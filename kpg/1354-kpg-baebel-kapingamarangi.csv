MAT.1.1	Deenei di hagatau o nia maadua mmaadua o Jesus Christ, di hagadili a David, di hagadili mai Abraham. 
MAT.1.2	Deenei di hagatau o nia maadua mmaadua mai Abraham, ga dae gi king David:
MAT.1.2	Abraham tamana o Isaac,
MAT.1.2	Isaac tamana o Jacob,
MAT.1.2	Jacob tamana o Judah mo ono duaahina daane,
MAT.1.3	Judah tamana o Perez mo Zerah (di nau dinana go Tamar),
MAT.1.3	Perez tamana o Hezron,
MAT.1.3	Hezron tamana o Ram,
MAT.1.4	Ram tamana o Amminadab,
MAT.1.4	Amminadab tamana o Nahshon,
MAT.1.4	Nahshon tamana o Salmon,
MAT.1.5	Salmon tamana o Boaz (dono dinana go Rahab),
MAT.1.5	Boaz tamana o Obed (dono dinana go Ruth),
MAT.1.5	Obed tamana o Jesse,
MAT.1.6	Jesse tamana o king David.
MAT.1.6	Di hagatau o nia maadua mmaadua i muli king David ga dae loo gi digau Israel ala ne lahi gi Babylon:
MAT.1.6	David tamana o Solomon mai di lodo Uriah,
MAT.1.7	Solomon tamana o Rehoboam,
MAT.1.7	Rehoboam tamana o Abijah,
MAT.1.7	Abijah tamana o Asa,
MAT.1.8	Asa tamana o Jehoshaphat,
MAT.1.8	Jehoshaphat tamana o Sehoram,
MAT.1.8	Sehoram tamana o Uzziah,
MAT.1.9	Uzziah tamana o Jotham,
MAT.1.9	Jotham tamana o Ahaz,
MAT.1.9	Ahaz tamana o Hezekiah,
MAT.1.10	Hezekiah tamana o Manasseh,
MAT.1.10	Manasseh tamana o Amon,
MAT.1.10	Amon tamana o Iosaia,
MAT.1.11	Iosaia tamana o Jehoiachin mo ono duaahina daane, i di madagoaa digau Israel ne lahi gi Babylon.
MAT.1.12	Di hagatau o nia maadua mmaadua i muli di nadau lahi gi Babylon, ga dae gi di haanau Jesus Christ:
MAT.1.12	Jehoiachin tamana o Shealtiel,
MAT.1.12	Shealtiel tamana o Zerubbabel,
MAT.1.13	Zerubbabel tamana o Abiud,
MAT.1.13	Abiud tamana o Eliakim,
MAT.1.13	Eliakim tamana o Azor,
MAT.1.14	Azor tamana o Zadok,
MAT.1.14	Zadok tamana o Achim,
MAT.1.14	Achim tamana o Eliud,
MAT.1.15	Eliud tamana o Eleazar,
MAT.1.15	Eleazar tamana o Matthan,
MAT.1.15	Matthan tamana o Jacob,
MAT.1.16	Jacob tamana o Joseph. Joseph ne hai dono lodo gi Mary, go tinana o Jesus, dela e haga ingoo bolo Mesaia.
MAT.1.17	Malaa, nia adu daangada i muli o Abraham ga dae gi David e madangaholu maa haa. Nia adu daangada i muli o David ga dae gi di lahi gi Babylon e madangaholu maa haa. Nia adu daangada mai di lahi gi Babylon ga dae gi di haanau o di Mesaia e madangaholu maa haa.
MAT.1.18	Deenei di haanau o Jesus Christ. Dono dinana go Mary ne hagababa ang gi Joseph, gei meemaa digi haga hai lodo. Mary gu iloo bolo ia gu hai dama i di Hagataalunga Dabu.
MAT.1.19	Joseph taane hai hegau donu, hagalee hiihai e hagahuaidu Mary i mua nia daangada, ga hagamaanadu bolo ia ga haga lawa hua di nau hagababa la hagammuni. 
MAT.1.20	I dono hagamamaanadu hua beenei, tangada di langi o Tagi ga hanimoi i lodo di midi, ga helekai, “Joseph, tangada mai di hagadili a David, goe hudee madagu di lahi a Mary e hai doo lodo, idimaa, mee e hai dama i di Hagataalunga Dabu. 
MAT.1.21	Mee ga haanau dana dama daane, gei goe ga wanga dono ingoo go Jesus
MAT.1.22	Nia mee huogodoo aanei ne belee haga kila aga nia helekai Dimaadua ang gi soukohp bolo gi haga iloo ina,
MAT.1.23	“Tama ahina madammaa ga hai dama, ga haanau dana dama daane, ga haga ingoo bolo Immanuel, dono hadinga boloo, God e madalia gidaadou.”
MAT.1.24	Joseph ga ala aga, ga lodo gi Mary gi hai be nia helekai tangada di langi o Tagi. 
MAT.1.25	Malaa, Joseph digi haga gila ina di hiihai o taga hai lodo gi Mary i mua di haanau dana dama. Gei Joseph ga wanga di ingoo o maa go Jesus.
MAT.2.1	Jesus ne haanau i lodo di waahale Bethlehem i Judea, i di madagoaa di king Herod. Hunu daane halahala hagailongo mee gi nia heduu, ne dau i Jerusalem, ne lloo ia i bahi i-dua, 
MAT.2.2	ga heheeu, “Dehee di tama dela ne haanau belee hai di king digau o Jew? Gimaadou gu gidee di heduu o Maa dela ne gila aga i bahi i-dua, gimaadou ga lloo ia belee daumaha ang gi Mee.” 
MAT.2.3	Di madagoaa di king Herod ne longono di mee deenei, geia mo digau Jerusalem huogodoo gu lodo huaidu huoloo. 
MAT.2.4	Mee ga gahi mai nia dagi hai mee dabu mono gau haga dondonu haganoho huogodoo, ga heeu gi digaula, “Di Mesaia la bolo e haanau i hee?” 
MAT.2.5	Digaula ga helekai, “I lodo di waahale Bethlehem i Judea, gi hai be nnelekai gu lawa di hihi mai baahi soukohp:
MAT.2.6	Bethlehem, goe dela i lodo Judea. Hudee hai bolo goe e koia e dulii i nia waahale aamua i Judea, idimaa, Tagi dela e dagi agu daangada Israel, le e gila aga i doo baahi.
MAT.2.7	Herod ga haga dagabuli mai hagammuni digau ala ne lloo ia i bahi i-dua, ga heeu gi digaula di madagoaa ne gila aga di heduu deelaa, 
MAT.2.8	ga hagau digaula gi Bethlehem, ga boloagi gi digaula, “Goodou hula halahala ina hagahumalia di tama dulii deelaa. Goodou gu gidee, haga iloo ina mai, au e hanadu labelaa e daumaha gi Mee.” 
MAT.2.9	Muli hua di nadau hagalongo gi nnelekai aanei, digaula ga hula, ga mmada gi di heduu la hua dela ne mmada ginai ginaadou i bahi i-dua, e hana i nadau mua e dagi digaula, ga hana loo, ga haga huudonu ia i hongo di gowaa dela e noho ai tama dulii deelaa. 
MAT.2.10	Digaula gu tentene huoloo i di gidee labelaa di heduu deelaa. 
MAT.2.11	Digaula ga ulu adu gi lodo di hale, ga gidee tama dulii mo dono dinana go Mary, gei digaula ga dogoduli ga daumaha ang gi Mee, ga dahi aga nadau goloo hagalabagau aanei: nia goolo, nia “frankincense” mono ‘myrrh’, ga dugu adu gi Mee. 
MAT.2.12	God gu helekai gi digaula i lodo di moe, bolo gi hudee hula labelaa gi Herod, gei digaula ga hula gi di nadau henua i tuai ala.
MAT.2.12	xxx 
MAT.2.13	I muli digaula ne hula, tangada di langi o Tagi ne haga gida gi Joseph i lodo di midi, ga helekai, “Herod e halahala di tama deenaa belee daaligi gi made. Nnoinua, lahia di tama deenaa mo dono dinana, hula hagammuni gi Egypt, noho i golo ga dae loo gi di madagoaa au ga helekai bolo gi hagatanga.” 
MAT.2.14	Joseph ga duu i-nua, ga lahi di tama mo dono dinana ga hagatanga i di boo deelaa, ga hula gi Egypt, 
MAT.2.15	ga noho i golo, ga dae loo gi di made o Herod. Di mee deenei ne hai bolo gi kila ai nia helekai a God mai i baahi soukohp, boloo, “Au ne gahi dagu dama daane gi daha mo Egypt.”
MAT.2.16	Herod gu modongoohia bolo digaula gu halahalau ia, gu hagawelewele huoloo, ga hai bolo nia dama daane huogodoo i Bethlehem mono guongo ala i no daha la gi daaligidia gi mmade, nia dama daane huogodoo ala gu dagi lua nadau ngadau ga huli gi lala. Mee ne hai di mee deenei i dana iloo di madagoaa ne gila ai di heduu mai digau hagailongo mee gi nia heduu. 
MAT.2.17	Di mee deenei ne hai gu gila be di haga modongoohia soukohp Jeremiah, dela ne hihi boloo:
MAT.2.18	Dahi lee e hanimoi i Ramah, di lee dangidangihia. Rachel e dangidangi i ana dama, gei gu deemee di manawa lamalia, i digaula gu odi di mmade.
MAT.2.19	Muli di made o Herod, tangada di langi o Tagi ga hanimoi gi Joseph nogo kii, 
MAT.2.20	ga helekai gi mee, “Nnoinua, lahia di tama mo dono dinana, hula gi Israel, idimaa, digau ala ne belee daaligi di tama deenaa, la gu mmade.” 
MAT.2.21	Joseph ga duu i-nua, ga lahi Tama mo tinana o maa, ga hula gi muli gi Israel. 
MAT.2.22	Gei Joseph ga longono ia bolo Archelaus gu hai di king o Judea i muli dono damana go Herod, geia gu lliga huoloo di hana gi golo. Dimaadua ga haga modongoohia gi mee i lodo di moe, gei mee ga hana gi Galilee, 
MAT.2.23	ga noho i lodo tama waahale go Nazareth. Malaa, nia helekai soukohp la gu kila boloo, “Mee e haga ingoo bolo tangada o Nazareth.”
MAT.3.1	Di madagoaa deelaa, John Babdais gu hanimoi gi lodo di anggowaa i Judea, ga daamada ga agoago, 
MAT.3.2	“Goodou gi huli gi daha mo godou huaidu, idimaa, Tenua o God di Langi la gu hoohoo mai!”
MAT.3.3	John la go taane dela nogo helekai ai soukohp Isaiah boloo:
MAT.3.3	“Tangada e wolowolo i lodo di anggowaa boloo, Haga aadee ina di ala o Dimaadua gi togomaalia gi mee. Haga huudonu ina di ala e hana iei mee!”
MAT.3.4	Di gahu o maa ne hai gi nia ngaahulu ‘camel’, dono tuu gili kau, ana meegai la nia manu-‘locust’ mo nia mee maangala lodo henua.
MAT.3.5	Digau Jerusalem, digau mai nia madagoaa e logo i Judea, mo nia guongo ala i di gili di monowai Jordan ne lloomoi gi baahi o mee. 
MAT.3.6	Digaula ga haagi nadau huaidu, gei mee ga babdais digaula i lodo di monowai Jordan. 
MAT.3.7	Di madagoaa John ne gidee ia nia Pharisee mono Sadduccee dogologo ne lloomoi bolo e babdais, gei mee ga helekai gi digaula, “Goodou e hai be nia gihaa. Ma koai ne hagi adu bolo goodou e mee di tanga gi daha mo di hagaduadua a God dela ga dau mai? 
MAT.3.8	Goodou haga kila aga ina godou hangaahai gi modongoohia bolo goodou gu huli gi daha mo godou ihala. 
MAT.3.9	Hudee hagamaanadu, bolo goodou e mee hua di tanga gi daha mo di hagaduadua a God, i goodou e helekai bolo goodou nia dama ni Abraham. Au e hagi adu gi goodou bolo God le e mee hua di huli nia hadu aanei gi hai nia dama ni Abraham!
MAT.3.10	Talai la gu togomaalia i tono nia laagau. Malaa, nia laagau ala hagalee hua humalia, le e hele gi daha, e kili gi lodo di ahi.
MAT.3.11	Au e babdais goodou gi nia wai, e haga modongoohia bolo goodou gu huli godou lodo, gei tangada dela e hanimoi i ogu muli, go mee dela e babdais goodou gi di Hagataalunga Dabu, mo di ahi. Mee koia e aamua i di au, gei au e dee tau loo bolo e bili gi nia suudi o maa. 
MAT.3.12	Dana daawolo hili mee gu i dono lima, e hili ana palaawaa-‘wheat’, ga hagabudu mai nia lii ala e hai nia palaawaa gi lodo dana hale benebene mee, gei nia geinga le e dudu i lodo di ahi dee ngudu.”
MAT.3.13	I di madagoaa deelaa, gei Jesus ne hanimoi i Galilee gi Jordan, belee babdais go John. 
MAT.3.14	Gei John belee hai a Jesus gi huli ana maanadu, ga helekai gi mee, “Ma ko au dela belee babdais kooe, gei goe e hanimoi bolo au gi babdais ina goe!” 
MAT.3.15	Jesus ga helekai, “Heia hua gi hai beelaa dolomeenei, idimaa, deenei di hai ga mee gidaua di haga gila aga di manawa o God.” Gei John gu baba ginai. 
MAT.3.16	Jesus ne lawa i dono babdais, geia ga manawa aga gi daha mo nia wai, di langi gu mahuge, gei Jesus ga gidee ia di Hagataalunga o God e haneia be di mwuroi ga doo ia gi hongo o mee. 
MAT.3.17	Gei di lee ga helekai mai i di langi, “Deenei dagu Dama dela e aloho gei e tene ginai au.”
MAT.4.1	Nomuli, gei di Hagataalunga ga lahi Jesus gi di anggowaa belee hagamada i baahi o Satan.
MAT.4.2	I muli nia laangi madahaa ge madahaa boo, gei mee digi miami, gu hiigai. 
MAT.4.3	Gei Satan ga hanimoi gi mee, ga helekai, “Maa goe di Tama ni God, helekai gi nia hadu aanei gi huli gi hai nia palaawaa.” 
MAT.4.4	Jesus ga helekai, “Ma gu lawa di hihi i lodo di Beebaa Dabu boloo: Tangada la hagalee mouli hua i di palaawaa, e mouli hua i nia helekai huogodoo ala e lloomoi i baahi o God.”
MAT.4.5	Satan ga lahi Jesus gi Jerusalem, go di Waahale Hagamadagu, ga dugu a mee gi di ulu di Hale Daumaha, 
MAT.4.6	ga helekai gi mee, “Maa goe di Tama a God, hobo gi daha, gi hai be nnelekai di Beebaa Dabu e helekai boloo:
MAT.4.6	God ga helekai gi ana gau di langi i di goe, digaula ga daahi goe gi nua gi dee tugi oo wae i nia hadu.”
MAT.4.7	Jesus ga helekai, “Ma gu lawa di hihi labelaa i lodo di Beebaa Dabu boloo: Gi hudee haga mada ina Dimaadua go doo God.”
MAT.4.8	Satan ga lahi labelaa a mee gi tomo di gonduu duuduu i nua ga hagi ang gi mee nia henua huogodoo o henuailala mo nadau madamada, 
MAT.4.9	ga helekai, “Au ga gowadu gi di goe nia mee huogodoo aanei, maa goe ga dogoduli gi lala, ga daumaha mai gi di au.” 
MAT.4.10	Jesus ga helekai, “Tuu i daha mo au, Satan! Di Beebaa Dabu e helekai boloo: Daumaha ang gi Dimaadua go doo God, gei deelaa hua go mee gi hai hegau ginai goe!”
MAT.4.11	Satan gu hana gi daha mo Jesus. Gei digau di langi ga lloomoi, ga hagamaamaa a mee.
MAT.4.12	Di madagoaa Jesus ne longono ia bolo John la gu lahi gi lodo di hale galabudi, geia ga hana gi Galilee.
MAT.4.13	Gei mee digi noho i Nazareth, ga hana, ga noho i Capernaum, tama waahale i tongotai di Tai o Galilee, i lodo tenua Zebulun mo Naphtali.
MAT.4.14	Di mee deenei ne hai bolo gi kila ai nia helekai ala ne hai go soukohp Isaiah boloo:
MAT.4.15	“Tenua go Zebulun mo Naphtali, i taalinga di ala dela e hana gi di tai dela i baahi gi dai Jordan, Galilee go tenua ni digau tuadimee. 
MAT.4.16	Nia daangada ala nogo noho i lodo di bouli, ga gidee di maalama aamua. Di maalama ga haga maalama digau ala nogo noho i lodo tenua bouli o di made.” 
MAT.4.17	Daamada i di madagoaa deelaa, gei Jesus ga agoago, “Huli gi daha mo godou huaidu, idimaa, Tenua o God di Langi la gu hoohoo mai!”
MAT.4.18	Jesus nogo haaele i tongotai di Tai o Galilee, ga gidee tagahaanau daane hai waga daha dogolua, go Simon e haga ingoo bolo Peter, mo Andrew, e wagadaha gi di gubenge i lodo di monowai. 
MAT.4.19	Jesus ga helekai gi meemaa, “Lloomoi i ogu muli, gei au ga aago adu goolua di haangodo gi nia daangada.” 
MAT.4.20	Di madagoaa deelaa, meemaa ga diiagi nau gubenge, ga hula i muli o Jesus. 
MAT.4.21	Mee ga hanadu, ga gidee labelaa tagahaanau dogolua James mo John, nia dama daane ni Zebedee. Meemaa i hongo di boodi i baahi di nau damana Zebedee, e hagatogomaalia nadau gubenge. Jesus ga gahi meemaa. 
MAT.4.22	Di madagoaa hua deelaa, meemaa ga diiagi di nau boodi, mo tamana, ga hula i muli o Jesus.
MAT.4.23	Jesus ga hana gi lodo Galilee hagatau, e agoago i lodo nia synagogee digaula, e agoago di Longo Humalia Tenua o God, gei e hagahili ana hagadilinga magi e logo.
MAT.4.24	Di longo o maa gu dele gi nia gowaa huogodoo i Syria, gei nia daangada ga laha mai gi Jesus nadau gau magi huogodoo i nia hagadilinga magi e logo: digau gu iai di hagataalunga huaidu, hai hoodube, mo digau mmade nadau huaidina, gei Jesus gu haga hili nia magi digaula huogodoo. 
MAT.4.25	Nia daangada dogologowaahee nogo daudali a mee mai i Galilee, Decapolis
MAT.5.1	Jesus ga mmada gi tagabuulinga dangada deelaa, geia ga hana gi tomo di gonduu, ga noho gi lala, gei ana dama agoago ga loomoi gi baahi o mee, 
MAT.5.2	gei mee ga daamada ga agoago gi digaula:
MAT.5.3	“E haga maluagina go digau ala bolo nadau hagataalunga le e dee dohu, idimaa, digaula e hai henua gi Tenua o God di Langi.
MAT.5.4	E haga maluagina go digau ala e tangitangi lodo huaidu, idimaa, God ga haga manawa lamalia laa ginaadou. 
MAT.5.5	E haga maluagina go digau ala e manawa hila gi lala, idimaa, ginaadou ga hai mee gi henuailala.
MAT.5.6	E haga maluagina go digau ala e hagamahi huoloo e haga gila aga di manawa o God, idimaa, God ga hai laa ginaadou gi dohu.
MAT.5.7	E haga maluagina go digau ala e dumaalia ang gi digau ala i golo, idimaa, ginaadou ga kae tumaalia mai baahi o God.
MAT.5.8	E haga maluagina go digau ala e madammaa nadau lodo, idimaa, ginaadou ga gidee a God.
MAT.5.9	E haga maluagina go digau ala e hagahumalia mehanga daangada, idimaa, God ga hai digaula nia dama donu ni aana!
MAT.5.10	E haga maluagina go digau ala e hagaduadua i di nadau haga gila aga di manawa o God, idimaa, ginaadou e hai henua gi Tenua o God di Langi.
MAT.5.11	“E haga maluagina go goodou, maa nia daangada ga helekai huaidu i goodou, ga hagaduadua ge hagahuaidu goodou i nia hagadilinga dilikai huaidu huogodoo, idimaa goodou nia daangada ni aagu.
MAT.5.12	Goodou manawa lamalia hua mo di tentene, idimaa, di godou hui i di langi le e damanaiee. Dela gadoo di nadau hai dela nogo hagahuaidu nia soukohp ala i godou mua.
MAT.5.13	“Goodou go nia toolo o henuailala. Malaa, nia toolo ma ga ono mmala ai, dehee di hai e hai nia maa gi mmala labelaa? Nia maa gu balumee hua, e mee hua di kili gi daha, ga dagadagahi go nia daangada.
MAT.5.14	“Goodou go di haga maalama o henuailala hagatau. Di waahale dela i hongo di gonduu, e deemee di ngala.
MAT.5.15	Ma deai tangada e dudu dana malama ga dugu gi lala di boolo ai. Mee e dugu di maa gi hongo dono lohongo donu, e inaina nia daangada huogodoo ala i lodo di hale.
MAT.5.16	E hai gadoo be goodou: godou maalama la heia gi maahina i mua nia daangada gi gidee ginaadou godou hangaahaihai humalia, gei digaula ga hagaamu di godou Damana dela i di langi.
MAT.5.17	“Goodou hudee hai bolo au ne hanimoi belee daa gi daha Nnaganoho Moses mo nia Agoago o nia Soukohp. Au hagalee ne hanimoi belee daa gi daha nia maa, au ne hanimoi belee haga kila aga nia maa gi dohu. 
MAT.5.18	Au e hagi adu gi goodou di tonu bolo ga dae loo gi di madagoaa o di langi mo henuailala ga haga lawa, gei di mee dulii loo i di gili nia haganoho aalaa e hagalee ai, ga dae loo gi di haga lawa o nia mee huogodoo.
MAT.5.19	Tangada dela hagalee daudali dana haganoho e dahi, maeaha maa taganoho koia e dulii loo i lodo nia haganoho, ga aago nia daangada bolo gi hudee daudali ina, deelaa tangada e koia i mugi lala loo i Tenua o God di Langi. Gei tangada dela ma ga daudali nnaganoho mo di aago nia daangada bolo gi heia beelaa, le e hai tangada e aamua i Tenua o God di Langi. 
MAT.5.20	Au e hagi adu gi goodou bolo goodou ga mee hua di hai digau ni Tenua o God di Langi maa goodou ga hai digau koia e manawa dahi i digau haga dondonu haganoho mo nia Pharisee i di godou hai nia mee ala e hiihai ginai a God ala bolo gi heia.
MAT.5.21	“Goodou gu longono di agoago dela gu hai gi digau namua boloo: Hudee daaligidia tangada gi made. Tangada dela ma ga daaligi dana dangada gi made, le e lahi gi di gowaa hai gabunga. 
MAT.5.22	Gei au e hagi adu gi goodou bolo tangada dela ma ga hagawelewele gi dono duaahina, le e lahi gi di gowaa hai gabunga. Gei tangada dela ma ga helekai gi dono duaahina boloo: di balu dangada, le e lahi gi di gowaa hai gabunga aamua. Gei tangada dela ma ga helekai gi tei ono duaahina, boloo, Dadaaulia, le e kae dono hagaduadua i lodo di ahi i di gowaa hagaduadua. 
MAT.5.23	Deenei laa, doo madagoaa ma ga tigidaumaha ang gi God i hongo di gowaa hai tigidaumaha, gei goe ga langahia bolo doo duaahina i golo e huaidu adu gi di goe, 
MAT.5.24	dugua dau tigidaumaha i mua di gowaa hai tigidaumaha, hana hagahumalia ina goolua mo doo duaahina, ga lawa, ga hanimoi laa, ga hai dau tigidaumaha ang gi God. 
MAT.5.25	Maa tangada bolo ia e kae goe gi di gowaa hai gabunga, hagahumalia ina gulu mehanga i mua gi dee kae goe go mee gi di gabunga, gei tangada hai gabunga ga wanga goe gi nia tinggee, ga galabudi. 
MAT.5.26	Au e hagi adu di tonu, goe ga galabudi ga dae loo gi doo hui oo hala huogodoo ala gu haga anga adu gi di goe.
MAT.5.27	“Goodou gu longono di agoago dela e hai boloo: Hudee hai be di manu. 
MAT.5.28	Gei au e hagi adu gi goodou, tangada ma ga mmada gi di ahina mo di maanadu huaidu, geia gu ihala di hai be di manu i lodo dono manawa. 
MAT.5.29	Maa doo golomada gau donu e hai goe gi hala, gaabee gi daha. Ma e koia e humalia i doo huaidina dogomaalia dela ga hudu gi lodo di ahi. 
MAT.5.30	Maa doo lima gau donu e hai goe gi hala, duudia gi daha. Ma e koia e humalia i doo huaidina dogomaalia dela ga hudu gi lodo di ahi. 
MAT.5.31	“Goodou gu longono di agoago boloo: Tangada ma ga hudu gi daha dono lodo, geia e hai gi wanga gi mee di beebaa hagadootonu o di haga maewae. 
MAT.5.32	Au e hagi adu gi goodou, tangada ma ga hudu gi daha dono lodo i nnadinga i daha mo di mouli be di manu o dono lodo, gei taane deelaa la gu ihala gu hai di ahina deelaa gi hai di hala o di hai be di manu maa di ahina deelaa la gu hai labelaa dono lodo. Gei tangada ma ga hai dono lodo gi di ahina ne hudu gi daha, mee gu hai labelaa di hala o di hai be di manu. 
MAT.5.33	“Goodou gu longono labelaa di agoago dela gu hai ang gi digau namua, boloo: Goe gi hudee ohaa dau hagababa ang gi God, gei goe haga kila ina aga au mee ala ne hagamodu ang gi Dimaadua bolo e hai kooe. 
MAT.5.34	Au e hagi adu gi goodou bolo hudee hai hagamodu loo. Goodou hudee hai hagamodu gi di langi, idimaa, di langi la di lohongo king ni God. 
MAT.5.35	Hudee hai hagamodu gi henuailala, idimaa, di gowaa e hagamolooloo ai ono babaawae. Hudee hai hagamodu gi Jerusalem, idimaa, di waahale damana ni di King Aamua. 
MAT.5.36	Hudee hai hagamodu gi godou libogo, idimaa, goodou e deemee di hai di ngaahulu e dahi i godou libogo gi kene be gi luuli. 
MAT.5.37	Goodou gi helekai hua boloo: Uaa, be deeai, idimaa, nia mee ala i tua mo nia mee aanei, la ne lloomoi i baahi tangada huaidu.
MAT.5.38	“Goodou gu longono di agoago boloo: Di golomada le e hui gi di golomada, gei di niha le e hui gi di niha. 
MAT.5.39	Au e hagi adu gi goodou bolo hudee hai hui gi tangada dela ma ga hai dana huaidu adu gi goodou. Maa tangada ga paa doo gauwae gau donu, gei goe huluhia di baahi dela i golo. 
MAT.5.40	Maa tangada ga lahi goe gi di gowaa hai gabunga belee daa doo gahu uluulu, gei goe wanga ina labelaa gi mee doo gahu mahaa. 
MAT.5.41	Maa tangada ga hono goe gi kae dana budehede goloo i di maele e dahi, gei goe hana i muli o mee i nia maele e lua. 
MAT.5.42	Maa tangada ga dangi adu gi di goe i dahi mee, gei goe wanga ina. Gei maa tangada ga madau dana mee bolo ga gowadu laa nomuli, gei goe dumaalia.
MAT.5.43	“Goodou gu longono di agoago boloo: Goe gi aloho i tangada dela i doo baahi, gei gi hagadugina i doo hagadaumee.
MAT.5.44	Gei au e hagi adu gi goodou bolo goodou gi aaloho i godou hagadaumee, gei gi dalodalo i digau ala e hagahuaidu goodou, 
MAT.5.45	gi hai goodou nia dama ni Tamana dela i di langi, dela e haga hobo dana laa gi hongo digau huaidu mo digau humalia, gei e haga doo dana ua gi hongo digau ala e haihai nia mee humalia mo digau ala e haihai nia mee huaidu. 
MAT.5.46	Maa goodou e aaloho hua i digau ala e aaloho i goodou, malaa, God e hagahumalia goodou eiaha? Digau hagabudu dagitedi le e hai labelaa beenei! 
MAT.5.47	Maa goodou ga manawa humalia hua gi godou duaahina, di hai geegee behee ang gi digau ala i golo, idimaa, digau tuadimee le e hai labelaa beenei! 
MAT.5.48	Malaa, godou mouli la heia gi odi anga, gi hai be di godou Damana di langi dela e odi anga.
MAT.6.1	“Goodou hudee hai hegau daumaha ngudu golomada. Maa goodou ga hai beenei, gei goodou e deemee di kae godou hui mai baahi Tamana i di langi.
MAT.6.2	Maa goe ga wanga dau mee gi tangada hagaloale, hudee haga iloo ina be digau ala e hai hegau ngudu golomada i lodo nia hale daumaha mo i hongo nia ala, bolo gi hagaamu ginaadou go nia daangada. Au e hagi adu gi goodou bolo digau aanei la gu lawa di kae nadau hui. 
MAT.6.3	Malaa, doo madagoaa ma ga hagamaamaa tangada hagaloale, hagamaamaa ina gi di hai dela e de iloo tangada. 
MAT.6.4	Dau hagamaamaa la gi de modongoohia. Tamana i di langi e iloo nia mee ala e hagammuni, ga dugu adu laa doo hui.
MAT.6.5	“Maa goe ga dalodalo, hudee hai be digau hai hegau ngudu golomada ala e hiihai e tuu aga, e dalodalo i lodo nia hale daumaha, be i nia buu nia ala, bolo gi mmada ginai digau dogologo. Gei au e hagi adu gi goodou di tonu, bolo digaula la gu lawa di kae nadau hui.
MAT.6.6	Doo madagoaa ma ga dalodalo, hana gi lodo doo ruum, haidia, dalodalo ang gi doo Damana i di gowaa dela e deemee di gidee, gei mee ga gidee au mee ala e hai modogoe, gei mee ga dugu adu laa doo hui. 
MAT.6.7	Maa goe ga dalodalo, hudee hai hegau i nia balu helekai e logo, be digau ala digi maalama, ala e hagamamaanadu bolo God ga hila anga laa gi ginaadou mai nadau dalodalo lloo ehaa. 
MAT.6.8	Goodou hudee hai be digaula. Tamana i di langi gu iloo ia nia mee ala hagalee dohu i godou baahi i mua di godou tangi ang gi mee. 
MAT.6.9	Malaa, e hai beenei go di godou hai e dalodalo ai:
MAT.6.9	Di madau Damana dela i di langi,
MAT.6.9	doo ingoo gi dabuaahia,
MAT.6.10	doo Henua gi dau mai,
MAT.6.10	doo manawa gi gila i henuailala, gi hai be doo hai i di langi.
MAT.6.11	Gaamai madau meegai gi humalia mai gi gimaadou dangi nei.
MAT.6.12	Weedee madau ihala la gi daha,
MAT.6.12	gi hai be gimaadou ala e dumaalia gi nia hala o digau ala ne hai mai gi gimaadou.
MAT.6.13	Hudee dugua anga gimaadou gi nia hagamada.
MAT.6.13	Dahia adu gimaadou gi daha mo nia huaidu.
MAT.6.13	[Idimaa, ni aau go doo Henua,
MAT.6.13	di mogobuna, mo di madamada,
MAT.6.13	ga hana hua beelaa. Amen.]
MAT.6.14	Maa goodou ga dumaalia gi nia hala o digau ne hai adu gi goodou, Tamana di langi la ga dumaalia labelaa adu gi goodou.
MAT.6.15	Maa goodou hagalee dumaalia ang gi digau ala i golo i nadau hai hala, gei Tamana hagalee dumaalia adu gi godou hai hala.
MAT.6.16	“Di madagoaa e hagaonge ai goodou, goodou hudee hai golomada lodo huaidu be digau hai hegau ngudu golomada ala e hai nia daangada gi iloo bolo ginaadou e hagaonge. Au e hagi adu gi goodou di tonu bolo digaula gu lawa di kae nadau hui. 
MAT.6.17	Maa goe ga hagaonge, gaugaulia oo golomada, dala ina doo libogo, 
MAT.6.18	gei nia daangada ga de iloo bolo goe e hagaonge, gei Tamana i di gowaa e deemee di gidee, e iloo ia. Tamana e iloo ia au hegau huogodoo hagammuni, ga dugu adu laa doo hui.
MAT.6.19	“Hudee benabena ina godou maluagina henuailala ala e tomo, gei e gai go hiingodo, gei digau gaiaa e loomoi e oho nia hale, e gaiaa.
MAT.6.20	Gi hagamahi gi hagabudu ina godou maluagina i di langi ala hagalee ngudu, hagalee gai go hingodo, gei digau gaiaa e deemee di oho nia hale, e gaiaa. 
MAT.6.21	Idimaa, di gowaa dela iai doo maluagina, deelaa di gowaa e haa manawa iei goe.
MAT.6.22	“Nia golomada le e hai be di malama e haga maalama tuaidina. Maa oo golomada le e humalia, gei doo huaidina le e honu di maalama. 
MAT.6.23	Gei oo golomada ga hagalee humalia, gei doo huaidina le e honu di bouli. Maa di maalama i oo lodo la di bouli, e huaidu huoloo e bouli dongoeho!
MAT.6.24	“Tangada e mee di hege gi nia dagi dogolua ai. Mee ga de hiihai gi tangada e dahi, ga hiihai gi tangada dela i golo. Mee ga manawa dahi gi tangada e dahi, tangada dela i golo la ga haga balumee. Deenei laa, goodou e deemee di hai hegau gi God mo nia bahihadu. 
MAT.6.25	Deelaa laa, au e hagi adu gi goodou gi hudee boo godou lodo gi nia meegai mo nia wai ang gi godou mouli, be goodou e gahu gi di aha. Malaa, e hai behee: di mouli la hagalee koia e hagalabagau i nia meegai? Tuaidina la hagalee koia e hagalabagau i nia gahu? 
MAT.6.26	Mmada gi nia manu mamaangi. Digaula hagalee dogi nadau lii, hagalee hadi nadau meegai, hagalee benebene nadau mee. Tamana di langi e benebene digaula. Malaa e hai behee: goodou hagalee koia e hagalabagau i nia manu? 
MAT.6.27	Ma koai e mee di haga waalooloo dono mouli i dono de nnoomaalia? 
MAT.6.28	Goodou e aha ala e de nnoomaalia e hagamamaanadu nia gahu? Goodou mmada gi nia daladala lodo henua e tomo aga. Nia maa hagalee ngalua be e bida hai nadau gahu. 
MAT.6.29	Gei au e hagi adu gi goodou bolo Solomon i dono madagoaa nogo maluagina ai, mee digi ulu ono gahu madamada be nia daladala aanei.
MAT.6.30	Ma go God dela e haga madamada nia geinga lodo henua dangi nei, gei daiaa ga kili gi lodo di ahi. Malaa e hai behee: mee hagalee ga haga gahu goodou hagahumalia i dana benebene nia mee aanei? Godou hagadonu le e lligi loo! 
MAT.6.31	Goodou hudee de nnoomaalia: gimaadou ga gaamai madau meegai mo madau wai, be go madau gahu i hee? 
MAT.6.32	Digau digi maalama e haa manawa, e halahala nia mee aanei huogodoo. Di godou Damana di langi e iloo ia nia mee huogodoo ala dee dohu i godou baahi. 
MAT.6.33	Malaa, goodou halahala ina i mua Tenua o God mo dono hiihai, gei nia mee huogodoo ala i golo, ga dugu adu gi goodou. 
MAT.6.34	Deenei laa, goodou hudee manawa gee, hudee maanadu ina daiaa, idimaa, daiaa mo ono haingadaa. Nia laangi huogodoo mo nadau haingadaa.
MAT.7.1	“Goodou hudee hagi aga ina nia daangada gi dee hagi aga hua goodou go God. 
MAT.7.2	idimaa, God ga hagi aga goodou be di godou hagi aga nia daangada, gei mee ga hai hegau gi nnaganoho nogo hai hegau ai goodou gi nia daangada.
MAT.7.3	Goe e aha dela e daumada di madageinga dela i lodo di golomada o doo duaahina, gei e de hei e-goe di bida laagau dela i lodo doo golomada? 
MAT.7.4	Dehee dau hai e helekai gi doo duaahina boloo: Dumaalia mai daawa ina di madageinga i lodo doo golomada, gei di maa di bida laagau dela i lodo doo golomada? 
MAT.7.5	Goe tangada hai hegau ngudu golomada! Daawa ina i mua di bida laagau dela i lodo doo golomada, gei goe ga gidee di daa gi daha di madageinga dela i lodo di golomada o doo duaahina. 
MAT.7.6	Hudee wanga ina nia mee dabu gi nia paana, digaula ga huli adu, ga gadigadi goodou. Goodou hudee kilia godou hadu hagalabagau gi mua nia biigi, digaula ga dagadagahi hua nia maa.
MAT.7.7	“Tangi anga, gei goodou ga hai mee ginai. Halahala ina, gei goodou ga gidee. Dugidugi, gei di bontai la ga huge adu gi goodou. 
MAT.7.8	Idimaa, digau ala ga tangi anga, e hai mee ginai, digau ala e halahala, ga gidee, digau ala e dugidugi, gei di bontai ga huge anga. 
MAT.7.9	Ma iai tamana i godou lodo e wanga dana hadugalaa gi di tama dela e dangi anga dana palaawaa? 
MAT.7.10	Be e wanga di wali gi mee dela e dangi adu dana iga? 
MAT.7.11	Goodou nia daangada huaidu e iloo di wanga gi godou dama nia mee ala e humalia. Malaa, Tamana di langi ga wanga gi digau ala e tangi ang gi deia nia mee ala koia e humalia! 
MAT.7.12	Goodou gi heia ang gi nia daangada godou mee ala e hiihai digaula gi heia adu gi goodou. Deenei tadinga Nnaganoho Moses mo nia Agoago o nia Soukohp.
MAT.7.13	“Goodou gi ulu i di bontai mada giigi, idimaa, di bontai gi di gowaa hagaduadua le e mada laaniu, gei di ala dela e hula ai le e haingoohia, digau dogologo e taaele ai. 
MAT.7.14	Gei di bontai dela e ulu gi di mouli le e mada giigi, gei di ala le e haingadaa, digau hua hogoohi e gidee di maa.
MAT.7.15	“Goodou gi haga ligaliga i nia soukohp dilikai ala e lloo adu gadoo be nia siibi, gei lodo digaula e hai be nia paana lodo geinga. 
MAT.7.16	Goodou ga iloo digaula mai i nadau hegau ala e hai. Nia daangada e deemee di hadi di ‘grape’ be di hua-‘fig’ i di laagau duduia. 
MAT.7.17	Di laagau tomo maaloo e hua humalia, di laagau tomo bagege e hua huaidu. 
MAT.7.18	Di laagau tomo maaloo e deemee di hua huaidu, di laagau tomo bagege e deemee di hua humalia. 
MAT.7.19	Di laagau dela hagalee hua humalia, le e hele gi lala, e hudu gi lodo di ahi.
MAT.7.20	Malaa, goodou ga iloo nia soukohp dilikai mai i nadau hegau ala e hai.
MAT.7.21	“Hagalee go digau huogodoo ala e gahigahi au boloo, Meenei dogu Dagi, e ulu i Tenua o God di Langi, ma go digau hua ala e hai di manawa o dogu Damana di langi. 
MAT.7.22	Di madagoaa o di Laangi Hagi aga, gei nia daangada dogologo ga helekai mai boloo, Meenei di madau Dagi, Meenei di madau Dagi, gimaadou nogo agoago nia helekai a God, hagabagi nia hagataalunga huaidu, gu hai madau mogobuna e logo i doo ingoo! 
MAT.7.23	Gei au ga helekai gi digaula boloo, Au e de iloo eau goodou. Tuu i-daha mo au, goodou digau huaidu! 
MAT.7.24	“Maa tangada gu longono agu helekai aanei, gei e daudali ai, mee e hai be taane kabemee dela ne hau dono hale i hongo tadugalaa. 
MAT.7.25	Di ua ga doo, di monowai gu hontula gu mmidi, di madangi gu gono maaloo gi di hale deelaa, gei di hale digi hinga, idimaa ne hau i hongo tadugalaa. 
MAT.7.26	Maa tangada e longono agu helekai aanei, geia hagalee daudali ai, mee e hai be taane dadaaulia ne hau dono hale i hongo di gelegele. 
MAT.7.27	Di ua ga doo, di monowai gu hontula gu mmidi, di madangi gu gono maaloo gi di hale deenei, gei di hale gu hinga, gu mooho!”
MAT.7.28	Di madagoaa Jesus ne haga lawa ana helekai i nia mee aanei, digau dogologo gu goboina huoloo i dana hai agoago.
MAT.7.29	Mee nogo agoago i nia mogobuna, hagalee hai be digau hagadondonu haganoho.
MAT.8.1	Di haneia o Jesus i tomo di gonduu, digau dogologo nogo daudali a mee. 
MAT.8.2	Taane magi genegene ga hanimoi gi mee, ga dogoduli gi lala i mua o mee, ga helekai, “Meenei, maa goe e hiihai, goe e mee di haga madammaa au.” 
MAT.8.3	Jesus ga daahi adu dono lima ga bili gi mee, ga helekai, “Uaa, au e hiihai. Madammaa!” Di madagoaa hua deelaa, gei di magi o maa gu hili. 
MAT.8.4	Jesus ga helekai gi mee, “Hagalongo! Hudee hagi ang gi tangada. Hana haga huudonu gi tangada hai mee dabu gi haga dina ina goe, gei goe wanga ina dau tigidaumaha dela gu lawa di haga modongoohia go Moses e haga modongoohia gi nia daangada bolo goe gu madammaa.” 
MAT.8.5	Di ulu adu o Jesus gi Capernaum, tagi dauwa o Rome ga heetugi gi mee, ga dangi anga i di hagamaamaa, 
MAT.8.6	“Meenei, dagu dangada hai hegau e moe i dogu hale e magi pale, e mmae huoloo.” 
MAT.8.7	Jesus ga helekai gi mee, “Au ga hana, ga hagahili laa a mee.” 
MAT.8.8	Tagi dauwa ga helekai, “Deeai, Meenei. Au e de tau loo di hai goe gi ulu gi lodo dogu hale. Helekai hua, gei dagu dangada hai hegau la ga hili. 
MAT.8.9	Au tangada labelaa e noho i lala nia mogobuna ogu dagi, gei au e dagi labelaa agu gau dauwa. Au ga helekai gi tangada i digaula boloo: Hana, gei mee e hana. Gei au ga helekai gi tangada boloo: Hanimoi, gei mee e hanimoi. Gei au ga helekai gi dagu hege boloo: Heia di mee deenei, gei mee e hai.” 
MAT.8.10	Jesus gu goboina huoloo dono hagalongo gi di mee deenei, ga helekai gi digau ala nogo daudali ia, “Au e hagi adu gi goodou di tonu bolo au digi gidee loo tangada hagadonu beenei i Israel. 
MAT.8.11	Au e hagi adu gi goodou bolo digau dogologo e lloomoi i bahi i-dua mo i bahi i-dai, ga noho dalia a Abraham, Isaac mo Jacob i tagamiami i Tenua o God di Langi.
MAT.8.12	Gei digau ala belee ulu i Tenua o God, ga kili gi daha gi lodo di bouli dongoeho, di gowaa dela e tangitangi ai, gei e gadigadi nadau niha.” 
MAT.8.13	Jesus ga helekai gi tagi dauwa, “Hana laa gi doo hale, dau mee dela e hagadonu ga hai adu laa gi di goe.”
MAT.8.13	Di madagoaa hua deelaa, gei tangada hai hegau a maa gu hili.
MAT.8.14	Jesus ga hana gi di hale o Peter, ga gidee ia tinana di lodo o Peter e moe magi welengina. 
MAT.8.15	Jesus ga bili gi di lima o maa, gei di welengina o maa gu hagalee. Di ahina deelaa ga nnoinua, ga daamada ga benebene Jesus.
MAT.8.16	Hiahi ia di mee, gei nia daangada gu dali mai nadau gau magi hagataalunga huaidu dogologo. Gei Jesus gu hagabagi nia hagataalunga huaidu gi telekai, geia gu hagahili nia magi digaula huogodoo. 
MAT.8.17	Mee ne hai nia mee aanei bolo gi gila di mee a soukohp Isaiah ne haga modongoohia aga,
MAT.8.17	“Mee ne kae tadau magi ga hagahili tadau magi huogodoo.”
MAT.8.18	Jesus ga mmada gi digau dogologo ala e haganiga dono gili, geia ga helekai gi ana dama agoago bolo gi hula gi di baahi dela i golo di monowai. 
MAT.8.19	Gei tangada haga dondonu haganoho ga hanimoi gi dono baahi, ga helekai, “Meenei, Tangada Agoago, deenei au gu togomaalia e daudali goe gi nia gowaa huogodoo ala e hana ginai goe.” 
MAT.8.20	Jesus ga helekai, “Nia manu-“fox” iai nadau bongoo, nia manu mamaangi iai nadau waehongo. Gei Tama Tangada dono gowaa e hagamolooloo ia gi lala ai.” 
MAT.8.21	Tangada labelaa i nia dama agoago a maa ga helekai, “Meenei, dugua mai gi di au e hana e danu dogu damana.” 
MAT.8.22	Jesus ga helekai, “Daudalia mai au, dugua anga gi digau mmade gi danumia nadau gau mmade.”
MAT.8.23	Jesus ga gaga gi hongo di boodi, ana dama agoago ga hula madalia a mee. 
MAT.8.24	Di madagoaa deelaa, di madangi gu gono huoloo, di boodi gu hahaawaa gu hoohoo ga abulu. Jesus nogo kii. 
MAT.8.25	Ana dama agoago ga lloo adu gi mee, ga hangahanga, ga helekai, “Meenei Tagi, hagamaamaa ina gimaadou, gidaadou ga mmade!” 
MAT.8.26	Jesus ga heeu, “Goodou e mmaadagu di aha? Godou hagadonu le e lligi!” Gei mee ga duu aga, ga helekai gi di madangi mono beau gi noho, gei gu kila loo! 
MAT.8.27	Huogodoo gu goboina huoloo, ga helekai, “Tangada behee deenei? Di madangi mono beau hogi e hagalongo gi mee!”
MAT.8.28	Jesus ne dau adu gi tenua go Gadara i baahi i golo di monowai. Gei nia daane dogolua ala iai nau hagataalunga huaidu ga heetugi gi Jesus. Meemaa ne lloomoi i baahi nia daalunga gau mmade, meemaa e llamu dauwa huoloo, nia daangada e de hiihai e taele di ala deelaa. 
MAT.8.29	Di madagoaa deelaa, meemaa ga wwolowwolo gi mee, “Goe go Tama a God, goe e hiihai gi di aha i gimaua? Goe ne hanimoi belee hagaduadua gimaua i mua di madagoaa donu belee hagaduadua ai?” 
MAT.8.30	Nia biigi e logo nogo miami i di gowaa hoohoo mai. 
MAT.8.31	Nia hagataalunga huaidu aalaa, ga tangi ang gi Jesus, “Maa goe ga hagabagi gimaadou gi daha, hagau ina gimaadou gi lodo nia biigi aalaa.” 
MAT.8.32	Jesus ga helekai, “Hula!” Nia hagataalunga huaidu ga ulu gi daha mo nia daane aalaa, ga ulu gi lodo nia biigi. Gei nia biigi aalaa huogodoo ga llele ia gi lala di mololo gi lodo di monowai, gu mmaalemu. 
MAT.8.33	Digau madamada humalia i nia biigi ga llele gi lodo di waahale, ga haga iloo nia mee huogodoo ala ne hai, mo nia mee ne hai gi nia daane dogolua ala nogo iai nia hagataalunga huaidu. 
MAT.8.34	Digau o di waahale ga lloomoi huogodoo, ga heetugi gi Jesus, ga tangi gi mee gi hana gi daha mo di nadau gowaa.
MAT.9.1	Jesus ne gaga gi hongo di boodi, ga hana gi baahi i golo di tai gi dono guongo donu. 
MAT.9.2	Gei nia daangada ga laha mai di nadau dangada made dono huaidina e moe i hongo dono hada. Jesus e iloo ia hua nia hagadonu digau aanei, ga helekai gi tangada magi, “Dagu dama daane, hagadagadagagee, oo huaidu la gu maahede.” 
MAT.9.3	Hunu gau hagadondonu haganoho ga helehelekai i nadau mehanga, “Taane deenei le e haga balumee a God.” 
MAT.9.4	Jesus gu iloo ia hua nia hagamaanadu digaula, ga helekai, “Goodou e aha ala e maanadu huaidu? 
MAT.9.5	Dehee di mee e haingoohia, e helekai boloo: Oo huaidu la gu maahede, be e helekai boloo: Duu i-nua, haaele? 
MAT.9.6	Au ga haga modongoohia adu gi goodou bolo Tama Tangada iai ono mogobuna e wwede nia huaidu i henuailala.”
MAT.9.6	Gei mee ga helekai gi taane made dono huaidina, “Duu i-nua, dahi aga ina doo moenge, hana gi doo hale.” 
MAT.9.7	Taane made deelaa ga duu i-nua, ga hana gi dono hale. 
MAT.9.8	Digau dogologo gu gidee di mee deenei, gu mmaadagu huoloo, gu hagaamu a God i ana helekai mogobuna ang gi nia daangada.
MAT.9.9	Jesus ga hagatanga i di gowaa deelaa, ga gidee ia tangada hagabudu dagitedi, go Matthew, e noho i lodo dono oobidi. Jesus ga helekai, “Daudali mai au.”
MAT.9.9	Matthew ga duu i-nua, ga daudali Jesus. 
MAT.9.10	Di madagoaa Jesus nogo noho e miami i di hale o Matthew, gei digau hagabudu dagitedi dogologo, mo digau huaidu ga noho adu dalia a Jesus mo ana dama agoago i teebele deelaa.
MAT.9.11	Hunu Pharisee ga gidee di mee deenei, ga heheeu ang gi nia dama agoago a maa, “Di godou dangada agoago e aha dela e miami dalia digau hagabudu dagitedi mo digau huaidu?” 
MAT.9.12	Jesus ga longono ia digaula, ga helekai, “Ma hagalee go digau maaloo e heetugi gi togidaa, go digau hua ala e magi. 
MAT.9.13	Goodou halahala ina tadinga o nia helekai di Beebaa Dabu ala e helekai boloo: Au hagalee hiihai gi nia tigidaumaha ala ne hai gi nia manu, gei go tumaalia hua. Au hagalee ne hanimoi belee gahigahi digau humalia, go digau ala e huaidu.”
MAT.9.14	Nia dama agoago a John Babdais ga lloomoi gi Jesus, ga heeu, “Ma e aha gimaadou mono Pharisee e hagaonge, gei au dama agoago hagalee loo e hagaonge?” 
MAT.9.15	Jesus ga helekai, “Goodou bolo nia daangada ala ne gahi gi tagamiami haga hai lodo, la gi noho lodo huaidu i di madagoaa taane hai lodo e noho i nadau baahi? Deeai! Di laangi ga dau mai, gei taane hai lodo la ga lahi gi daha mo digaula, deelaa di madagoaa digaula ga noho laa hagaonge. 
MAT.9.16	Tangada e pono dana gahu bobo gi di mee gahu hoou ai, idimaa, di mee gahu hoou la ga mmuni mai, ga haga damana di bongoo di gahu. 
MAT.9.17	Gei tangada e haga hau ana waini hoou gi lodo di mee dugu waini bobo ai. Ma ga hai beenei, di mee dugu waini la ga mahaa, nia waini la ga malingi, gei di mee dugu waini la ga mooho. Tangada le e haga hau ana waini hoou gi lodo di mee dugu waini hoou, gei nia maa huogodoo la ga benebene humalia.”
MAT.9.18	Di madagoaa hua Jesus nogo helehelekai gi digaula i nia mee aanei, gei tangada aamua o Jew ga hanimoi gi mee, ga dogoduli, ga helekai, “Meenei, dagu dama ahina dela hua dogo made. Hanimoi, e dugu oo lima gi hongo o mee, gei mee ga mouli.” 
MAT.9.19	Gei Jesus ga duu aga, ga hana dalia a mee mo ana dama agoago.
MAT.9.20	Di ahina nogo halihali ono dodo i nia ngadau e madangaholu maa lua ga hanimoi la tua o Jesus, ga bili gi taalinga di gahu o maa. 
MAT.9.21	Mee ga daalo ang gi ono lodo boloo, “Go au gi bili gi di gahu o maa, gei au gu hili hua.” 
MAT.9.22	Jesus ga huli gi muli, ga gidee ia di ahina, ga helekai, “Dagu dama ahina, goe hagadagadagagee. Go doo hagadonu deelaa ne hagahili doo magi.” Digi duai hua, gei di magi o maa gu hili.
MAT.9.23	Jesus ga hana gi lodo di hale tangada aamua. Dono gidee ia hua digau hai daahili mo digau dogologo ala e hagalongoaa i di gowaa deelaa, 
MAT.9.24	geia ga helekai, “Goodou huogodoo ulu gi daha. Tama ahina le e kii, mee digi made!” Digau huogodoo gu gadagada haga balumee a mee. 
MAT.9.25	I muli hua digaula ne ulu gi daha, Jesus ga ulu gi lodo di ruum tama ahina, ga dahi aga di lima o maa, gei tama ahina gu duu i-nua. 
MAT.9.26	Malaa, di longo deenei la gu dele gi nia guongo huogodoo o tenua.
MAT.9.27	Jesus ne hagatanga i di gowaa deelaa, ga hana, gei nia daane deegida dogolua ga daamada ga daudali a mee, ga wwolowwolo gi nua boloo, “Meenei, tama a David, hila mai gi gimaua.” 
MAT.9.28	Jesus ga ulu adu gi lodo di hale, gei meemaa ga loo adu gi mee, gei mee ga heeu gi meemaa, “Goolua e hagadonu bolo au e mee di hagahili gulu magi?”
MAT.9.28	Meemaa ga helekai, “Uaa, meenei di mau Dagi.” 
MAT.9.29	Jesus ga bili gi nia golomada o meemaa, ga helekai, “Gi heia adu gi goolua gi gila be di gulu hagadonu.” 
MAT.9.30	Nia golomada o meemaa gu aala, gei Jesus ga helekai gi meemaa, “Hudee hagi anga ina di mee deenei gi tangada.” 
MAT.9.31	Gei meemaa ga hula hua, ga hagadele di longo o Jesus gi nia guongo huogodoo o tenua deelaa.
MAT.9.32	Di madagoaa meemaa ne hula, gei nia daangada ga laha mai gi Jesus taane deemee di leelee, idimaa, di hagataalunga huaidu gu i dono baahi. 
MAT.9.33	Di madagoaa hua di hagataalunga huaidu ne hagabagi gi daha mo mee, gei mee ga leelee. Digau huogodoo gu goboina, ga helekai, “Di mee beenei ne gidee gidaadou i Israel ai!” 
MAT.9.34	Gei nia Pharisee ga helekai, “Di tagi o nia hagataalunga huaidu dela ne wanga gi mee di mogobuna e hagabagi nia hagataalunga huaidu i baahi nia daangada.”
MAT.9.35	Jesus ga hagadau i baahi nia guongo mono waahale huogodoo, ga agoago i lodo nia synagogee, e hagadele di Longo Humalia Tenua o God, gei e hagahili nia hagadilinga magi huogodoo.
MAT.9.36	Dono gidee digau dogologowaahee, geia gu aloho huoloo i digaula, idimaa, digaula e de nnoomaalia, tangada e benebene digaula ai. Digaula gu hai be nia siibi, deai di nadau dangada benebene ginaadou ai.
MAT.9.37	Deenei dana mee ne hagi ang gi ana dama agoago, “E donu bolo taugai e damanaiee, gei digau ngalua le e hogoohi.
MAT.9.38	Goodou hai dangidangi ang gi tagi o taugai gi hagau ina mai ana gau ngalua e ngalua gi taugai.”
MAT.10.1	Jesus ne haga dagabuli ana dama agoago dilongoholu maa lua, ga wanga gi digaula di mogobuna e hagabagi nia hagataalunga huaidu ge hagahili nia hagadilinga magi huogodoo. 
MAT.10.2	Aanei nia ingoo digau agoago hagau: Simon e haga ingoo bolo Peter, dono duaahina go Andrew, James mo dono duaahina go John, nia dama daane ni Zebedee, 
MAT.10.3	Philip mo Bartholomew, Thomas mo Matthew go tangada hagabudu dagitedi, James tama Alphaeus mo Thaddaeus, 
MAT.10.4	Simon di “Patriot”
MAT.10.5	Jesus ne hagau ana gau dilongoholu maa lua aanei, ga boloagi boloo, “Goodou hudee hula gi nia gowaa digau tuadimee, be go nia waahale digau Samaria. 
MAT.10.6	Goodou hula gi baahi nia siibi ala gu nngala, go nia madawaawa o Israel. 
MAT.10.7	Hula agoago boloo: Tenua o God di Langi la gu hoohoo mai.
MAT.10.8	Hagahili ina digau magi, haga mouli aga ina digau mmade, haga madammaa ina magi genegene, hagabagia nia hagataalunga huaidu. Wanga ina dehuia, gadoo be godou mee ala ne hai mee ginai dehuia. 
MAT.10.9	Hudee kae goolo, silber, be nia bahihadu i lodo godou budehede.
MAT.10.10	Hudee kae gada goloo be nia gahu mono suudi digagi, be togodogo, idimaa, tangada hai hegau le e wanga ginai nia mee ala e hagalee i dono baahi.
MAT.10.11	Di godou dau adu gi lodo dahi waahale, be i lodo dahi guongo, halahala ina i mua tangada dela e tau di benebene goodou, noho hua i baahi o mee, ga dae loo gi di godou hagatanga. 
MAT.10.12	Di godou ulu adu gi lodo dahi hale, gi hagaaloho beenei: Di aumaalia gi madalia goodou. 
MAT.10.13	Maa digau di hale deelaa la gu dau di benebene goodou, heia di aumaalia dela i godou baahi gi noho i baahi digaula. Maa digaula ga hagalee tau di benebene goodou, gaamai gi muli di godou hagaaloho. 
MAT.10.14	Maa di hale, be di waahale hagalee hila adu gi goodou, be hagalee hagalongo adu gi godou agoago, hagatanga gi daha, duiduia ginai nia gelegele o godou babaawae.
MAT.10.15	Au bolo goodou gi iloo, bolo di Laangi Hagi aga, God la ga haga modongoohia aga dono dumaalia mada damana gi digau o Sodom mo Gomorrah i digau di waahale deelaa!
MAT.10.16	“Hagalongo! Au ga hagau goodou be nia siibi gi nia paana lodo geinga. Gi pula i goodou be nia gihaa, hila gi lala be nia mwuroi.
MAT.10.17	Pula i goodou, idimaa, nia daangada ga lawalawa goodou, ga lahi gi nia hale gabunga, ga dadaaligi goodou i lodo nia synagogee.
MAT.10.18	Goodou ga lahi gi mua nia dagi mo nia king i di au, gi haga modongoohia ina gi digaula mo digau tuadimee di Longo Humalia. 
MAT.10.19	Di madagoaa digaula ga lahi goodou gi di gabunga, hudee de nnoomaalia be goodou ga helekai behee, ga helekai bolo aha. Idimaa, di madagoaa hua deelaa ga dugu adu nnelekai ala e helekai ai goodou. 
MAT.10.20	Godou helekai ala ga helekai ai, la hagalee lloomoi i godou baahi, e lloomoi i baahi di Hagataalunga o Tamana, e helekai mai i godou baahi. 
MAT.10.21	Nia daangada ga hagi anga nadau duaahina gi daaligi gi mmade, gei nia damana ga hai gadoo beelaa ang gi nadau dama. Nia dama ga hai baahi gi nadau maadua, ga hai digaula gi daaligi gi mmade.
MAT.10.22	Nia daangada huogodoo ga hudiou adu gi goodou i di au. Gei tangada dela ga daahi dono hagadonu ga dae loo gi di hagaodi, deelaa go mee ga hagamouli.
MAT.10.23	Maa goodou ga hagahuaidu go dahi waahale, hula gi di waahale dela i golo. Goodou gi iloo bolo goodou e deemee di hagaodi godou hegau i lodo nia waahale i Israel, i mua di hanimoi Tama Tangada. 
MAT.10.24	Tamagiigi kuulu e aamua i dono tintei ai, di hege e aamua i dono dagi ai.
MAT.10.25	Malaa, tamagiigi kuulu gi donu bolo ia ga hai be dono tintei. Gei di hege gi donu bolo ia ga hai be dono dagi. Maa tagi o di hale e haga ingoo bolo Beelzebul, digau o dono hale la ga haga ingoo gi nia ingoo koia e huaidu gi nonua.
MAT.10.26	“Malaa, goodou hudee mmaadagu i nia daangada. Nia mee ala e hagammuni, la ga haga kila aga, gei nia mee ala e de modongoohia huogodoo, la ga haga modongoohia aga.
MAT.10.27	Agu mee ala ne helekai adu gi goodou i lodo di bouli, goodou e hai gi hagi aga i lodo di laangi maalama. Gei agu mee ne helekai haga moolee adu gi goodou, hagadele ina anga mai i nia dahuhu o nia hale. 
MAT.10.28	Hudee mmaadagu i digau ala e daaligi tuaidina, gei e deemee di daaligi di godou hagataalunga. Gei goodou gi mmaadagu i God dela e mee di daaligi tuaidina mo di hagataalunga i lodo di gowaa hagaduadua dee odi. 
MAT.10.29	Nia manu mamaangi e lua e mee di hui gi dahi teenedi, gei dahi manu i nia maa e doo gi hongo di gelegele ai maa di godou Damana digi dumaalia anga gi doo. 
MAT.10.30	Gei adu gi goodou, nia ngaahulu o godou libogo la gu lawa di dau. 
MAT.10.31	Malaa, hudee mmaadagu, idimaa, goodou koia e hagalabagau nia manu huogodoo.
MAT.10.32	“Tangada dela ga haga modongoohia aga bolo ia tangada ni aagu i mua nia daangada, gei au ga haga modongoohia aga a mee labelaa i mua dogu Damana e noho i di langi. 
MAT.10.33	Maa tangada e haga de iloo ia au i mua nia daangada, gei au e haga de iloo eau a mee i mua dogu Damana i di langi.
MAT.10.34	“Goodou hudee hagamaanadu bolo au ne hanimoi belee gaamai di aumaalia gi henuailala. Deeai, au hagalee ne hanimoi belee gaamai di aumaalia, gei di hulumanu dauwa. 
MAT.10.35	Au ne hanimoi belee hagangaalua aga i lodo nia dama daane gi hai baahi gi nadau damana, nia dama ahina gi hai baahi gi nadau dinana, nia ahina dau aga ginai gi hai baahi gi nadau dinana dau aga. 
MAT.10.36	Nia hagadaumee o tangada ala koia e huaidu, la go digau dono hale. 
MAT.10.37	Tangada dela e aloho i dono damana mo dono dinana la ogu nua, la hagalee tau bolo e hai dagu dama agoago. Tangada dela e aloho i dana dama daane mo dana dama ahina la ogu nua, la hagalee tau bolo e hai dagu dama agoago. 
MAT.10.38	Tangada dela hagalee dahi aga dono loobuu ga daudali mai au, geia hagalee tau bolo e hai dagu dama agoago.
MAT.10.39	Tangada dela e daahi hua dono mouli, geia ga de gidee dono mouli, gei tangada dela ga de hagahuodia dono mouli i di au, ga gidee ia dono mouli.
MAT.10.40	“Tangada dela ga benebene goodou, ko au ne benebene go mee. Gei tangada dela e benebene au, geia ne benebene tangada dela ne hagau mai au.
MAT.10.41	Tangada dela ga benebene tangada kae hegau a God, idimaa mee tangada kae hegau ni God, geia e hai dono duhongo i tuhongo o tangada deelaa. Gei tangada dela ga benebene dana dangada humalia, idimaa mee tangada humalia, geia e dau labelaa i tuhongo o tangada deelaa. 
MAT.10.42	Au e hagi adu gi goodou di tonu, tangada ga wanga dana ibu wai magalillili gi dogu ihoo dulii i agu daangada aanei, idimaa mee tama agoago ni aagu, geia e kae dono hui.”
MAT.11.1	I muli hua Jesus ne lawa ana helekai gi ana dama agoago dilongoholu maa lua, geia ga hana e agoago ge haga modongoohia ang gi nia waahale ala e hoohoo mai. 
MAT.11.2	Di madagoaa John Babdais nogo i lodo di hale galabudi ne longono ia nia mee a Christ ala ne hai, geia ga hagau hunu gau i ana dama agoago gi mee. 
MAT.11.3	Meemaa ga heeu gi Jesus, “Ma kooe tangada dela nogo helekai ai a John bolo e hanimoi, be gimaadou e talitali tangada i golo?” 
MAT.11.4	Jesus ga helekai, “Goolua hula hagi anga ina gi John gulu mee ala ne longono ge ne gidee: 
MAT.11.5	Digau deegida gu gida, digau mmade nadau dudaginga gu heehee, digau magi genegene gu madammaa, digau longoduli gu longono, digau mmade gu haga mouli aga, gei di hai o di Longo Humalia la gu agoago gi digau hagaloale.
MAT.11.6	E maluagina go digau ala hagalee manawa lua i di au.” 
MAT.11.7	Nia dama agoago a John ga hula, gei Jesus ga helekai gi digau dogologowaahee di hai o John, “Di godou hula gi baahi o John i lodo di anggowaa, maa di aha ne belee mmada ginai goodou? Di aalek dela e hahaangi i di madangi? 
MAT.11.8	Di godou maa di aha ne hula belee mmada ginai? Taane dela e ulu nia gahu dingidingia? Digau ala e ulu nia gahu beenei, le e noho i lodo nia hale king! 
MAT.11.9	Hagia mai di godou mee ne hula belee mmada ginai? Di soukohp? Uaa, e donu, gei au e hagi adu bolo goodou ne mmada gi tangada dela e aamua nia soukohp. 
MAT.11.10	Di hai o John gu lawa di hihi i lodo di Beebaa Dabu boloo: God gu helekai bolo au ga hagau dagu dangada kae hegau i oo mua, e hagatogomaalia doo ala.
MAT.11.11	Au e hagi adu gi goodou di tonu, bolo tangada ne haanau i henuailala e aamua i John Babdais ai. Gei tangada dela koia e dulii i Tenua o God di Langi le e mada aamua i John. 
MAT.11.12	Di madagoaa o John nogo agoago di Longo Humalia ga dae mai gi dangi nei, Tenua o God di Langi la gu damana dono hagahuaidu, gei digau huaidu e hagamada belee kumi di maa.
MAT.11.13	Nia Beebaa o nia Soukohp huogodoo mo Nnaganoho Moses gu haga modongoohia di hai Tenua o God di Langi, mai i mua ga dae mai gi John. 
MAT.11.14	Maa goodou e hiihai e hagadonu nia haga modongoohia digaula, goodou gi iloo bolo John la go Elijah, dela ne haga modongoohia bolo e hai loo gi hanimoi.
MAT.11.15	Tangada ono dalinga i golo, gei mee gi hagalongo! 
MAT.11.16	Gei au e hagatau nia daangada dolomeenei gi di aha? Digaula e dina gi nia damagiigi ala e noho i lodo nia gowaa huihui mee. Di buini e dahi e wolowolo gi di buini dela i golo boloo, 
MAT.11.17	Gimaadou gu hai madau daahili haga hai lodo gi nia mee hai daahili adu gi goodou, gei goodou hagalee gaalege. Gimaadou gu daahili nia daahili tangada made, gei goodou hagalee tangitangi! 
MAT.11.18	Di madagoaa John ne hanimoi, geia nogo hagaonge, hagalee e inu nia waini, gei nia daangada e hai bolo mee tangada gu iai di hagataalunga huaidu. 
MAT.11.19	Di madagoaa Tama Tangada ne hanimoi, geia gu miami, gu inu, gei digaula e helekai boloo, Mmada gi tangada hagalugai, e inu nia waini, mee di hoo ni digau hagabudu dagitedi mo digau huaidu. Gei au bolo nia mouli o nia daangada e hagamodongoohia mai bolo di iloo mee o God le e donu.”
MAT.11.20	Jesus gu hagadugina gi nia daangada o nia waahale ala nogo hai ana mogobuna, gei digaula digi huli hoou, ga helekai, 
MAT.11.21	“E huaidu adu gi di goe Chorazin! E huaidu adu gi di goe, Bethsaida! Maa nei bolo nia mogobuna ala ne hai adu gi goolua la ne hai gi digau o Tyre mo Sidon, digaula gu ulu gi lodo nadau goloo lodo huaidu, gu wanga nadau luaahi gi hongo nadau libogo mai wai i mua, e haga modongoohia aga nadau maalui mo di huli hoou.
MAT.11.22	Malaa, au bolo goolua gi iloo bolo i di Laangi Hagi aga a God, God la ga dumaalia gi digau o Tyre mo Sidon gi mada damana dono dumaalia adu gi goolua! 
MAT.11.23	Goe go Capernaum, goe e bida dahi aga goe gi di langi? Goe ga hudu gi lodo di gowaa hagaduadua dee odi! Maa nei bolo nia mogobuna ala ne hai adu gi di goe la ne hai gi Sodom, gei Sodom la i-golo hua dangi nei.
MAT.11.24	Gi iloo e-goe bolo i di Laangi Hagi aga, gei God ga dumaalia gi Sodom gi mada damana i dono dumaalia adu gi di goe!”
MAT.11.25	Di madagoaa deelaa, Jesus ga helekai, “Tamana, Tagi o di langi mo henuailala! Au e danggee i dau haga modongoohia ang gi digau de kabemee i au mee ala e daalo hagammuni i digau kabemee ge e iloo nia mee. 
MAT.11.26	Uaa, Tamana, di mee deenei ne hai mai i doo hiihai. 
MAT.11.27	Dogu Damana gu dugu mai nia mee huogodoo. Tangada e iloo Tama ai, go Tamana hua, tangada e iloo Tamana ai, go Tama hua e iloo ia mo digau ala ne hilihili go Tama belee haga modongoohia aga a mee.
MAT.11.28	Lloomoi gi di au, goodou huogodoo ala gu daamaha i godou mee aamo, gei au ga hagamolooloo goodou! 
MAT.11.29	Goodou kae ina dagu mee dela e aamo, dugua i godou nua, ge agoago mai i di au, idimaa, au e manawa balabala ge hila gi lala, gei goodou ga gidee di godou hagamolooloo.
MAT.11.30	Idimaa, dagu mee aamo mee dela ga gowadu le e haingoohia, gei nia mee ala e hagauda adu le e maamaa.”
MAT.12.1	Digi duai, gei Jesus ga hana i lodo di gowaa dogi laagau-‘wheat’ i di Laangi Sabad, gei ana dama agoago gu hiigai, ga hadihadi nadau hua-‘wheat’ ga gai.
MAT.12.2	Nia Pharisee ga gidee di mee deenei, ga helekai gi Jesus, “Meenei, mmada, au dama agoago e hai baahi gi tadau haganoho Laangi Sabad!” 
MAT.12.3	Jesus ga helekai, “Goodou digi daulia di hai o David i di madagoaa o mee mo ono ehoo ne hiigai?
MAT.12.4	Mee mo ono ehoo ne ulu gi lodo di hale o God, ga gai nia palaawaa ala gu tigidaumaha gi God, gei di maa e hai baahi gi taganoho maa digaula ga gai nia palaawaa aalaa. Go digau hai mee dabu la hua e mee di gai nia maa.
MAT.12.5	Goodou digi daulia nia haganoho Moses i di hai o digau hai mee dabu o di Hale Daumaha ala e oho nia haganoho o di Laangi Sabad, i di nadau ngalua i lodo nia Laangi Sabad huogodoo, gei digaula hagalee hala.
MAT.12.6	Goodou gi iloo bolo di mee i ginei e koia e aamua i di Hale Daumaha! 
MAT.12.7	Di Beebaa Dabu e helekai boloo: Au e hiihai hua gi nnangaahai humalia, hagalee go tigidaumaha manu. Maa goodou ga iloo tadinga di mee deenei, gei goodou gu deemee di hagahuaidu nia daangada ala digi hai nadau mee hala.
MAT.12.8	Idimaa, Tama Tangada la go di Tagi o di Laangi Sabad.”
MAT.12.9	Jesus ga hagatanga i di gowaa deelaa, ga hana, ga ulu adu gi lodo synagogee. 
MAT.12.10	Taane made dono lima i golo. Hunu daangada e hiihai e haga huaidu a Jesus bolo mee gu ihala, ga heeu gi mee, “E hai baahi ang gi tadau haganoho maa tangada ga hagahili dana dangada magi i di Laangi Sabad?” 
MAT.12.11	Jesus ga helekai, “Dolomaa tangada i goodou ga doo dana siibi gi lodo di lua llala i di Laangi Sabad, geia hagalee ga dahi aga a mee hagalimalima gi daha mo di lua deelaa?
MAT.12.12	Tangada la koia e hagalabagau i siibi! Deenei di mee taganoho ga dumaalia mai gi gidaadou gi hagamaamaa ina tangada i di Laangi Sabad.” 
MAT.12.13	Jesus ga helekai gi taane e made dono lima, “Holohia doo lima gi daha.”
MAT.12.13	Gei taane deelaa ga holo dono lima, gei di maa gu humalia, gu hai be dono lima dela i golo. 
MAT.12.14	Gei nia Pharisee ga ulu gi daha, ga haga noho nadau hai belee daaligi a Jesus gi made.
MAT.12.15	Jesus ga longono ia di hai baahi deenei, geia ga hana gi daha mo di gowaa deelaa. Digau dogologo ga hula dalia a mee, geia ga hagahili nia magi huogodoo digaula. 
MAT.12.16	Gei mee ga bule gi digaula bolo gi hudee hagi anga ina ia gi nia daangada. 
MAT.12.17	Mee ne helekai beenei bolo gi kila nia helekai a God mai baahi soukohp Isaiah, e hai boloo,
MAT.12.18	“Deenei dagu dangada hai hegau ne hilihili dela e aloho iei au, gei e tene ginai au. Gei au ga haga uda dogu Hagataalunga gi mee, gei mee ga haga iloo ang gi nia henua huogodoo di hai o dagu hagi aga.
MAT.12.19	Mee hagalee lagamaaloo, be wolowolo, be haga hohooho i hongo nia ala. 
MAT.12.20	Mee hagalee hadi gi daha di aalek dela gu biga, be e diinai di malama dela gu dabadaba, ga dae loo gi dana hagagila aga nia donu gi maaloo. 
MAT.12.21	Nia daangada nnenua huogodoo ga hagadagadagagee gi dono ingoo.”
MAT.12.22	Hunu daangada ne laha mai di nadau daane deegida ge e deemee di leelee gi Jesus, idimaa, di hagataalunga huaidu i ono lodo. Jesus ga hagahili di magi o maa, gu mee di leelee, gu gidee. 
MAT.12.23	Digau dogologo gu goboina huoloo, ga heheeu, “Mee go Tama a David?” 
MAT.12.24	Nia Pharisee ga longono di mee deenei, ga helekai, “Mee e hagabagi nia hagataalunga huaidu idimaa di tagi o nia maa go Beelzebul, ne dugu ang gi mee di mogobuna e hai nia mee aanei.”
MAT.12.25	Gei Jesus gu iloo nia hagamamaanadu digaula, ga helekai, “Tenua ono daangada e dee buni ge e heheebagi, la hagalee mouli waalooloo! Di waahale be di madahaanau dela e dee buni ge e heheebagi, la ga mooho gi daha! 
MAT.12.26	Maa nia hagabuulinga Satan ga heheebagi i nadau mehanga, malaa tenua o Satan la gu wwae lua, ga limalima dono mooho. 
MAT.12.27	Goodou e hai bolo au e hagabagi nia hagataalunga huaidu idimaa, Beelzebul ne dugu mai gi di au di mogobuna o di hagabagi. Malaa, koai dela ne dugu ang gi godou dama agoago di mogobuna e hagabagi nia hagataalunga huaidu? Nia mee ala e hai go digaula, le e haga modongoohia bolo goodou e hai gee. 
MAT.12.28	Deeai, ma hagalee go Beelzebul, ma go di Hagataalunga o God dela ne dugu mai gi di au di mogobuna e hagabagi nia hagataalunga huaidu i baahi nia daangada. Deenei le e haga modongoohia aga bolo Tenua o God la gu i godou baahi. 
MAT.12.29	Tangada e mee di oho di hale o taane maaloo ga gaiaa nia goloo o maa ai, maa ia digi lawalawahia i mua taane maaloo deelaa, gei mee ga mee laa di kae nia goloo o di hale o maa. 
MAT.12.30	Tangada dela hagalee madalia au, le e hai baahi mai gi di au. Tangada dela hagalee hagabudu madalia au, geia le e wweu gi daha nia maa.
MAT.12.31	Deelaa laa au e hagi adu gi goodou bolo nia hala huogodoo mo nnelekai huaidu huogodoo e mee di dumaalia ginai, gei di hala o di helekai huaidu hai baahi gi di Hagataalunga Dabu, e deemee di dumaalia ginai. 
MAT.12.32	Tangada dela ga helekai huaidu i di Tama Tangada, ono huaidu e mee di maahede. Tangada dela ga helekai huaidu i di Hagataalunga Dabu, e deemee di maahede, dolomeenei be ga hana hua beelaa.
MAT.12.33	“Maa goodou ga dogi di laagau hagadubuagina, geia ga hua humalia. Maa goodou ga dogi di laagau diliwoi, geia ga hua huaidu. Goodou e iloo di laagau mai i ono hua.
MAT.12.34	Goodou e hai be nia gihaa. Goodou e helekai humalia, gei godou lodo le e huaidu! Idimaa, di ngudu o tangada e helekai nia mee ala e honu i lodo dono manawa.
MAT.12.35	Tangada humalia e haga gila aga ana mee humalia, i mee e honu i nia mee humalia. Tangada huaidu e haga gila aga ana mee huaidu, i mee e honu i nia mee huaidu. 
MAT.12.36	Au e hagi adu gi goodou bolo di Laangi Hagi aga, nia daangada huogodoo e hai gi haga modongoohia aga nadau balu helekai huogodoo ala ne hai. 
MAT.12.37	Godou helekai le e hagi aga goodou, be goodou e donu, be e hala.”
MAT.12.38	Digau haga dondonu haganoho mono Pharisee ga helekai gi Jesus, “Tangada agoago, gimaadou e hiihai e mmada gi au mogobuna.”
MAT.12.39	Jesus ga helekai, “Nia daangada dolomeenei gu huaidu huoloo gei gu hagalee manawa dahi! Goodou bolo au gi heia dagu mogobuna? Di mogobuna e gowadu gi goodou ai, dela hua go di mogobuna ne hai gi soukohp Jonah.
MAT.12.40	Di hai o Jonah nogo noho i lodo tinae o di iga damanaiee i nia laangi e dolu ge dolu boo, e hai be Tama Tangada, ga noho i lodo di gelegele i nia laangi e dolu ge dolu boo.
MAT.12.41	Di Laangi Hagi aga, digau o Nineveh ga tuu aga ga hagahuaidu goodou, idimaa, digaula gu huli gi daha mo nadau huaidu i di nadau longono ginaadou nia agoago a Jonah. Gei au e hagii adu gi goodou bolo tangada i ginei koia e aamua i Jonah!
MAT.12.42	Di Laangi Hagi aga, di king ahina o Shiba ga duu aga ga hagahuaidu goodou, idimaa, mee ne hanimoi mogowaa i dono henua, ga hana loo gi longono ia nia agoago kabemee King Solomon. Gei au e hagi adu gi goodou bolo tangada i ginei koia e aamua i Solomon!
MAT.12.43	“Di madagoaa di hagataalunga huaidu ga ulu gi daha mo tangada, mee e heehee i lodo di anggowaa e halahala dana madagoaa e hagamolooloo ai, gei digi gidee, 
MAT.12.44	gei mee ga maanadu i ono lodo boloo, Au ga hana gi di gowaa dela ne hanimoi iei au. Gei mee ga hana ga ulu gi lodo ga gidee ia ma gu aadee, gu madammaa, gei gu benebene gi humalia. 
MAT.12.45	Mee ga ulu gi daha, ga laha mai ana hagataalunga e hidu ala e huaidu gi nonua, ga noho i lodo. Nomuli, tangada deenei koia gu huaidu i di matagidagi. Deenei di mee ga hai gi digau huaidu dolomeenei.”
MAT.12.46	Jesus nogo helehelekai huaigolo gi nia daangada, gei tinana mo nia duaahina o maa gu dau mai gi tua di hale, e hiihai e heetugi gi mee. 
MAT.12.47	Tangada ga helekai gi Jesus, “Meenei, doo dinana mo oo duaahina i tua di hale e hiihai e heetugi adu.” 
MAT.12.48	Jesus ga helekai anga, “Koai go dogu dinana? Koai go ogu duaahina?” 
MAT.12.49	Gei mee ga hihi dono lima gi ana dama agoago, ga helekai, “Mmada! Aanaa ogu dinana mo ogu duaahina! 
MAT.12.50	Tangada dela e haga gila aga di manawa o dogu Damana dela i di langi, deelaa dogu duaahina daane, duaahina ahina, mo dogu dinana.”
MAT.13.1	Di laangi la hua, Jesus ne hagatanga i di hale, ga hana, ga noho i tongotai belee hai ana agoago. 
MAT.13.2	Digau dogologowaahee gu haganiga i dono gili, ga hidi iei mee, ga gaga gi hongo di boodi, ga noho i lodo, gei nia daangada e tuu i tongotai.
MAT.13.3	Mee nogo agoago i nia ala kai, e hagi ang gi digaula nia mee e logo boloo, “Dahi daane ne hana e haga nonnono ana lii. 
MAT.13.4	Dana haga nonnono i lodo di hadagee deelaa, hunu lii gu monnono gi hongo nia ala lligi, gei nia manu gu mmaangi mai, gu gai nia maa. 
MAT.13.5	Hunu maa ne monnono gi lodo di gowaa haduhadu, di gowaa dela e hogoohi ono gelegele, gei ne tomo limalima, idimaa, nia gelegele la hagalee llala. 
MAT.13.6	Di madagoaa di laa ne hobo, gei nia lii ala ne tomo, la gu mae, idimaa, nia aga o nia maa digi dau gi di gowaa e llala. 
MAT.13.7	Hunu lii ne monnono gi lodo nia geinga duduia. Di madagoaa nia geinga duduia ne tomo aga, gu hai nia lii gi dee tomo. 
MAT.13.8	Hunu lii ne monnono gi hongo nia gelegele humalia, gu tomo, gu hua dagi llau, dagi modoono, dagi motolu.” 
MAT.13.9	Jesus ga hagaodi dana agoago, ga helekai, “Tangada ono dalinga i golo, gei mee gi hagalongo!”
MAT.13.10	Ana dama agoago ne lloomoi gi Jesus, ga heeu gi mee, “Goe e aha dela e hai hegau i nia ala kai ang gi nia daangada?” 
MAT.13.11	Jesus ga helekai, “Idimaa, gu dumaalia adu gi goodou gi iloo nia mee ngala huogodoo o Tenua o God di Langi, gei hagalee ang gi digaula. 
MAT.13.12	Tangada dela iai dana mee, geia e haga uda anga ginai nia mee e logo gi dohu gi nonua. Gei tangada dela dana mee ai, dana mee dulii dela i dono baahi, le e daa gi daha.
MAT.13.13	Deenei tadinga o agu ala kai agoago: digaula e mmada, gei e de gidee, e hagalongo gei e de longono be e de modongoohia. 
MAT.13.14	Deenei laa di kokohp o Isaiah e helekai i digaula boloo:
MAT.13.14	Digau aanei ga hagalongo, ga hagalongo, gei e de iloo, ga mmada, ga mmada, gei e de gidee.
MAT.13.15	Idimaa, lodo digaula gu hamaaloo, nia dalinga digaula gu bonodia, nia golomada digaula gu dee gida. Gei di maa hagalee hai beenei, digaula e mee hua di mmada gi nadau golomada, nadau dalinga e mee di hagalongo, gei nadau hagamaanadu le e modongoohia, gei digaula ga loomoi gi muli gi di au, gei au ga hagahili digaula. Aanei nnelekai a God. 
MAT.13.16	Gei goodou, goodou gu haga maluagina, idimaa, godou golomada e gidee, gei godou dalinga e longono.
MAT.13.17	Au e hagi adu gi goodou di tonu bolo nia soukohp dogologo mo nia daangada a God dogologo e hiihai huoloo e mmada gi nia mee ala ne mmada ginai goodou, gei digaula deemee. Digaula e hiihai e hagalongo gi nia mee ala ne hagalongo ginai goodou, gei digaula deemee.
MAT.13.18	“Hagalongo, kaabee ina tadinga di ala kai o tangada haga nonnono lii: 
MAT.13.19	Digau ala gu longono nia helekai o Tenua King, gei e de iloo, le e hai gadoo be nia lii ala ne monnono gi hongo nia ala lligi. Di hagataalunga huaidu ga hanimoi, ga kae nia mee ne haga monnono gi nadau lodo. 
MAT.13.20	Nia lii ala ne monnono gi hongo di gowaa haduhadu, aalaa go digau e hagalongo gi nia agoago, ga limalima ga tentene i di nadau longono nia maa. 
MAT.13.21	Gei hagalee mau i nadau baahi, di madagoaa di haingadaa be taaligi ga tale gi digaula i di gili nia agoago aanei, digaula ga limalima hua di kili gi daha nadau hagadonu. 
MAT.13.22	Gei nia lii ala ne monnono gi mehanga nia geinga duduia, go digau ala ne longono nia agoago, gei te nnoomaalia o di mouli nei, mo di hiihai gi nia maluagina gu haga deaadee nia agoago aalaa, ga hidi ai digaula ga dee hua. 
MAT.13.23	Gei nia lii ala ne monnono gi hongo nia gelegele humalia, go digau ala e longono nia helekai ga iloo, ga hua dagi llau, dagi modoono, dagi motolu.”
MAT.13.24	Jesus ne hagi ang gi digaula tuai ala kai: “Tenua o God di Langi e hai beenei: Dahi daane hai hadagee ne haga nonnono ana lii humalia i lodo dana hadagee. 
MAT.13.25	Dahi boo hua, di madagoaa nia daangada gu kii, tangada hagadaumee ga hanimoi, ga haga nonnono ana lii huaidu i mehanga nia lii humalia aalaa, ga hana. 
MAT.13.26	Nia lii humalia ga tomo, gu daamada ga hua, gei nia geinga huaidu gu tomo aga labelaa. 
MAT.13.27	Digau hai hegau ga lloomoi gi mee, ga helekai boloo, Meenei, nia lii humalia ne haga nonnono kooe gi lodo dau hadagee, ma nia geinga huaidu ne lloomoi i hee? 
MAT.13.28	Tangada dana hadagee ga helekai boloo, Tangada hagadaumee dela ne hai di mee deenei. Digaula ga heeu, Goe e hiihai bolo gimaadou gi daagia nia geinga huaidu aalaa? 
MAT.13.29	Gei mee ga helekai, Deeai. Maa goodou ga daagi nia geinga huaidu, gei ga daagi labelaa nia laagau humalia dalia nia geinga huaidu aalaa. 
MAT.13.30	Goodou heia nia geinga huaidu mono laagau humalia gi tomo ngaadahi, gi dae gi di laangi dela e hadi ai nia maa. Gei au ga helekai gi digau hadi hua laagau gi daagia nia geinga huaidu i mua, gi nnoodia gi hai nia uu mee e dudu, gei nia hua laagau humalia la ga hagabudu, ga dugu gi lodo dogu hale benebene mee.”
MAT.13.31	Jesus ne helekai gi digaula tuai ala kai: “Tenua o God di Langi le e hai be di lii laagau-“mustard”. Tangada ne kae di maa, ga dogi i lodo dana gowaa dogi mee. 
MAT.13.32	Di lii deenei, dela koia e dulii loo i nia lii huogodoo, ga tomo aga ga hai di laagau damanaiee i nia laagau huogodoo. Gei nia manu ga mmaangi mai ga hai nadau waehongo i hongo nia manga.”
MAT.13.33	Jesus ne helekai ang gi digaula tuai ala kai: “Tenua o God di Langi le e hai beenei. Di ahina ne kae ana ‘yeast’, ga unugi gi nia palaawaa, gei nia palaawaa aalaa la gu tanga huogodoo.”
MAT.13.34	Jesus e agoago nia mee huogodoo aanei gi digau dogologo i nia ala kai. Mee e agoago hua i nia ala kai gi digaula. 
MAT.13.35	Mee ne hai beenei bolo gi kila nia helekai soukohp boloo:
MAT.13.35	Au e hai hegau i nia ala kai i dogu madagoaa e helekai gi digaula. Au ga haga modongoohia gi digaula nia mee huogodoo ala e dee modongoohia mai loo i taamada henuailala.”
MAT.13.36	Jesus ga hagatanga gi daha mo digau dogologo, ga ulu gi lodo di hale. Ana dama agoago ga lloomoi gi mee, ga helekai, “Hagamodongoohia ina di ala kai o nia geinga huaidu ala i lodo di hadagee le e hai bolo aha?” 
MAT.13.37	Jesus ga helekai, “Tangada ne haga nonnono ana lii humalia, la go Tama Tangada. 
MAT.13.38	Di hadagee la go henuailala. Nia lii humalia la go digau Tenua o God di Langi. Nia geinga huaidu la go nia hoo o Satan. 
MAT.13.39	Di hagadaumee dela ne haga nonnono ana lii geinga huaidu, la go Satan. Di madagoaa e hadi nia hua laagau la go di hagaodi o di madagoaa. Digau hadi hua laagau, la go digau di langi. 
MAT.13.40	Di hai o nia geinga huaidu ala e hagabudu mai gi di gowaa e dahi e kae e dudu i lodo di ahi, e hai gadoo be di hai dela ga hai i di laangi hagaodi. 
MAT.13.41	Tama Tangada ga hagau ana gau di langi gi hagabudu ina gi daha mo dono henua digau huogodoo ala e hai nia daangada gi too gi lodo di huaidu, mo nia daangada e haihai nia mee huaidu huogodoo ala i golo, 
MAT.13.42	bolo gi kilia digaula gi lodo di ahi maaloo, di gowaa e tangitangi ai, ge e gadigadi nadau niha. 
MAT.13.43	Gei nia dama a God ga maahina gadoo be di laa i lodo Tenua o di nadau Damana. Tangada ono dalinga i golo, gei mee gi hagalongo!
MAT.13.44	“Tenua o God di Langi e hai beenei. Taana ga gida di maluagina dela e ngala i lodo di gelegele. Gei taane ga danu labelaa di maa, gu tentene huoloo, ga hana ga hui gi daha ana mee huogodoo ala e hai mee ginai, ga hana ga hui di gowaa.
MAT.13.45	“Tenua o God di Langi e hai beenei. Tangada e halahala ana hadu lodo baehua humalia. 
MAT.13.46	Geia ga gidee ia di hadu kaedahi hagalabagau, geia ga hana, ga hui gi daha ana mee huogodoo, ga hui di hadu lodo baehua deelaa.
MAT.13.47	“Tenua o God di Langi le e hai labelaa beenei. Digau hai iga ne hudu nadau gubenge gi lodo di monowai belee kumi nnagadilinga iga huogodoo. 
MAT.13.48	Gei di gubenge la gu honu, digaula ga hudi aga gi tongotai, ga noho gi lala beleehilihili nia iga. Nia iga humalia ga haa gi lodo nia begedu, nia iga huaidu ga kili gi daha. 
MAT.13.49	Deenei di mee ga hai i di hagaodi o di madagoaa. Digau di langi ga hagau e hili digau huaidu huogodoo gi daha mo digau humalia, 
MAT.13.50	ga kili digau huaidu gi lodo di ahi maaloo i di gowaa e tangitangi ai digaula, gei e gadigadi nadau niha. 
MAT.13.51	Jesus ga heeu gi digaula, “Goodou gu iloo nia mee aanei?”
MAT.13.51	Digaula ga helekai, “Uaa.” 
MAT.13.52	Geia ga helekai gi digaula, “Malaa, tangada hagadondonu haganoho dela ma ga hai tama agoago i lodo Tenua o God di Langi, le e hai be tagi o di hale dela e daa ono maluagina hoou mo pobo gi daha mo dono hale benebene mee.”
MAT.13.53	Jesus ga haga lawa ana ala kai nogo agoago gi digaula, geia ga hagatanga gi daha mo di gowaa deelaa. 
MAT.13.54	Ga hana gi dono guongo, ga hai ana agoago i lodo synagogee, gei digaula gu goboina huoloo, ga heeu boloo, “Di kabemee mono haga goboina a maa ne gaamai i hee? 
MAT.13.55	Mee hagalee go tama a taane hau hale? Tinana o maa hagalee go Mary, ono duaahina go James, Joseph, Simon mo Judas? 
MAT.13.56	Gei ono duaahina ahina hagalee aanei i tadau baahi? Malaa, nia mee a maa ne gaamai i hee?” 
MAT.13.57	Gei digaula gu haga balumee a mee.
MAT.13.57	Jesus ga helekai gi digaula, “Nia soukohp e hagalaamua i nia gowaa huogodoo, gei hagalee go dono guongo donu mo ono gau e hagalaamua a mee.”
MAT.13.58	Jesus digi hai ana mogobuna e logo i golo, idimaa, digaula hagalee hagadonu.
MAT.14.1	Di madagoaa deelaa, Herod di tagi o Galilee ga longono ia di hai o Jesus. 
MAT.14.2	Mee ga helekai gi ana daane hai hegau, “Ma go John Babdais hua dela ne mouli aga, i mee ono mogobuna e hai ana mee haga goboina dangada.” 
MAT.14.3	Idimaa, Herod ne hai dana haga iloo bolo gi kumidia John, gei digaula ga nnoo nia lima o maa, ga haa a mee gi lodo di hale galabudi. Mee ne hai di mee deenei mai di gili o Herodias, go di lodo o dono duaahina daane go Philip.
MAT.14.4	John ne hagi anga gi Herod boloo, “Ma hagalee donu di hai doo lodo gi Herodias!”
MAT.14.5	Herod gu hiihai bolo ia ga daaligi a John, geia e lliga huoloo i digau o Jew ala gu hai bolo John la soukohp. 
MAT.14.6	I di laangi haanau o Herod, tama ahina a Herodias ne duu aga, ga hai ana gaalege i mua digau dogologo. Gei Herod gu tentene huoloo, 
MAT.14.7	ga hai dana hagababa, “Au e hagamodu bolo au e gowadu di ingoo hua di mee dela e hiihai ginai goe!” 
MAT.14.8	Tama ahina ga hagi anga telekai dono dinana, ga dangi ang gi Herod, “Gaamai gi di au di libogo o John Babdais i hongo di pileedi!” 
MAT.14.9	Di king gu manawa gee huoloo i nnelekai tama ahina deelaa. Gei mee ga helekai bolo gi hagagila ina di hiihai a tama ahina, idimaa dana hagamodudahi mo dana hagababa ne hai i mua nia daangada o tagamiami. 
MAT.14.10	Mee ga helekai gi digaula bolo gi tuudia di ua o John dela i lodo di hale galabudi. 
MAT.14.11	Digaula ga gaamai di libogo i hongo di pileedi gi tama ahina, geia ga kae gi dono dinana. 
MAT.14.12	Nia dama agoago a John ga lloomoi ga kae tuaidina o maa, ga danu, ga hula ga haga iloo gi Jesus.
MAT.14.13	Jesus ne longono ia di longo deenei, geia ga hagatanga i di gowaa deelaa, ga hana i di boodi gi di gowaa lomo modogoia. Gei nia daangada ne longono ginaadou dono hana, ga hagatanga i nadau waahale ga daudali a mee mai laa uda. 
MAT.14.14	I dono doo aga i di boodi, geia ga gidee ia digau dogologowaahee, mee gu aloho huoloo i digaula, ga hagahili nadau magi. 
MAT.14.15	Ga hiahi ia hua di mee, ana dama agoago ga mmaanege adu gi mee, ga helekai, “Ma gu boo, gei di maa di anggowaa lomo deenei, hagau ina digaula, e hui nadau meegai i lodo nia waahale lligi aalaa.” 
MAT.14.16	Jesus ga helekai, “Digaula hagalee hagau. Wanga ina nia mee digaula e gai!” 
MAT.14.17	Digaula ga helekai gi mee, “Ma nia palaawaa hua e lima ge lua dama iga ala i madau baahi.” 
MAT.14.18	Jesus ga helekai, “Gaamai nia maa gi di au.” 
MAT.14.19	Gei mee ga helekai gi nia daangada gi noho gi hongo nia geinga tolo, gei mee ga daahi aga nia palaawaa e lima ge lua dama iga, ga hila gi di langi, ga danggee gi God, ga ginigini nia palaawaa aalaa, ga wanga gi ana dama agoago, ga duwwe gi nia daangada. 
MAT.14.20	Digaula huogodoo ga miami gu maaluu. Gei nia dama agoago ga haa nia mee ala ne dubu, gu hai nia gada e madangaholu maa lua. 
MAT.14.21	Togologo daane ala ne miami, digau e lima mana (5,000), nia ahina mono dama digi daulia.
MAT.14.22	Jesus ga helekai gi ana dama agoago gi kaga gi hongo di boodi gi hula i ono mua gi di baahi i golo tai deelaa, gei mee ga hagau digau dogologo aalaa gi hula. 
MAT.14.23	I muli dana hagau nia daangada gi hula, gei mee ga hana gi hongo tama gowaa nnoonua belee dalodalo. Ga dae loo gi di hiahi, mee nogo modogoia hua. 
MAT.14.24	Di madagoaa deelaa, gei di boodi la gu i tungaalodo di tai deelaa, gu huduhudu go nia beau, idimaa, di madangi la gu gono mai i mua. 
MAT.14.25	Ga dae loo gi di boo mehanga di laa e dolu mo di laa e ono luada, Jesus ga haele adu gi digaula i hongo tai. 
MAT.14.26	Nia dama agoago a maa ga mmada gi mee e haele i hongo tai, gei gu wwolowwolo mmaadagu bolo ma di ieidu. 
MAT.14.27	Di madagoaa hua deelaa, Jesus ga helekai gi digaula, “Goodou hagadagadagagee. Ma ko au deenei. Goodou hudee mmaadagu!” 
MAT.14.28	Peter ga helekai, “Meenei Tagi. E donu maa kooe deenaa, helekai mai gi di au gi haele adu au gi di goe i hongo tai.” 
MAT.14.29	Jesus ga helekai, “Hanimoi laa!” Gei Peter ga doo ia gi daha mo di boodi, ga duu gi hongo tai ga haele gi Jesus. 
MAT.14.30	Di madagoaa hua Peter ne longono ia hua di mahi o di madangi, geia gu madagu ga daamada ga abulu gi lala. Geia ga wolo boloo, “Meenei! hila mai!” 
MAT.14.31	Di madagoaa hua deelaa, Jesus ga daahi adu dono lima ga dahi aga a mee, ga helekai, “Doo hagadonu le e dulii, goe e aha dela e manawa lua?” 
MAT.14.32	Meemaa ga kaga gi hongo di boodi, gei di madangi gu kila. 
MAT.14.33	Ana dama agoago ga pala ang gi Jesus i hongo di boodi, ga helekai, “Ma e donu hua bolo goe go Tama a God!”
MAT.14.34	Digaula ga dele adu, ga dau aga i Gennesaret. 
MAT.14.35	Digau o di guongo deelaa ga modongoohia Jesus, ga haga iloo gi digau magi o di gowaa deelaa mono gowaa ala e hoohoo mai gi lloomoi, ga laha mai nadau gau magi gi Jesus. 
MAT.14.36	Digaula ga tangi gi mee gi dumaalia ang gi digau magi gi pili hua gi di bida o dono gahu, malaa, digau huogodoo ala ne pili gi dono gahu la gu hili.
MAT.15.1	Nia Pharisee mono gau hagadondonu haganoho ne lloomoi i Jerusalem, ga heeu gi Jesus, 
MAT.15.2	“Au dama agoago le e aha ala e haga balumee nia haganoho tadau maadua mmaadua mai i mua? Digaula hagalee tono nadau lima i mua nadau miami!” 
MAT.15.3	Jesus ga helekai, “Gei goodou e aha ala e hagalee daudali nia haganoho a God, e daudali hua godou hangaahai? 
MAT.15.4	God gu helekai bolo goe gi hagalabagau ina doo damana mo doo dinana. Maa tangada ga hai hagahuaidu dono damana be go dono dinana e humalia hua e daaligi gi made.
MAT.15.5	Gei goodou gu agoago bolo maa tangada dana mee i golo e mee di hagamaamaa dono damana mo dono dinana, geia e hai bolo dana mee deenei la anga hua gi God, 
MAT.15.6	gei mee hagalee hai gi hagalaamua dono damana. Malaa, deenei di godou hai ne haga balumee nia helekai a God, mai i godou daudali hua godou agoago. 
MAT.15.7	Goodou digau hai hegau ngudu golomada! Ma e donu hua go nia haga modongoohia soukohp Isaiah i goodou boloo:
MAT.15.8	God gu hai bolo digau aanei e hagalaamua au mai hua i lodo nadau helekai, gei nadau manawa e mogowaa loo i di au.
MAT.15.9	Malaa, nadau hai daumaha mai gi di au le e balumee hua, idimaa, digaula e agoago nia haganoho dangada bolo ma go agu haganoho.”
MAT.15.10	Jesus ga gahi mai nia daangada dogologo, ga helekai, “Goodou hagalongo gi modongoohia humalia. 
MAT.15.11	Ma hagalee go di mee dela e ulu gi lodo di ngudu dela e haga dogolia tangada, ma go di mee dela e hanaga i lodo di ngudu dela e hai tangada gi hagalee madammaa.” 
MAT.15.12	Nia dama agoago a maa ga mmaanege adu gi mee, ga helekai, “Goe e iloo bolo nia Pharisee la gu hagawelewele gi dau agoago?” 
MAT.15.13	Jesus ga helekai, “Nia laagau huogodoo ala hagalee ne dogi go dogu Damana i di langi, le e daagi gi daha. 
MAT.15.14	E hai di aha, digaula nia dagi deegida o digau deegida. Maa tagi deegida ga dagi dono ehoo deegida, meemaa huogodoo la ga too gi lodo di lua.”
MAT.15.15	Peter ga helekai, “Meenei, haga modongoohia ina mai gi gimaadou dau ala kai deenaa.” 
MAT.15.16	Jesus ga helekai, “Ma e aha goodou digi modongoohia labelaa? 
MAT.15.17	Goodou e de iloo bolo nia mee ala e wanga gi lodo di ngudu tangada e hula gi lodo tinae, ga lawa ga lloomoi gi daha mo tuaidina? 
MAT.15.18	Gei nia mee ala e lloomoi i lodo di ngudu o tangada, ne daamada i lodo di manawa, e haga dogolia tangada.
MAT.15.19	Idimaa, nia maanadu huaidu e daamada i lodo di manawa o tangada, ga daaligi tangada, hai be di manu, gaiaa, hai kai tilikai, mo tamu dangada. 
MAT.15.20	Aanei nia mee ala e haga dogolia tangada. Gei di miami, hagalee tono ono lima, la hagalee hai tangada gi dogolia.”
MAT.15.21	Jesus ne hagatanga i di gowaa deelaa, ga hana gi di gowaa e hoohoo gi nia waahale Tyre mo Sidon. 
MAT.15.22	Di ahina Canaan e noho i di gowaa deelaa, ga hanimoi, ga helekai gi mee, “Meenei, tama a David, hila mai gi di au. Dagu dama ahina gu iai di hagataalunga huaidu i dono baahi. Mee gu duadua huoloo.” 
MAT.15.23	Jesus digi helekai gi mee. Nia dama agoago a maa ne mmaanege adu, ga helekai, “Meenei, hagabagia di ahina deenaa dela e haga deaadee gidaadou. Mee dela hua e hagalongoaa mai tadau muli!” 
MAT.15.24	Jesus ga helekai, “Au ne hagau mai hua gi nia siibi o Israel ala ne hula gee.” 
MAT.15.25	Di ahina deelaa ga hanimoi hua, ga bala ang gi mee, ga helekai, “Meenei, hagamaamaa ina mai au.” 
MAT.15.26	Jesus ga helekai gi mee, “Ma hagalee donu bolo e daa nia meegai nia dama, ga kili gi nia paana.” 
MAT.15.27	Di ahina ga helekai, “Meenei, e donu huoloo, gei nia paana e gai nia mee dubu ala e monnono i lala teebele o nadau gau aamua.” 
MAT.15.28	Jesus ga helekai gi mee, “Goe di ahina maaloo doo hagadonu. Dau mee dela e hiihai ginai ga gila adu.” Digi duai gei tama ahina a maa gu hili dono magi.
MAT.15.29	Jesus ne hagatanga i golo ga hanadu i tongotai Tai o Galilee, ga gaga adu gi hongo tama gonduu, ga noho i golo. 
MAT.15.30	Digau dogologowaahee ga laha mai nadau gau mmade nadau dudaginga, deegida, dumadumaaloo, deemee di leelee, mono hagadilinga magi e logo, ga laha mai gi mua o mee, gei mee ga hagahili nia magi digaula. 
MAT.15.31	Digau dogologowaahee aalaa gu goboina di nadau gidee digau deemee di leelee gu leelee, digau magi dumadumaaloo gu humalia, digau mmade nadau dudaginga gu taele, gei digau deegida gu gidee. Digaula gu haga hagaamu huoloo di God o Israel.
MAT.15.32	Jesus ga gahi mai ana dama agoago, ga helekai gi digaula, “Au gu aloho huoloo i digau dogologo aanei, idimaa, nia laangi gu dolu nogo noho iei digaula i dogu baahi. Dolomeenei digaula gu nadau meegai ai. Gei au hagalee hagau digaula, idimaa, digaula digi miami, gi dee hagalibelibeina i di nadau hula. 
MAT.15.33	Ana dama agoago ga helekai, “Ma di anggowaa lomo deenei, gimaadou e gaamai madau meegai i hee gi dohu gi digau dogologowaahee aanei?” 
MAT.15.34	Jesus ga heeu gi digaula, “Nia palaawaa e hia i godou baahi?”
MAT.15.34	Digaula ga helekai, “E hidu mono dama iga.” 
MAT.15.35	Jesus ga helekai gi digau dogologowaahee aalaa gi noho gi lala gi hongo nia gelegele. 
MAT.15.36	Gei mee ga daahi aga nia palaawaa e hidu mono iga, ga dalodalo, ga ginigini nia palaawaa, ga wanga gi ana dama agoago, gei digaula ga duwwe nia maa gi digau dogologowaahee aalaa. 
MAT.15.37	Digau huogodoo gu miami gu maaluu. Nia dama agoago a Jesus ga haa nia meegai ala ne dubu, gu hai nia gada e hidu. 
MAT.15.38	Togologo daane ala ne miami digau e haa mana(4,000), nia ahina mono dama digi daulia. 
MAT.15.39	Gei Jesus ga hagau digaula, ga gaga gi hongo di boodi ga hana gi tenua go Ma gadan.
MAT.16.1	Nia Pharisee mono Sadduccee ne lloomoi gi Jesus belee hai a mee gi hala. Ne helekai gi mee gi heia dana mogobuna gi gidee ginaadou bolo God le e madalia ia.
MAT.16.2	Jesus ga helekai gi digaula, “Di madagoaa di laa ga ulu, gei goodou e hai boloo: Daiaa le e humalia, idimaa, di langi le e mmee. 
MAT.16.3	Gei luada loo goodou e hai boloo: Dangi nei la ga uaua, idimaa, di langi le e mmee gei e haga bouli. Malaa, goodou e mee di modongoohia di mmada gi di gili o di langi, gei e deemee di modongoohia nia haga modongoohia o nia laangi aanei! 
MAT.16.4	Digau dolomeenei la gu huaidu huoloo, gei gu hagalee manawa dahi! Goodou e tangi mai gi di au i di mogobuna? Deeai, dela hua go di mogobuna ne hai gi Jonah ga hai adu gi goodou.”
MAT.16.4	Gei mee gu diiagi digaula gu hana.
MAT.16.5	Nia dama agoago a Jesus gu dau adu gi di baahi i golo o di tai, ga langahia bolo ginaadou digi kae nadau palaawaa. 
MAT.16.6	Jesus ga helekai gi digaula, “Gi pula i goodou nia ‘yeast’ o nia Pharisee mono Sadduccee.”
MAT.16.7	Digaula ga daamada ga helehelekai i nadau mehanga, “Mee e helekai beenei, idimaa, gidaadou digi gaamai tadau palaawaa.” 
MAT.16.8	Jesus gu iloo ia hua nia helekai digaula, ga helekai, “Goodou e aha ala e helehelekai bolo ma nia palaawaa ai? Godou hagadonu le e lligi! 
MAT.16.9	Goodou digi maalama? Goodou hagalee langahia nia palaawaa e lima ala ne ginigini ga duwwe gi nia daane e lima mana(5,000)? Nia gada e hia ala ne haa go goodou?
MAT.16.10	Gei nia palaawaa e hidu ang gi nia daane e haa mana(4,000), nia gada e hia ne haa go goodou?
MAT.16.11	Goodou e aha ala hagalee modongoohia bolo au hagalee e helehelekai adu gi goodou i nia palaawaa? Duulia goodou gi daha mo nia ‘yeast’ o nia Pharisee mo nia Sadduccee!” 
MAT.16.12	Ana dama agoago la gu modongoohia bolo ma hagalee go nia ‘yeast’ ala i lodo di palaawaa e haga ligaliga iei ginaadou, ma go nia agoago o nia Pharisee mo nia Sadduccee.
MAT.16.13	Jesus ne hana gi di gowaa hoohoo gi di waahale Sisaria Pilipai, geia ga heeu gi ana dama agoago boloo, “Nia daangada le e helehelekai bolo Tama Tangada le koai?” 
MAT.16.14	Digaula ga helekai, “Hunu daangada e hai bolo goe go John Babdais, Elijah, Jeremiah, be tei dangada i nia soukohp.”
MAT.16.15	Gei mee ga heeu gi digaula, “Goodou e hai bolo au koai?” 
MAT.16.16	Simon Peter ga helekai, “Goe go di Mesaia, go Tama di God Mouli!”
MAT.16.17	Jesus ga helekai gi mee, “Gu humalia adu gi di goe, Simon, tama a John. Ma hagalee tangada dangada ne haga modongoohia adu gi di goe di tonu o di mee deenei, gei go dogu Damana dela i di langi. 
MAT.16.18	Malaa, au e hagi adu gi di goe Peter: goe go di hadugalaa, gei au ga haga duu dogu nohongo dabu i hongo di hagamau o di hadugalaa deenei, gei di made e deemee di hagahuaidu di maa. 
MAT.16.19	Au ga gowadu nia gii Tenua o God di Langi. Nia mee huogodoo ala ma ga tai kooe i henuailala, e tai labelaa i di langi. Au mee ala ga huge i henuailala, e huge labelaa i di langi.”
MAT.16.20	Jesus ga helekai gi ana dama agoago bolo digaula gi hudee hagi anga ina bolo ia go di Mesaia.
MAT.16.21	Daamada i di madagoaa deenei, Jesus ga helekai hagammaa ang gi ana dama agoago, “Au e hai loo gi hana gi Jerusalem e kae dogu hagaduadua damanaiee mai baahi nia dagi mmaadua, mo nia dagi hai mee dabu, mo nia gau hagadondonu haganoho. Au ga daaligi ga made, gei i muli nia laangi e dolu gei au ga mouli aga. 
MAT.16.22	Peter ga lahi Jesus gi mada ginaua, ga hai ono ngudu gi mee, “Meenei, dogu Dagi, God gi bule ina di mee deenei gi dee tale adu gi di goe!” 
MAT.16.23	Jesus ga huli gi daha mo Peter ga helekai, “Satan, hana gi daha mo au! Goe haga deaadee au, idimaa, au maanadu la nia maanadu hua dangada, hagalee nia maanadu mai baahi o God.” 
MAT.16.24	Jesus ga helekai gi ana dama agoago, “Maa dahi dangada bolo ia e daudali mai au, geia gi wanga dehuia dono huaidina, aamo ina dono loobuu, daudalia mai au.”
MAT.16.25	Idimaa, tangada dela e hiihai bolo ia e benebene dono mouli, geia e deemee di gidee ia, gei tangada dela ga wanga dehuia dono mouli i di au, geia ga gidee ia.
MAT.16.26	Dehee tahidamee o tangada maa ia ga hai mee gi nia goloo o henuailala huogodoo, geia e de gidee dono mouli? Hagalee hai beenei, di mee e wanga go tangada gi gila mai dono mouli ai. 
MAT.16.27	Tama Tangada ga hoohoo dono hanimoi mo nia madamada o dono Damana, ana gau di langi e madalia. Geia ga hui tangada nei mo tangada nei i di hai o nadau hegau.
MAT.16.28	Au e hagi adu gi goodou di tonu bolo hunu gau i ginei ga hagalee mmade, ga dae loo gi nadau gidee gi Tama Tangada dela ga hanimoi gadoo be dahi king.”
MAT.17.1	I muli nia laangi e ono, Jesus ga lahi a Peter mo tagahaanau James mo John gi tomo dahi gonduu nnoonua, ga mada ginaadou i golo.
MAT.17.2	Gei mee gu dina gee i nadau mua, ono hadumada gu maahina iaa be di laa, gei ono gahu gu kene gu madamada. 
MAT.17.3	Ana dama agoago dogodolu gu mmada gi Moses mo Elijah e helehelekai gi Jesus. 
MAT.17.4	Peter ga helekai, “Meenei dogu Dagi, ma koia e humalia go tadau noho i ginei! Maa goe e hiihai, gei au ga hau nia damaa hale e dolu i ginei, e dahi ni oou, e dahi ni Moses, ge dahi ni Elijah.” 
MAT.17.5	Di madagoaa hua a mee nogo helehelekai beenei, di gololangi maahina ga gahu digaula, gei di lee ga hanimoi i lodo di gololangi, ga helekai, “Deenei dagu Dama dela e aloho iei au. Goodou hagalongo gi mee!”
MAT.17.6	Ana dama agoago ne longono di lee deenei, digaula gu tinga gi lala i nadau mmaadagu huoloo. 
MAT.17.7	Jesus ga hanimoi ga bili gi digaula, ga helekai, “Tuu i-nua, goodou hudee mmaadagu!” 
MAT.17.8	Gei digaula ga mmada aga, gei go Jesus modogoia i golo, tangada i golo ai. 
MAT.17.9	Di nadau lloo ia i tomo di gonduu, gei Jesus ga bule digaula, gi hudee hagi anga ina gi dahi dangada nadau mee ne mmada ginai, ga dae loo gi Tama Tangada ga mouli aga mai i di made. 
MAT.17.10	Ana dama agoago ga heeu gi Jesus, “Ma e aha digau haga dondonu haganoho ala e helekai bolo Elijah e hanimoi i mua Tama Tangada?”
MAT.17.11	Jesus ga helekai, “E donu, Elijah le e hanimoi i mua, e hagatogomaalia nia mee huogodoo. 
MAT.17.12	Gei au e hagi adu bolo Elijah la gu hanimoi, gei nia daangada la digi modongoohia a mee, nogo hai hua a mee be nadau hiihai. Deelaa hogi di hai digaula ga hagaduadua Tama Tangada.”
MAT.17.13	Ana dama agoago la gu iloo bolo mee e helehelekai i di hai o John Babdais.
MAT.17.14	I di nadau dau adu gi baahi nia daangada, taane ga hanimoi ga dogoduli adu gi mua o Jesus, 
MAT.17.15	ga helekai boloo, “Meenei, hila mai mua gi dagu dama daane. Mee magi bolebole. Dono madagoaa ga magi, gei mee dela hua e hinga gi lodo di ahi, be e doo gi lodo nia wai, holongo logo e hai beenei. 
MAT.17.16	Au ne laha mai a mee gi au dama agoago, gei digaula e deemee di hagahili a mee.” 
MAT.17.17	Jesus ga helekai, “Goodou digau de hagadonu ge e hai gee. Au e hai loo gi noho waalooloo behee i godou baahi? E waalooloo behee dogu hagakono dogu manawa i goodou? Laha mai tama daane gi di au!” 
MAT.17.18	Jesus ga helekai haga huudonu gi di hagataalunga huaidu dela i lodo tama daane, gei di hagataalunga huaidu gu ulu gi daha i di madagoaa hua deelaa, gei tama daane gu hili. 
MAT.17.19	Gei nia dama agoago a Jesus ga mmaanege adu gi Jesus, ga heeu, “Meenei, gimaadou ne aha ala ne deemee di hagabagi di hagataalunga huaidu gi daha mo tama daane deelaa?” 
MAT.17.20	Jesus ga helekai, “Idimaa, godou hagadonu le e lligi. Au e hagi adu gi goodou di tonu bolo maa godou hagadonu ga llauehe be di lii laagau-“mustard”, goodou e mee di helekai gi di gonduu boloo: Hana gi golo, gei di maa e hana. Goodou e mee di hai nia mee huogodoo.
MAT.17.21	[Go tangada hua dela e hagaonge mo di dalodalo dela e mee di hagabagi di hagataalunga huaidu beenei.”]
MAT.17.22	Nia dama agoago a Jesus ne dagabuli mai gi Galilee, gei Jesus ga helekai gi digaula, “Tama Tangada gu hoohoo ga wanga gi lodo nia lima o nia daangada. 
MAT.17.23	Digaula ga daaligi a mee, gei i muli nia laangi e dolu, ga hagamouli aga.”
MAT.17.23	Ana dama agoago gu lodo huaidu huoloo gi telekai deenei.
MAT.17.24	Jesus mo ana dama agoago ga dau adu gi Capernaum. Taane hagabudu dagitedi o di Hale Daumaha ga hanimoi gi Peter, ga heeu, “Doo dangada agoago gu hui dagitedi Hale Daumaha?”
MAT.17.25	Peter ga helekai, “Uaa.”
MAT.17.25	Peter ga ulu adu gi lodo di hale, gei Jesus ga helekai matagidagi, “Simon, goe e hagamaanadu bolo aha gi di mee deenei? Ma koai belee hui nadau hegau be dagitedi gi nia king o henuailala: go digau donu o tenua, be go digau mai i daha?” 
MAT.17.26	Peter ga helekai, “Go digau mai i daha.”
MAT.17.26	Jesus ga helekai, “Ma e hai beenaa, malaa, digau donu tenua la hagalee hui nadau dagitedi. 
MAT.17.27	Malaa, gidaadou hagalee hai baahi gi digaula, gei goe hana gi di monowai, hudua dau uga. Di iga dela ga hudi kooe matagidagi, gei goe ga gidee di bahihadu hamaaloo i lodo dono ngudu, e dohu hua di hui dogu dagitedi daumaha mo doo dagitedi. kae ina, huia tau dagitedi gi digaula.”
MAT.18.1	Di madagoaa deelaa, gei ana dama agoago ne mmaanege adu gi Jesus, ga heeu, “Ma koai dela e kaedahi e aamua i Tenua o God di Langi?”
MAT.18.2	Jesus ne gahi mai tamagiigi dulii ga haga duu i mua digaula, 
MAT.18.3	ga helekai boloo, “Au e hagi adu di tonu bolo maa goodou hagalee huli gi hai be nia dama lligi, goodou e deemee di ulu i Tenua o God di Langi.
MAT.18.4	Tangada dela e kaedahi e aamua i Tenua o God di Langi la go tangada dela e dugu ia laa lala gi hai be tama deenei.” 
MAT.18.5	Gei tangada dela ga benebene di tama dulii beenei i dogu ingoo, geia ne benebene hua au.
MAT.18.6	“Tangada dela ma ga hagahuaidu tama e dahi i nia dama lligi beenei dela e hagadonu au, gi doo a mee gi lodo di huaidu, e humalia hua e lawalawa dono ua ginai di hadu damanaiee ga haga bubulu gi lodo di moana. 
MAT.18.7	E huaidu ang gi henuailala, nia mee i golo ala e hai nia daangada gi kili gi daha nadau hagadonu! Nia mee aanei ala koia e hai, gei e huaidu huoloo ang gi tangada dela e kila aga nia mee aanei i dono baahi. 
MAT.18.8	Maa doo lima, be go doo wae, ga hai goe gi doo gi lodo di huaidu, duudia gi daha mo goe. Maa goe ga ulu gi lodo di mouli dee odi mo doo lima be doo wae e dahi, koia e humalia i di goe ma ga hudu gi lodo di ahi dee odi mo oo lima mo oo wae dogomaalia.
MAT.18.9	Maa doo golomada ga hai goe gi huaidu, kabe ina gi daha. Maa goe e ulu i di mouli dee odi mo doo golomada e dahi, koia e humalia i doo hudu gi lodo di ahi dee odi mo oo golomada e lua.
MAT.18.10	“Goodou hudee haga balumee ina tangada e dahi i digau ala e lligi beenei, gei gi iloo bolo nadau gau di langi e noho i baahi dogu Damana dela i di langi. 
MAT.18.11	[Idimaa, Tama Tangada ne hanimoi belee haga mouli digau ala gu nngala.]
MAT.18.12	Goodou e hagamaanadu bolo aha: Taane ana siibi e lau gei e dahi gu ngala, mee ga hai dana aha? Mee ga dugu nia siibi e matiwa maa hiwa gi geina nadau geinga i hongo di gonduu, ga hana ga halahala dana siibi dela ne ngala. 
MAT.18.13	Au e hagi adu gi goodou di tonu bolo di madagoaa mee ga gidee di maa, dono tene gi siibi deenei koia e damana i dono tene ang gi nia siibi e matiwa maa hiwa ala digi nngala. 
MAT.18.14	E hai gadoo be di godou Damana i di langi e de hiihai gi tangada e dahi i digau ala e lligi gi ngala.
MAT.18.15	“Maa doo duaahina gu hai dana mee huaidu adu gi di goe, hana gi baahi o mee, hagi anga ina dana mee huaidu dela ne hai, malaa heia mada goolua. Maa mee gu baba adu gi di goe, goe ne haga heaga a mee.
MAT.18.16	Maa mee hagalee hagalongo adu gi di goe, lahia dau dangada e dahi be dogolua madalia goe, gi hai be nia helekai di Beebaa Dabu e hai boloo: Nia daangada dogolua be dogodolu e hai ai nia haga modongoohia nia mee huogodoo.
MAT.18.17	Maa mee hagalee hagalongo gi digaula, hagi anga ina gi di nohongo dabu. Maa mee hagalee hagalongo gi di nohongo dabu, dugu ina hua a mee be tangada tuadimee be tangada hagabudu dagitedi.
MAT.18.18	“Au e hagi adu gi goodou di tonu bolo godou mee huogodoo ala ma ga tai i henuailala le e tai labelaa i di langi, godou mee huogodoo ala ma ga huge i henuailala, le e huge labelaa i di langi.
MAT.18.19	Gei au e hagi adu labelaa gi goodou bolo ma dogolua ga buni i dahi mee i di nau dalodalo i henuailala, gei dogu Damana i di langi e dugu anga di nau mee dela e tangi ai. 
MAT.18.20	Idimaa, di madagoaa dela e buni ai nia daangada dogolua be dogodolu i dogu ingoo, gei au e madalia digaula.”
MAT.18.21	Peter ga menege mai gi baahi o Jesus ga heeu, “Meenei Tagi, nia holongo e hia e dumaalia iei au gi dogu duaahina ma ga hai hala mai gi di au? Nia holongo e hidu?”
MAT.18.22	Gei Jesus ga helekai, “Deeai, nia holongo e hidu haga lagolago gi di madahidu.
MAT.18.23	Idimaa, Tenua o God di Langi le e hai gadoo be di king dela ne maanadu bolo ia ga haga dina nia boibana ana gau hai hegau. 
MAT.18.24	Mee ga daamada dana hagadina deenei, gei tangada e dahi ga dagi mai gi ono mua, tangada e boibana gi mee nia bahihadu silber e madangaholu mana(10,000). 
MAT.18.25	Tangada deenei hagalee ana bahihadu e dohu di hui dono boibana ai, gei di king ga helekai bolo mee e hui gi daha gadoo be di hege mo dono lodo mo ana dama, mo ana mee huogodoo ala e hai mee ginai, e hui ai dono boibana. 
MAT.18.26	Tangada hai hegau deelaa ga dogoduli ia i mua o mee, ga helekai: Meenei, goe manawa dumaalia mai gi di au, au ga hui laa dogu boibana. 
MAT.18.27	Di king deelaa la gu aloho, gu dumaalia gi mee i dono boibana, ga hagau a mee gi hana. 
MAT.18.28	Gei taane deelaa ga hagatanga, ga hana ga heetugi gi dono ehoo hai hegau dela ne boibana gi deia ana bahihadu silber e lau, gei mee ga kumi a mee ga llomi dono akii, ga helekai: Huia doo boibana! 
MAT.18.29	Di hoo hai hegau o maa ga dogoduli ia gi mua o mee ga dangidangi gi mee: Meenei, goe gi manawa dumaalia mai gi di au, au ga hui laa di maa adu gi di goe. 
MAT.18.30	Gei mee digi hagalongo, ga lahi a mee, ga hudu gi lodo di hale galabudi, ga galabudi ga dae loo gi di madagoaa ma ga hui dono boibana. 
MAT.18.31	Gei nia hoo hai hegau o maa ala i golo ga mmada gi di mee dela gu hai, gu lodo huaidu huoloo, ga hula, ga hagi ang gi di king nia mee huogodoo ne hai. 
MAT.18.32	Gei di king ga gahi mai dana dangada hai hegau deelaa, ga helekai gi mee: Goe tangada hai hegau huaidu, idimaa, au gu dumaalia adu gi di goe doo boibana hagatau, i doo dangi mai gi di au. 
MAT.18.33	Gei goe e aha dela digi dumaalia ang gi doo ehoo hai hegau, be au dela ne dumaalia adu gi di goe? 
MAT.18.34	Di king deelaa gu hagawelewele huoloo, ga hudu a mee gi lodo di hale galabudi, e hagaduadua ga dae loo gi di madagoaa ma ga hui dono boibana hagatau.” 
MAT.18.35	Gei Jesus ga helekai, “Dela gadoo di hai o dogu Damana i di langi ga hai adu gi goodou, tangada nei mo tangada nei, maa goodou ga hagalee dumaalia ang gi di godou duaahina aga i lodo godou manawa.”
MAT.19.1	Di madagoaa Jesus ne haga lawa ana helekai, gei mee ga hagatanga i Galilee, ga hana gi Judea i di baahi dela i golo di monowai Jordan. 
MAT.19.2	Digau dogologowaahee ga daudali a mee, mee ga hagahili nia magi digaula.
MAT.19.3	Hunu Pharisee ga lloomoi gi Jesus ga heeu gi mee belee haga ihala a mee, “E hai behee, tadau haganoho le e hai bolo taane e mee di diiagi dono lodo i di ingoo hua di mee?” 
MAT.19.4	Jesus ga helekai, “Goodou digi daulia i lodo di Beebaa Dabu dela e hai boloo: I taamada henuailala God dela ne hai nia mee huogodoo, la ne hai taane mo di ahina.
MAT.19.5	God ne helekai boloo: Deenei tadinga taane ga tanga gi daha mo dono damana mo dono dinana, ga buni ang gi dono lodo, gei meemaa dogolua gu hai tuaidina e dahi.
MAT.19.6	Meemaa gu hagalee hai nia huaidina e lua, gu hai hua tuaidina e dahi, malaa, tangada e wwae di mee dela gu haga puni go God gi di gowaa e dahi ai.” 
MAT.19.7	Gei nia Pharisee ga heeu gi mee, “Moses e aha dela gu haganoho bolo taane la gi heia dana beebaa haga maewae, geia ga mee di maewae gi daha mo dono lodo?”
MAT.19.8	Jesus ga helekai, “Moses ne dumaalia adu gi goodou gi maawae, idimaa, goodou e aago ngadaa, gei mai i taamada di mee deenei hagalee nogo hai. 
MAT.19.9	Gei au e hagi adu gi goodou bolo maa taane ga diiagi dono lodo i tei hadinga i daha mo tee manawa dahi o di ahina, ga hai lodo labelaa gi tuai ahina, mee gu ihala, gu hai di huaidu di hai be di manu.”
MAT.19.10	Nia dama agoago a Jesus ga helekai, “Maa dela e hai beenei i mehanga taane mo di ahina hai lodo, e humalia hua hagalee hai go di lodo.” 
MAT.19.11	Jesus ga helekai, “Ma hagalee bolo huogodoo e mee di daudali di agoago deenei, go digau hua ala gu dumaalia ginai mai baahi o God. 
MAT.19.12	Idimaa, nia hagadilinga mee e logo ala ne hidi ai tangada ga deemee di hai dono lodo. Hunu gau ne haanau, gei e dee dohu. Hunu gau gu hai nia daangada dee dohu gi hai beelaa. Hunu gau hagalee haga hai lodo idimaa Tenua o God di Langi. Ma iai tangada i golo e mee di kae di agoago deenei, geia gi kae ina.”
MAT.19.13	Nia daangada ne laha mai nadau dama gi Jesus bolo gi haga uda ina ginai ono lima gi dalodalo ina i digaula, gei nia dama agoago a maa ga wwou gi digaula. 
MAT.19.14	Gei Jesus ga helekai, “Dumaalia ang gi nia dama gi lloomoi gi di au. Hudee daahia digaula, idimaa Tenua o God di Langi la ni digau beenei.” 
MAT.19.15	Gei mee ga haga uda ono lima gi hongo nia dama, nomuli gei mee ga hagatanga ga hana.
MAT.19.16	Dahi daane ne hanimoi gi Jesus ga heeu, “Meenei, tangada agoago, di humalia behee e hai loo gi hai ko au, gei au ga mee di hai mee gi di mouli dee odi?” 
MAT.19.17	Jesus ga helekai, “Goe e aha dela e heeu mai gi di au be dehee di mee dela e humalia? Tangada hua e-dahi dela e humalia. Maa goe e hiihai gi di mouli dee odi, haga kila ina aga nia haganoho.” 
MAT.19.18	Gei mee ga heeu, “Nia haganoho behee?”
MAT.19.18	Gei Jesus ga helekai, “Hudee daaligi tangada gi made, hudee hai be di manu, hudee gaiaa, hudee hai kai tilikai,
MAT.19.19	hagalaamua ina doo damana mo doo dinana, aloho i tangada i doo baahi gi hai be doo aloho i di goe.”
MAT.19.20	Tama daane deelaa ga helekai gi Jesus, “Nia haganoho huogodoo aanaa la gu hai ko au. Ma di mee labelaa i golo e hai loo gi hai ko au?” 
MAT.19.21	Jesus ga helekai, “Ma bolo goe e hai loo gi odi anga, hana, huia gi daha oo goloo huogodoo. Wanga ina nia bahihadu gi digau hagaloale, gei goe ga maluagina i di langi, gei goe hanimoi, daudali mai au.” 
MAT.19.22	Di madagoaa tama daane ne longono ia nia helekai aanei, geia ga hana manawa gee huoloo, idimaa, mee tangada maluagina. 
MAT.19.23	Jesus ga helekai gi ana dama agoago, “Goodou gi iloo bolo e haingadaa huoloo ang gi tangada maluagina di ulu i Tenua o God di Langi. 
MAT.19.24	Au ga hagi adu gi goodou bolo ma koia e mada haingadaa ang gi tangada maluagina di ulu i Tenua o God, i di manu-‘camel’ ma ga ulu gi lodo di bongoo di iwi.” 
MAT.19.25	Ana dama agoago ala ne longono di mee deenei, gu homouli huoloo, ga heeu, “Malaa, koai dela e mee di haga mouli?” 
MAT.19.26	Jesus ga huli adu gi digaula, ga helekai, “I baahi o nia daangada di mee deenei e deemee di gila, gei i baahi o God nia mee huogodoo e mee di kila!” 
MAT.19.27	Gei Peter ga helekai gi mee, “Meenei, gimaadou gu kili gi daha madau mee huogodoo, gu daudali adu goe. Dehee laa di madau hui?” 
MAT.19.28	Jesus ga helekai, “Au e hagi adu gi goodou di tonu bolo goodou ala ne daudali mai au la ga noho gi hongo nia lohongo aamua e madangaholu maa lua, ga dagi nia madawaawa madangaholu maa lua o Israel, i di madagoaa Tama Tangada ga noho i hongo dono lohongo king madamada, i di madagoaa e haga hoou ai nia mee huogodoo.
MAT.19.29	Digau huogodoo ala gu kili gi daha nadau hale, nadau duaahina, nadau damana, nadau dinana, be go nadau gowaa i dogu ingoo, digaula ga kae dagi llau gi nonua, gei e wanga labelaa ginai di mouli dee odi. 
MAT.19.30	Malaa, digau dogologo ala i mugi nua dolomeenei, ga i-muli, gei digau dogologo ala mugi muli dolomeenei, ga i-mua.
MAT.20.1	“Tenua o God di Langi e hai gadoo be taane hai hadagee ne hana haga luada loo belee halahala ana daangada e ngalua i dana hadagee waini. 
MAT.20.2	Mee ga hagababa ang gi digaula bolo ia ga hui laa digaula gi di hui donu ngalua, silber e dahi i di laangi, geia ga hagau digaula e ngalua i lodo dana hadagee waini. 
MAT.20.3	Di laa e hiwa, gei mee ga hana labelaa gi di gowaa huihui mee, ga gidee ia nia daangada, nadau moomee ai. 
MAT.20.4	Mee ga helekai gi digaula, Goodou hula labelaa ngalua i lodo dagu hadagee waini. Au ga hui laa goodou di hui dela e donu. 
MAT.20.5	Digaula ga hula, gei mee ga hana labelaa di laa e madangaholu maa lua mo di laa e dolu, ga hai go dana hai nogo hai luada. 
MAT.20.6	Di laa e lima, gei mee ga hana labelaa gi di gowaa huihui mee, ga gidee ia labelaa digau i golo nadau moomee ai. Mee ga heeu gi digaula, Goodou e nohonoho beleiaha di madagoaa waalooloo di mee ne hai ai? 
MAT.20.7	Digaula ga helekai gi mee boloo, Idimaa tangada e haga ngalua gimaadou ai. Gei mee ga helekai gi digaula boloo, Goodou hula labelaa ngalua i lodo dagu hadagee waini. 
MAT.20.8	Ga hiahi ia di mee, tangada dana hadagee ga gahi mai tagi o di moomee gi gahigahia mai digau ngalua, huia digaula, daamada digau ala ne lloomoi muliagi ga dae loo gi digau ala matagidagi.
MAT.20.9	Digau ala ne daamada ne ngalua di laa e lima, tangada e dahi e hui gi di bahihadu silber e dahi. 
MAT.20.10	Digau ala ne daamada ne ngalua mai luada le e hagamaanadu bolo ginaadou ga hui damana i digau ala ne ngalua muliagi, gei deeai, tangada e dahi e hui di bahihadu silber e dahi. 
MAT.20.11	Digaula ne kumi nadau bahihadu, ga helekai tamu i tangada dana hadagee, 
MAT.20.12	boloo, Digau aanei ne ngalua hua i di aawaa e dahi, gei gimaadou gu duadua i di laangi dogomaalia i di laa, gei goe ne hui gimaadou be di mee e dahi. 
MAT.20.13	Tangada dana hadagee ga helekai gi tangada e dahi i digaula boloo, Dogu ihoo hagaaloho nei, au digi halahalau ina goe. Gidaua gu donu ngaadahi bolo ma di bahihadu silber e dahi i di laangi e dahi. 
MAT.20.14	kae ina doo hui, hana gi doo hale. Deenei dogu hiihai belee hui digau ala ne gahi mai muliagi, gadoo be doo hui dela ne gowadu gi di goe. 
MAT.20.15	Au hagalee donu i dagu haga hai hegau agu bahihadu aanei be dagu hiihai? Be goe e dubua gi dogu dumaalia ne hai?” 
MAT.20.16	Gei Jesus ga helekai, “Digau ala muliagi, ga hula laa mua, gei digau mugi mua, ga hula la muli.”
MAT.20.17	Di madagoaa Jesus nogo hana gi Jerusalem, geia ga haga dagabuli mai ana dama agoago dilongoholu maa lua gi mada ginaadou, 
MAT.20.18	ga helekai gi digaula, “Goodou hagalongo, gidaadou ga hula gi Jerusalem gi di gowaa e kumi Tama Tangada, ga lahi gi baahi o nia dagi hai mee dabu mono gau hagadondonu haganoho, ga hagi aga, ga daaligi gi made. 
MAT.20.19	Digaula ga wanga a mee gi digau tuadimee, e hai ginai nadau tene gi haga mamaawa ina gei gi daudaulia gi di loobuu, gei i muli nia laangi e dolu, gei mee ga hagamouli aga!”
MAT.20.20	Di lodo Zebedee ne hanimoi gi Jesus mo ana dama daane dogolua, ga dogoduli gi mua o Jesus, ga dangi gi mee. 
MAT.20.21	Jesus ga heeu, “Ma di aha dela e hiihai ginai goe?”
MAT.20.21	Di ahina ga helekai, “Meenei, heia dau hagababa mai gi di au, bolo goe ga haga noho agu dama daane dogolua aanei, e dahi i doo baahi gau donu, gei e dahi i di baahi gau ihala i doo madagoaa ma ga king iei goe.” 
MAT.20.22	Jesus ga helekai gi nia dama daane aalaa, “Goolua e de iloo di gulu mee dela e tangi ai. Goolua e mee di inu di ibu o di hagaduadua dela ga inu ko au?”
MAT.20.22	Meemaa ga helekai, “Gimaua e mee.” 
MAT.20.23	Jesus ga helekai labelaa gi meemaa, “E donu bolo goolua ga inu dagu ibu, gei au ogu donu ai e hilihili be koai e noho i dogu baahi gau donu, be i dogu baahi gau ihala, idimaa, go digau hua ala gu hagatogomaalia go Tamana e hai di mee deenei.” 
MAT.20.24	Nia dama agoago dilongoholu ne longono ginaadou, gei gu hagawelewele huoloo gi tagahaanau dogolua deenei. 
MAT.20.25	Jesus ga gahi mai digaula huogodoo gi di gowaa e dahi, ga helekai gi digaula, “Goodou e iloo bolo nia dagi o digau tuadimee e mogobuna e benebene digau o nadau henua, gei nadau gau aamua e dagi digaula.
MAT.20.26	Gei e hagalee hai beenei i godou mehanga. Ma iai tangada i goodou bolo ia gi aamua, geia gi hai tangada hai hegau ni goodou.
MAT.20.27	Maa iai tangada i goodou e hiihai e hai di tagi aamua, geia gi hai di hege. 
MAT.20.28	E hai gadoo be Tama Tangada dela ne hanimoi hagalee bolo nia daangada la gi ngalua ang gi deia, ge ngalua ang gi nia daangada, gei e wanga dono mouli belee haga dagaloaha digau dogologo.”
MAT.20.29	Di madagoaa Jesus mo ana dama agoago ne hagatanga i Jericho, digau dogologowaahee gu daudali digaula. 
MAT.20.30	Nia daane deegida dogolua e noho i taalinga di ala, ga longono bolo Jesus e hanadu laalaa, meemaa ga daamada ga wolowolo, “Meenei, Tama a David! Aloho mai gi gimaua!” 
MAT.20.31	Digau dogologo aalaa ga wwou gi meemaa gi hudee hagalongoaa. Gei meemaa koia ne wwolowwolo gi nonua, “Meenei, Tama a David! Aloho mai gi gimaua!” 
MAT.20.32	Jesus ga duu, ga gahigahi meemaa ga heeu, “Ma di aha dela e hiihai ginai goolua gi heia adu?” 
MAT.20.33	Meemaa ga helekai, “Meenei, gimaua e hiihai bolo mau golomada gi gidee labelaa.” 
MAT.20.34	Jesus gu aloho i meemaa, ga bili gi nau golomada, gei di madagoaa hua deelaa, ginaua gu gidee, ga daudali a Jesus.
MAT.21.1	Di madagoaa Jesus mo ana dama agoago ne hoohoo adu gi Jerusalem, digaula ga dau i Bethphage i di Gonduu Olib. Jesus ga hagau ana dama agoago dogolua gi hula i mua, 
MAT.21.2	ga helekai gi meemaa, “Hula gi lodo tama waahale dela i gulu mua. Goolua ga gidee di manu-‘donkey’ e lawalawa mo dana damaa-‘donkey’ i dono baahi. Wwede ina, laha mai gi di au. 
MAT.21.3	Maa tangada ga heeu adu, goolua helekai gi mee boloo, Tagi e hiihai e hai hegau ai, gei mee ga limalima ga dumaalia adu nia maa.” 
MAT.21.4	Nia mee aanei ne hai bolo gi kila ai nia helekai soukohp ala ne hai boloo,
MAT.21.5	Haga iloo ang gi di waahale Zion boloo: Mmada: di godou king e hanadu gi goodou! Mee e manawa hila gi lala ge e hanimoi i hongo di ‘donkey’-ahina, mo tamaa-‘donkey’.
MAT.21.6	Nia dama agoago dogolua ga hula ga hai gi hai be nia helekai Jesus ne hai ang gi ginaua. 
MAT.21.7	Meemaa ga laha mai di ‘donkey’ mo dana dama, ga wanga nau gahu gi hongo nia maa, gei Jesus ga gaga gi hongo tama-‘donkey’. 
MAT.21.8	Digau dogologowaahee gu holo nadau gahu laa hongo di ala. Hunu gau ne hele mai nadau manga laagau ga holo labelaa laa hongo di ala. 
MAT.21.9	Digau dogologo ala e taaele i mua o Jesus mo digau ala e lloomoi i muli e dadaahili hagaamu, boloo,
MAT.21.9	“Hagaamuina Tama a David! God gi hagahumalia ina a mee dela e hanimoi i di ingoo o Dimaadua. Hagaamuina God!”
MAT.21.10	Di madagoaa Jesus ne ulu gi Jerusalem, digau o di waahale hagatau ga hagalongoaa, ga heheeu, “Taane koai deenei?” 
MAT.21.11	Digau dogologowaahee ga helekai, “Soukohp Jesus deenei, mai Nazareth i Galilee.”
MAT.21.12	Jesus ne ulu gi lodo di Hale Daumaha, ga hagabagi nia daangada huogodoo huihui mee, mono daangada e huihui gi daha nadau goloo. Mee ga hulihuli gi lala nia deebele digau waahei bahihadu mo nia lohongo digau huihui mwuroi. 
MAT.21.13	Mee ga helekai gi digaula boloo, “Ma gu hihi i lodo di Beebaa Dabu boloo: Dogu Hale Daumaha e haga ingoo bolo di hale hai dalodalo, gei goodou gu hai di maa be di hale ni digau gaiaa!”
MAT.21.14	Digau deegida mono gau mmade nadau dudaginga ga lloomoi gi Jesus i lodo di Hale Daumaha, gei mee ga hagahili nia magi digaula. 
MAT.21.15	Nia dagi hai mee dabu mono gau hagadondonu haganoho gu hagawelewele i di nadau gidee ana hegau humalia ne hai, mo di nadau gidee nia damagiigi ala e wwolowwolo i lodo di Hale Daumaha boloo, “Hagaamuina Tama a David!” 
MAT.21.16	Digaula ga heeu gi Jesus, “Goe e longono nia mee digaula ala e helekai ai?”
MAT.21.16	Jesus ga helekai, “Uaa, au e longono. Goodou digi daulia i lodo di Beebaa Dabu dela e hai boloo:
MAT.21.16	Goe gu lawa di kae doo hagaamu mai i nia ngudu o nia damagiigi, mo mai i nia ngudu o nia dama haga uu.”
MAT.21.17	Jesus ga hagatanga i baahi digaula ga hana gi daha mo di waahale damana deelaa, ga hana gi Bethany, di gowaa e hagamolooloo iei mee i di boo deelaa.
MAT.21.18	Hagaluada loo dono daiaa, Jesus ga hana labelaa gi di waahale damana deelaa, gei mee gu hiigai. 
MAT.21.19	Geia ga gidee ia di laagau-‘fig’ i taalinga di ala, ga hanadu ginai be di maa ono hua, gei digi gida dana mee, ma nia lau huogodoo. Gei mee ga helekai gi di laagau deelaa, “Goe hudee hua labelaa!” Di madagoaa hua deelaa, gei di laagau la gu mae. 
MAT.21.20	Ana dama agoago ne gidee di mee deenei, gei gu goboina huoloo, ga heheeu, “Di laagau-‘fig’ la ne hai behee dela gu limalima dono mae!” 
MAT.21.21	Jesus ga helekai gi digaula, “Au e hagi adu gi goodou di tonu bolo maa goodou ga hagadonu, hagalee manawa lua, goodou ga mee di hai be dagu mee dela ne hai gi di laagau deelaa. Gei hagalee deenei hua, goodou e mee di helekai gi di gonduu deenei boloo: Menege gi daha, hudua goe gi lodo tai, gei di maa e hai.
MAT.21.22	Maa goodou ga hagadonu, gei goodou ga hai mee gi nia mee huogodoo ala e tangi ai i lodo talodalo.”
MAT.21.23	Jesus ne hanimoi labelaa gi lodo di Hale Daumaha, ga agoago. Nia dagi hai mee dabu mo nia dagi mmaadua ga lloomoi gi mee, ga heeu, “Di tonu mai i hee dela e haihai au mee aanei? Di mogobuna ni aai ne gowadu gi di goe?” 
MAT.21.24	Jesus ga helekai gi digaula, “Au dagu heeu e dahi. Maa goodou ga helekai gi dagu heeu, gei au ga hagi adu gi goodou di mogobuna dela e hai hegau iei au. 
MAT.21.25	John Babdais ne gaamai i hee ono mogobuna e babdais ana daangada: mai baahi o God, be mai baahi o tangada?”
MAT.21.25	Digaula ga daamada ga lagalagamaaloo i nadau mehanga, ga hai boloo, “Maa gidaadou ga helekai boloo: Mai baahi o God, gei mee ga helekai boloo: Goodou la e-aha ala digi hagadonu ina a John? 
MAT.21.26	Maa gidaadou ga helekai boloo, Mai baahi o tangada, gidaadou e mmaadagu i nia daangada gi dee hai hua nadau hai, idimaa, digaula e iloo bolo John la soukohp.” 
MAT.21.27	Digaula ga helekai gi Jesus, “Gimaadou e de iloo.”
MAT.21.27	Jesus ga helekai gi digaula, “Malaa, au hagalee hagi adu di mogobuna ni aai dela e hai hegau iei au nia mee aanei.
MAT.21.28	Jesus ga helekai, “Goodou e hagamaanadu bolo aha? Tamana ana dama daane dogolua. Tamana ga helekai gi tama daane madua, Dagu dama, hana ngalua i lodo di hadagee waini dangi nei. 
MAT.21.29	Tama daane ga helekai boloo, Au hagalee hiihai e hana. Gei nomuli mee ga huli dana maanadu, ga hana. 
MAT.21.30	Nomuli, gei tamana ga hana gi tama dulii, ga helekai gi mee go telekai la hua. Tama dulii ga helekai boloo, Uaa meenei, au ga hana. Gei mee digi hana. 
MAT.21.31	Malaa, koai i nia dama daane dogolua aanei dela ne haga gila di hiihai o di nau damana?”
MAT.21.31	Digaula ga helekai, “Go tama daane madua.”
MAT.21.31	Jesus ga helekai, “Au e hagi adu gi goodou di tonu bolo digau hagabudu dagitedi mono ahina e huihui nadau huaidina ga hula i godou mua, ga ulu i Tenua o God di Langi. 
MAT.21.32	John Babdais gu hanadu gi goodou gu haga modongoohia adu di ala hagamouli, gei goodou digi hagadonu a mee, gei digau hagabudu dagitedi mono ahina huihui nadau huaidina gu hagadonu a mee. Gei goodou gu gidee gei digi huli godou maanadu, ga hagadonu a mee.”
MAT.21.33	Jesus ga helekai, “Hagalongo gi di ala kai labelaa: Tangada dana gowaa ga dogi dana hadagee waini, ga abaaba, ga geli di lohongo o di mee dagadagahi waini, ga hai dana angulaa hagaloohi, ga wanga dana hadagee gi digau ngalua gi benabena ina, ga hana.
MAT.21.34	Di madagoaa e hadi ai nia hua o di hadagee ne dae mai, gei mee ga hagau ana daangada hai hegau gi digau ngalua bolo gi gaamai dono duhongo i dana hadagee. 
MAT.21.35	Digau ngalua ga kumi digaula, tangada e dahi ne haga mamaawa, tangada e dahi ne daaligi gi made, tangada e dahi ne dilidili gi nia hadu. 
MAT.21.36	Tangada dana hadagee ga hagau labelaa ana gau hai hegau gi dogologo. Digau ngalua ga hai hua go di nadau hai dela ne hai gi digau i mua. 
MAT.21.37	Di hagaodi gi muli, taane deenei ne hagau hua dana dama donu gi digaula, ne hagamaanadu bolo digaula ga hagalabagau laa dana dama daane. 
MAT.21.38	Di madagoaa digau ngalua ne mmada gi tama a maa, digaula ga helehelekai i nadau mehanga boloo, Deenei la go tama a tangada dana hadagee. Gidaadou ga daaligi a mee gi made, ga hai mee gi nia maluagina o maa! 
MAT.21.39	Digaula ga kumi a mee, ga hudu gi daha mo di hadagee waini, ga daaligi a mee gi made.” 
MAT.21.40	Jesus ga heeu, “Malaa, di madagoaa tangada dana hadagee waini ga dau mai, dehee dana hai ga hai gi digau ngalua?” 
MAT.21.41	Digaula ga helekai, “Mee ga daaligi digau huaidu aalaa, ga wanga dana hadagee waini gi nnuai gau ngalua gi benabena ina, aalaa digau ga wanga gi deia dono duhongo mai i di hadagee i dono madagoaa donu e hadi ai.” 
MAT.21.42	Jesus ga helekai, “Goodou digi daulia i lodo di Beebaa Dabu nia helekai aanei e hai boloo:
MAT.21.42	Di hadu dela ne hudu gi daha go digau hau hale bolo di balumee, la gu hai di hadu dela e kaedahi e hagalabagau. Di mee deenei la ne hai mai baahi Dimaadua, e haga goboina mai gi gidaadou!”
MAT.21.43	Jesus ga helekai, “Deelaa dagu mee e hagi adu gi goodou bolo Tenua o God la ga daa gi daha mo goodou, ga wanga gi nia daangada ala e haga kila aga nia hua e donu. 
MAT.21.44	[Tangada dela ga doo gi hongo di hadu deenei, le e momooho dagidahi, gei di maa go di hadu la ne doo gi hongo tangada, le e nnogu hua gu made.”] 
MAT.21.45	Nia dagi hai mee dabu mono Pharisee ne longono nia ala kai aanei ala e hai go Jesus, digaula gu iloo hua bolo mee e helekai i ginaadou. 
MAT.21.46	Digaula ga halahala di nadau madagoaa humalia e kumi a mee, gei digaula e mmaadagu i digau dogologo ala e hai bolo Jesus la di soukohp.
MAT.22.1	Jesus ne helekai labelaa gi nia daangada i nia ala kai boloo, 
MAT.22.2	“Tenua o God di Langi e hai beenei: Dahi king ne hagatogomaalia dana hagamiami haga hai lodo e hai di lodo dana dama daane. 
MAT.22.3	Gei mee ga hagau ana gau hai hegau gi gahia mai nia daangada gi lloomoi gi dana hagamiami, gei nia daangada hagalee hiihai e lloomoi. 
MAT.22.4	Gei mee ga hagau ana huai gau hai hegau gi hula, haga iloo gi digau ala ne gahi boloo: Dagu hagamiami la gu togomaalia, agu kau daane mono manu moomono la gu daaligi, nia mee huogodoo la gu togomaalia. Goodou lloomoi gi tagamiami! 
MAT.22.5	Digau ala ne haga gahi digi haga dahidamee ina di gahigahi a maa, e hai hua go nadau mee ala ne belee hai: tangada e dahi gu hana gi dana gowaa dogi mee, e dahi gi dana hale goloo. 
MAT.22.6	Hunu gau ne kumi digau hai hegau, ga haga mamaawa ga daaligi gi mmade. 
MAT.22.7	Di king gu hagawelewele huoloo, ga hagau ana gau dauwa gi daaligidia digau daaligi dangada aalaa, duungia nadau waahale gi odi. 
MAT.22.8	Gei mee ne gahi mai ana gau hai hegau ga helekai gi digaula boloo: Dagu hagamiami haga hai lodo la gu togomaalia, malaa, agu daangada ala ne gahi mai e hagalee tau ang gi tagamiami deelaa. 
MAT.22.9	Goodou hula gi hongo nia ala llauehe, laha mai digau huogodoo ala ma ga gidee goodou. 
MAT.22.10	Gei digau hai hegau ga hula gi hongo nia ala, ga haga dagabuli mai digau huogodoo ala ne gidee ginaadou, digau humalia mono gau huaidu, gei di gowaa dela e hai tagamiami la gu dogologo daangada. 
MAT.22.11	Di king ne hana bolo gi gidee ia digau ala ne lloomoi, ga gidee ia taane dela hagalee e ulu nia gahu hagamiami haga hai lodo. 
MAT.22.12	Di king ga heeu gi mee: Dogu ihoo, goe ne ulu mai gi lodo behee, be goe oo gahu haga hai lodo ai? Taane deelaa digi helekai. 
MAT.22.13	Di king ga helekai gi ana gau hai hegau boloo: Nnoodia nia lima o maa mo nia wae o maa, hudua a mee gi malaelae, gi di gowaa bouli dela ga dangidangi iei mee mo di gadigadi ono niha.”
MAT.22.14	Di hagaodi dana ala kai, Jesus ga helekai boloo, “Dogologo ne haga gahi, gei digau hua dulii ala ne hili aga.”
MAT.22.15	Nia Pharisee ga dagabuli gi di gowaa e dahi, e hagamaanadu nadau heeu gi Jesus belee hai a mee gi hala. 
MAT.22.16	Digaula ga hagau gi Jesus hunu nadau dama agoago mono gau hagamaamaa Herod, belee heeu gi mee, “Meenei tangada agoago, gimaadou gu iloo bolo goe e helekai i di tonu, e agoago i di tonu o di manawa o God ang gi nia daangada. Goe e de hei e-goe nia maanadu nia daangada, idimaa, goe hagalee dugu geegee nia daangada. 
MAT.22.17	Helekai malaa gi di heeu deenei: Ma di mee e donu ang gi tadau haganoho bolo gidaadou gi huia tadau dagitedi gi di king o Rome be deeai?” 
MAT.22.18	Jesus gu iloo ia hua nia maanadu huaidu digaula, ga helekai, “Goodou digau hai hegau ngudu golomada. Maeaha dela goodou e hagamada au? 
MAT.22.19	Hagia mai di bahihadu dela e hui dagitedi.”
MAT.22.19	Gei digaula ga gaamai gi mee di bahihadu silber. 
MAT.22.20	Gei mee ga heeu gi digaula boloo, “Ma di ada ni ooi gei di ingoo ni ooi aanei? 
MAT.22.21	Digaula ga helekai, “Ni di king o Rome.”
MAT.22.21	Gei Jesus ga helekai gi digaula, “Malaa, huia ang gi di king o Rome nia mee a di king, gei huia ang gi God nia mee a God.” 
MAT.22.22	Digaula ne longono hua nnelekai aanei, gu homouli huoloo, ga diiagi a mee i golo, ga hula.
MAT.22.23	Di laangi hua deelaa, hunu Sadduccee ala e agoago bolo nia daangada la hagalee mouli aga, ga lloomoi gi Jesus,
MAT.22.24	ga helekai gi mee, “Tangada Agoago, Moses gu hai bolo maa taane la gu made gei ana dama ai, tuaahina daane o maa gi lodo gi di lodo o maa, gi gila mai ai nia dama ni taane dela ne made.
MAT.22.25	Malaa, tagahaanau daane dogohidu nogo noho i ginei. Tangada madua gu lodo ang gi di ahina, gei gu made digi hai di nau dama, gei mee ga diiagi di ahina deelaa gi dono duaahina. 
MAT.22.26	Togolua daane ne hai labelaa beenei, mo togodolu, ga dae gi togohidu daane. 
MAT.22.27	Di hagaodi gi muli, gei di ahina gu made hogi. 
MAT.22.28	Malaa, di laangi dela ga hagamouli aga digau mmade, di ahina la ga hai di lodo donu ni ooi i digaula? Idimaa, digaula huogodoo la gu lodo gi mee!” 
MAT.22.29	Jesus ga helekai, “Goodou e hai gee huoloo, idimaa, goodou e de iloo nia helekai di Beebaa Dabu, mo nia mogobuna o God. 
MAT.22.30	Di madagoaa digau mmade ga mouli aga, digaula ga hai be digau di langi i nua ala hagalee hai nadau lodo. 
MAT.22.31	Ang gi di hai o di mouli aga o digau mmade, goodou digi daulia be God ne helekai bolo aha adu gi goodou:
MAT.22.32	Au go di God o Abraham, di God o Isaac, di God o Jacob. Mee di God ni digau ala e mouli, hagalee ni digau ala gu mmade.”
MAT.22.33	Digau dogologo ala ne longono ginaadou dana agoago, gu homouli huoloo.
MAT.22.34	Nia Pharisee ne longono ginaadou bolo Jesus gu hai nia Sadduccee gi deemee di hai labelaa nadau heeu, gei digaula ga dagabuli mai. 
MAT.22.35	Tangada e dahi i digaula, tangada hagadondonu haganoho, ga helekai belee haga ihala a Jesus,
MAT.22.36	“Meenei, tangada agoago, dehee taganoho koia e hagalabagau i lodo nia haganoho?” 
MAT.22.37	Jesus ga helekai, “Aloho i Dimaadua, go doo God, aga i lodo doo manawa hagatau, mo doo hagataalunga hagatau, mo au hagamaanadu hagatau.
MAT.22.38	Deenei taganoho kaedahi e aamua, gei e hagalabagau. 
MAT.22.39	Gei di lua haganoho e hai be di maa: Aloho i tangada i doo baahi, be doo aloho i di goe.
MAT.22.40	Nia haganoho e lua aanei, aalaa go di hagamau o Nnaganoho Moses mo nia Agoago o nia soukohp.”
MAT.22.41	Nia Pharisee ga dagabuli mai gi di gowaa e dahi, gei Jesus ga heeu gi digaula, 
MAT.22.42	“Goodou e hagamaanadu bolo aha di hai o di Mesaia? Mee tangada mai di hagadili a ai?”
MAT.22.42	Digaula ga helekai, “Di hagadili a David.” 
MAT.22.43	Jesus ga heeu gi digaula, “Malaa, di Hagataalunga o God la ne aha, dela ne hai a David gi helekai bolo “dogu Dagi” Deenei telekai David ne hai:
MAT.22.44	Dimaadua gu helekai gi dogu Dagi: Noho i dogu baahi gau donu, ga dae loo gi dogu madagoaa ma ga dugu oo hagadaumee gi lala oo babaawae.
MAT.22.45	Maa David ne gahi di Mesaia bolo “dogu Dagi”, malaa di Mesaia la ne hai behee, dela ga hai di hagadili ni David?” 
MAT.22.46	Tangada e mee di helekai gi nia heeu a Jesus ai. Daamada i di laangi deelaa, tangada ne heeu dana mee gi mee ai.
MAT.23.1	Jesus ga helekai gi digau dogologo mo ana dama agoago, 
MAT.23.2	“Digau hagadondonu haganoho mono Pharisee e mogobuna di hagadondonu Nnaganoho Moses. 
MAT.23.3	Goodou e hai loo gi hagalongo gi hagagila ina aga nadau agoago. Gei goodou hudee hagagila ina aga nadau hangaahai, idimaa, digaula hagalee daudali nadau mee ala e agoago ai. 
MAT.23.4	Digaula e hagabudu nia mee daamaha di aamo ga lawalawa gi hongo nia bakau o nia daangada, gei digaula hagalee loo e haga ngalua nadau madaalima hua e-dahi e hagamaamaa digaula, e aamo nia mee daamaha aalaa. 
MAT.23.5	Digaula e hai nia mee huogodoo bolo gi mmada ginai nia daangada. Digaula e hai gi llauehaa nia dama debedebe ala iai nia gubu o di Beebaa Dabu nolodo, aalaa i nia lae digaula mono lima, gei e hai gi llauehaa ge palaha huoloo go nia labalaba o nadau gahu.
MAT.23.6	Digaula e hiihai e noho i nia lohongo mugi mua teebele i tagamiami, gei e noho i nia lohongo o digau aamua i lodo nia synagogee. 
MAT.23.7	Digaula e hiihai bolo nia daangada gi hagalabagau ina ginaadou i lodo nia gowaa huihui mee, gei gi gahia ginaadou bolo “Tangada Agoago.” 
MAT.23.8	Goodou hudee hai bolo nia daangada la gi gahia goodou bolo “Tangada Agoago”, idimaa, goodou di godou Dangada Agoago hua e-dahi, gei goodou gu hai tagahaanau e dahi. 
MAT.23.9	Goodou hudee gahia dahi dangada i henuailala bolo “tamana”, idimaa, di godou Damana e dahi hua dela e noho i di langi. 
MAT.23.10	Goodou gi hudee hiihai bolo nia daangada gi gahia goodou bolo nia “dagi”, idimaa, di godou Dagi dela hua e dahi go di Mesaia. 
MAT.23.11	Tangada dela koia e aamua i godou lodo, la go mee dela e hai di godou dangada hai hegau.
MAT.23.12	Idimaa, tangada dela ga bida hagalaamua ia, geia ga hai tangada i muli loo, gei tangada dela ga dugu ia laa lala loo, geia ga hai tangada aamua.
MAT.23.13	“E huaidu adu gi goodou digau haga dondonu haganoho mono Pharisee! Goodou digau hai hegau ngudu golomada! Goodou gu tai di bontai Tenua o God di Langi i nia daangada, gei goodou hagalee e ulu ai, ge hagalee dumaalia gi nia daangada ala e hagamahi bolo ginaadou e ulu i Tenua deelaa. 
MAT.23.14	[E huaidu adu gi goodou digau haga dondonu haganoho mono Pharisee! Goodou digau hai hegau ngudu golomada! Goodou e daa nia hale nia ahina gu mmade nadau lodo, gei e hai godou dalodalo gi lloo. Malaa e donu, goodou e hai loo gi kae di hagaduadua damana i godou hai huaidu beenei.] 
MAT.23.15	E huaidu adu gi goodou digau haga dondonu haganoho mono Pharisee! Goodou digau hai hegau ngudu golomada! Goodou e deledele i hongo di moana, e hula gi nia madagoaa e logo i henuailala, belee huli nia daangada gi daudali goodou. Maa ga hai beenei, gei goodou ne hai digaula gi ulu gi lodo di ahi dee odi holongo lua gi godou nua. 
MAT.23.16	E huaidu adu gi goodou nia dagi deegida! Goodou e agoago bolo maa tangada ga hagamodu ang gi di Hale Daumaha, la hagalee lawalawa go dana hagamodu ne hai. Gei tangada ma ga hagamodu gi nia goolo ala i lodo di Hale Daumaha, deelaa tangada e lawalawa go dana hagamodu. 
MAT.23.17	Goodou nia daangada deegida ge dadaaulia! Dehee di mee e mada hagalabagau: go nia goolo, be go di Hale Daumaha dela e hai nia goolo gi dabu? 
MAT.23.18	Goodou e agoago labelaa boloo: Maa tangada ga hagamodu gi di gowaa hai tigidaumaha, la hagalee e lawalawa go dana hagamodu. Gei tangada ma ga hagamodu gi di mee dela i hongo di gowaa tigidaumaha, deelaa tangada e lawalawa go dana hagamodu dela ne hai. 
MAT.23.19	Goodou e dee gida huoloo! Dehee di mee e hagalabagau: go di mee dela e hai tigidaumaha, be go di gowaa hai tigidaumaha dela e hai tigidaumaha gi dabu? 
MAT.23.20	Malaa, tangada ga hagamodu ang gi di gowaa tigidaumaha, la ne hagamodu ang gi di gowaa tigidaumaha mono mee huogodoo ala i nonua. 
MAT.23.21	Gei tangada ma ga hagamodu gi di Hale Daumaha, la ne hai dana hagamodudahi gi di Hale Daumaha mo God dela e noho i nolodo. 
MAT.23.22	Gei tangada ga hagamodu gi di langi, la ne hagamodu ang gi di lohongo king o God, mo mee dela e noho i ono nua.
MAT.23.23	E huaidu adu gi goodou go digau hagadondonu haganoho mono Pharisee! Goodou digau hai hegau ngudu golomada, idimaa goodou e tigidaumaha ang gi God dahi baahi e madangaholu o godou goloo, haga puni ang gi nia mee hai suub, go nia “mint”, “dill”, mo “cumin”, gei goodou hagalee hagamadabouli e hagalongo gi nia agoago hagalabagau o nia haganoho aanei: tonu, aloho, mo manawa dahi. Aanei e hai loo gi haga kila aga i daha mo nia mee ala i golo!
MAT.23.24	Nia dagi deegida go goodou! Goodou e daa gi daha di lamu dela i lodo godou wai inuinu, gei goodou e holo di manu-‘camel’! 
MAT.23.25	E huaidu adu gi goodou go digau hagadondonu haganoho mono Pharisee! Goodou digau hai hegau ngudu golomada! Goodou e haga madammaa di gili godou ibu mono pileedi, gei i lodo e honu i nia goloo gaiaa, ge ne hagagailaa ginai! 
MAT.23.26	Goodou go nia Pharisee deegida! Tono ina i lodo i mua, gei i tua la ga madammaa! 
MAT.23.27	E huaidu adu gi goodou go digau hagadondonu haganoho mono Pharisee! Goodou digau hai hegau ngudu golomada! Goodou e hai be taalunga ne tono ga humalia dono gili, gei e honu i nia iwi dangada made mo nia hagadilinga bilau.
MAT.23.28	E hai gadoo beenei, i mua nia daangada goodou e humalia, gei godou lodo e honu haihai huaidu mo nia haga magiaa.
MAT.23.29	“E huaidu adu gi goodou go digau hagadondonu haganoho mono Pharisee! Goodou digau hai hegau ngudu golomada! Goodou e hai nia daalunga o nia soukohp gi humalia, gei e humu nia daalunga digau hai hegau donu. 
MAT.23.30	Gei goodou e helekai boloo: Maa goodou bolo e mouli i di madagoaa o godou maadua mmaadua, gei goodou digi dau e daaligi nia soukohp be godou maadua. 
MAT.23.31	Malaa, goodou gu bida haga modongoohia aga, bolo goodou digau ni di hagadili dela ne daaligi nia soukohp. 
MAT.23.32	Malaa, goodou duudagia di moomee o godou maadua mmaadua ne hai! 
MAT.23.33	Goodou nia gihaa ge nia dama ni nia gihaa. Goodou e mee di llele gi daha behee mo di gowaa hagaduadua?
MAT.23.34	Goodou gi iloo, bolo au ga hagau adu agu soukohp, gau kabemee mono gau agoago. Goodou ga daaligi, ga daudau, ga haga mamaawa hunu gau i digaula i lodo nia synagogee, ge waluwalu digaula i lodo nia waahale. 
MAT.23.35	Di hagaduadua o di haga hali nia dodo o digau nadau ihala ai, la ga dau adu gi goodou, daamada mai Abel ga dae gi Zechariah, tama ni Berekiah, taane dela ne daaligi go goodou i mehanga di Hale Daumaha mo di gowaa hai tigidaumaha.
MAT.23.36	Au e hagi adu gi goodou di tonu bolo nia hagaduadua o nia mee huaidu aanei huogodoo ga dau ang gi nia daangada dolomeenei.
MAT.23.37	“Jerusalem, Jerusalem! Goe dela ne daaligi nia soukohp, gei ne dilidili digau kae hegau a God ala ne hagau adu! Holongo e logo nogo hiihai iei au belee bulubulu mai au daangada huogodoo, gadoo be teduu ahina dela e bulubulu mai ana dama gudugudu gi lala ono bakau, gei goe digi dumaalia mai. 
MAT.23.38	Gei di Hale Daumaha la ga diiagi ono daangada.
MAT.23.39	Au e hagi adu gi goodou bolo daamada dangi nei, goodou ga de gidee goodou au, ga dae loo gi goodou ga helekai boloo, God gi hagahumalia ina a mee dela e hanimoi i di ingoo o Tagi.”
MAT.24.1	Jesus ne hagatanga i di Hale Daumaha, gei ana dama agoago ga lloomoi, ga helekai gi mee bolo gi mmada gi nia hale o di Hale Daumaha! 
MAT.24.2	Gei mee ga helekai, “Uaa, goodou mmada gi humalia gi nia hale huogodoo. Au e hagi adu gi goodou di tonu bolo ma dahi hadu ga dubu dono lohongo ai. Nia hadu huogodoo ga meheu gi lala.”
MAT.24.3	Jesus nogo noho i hongo di Gonduu Olib, ana dama agoago ga lloomoi gi mee mada ginaadou, ga heeu, “Hagia mai gi gimaadou di madagoaa behee dela ga gila ai nia mee aanei, gei nia haga modongoohia behee ala ga haga modongoohia doo hanimoi mo di hagaodi o di madagoaa.” 
MAT.24.4	Jesus ga helekai, “Pula i goodou, hudee dugua anga goodou gi halahalau ina go tangada. 
MAT.24.5	Nia daangada dogologo ga lloomoi i dogu ingoo, ga helekai boloo: Au go di Mesaia, gei digaula ga halahalau nia daangada dogologo. 
MAT.24.6	Goodou ga longono nia lee dauwa hoohoo mai mono longo dauwa mogowaa, gei goodou hudee mmaadagu i nia mee aanei e hai. Nia mee aanei e hai loo gi hai, malaa, hagalee bolo go di hagaodi o henuailala deenei ga hai. 
MAT.24.7	Nia henua ga heheebagi, gei nia henua llauehe ga heheebagi i nadau mehanga. Nia dau magamaga, ngalungalua tenua ga kila i nia gowaa huogodoo i henuailala. 
MAT.24.8	Nia mee aanei huogodoo le e hai be di mmae matagidagi o di ahina ma ga haanau. 
MAT.24.9	Nia daangada ga lawalawa goodou, ga lahi ga hagaduadua ge e dadaaligi gi mmade. Nia henua ga de hiihai adu gi goodou mai i di au.
MAT.24.10	Di madagoaa deelaa, digau dogologo ga kili gi daha nadau hagadonu, ga hagadau hagi aga ginaadou, ga hudiou i nadau mehanga. 
MAT.24.11	Nia soukohp dilikai dogologo ga kila aga, ga halahalau nia daangada dogologo. 
MAT.24.12	Nia aloho o nia daangada dogologo ga maa gi daha, idimaa nia huaidu ga damana mai. 
MAT.24.13	Tangada dela ga daahi hua beelaa dono hagadonu ga dae loo gi di hagaodi, ga hagamouli.
MAT.24.14	Di Longo Humalia o Tenua o God ga hagadele ang gi nia gowaa huogodoo i henuailala, e hai di haga modongoohia gi nia daangada huogodoo. Nomuli laa, gei di hagaodi o henuailala la ga hai.
MAT.24.15	“Goodou ga mmada gi di ada mee huaidu e haga madagudagu dangada dela ne helekai ai soukohp Daniel, e duu i lodo di gowaa dabuaahia.” (Tangada dela ga dau di mee deenei, gi modongoohia dono hadinga!)
MAT.24.16	“Malaa, digau ala e noho i Judea, gi llele gi tomo nia gonduu lligi. 
MAT.24.17	Tangada dela i tomo dono hale, hudee hai bolo ia e gaga gi lala e gowaga ana mee i lodo dono hale.
MAT.24.18	Tangada dela i lodo dana gowaa, gi hudee hanimoi bolo e kae dono gahu. 
MAT.24.19	E haingadaa ang gi nia ahina hai dama, mono gau ala nadau dama lligi. 
MAT.24.20	Dalodalo ang gi God bolo goodou gi hagalee llele gi daha i di madagoaa magalillili, be go di Laangi Sabad. 
MAT.24.21	Idimaa, di haingadaa o di madagoaa deelaa, koia e huaidu i nia haingadaa mai taamada o henuailala, ga dae mai gi dangi nei. Di mee beenei e gila aga maalia ai.
MAT.24.22	God gu haga hogoohi nia laangi aalaa. Maa nei bolo mee digi haga hogoohi nia laangi aalaa, tangada e mouli ai. Gei God ga haga hogoohi nia laangi aalaa ang gi ana daangada ne hilihili. 
MAT.24.23	Maa tangada ga helekai adu gi goodou boloo: Mmada, deenei di Mesaia! be, Deelaa a mee! hudee hagadonu ina a mee. 
MAT.24.24	Idimaa, nia mesaia mono soukohp dilikai ga kila aga, ga hai nadau ada mee haga goboina mono mogobuna belee halahalau nia dama a God ala ne hilihili, be di maa e mee. 
MAT.24.25	Hagalongo gi humalia, au gu haga iloo adu gi goodou i mua nia mee aanei ma ga hai. 
MAT.24.26	Be digaula ma ga helekai adu gi goodou boloo: Mmada, mee dela i lodo di anggowaa! hudee hula gi golo. Gei digaula ma ga helekai boloo: Mee dela e bala hagammuni i kinei! Hudee hagadonu ina.
MAT.24.27	Idimaa, Tama Tangada ga hanimoi e hai gadoo be di ila dela e daba e ina i di bahi i-dua, ga dae gi di bahi i-dai o di langi hagatau. 
MAT.24.28	Di gowaa dela iai tuaidina dangada made, deelaa di gowaa e hula ginai nia ‘vulture’.
MAT.24.29	“I muli nia haingadaa llauehe o nia laangi aalaa, di laa ga bouli, di malama ga hagalee maahina, nia heduu ga monnono ia, nia mogobuna o lodo di ahiaalangi ga mmaanege gee mo nadau lohongo.
MAT.24.30	Deenei di madagoaa o di haga modongoohia Tama Tangada ga gila i di gili di langi, gei nia daangada huogodoo i henuailala ga tangitangi i di nadau gidee Tama Tangada ga hanimoi i hongo nia gololangi i ono mahi mo ono madamada aamua.
MAT.24.31	Di lee labaa damana ga ILI, gei mee ga hagau ana gau di langi gi nia mada e haa o henuailala, ga haga dagabuli ana gau ala gu lawa di hili, daamada i di mada o henuailala, ga dae gi di baahi dela i golo.
MAT.24.32	“Goodou gi kae ina di agoago mai di laagau-‘fig’. Di madagoaa nia manga ma ga balabala, gei nia lau ga daamada ga matilitili mai, gei goodou gu iloo hua bolo di madagoaa mahanahana la gu hoohoo mai. 
MAT.24.33	Gei e hai labelaa beenei, maa goodou ga gidee nia mee huogodoo aanei, goodou ga iloo bolo di madagoaa la gu hoohoo mai. 
MAT.24.34	Gi langahia goodou bolo nia mee aanei huogodoo ga hai i mua digau huogodoo ala e mouli dangi nei ga mmade. 
MAT.24.35	Di langi mo henuailala ga hagalee, gei agu helekai e deemee di hagalee.
MAT.24.36	“Tangada e iloo di madagoaa e dau mai di laangi mo di aawaa deelaa ai. Digau di langi i nua mo Tama e de iloo labelaa, go Tamana hua e iloo. 
MAT.24.37	Di hanimoi o Tama Tangada le e hai gadoo be tolongo Noah.
MAT.24.38	Nia laangi i mua toloo, nia daangada e haihai nadau hagamiami ge inuinu, nia daane mono ahina gu bida haga hai lodo ginaadou, ga dae gi di laangi ne ulu Noah gi lodo dono waga. 
MAT.24.39	Gei nia daangada digi modongoohia loo bolo di mee ga hai, ga dae loo gi toloo deelaa ne hai, gu hagammaa gi daha digaula huogodoo. Gei deenei hogi di hai ga hai i di madagoaa ga hanimoi Tama Tangada.
MAT.24.40	Di madagoaa deelaa, nia daane dogolua e ngalua i lodo henua, tangada e dahi ga lahi gei di hoo o maa la ga dubu i golo. 
MAT.24.41	Nia ahina dogolua e mmili nau palaawaa, di ahina e dahi ga lahi, gei di hoo o maa la ga dubu i golo. 
MAT.24.42	Goodou la gi noho kanakana, idimaa, goodou e de iloo di laangi dela ma ga hanimoi ai di godou Dagi. 
MAT.24.43	Maa tangada donu o dono hale ga iloo di madagoaa tangada gaiaa ma ga hanimoi ai, goodou gi donu humalia, bolo mee ga haga ala hua e hagalee dugu ang gi tangada gaiaa gi ohaa dono hale.
MAT.24.44	Malaa, nia madagoaa huogodoo gi togomaalia, idimaa, Tama Tangada le e hanimoi i di aawaa dela hagalee talitali goodou a mee.
MAT.24.45	“Tangada hai hegau behee dela koia e manawa dahi, gei e kabemee? Deenei tangada dela ne haga menege aga go dono dagi belee dagi nia daangada hai hegau ala i golo, gei e wanga nadau meegai i di madagoaa belee wanga ai. 
MAT.24.46	E maluagina behee go tangada hai hegau i di madagoaa dono dagi ga hanimoi gi di hale, ga gidee ia bolo mee e hai dana hegau deenei. 
MAT.24.47	Au e hagi adu gi goodou bolo di tagi ga haga menege aga tangada hai hegau deelaa, e dagi ana mee huogodoo. 
MAT.24.48	Maa mee tangada hai hegau huaidu, geia ga hagamaanadu bolo dono dagi le e duai nau dono hanimoi. 
MAT.24.49	Geia ga daamada ga dadaaligi digau hai hegau ala i golo, ga miami ge e inuinu madalia digau libaliba. 
MAT.24.50	Di tagi o tangada hai hegau deenei ga hanimoi i di laangi mo di madagoaa hagalee kana go mee. 
MAT.24.51	Mee ga hanimoi ga duuduu a mee, ga bae a mee gi baahi digau hai hegau ngudu golomada i di gowaa dela e dangidangi, gei e gadigadi ono niha.
MAT.25.1	“Di madagoaa deelaa, Tenua o God di Langi le e hai gadoo be nia ahina dilongoholu ala ne kae nadau malama, ga hula e haga heetugi gi taane hai lodo.
MAT.25.2	Dogolima e de kabemee, ge dogolima e kabemee. 
MAT.25.3	Digau de kabemee ne kae hua nadau malama, gei digi kae nadau lolo malama digagi. 
MAT.25.4	Gei digau kabemee ne kae nadau mee dugu lolo malama gu honu belee digagi ai nadau malama. 
MAT.25.5	Taane hai lodo e duai dono hanimoi, gei nia ahina huogodoo gu molemoe, gu haga inaina, gu kii danu mmoe. 
MAT.25.6	Di madahidi waelua di boo, di lee e wolo gi nua: Deenei taane hai lodo. Lloomoi e heetugi gi mee! 
MAT.25.7	Nia ahina dilongoholu aalaa ga ala aga ga hagatogomaalia nadau malama. 
MAT.25.8	Nia ahina de kabemee ga helekai gi nia ahina kabemee boloo, Gaamai hunu lolo malama dulii, i madau malama la gu odi. 
MAT.25.9	Nia ahina kabemee ga helekai boloo, Deeai, ma e dee dohu i gidaadou. Hula gi di hale goloo, huia mai godou lolo malama. 
MAT.25.10	Nia ahina de kabemee ga hula belee hui mai nadau lolo malama. I muli di nadau hula gei taane hai lodo ga dau, gei nia ahina dogolima ala gu togomaalia, ga ulu dalia a mee gi tagamiami haga hai lodo, gei nia bontai di hale la gu tai. 
MAT.25.11	Nomuli, gei nia ahina aalaa ga dau, ga tangitangi mai i tua boloo: Meenei, meenei, heia gimaadou gi ulu adu!
MAT.25.12	Taane hai lodo ga helekai gi digaula boloo: Deeai, au e de iloo eau goodou.” 
MAT.25.13	Jesus ga hagaodi dana ala kai deenei, “Gi pula i goodou, idimaa, goodou e de iloo di laangi be go di aawaa.
MAT.25.14	“Tenua o God di Langi e hai gadoo be taane dela ne hagatogomaalia bolo ia e hana gi tenua mogowaa. Geia ga haga dagabuli mai ana gau hai hegau, ga wanga ginai ana bahihadu gi haga hai hegau ina. 
MAT.25.15	Mee ne wanga gi digaula nadau mee ala e mee di haga hai hegau: ne wanga gi tangada e dahi nia bahihadu e lima mana(5,000), tangada e dahi e lua mana(2,000), gei tangada e dahi e mana(1,000), gei mee ga hana. 
MAT.25.16	Tangada hai hegau dela ne kae ana bahihadu e lima mana(5,000), ga haga hai hegau ana bahihadu aalaa, ga gila mai labelaa nia bahihadu e lima mana(5,000) gi nonua. 
MAT.25.17	E hai gadoo be tangada hai hegau dela ne kae ana bahihadu e lua mana(2,000). Mee ga haga hai hegau ana bahihadu aalaa, ga gila mai labelaa nia bahihadu e lua mana(2,000) gi nonua. 
MAT.25.18	Gei tangada hai hegau dela ne kae ana bahihadu e mana(1,000), mee ne hana hua, ga geli dana lua, ga danu hagammuni nia bahihadu dono dagi. 
MAT.25.19	Nomuli loo, gei di tagi digau hai hegau ga hanimoi, ga hagadina di nadau hai hegau nadau bahihadu. 
MAT.25.20	Tangada hai hegau dela ne kae ana bahihadu e lima mana(5,000), ga hanimoi ga gaamai labelaa nia bahihadu e lima mana(5,000) labelaa, ga helekai gi dono dagi: Meenei, goe ne gaamai nia bahihadu e lima mana(5,000), gei deenei labelaa e lima mana(5,000) ne gila mai gi nonua. 
MAT.25.21	Tagi o maa ga helekai gi mee bolo koia e humalia: Goe tangada hai hegau donu. Goe gu donu i dau haga hai hegau di mee dulii, malaa, au ga haga uda adu di mee damana e madamada humalia iei goe. Hanimoi laa gi tentene goe madalia au! 
MAT.25.22	Tangada hai hegau dela ne kae ana bahihadu e lua mana(2,000) ga hanimoi labelaa, ga helekai gi mee: Meenei, goe ne gaamai gi di au nia bahihadu e lua mana(2,000), gei deenei e lua mana(2,000) labelaa ne gila mai gi nonua. 
MAT.25.23	Tagi o maa ga helekai gi mee bolo koia e humalia: Goe tangada hai hegau donu, goe gu manawa dahi i dau haga hai hegau nia hulu bahihadu lligi, deelaa laa gei au ga gowadu nia hulu bahihadu llauehe e madamada humalia iei goe. Hanimoi laa gi tentene goe madalia au! 
MAT.25.24	Tangada hai hegau dela ne kae ana bahihadu e mana(1,000) ga hanimoi, ga helekai: Meenei, au e iloo bolo goe tangada hagalee dumaalia, gei e hadi au mee i di gowaa hagalee ne dogi kooe, gei e hagabudu au mee i di gowaa dela digi haga nonnono ginai au lii. 
MAT.25.25	Au ne madagu huoloo i di goe, au ne hana hua, ga danu hagammuni au bahihadu gi lodo nia gelegele. Malaa, aanei go au bahihadu la hua. 
MAT.25.26	Tagi o maa ga helekai: Goe tangada hai hegau huaidu gei e hagatoo. Goe gu iloo hua, bolo au e hadi agu mee i di gowaa digi dogi ginai agu mee, gei au e hagabudu agu mee i di gowaa digi haga nonnono agu lii. 
MAT.25.27	Goe e aha, dela digi dugu agu bahihadu gi lodo di “bank”, ga hanimoi laa ginai au, ga kae nia maa huogodoo mono wiini. 
MAT.25.28	Tagi o maa ga helekai boloo, Daawa ina nia bahihadu ala i mee, wanga ina gi tangada dela ana bahihadu e madangaholu mana(10,000). 
MAT.25.29	Tangada dana mee i golo, e wanga labelaa gi nonua gi logo ana mee. Gei tangada dela dana mee i dono baahi ai, di mee dulii dela i dono baahi le e daa gi daha.
MAT.25.30	Gei tangada hai hegau dono hadinga ai, hudua a mee gi malaelae, gi di gowaa bouli dongoeho, e dangidangi ge e gadigadi ono niha.
MAT.25.31	“Di madagoaa ma ga hanimoi ai Tama Tangada be di King mo ana gau di langi huogodoo, gei mee ga noho gi hongo dono lohongo king.
MAT.25.32	Gei digau henuailala huogodoo ga dagabuli mai gi ono mua, gei mee ga wwae lua nia daangada gi hai nia hagabuulinga e lua, e hai be tangada hagaloohi siibi dela e wwae ana siibi gi daha mo nia kuud. 
MAT.25.33	Gei mee ga dugu digau e donu gi dono baahi gau donu, ga dugu gi dono baahi gau ihala digau ala i golo. 
MAT.25.34	Di king ga helekai gi nia daangada ala i dono baahi gau donu: Lloomoi, goodou gu hagahumalia go dogu Damana! Lloomoi, hai mee gi Tenua o God dela gu lawa i di hagatogomaalia adu gi goodou, mai i taamada o henuailala. 
MAT.25.35	Au nogo hiigai, goodou gu haangai au. Au nogo hiieinu, goodou gu haga inu au. Au tangada mai i daha, goodou gu benebene au gi lodo godou hale. 
MAT.25.36	Au nogo ogu gahu ai, goodou gu haga gahu au. Au nogo magi, goodou gu benebene au. Au nogo galabudi, goodou gu lloomoi haga hidihidi. 
MAT.25.37	Digau ala e donu ga helekai gi mee boloo, Meenei, ana hee gimaadou ne gidee goe e hiigai, ga haangai goe, nogo hiieinu, ga haga inu goe? 
MAT.25.38	Ana hee gimaadou ne gidee bolo goe tangada mai i daha, ga benebene goe gi lodo madau hale, be oo gahu ai, ga haga gahu goe? 
MAT.25.39	Ana hee gimaadou ne gidee goe e magi, be e galabudi, gei gimaadou gu lloo adu haga hidihidi? 
MAT.25.40	Di king ga helekai, Au e hagi adu bolo godou mee huogodoo ala ne hai gi ogu duaahina lligi aanei, la ne hai hua mai gi di au! 
MAT.25.41	Di king ga helekai gi digau dono baahi dau ihala: Tuu i-daha mo au. Goodou gu hagahalaua go God! Hula gi lodo di ahi dee odi dela gu hagatogomaalia gi Satan mo gau di langi! 
MAT.25.42	Au nogo hiigai, goodou digi haangai ina au. Nogo hiieinu, digi gaamai agu wai e inu. 
MAT.25.43	Au tangada mai i daha, goodou digi benebene au gi lodo godou hale. Ogu gahu ai, goodou digi haga gahu au. Nogo magi, nogo galabudi, gei goodou digi benebene au. 
MAT.25.44	Digaula ga helekai gi mee: Meenei, ana hee gimaadou ne gidee goe e hiigai, be e hiieinu, tangada mai i daha, oo goloo ai, e magi, e galabudi, gei gimaadou digi hagamaamaa ina goe? 
MAT.25.45	Di king ga helekai: Au e hagi adu bolo maa goodou e de hiihai di hagamaamaa ogu duaahina lligi aanei, goodou ne de hiihai di hagamaamaa au. 
MAT.25.46	Malaa digau huogodoo beenei ga hagau gi di gowaa hagaduadua dee odi, gei digau ala e donu ga hula gi di mouli dee odi.”
MAT.26.1	Jesus ne lawa ana agoago i nia mee aanei huogodoo, gei mee ga helekai gi ana dama agoago, 
MAT.26.2	“Goodou gu iloo bolo i muli nia laangi e lua Tagamiami Pasoobaa ga hai. Gei Tama Tangada ga wanga bolo gi daudau ina gi di loobuu.”
MAT.26.3	Di madagoaa deelaa, gei nia dagi hai mee dabu mo nia dagi mmaadua ne dagabuli gi di hale o Caiaphas, di tagi aamua hai mee dabu, 
MAT.26.4	ga hagataele belee kumi a Jesus hagammuni, e daaligi gi made. 
MAT.26.5	Digaula ga helekai, “Gidaadou hagalee hai di mee deenei i nia laangi Hagamiami Pasoobaa, gi dee wwaa hai baahi ginai nia daangada.”
MAT.26.6	Jesus nogo i di hale o Simon, taane nogo magi genegene, e noho i Bethany. 
MAT.26.7	Jesus nogo miami i teebele, gei di ahina ga hanimoi mo dana loaabi-“alabaster” e honu lolo kala gei e hui ngadaa, ga llingi gi hongo di libogo o maa.
MAT.26.8	Ana dama agoago ga gidee di mee deenei, gu hagawelewele, ga heeu, “Ma e hagauwwou bele i-maha? 
MAT.26.9	Di lolo deenei ne bolo ne hui gi daha la gu gida teenedi damana, gu hagamaamaa digau hagaloale!” 
MAT.26.10	Jesus gu iloo ia nia helekai digaula, ga helekai, “Goodou e haga deaadee di ahina deenei eiaha? Ma di mee humalia huoloo deenei ne hai go mee mai gi di au. 
MAT.26.11	Digau hagaloale ga i godou baahi i nia madagoaa huogodoo, gei au ga hagalee madalia goodou gi muli.
MAT.26.12	Di hai o di ahina deenei ne llingi dana lolo kala gi dogu huaidina, ne hagatogomaalia au gi dogu danu. 
MAT.26.13	Au e hagi adu bolo nia madagoaa huogodoo o di Longo Humalia e dau ai i henuailala, di mee di ahina deenei ne hai, e dele labelaa, e hai di haga langahia o di ahina deenei.
MAT.26.14	Tangada e dahi i nia dama agoago dilongoholu maa lua, dono ingoo go Judas Iscariot, ga hana gi nia dagi hai mee dabu, 
MAT.26.15	ga heeu, “Maa au ga hagi adu Jesus, gei goodou ga gaamai di godou aha?” Digaula ga wanga nia bahihadu silber e motolu.
MAT.26.16	I muli di madagoaa deelaa, gei Judas ga halahala dana madagoaa humalia e hagi anga a Jesus gi digaula.
MAT.26.17	Di laangi matagidagi Tagamiami di Palaawaa Digi Hagatanga, gei nia dama agoago a Jesus ga lloomoi gi mee, ga heeu, “Dehee dau gowaa e hiihai bolo gimaadou gi hagatogomaalia ina e hai Tagamiami Pasoobaa?” 
MAT.26.18	Gei mee ga helekai, “Hula gi taane i lodo di waahale damana, helekai gi mee boloo: Di madau Dangada Agoago e helekai boloo: Dogu madagoaa gu dau mai. Au mo agu dama agoago e hai di madau Hagamiami Pasoobaa i doo hale.” 
MAT.26.19	Nia dama agoago a maa ga hai gi hai be nia helekai a Jesus ne hai ang gi ginaadou, ga hagatogomaalia Tagamiami Pasoobaa. 
MAT.26.20	Hiahi ia di mee, Jesus mo ana dama agoago dilongoholu maa lua ga noho gi lala belee miami. 
MAT.26.21	Di madagoaa digaula nogo miami, gei Jesus ga helekai, “Au e hagi adu bolo tangada e dahi i goodou ga wanga au e hagahuaidu.” 
MAT.26.22	Ana dama agoago gu manawa gee huoloo gi telekai deenei, ga daamada ga hagadau dagidahi ga heheeu gi mee, “Meenei, ma ko au?” 
MAT.26.23	Jesus ga helekai, “Tangada dela ga hagatiu dana palaawaa gi lodo di ibu dalia au, go mee dela ga wanga au.
MAT.26.24	Tama Tangada ga made gi hai be nia helekai di Beebaa Dabu, gei e huaidu ang gi tangada dela e wanga Tama Tangada. E humalia tangada deenei hagalee ne haanau!” 
MAT.26.25	Judas go tangada dela ga wanga a mee gi lodo nia lima o ono hagadaumee, ga helekai, “Meenei, dagu Dangada Agoago, ma hagalee ko au?”
MAT.26.25	Jesus ga helekai, “Goe dela ne helekai bolo ma kooe.”
MAT.26.26	I di nadau miami, Jesus ga dahi aga dana palaawaa, ga hagadabu, ga ginigini, ga wanga gi ana dama agoago, ga helekai, “Kae ina, geina, deenei go dogu huaidina.” 
MAT.26.27	Gei mee ga dahi aga dana ibu waini, ga danggee gi God, ga wanga gi digaula, ga helekai, “Goodou huogodoo, inumia. 
MAT.26.28	Deenei go ogu dodo o di hagababa a God. Ogu dodo ne haga hali ang gi digau dogologo belee wwede ai nia huaidu.
MAT.26.29	Au e hagi adu gi goodou bolo au hagalee e inu labelaa di waini deenei, ga dae loo gi di laangi dela e inu gidaadou ngaadahi di waini hoou i Tenua o dogu Damana.” 
MAT.26.30	Digaula ga daahili dahi daahili, nomuli ga hula gi di Gonduu Olib.
MAT.26.31	Jesus ne helekai gi digaula, “Boo nei, goodou huogodoo ga llele, ga diiagi au, idimaa, di Beebaa Dabu e helekai boloo: God ga daaligi tangada hagaloohi siibi, gei nia siibi la ga llele dagidahi.
MAT.26.32	Gei i muli dogu mouli aga, au ga hana i godou mua gi Galilee.”
MAT.26.33	Peter ga helekai gi Jesus, “Meenei, maeaha maa digaula huogodoo ga llele, ga diiagi goe, gei au hagalee loo e diiagi goe!” 
MAT.26.34	Jesus ga helekai gi mee, “Au e hagi adu bolo boo nei, i mua teduu ga wolo, goe ga helekai haga de iloo au haga dolu.” 
MAT.26.35	Peter ga helekai gi mee, “Maeaha maa au ga made madalia goe, gei au hagalee loo e haga de iloo goe!”
MAT.26.35	Nia dama agoago huogodoo ala i golo ga helekai labelaa beenei.
MAT.26.36	Jesus ne hana mo ana dama agoago gi Gethsemane, mee ga helekai gi digaula, “Noho i ginei, au e hana, e dalodalo i golo.” 
MAT.26.37	Mee ga lahi Peter mo nia dama daane dogolua Zebedee. Ono lodo gu huaidu huoloo gu dee baba. 
MAT.26.38	Gei mee ga helekai gi digaula, “Ogu lodo gu daamaha huoloo, gu honu i di lodo huaidu. Au gu hai be tangada ga made. Goodou noho i ginei e haga aala dalia au.” 
MAT.26.39	Gei mee ga hana gi daha mo digaula, ga dogo ia gi lala, ga dalodalo, “Dogu Damana, be di maa e mee, daawa gi daha mo au di ibu o di hagaduadua deenei, gei hagalee go dogu hiihai, go doo hiihai le e hai.” 
MAT.26.40	Gei mee ga hana gi baahi ana dama agoago dogodolu, ga gidee ia digaula e kii, ga helekai gi Peter, “Ma e hai behee? Goodou e deemee di aala madalia au i di aawaa hua e-dahi? 
MAT.26.41	Goodou aala, hai dalodalo, gi dee too goodou gi lodo nia hagamada. Di hagataalunga e hagalongo, gei tuaidina e bagege.” 
MAT.26.42	Jesus ga hana haga lua ga dalodalo, “Tamana, di ibu o di hagaduadua deenei, la e deemee di daa gi daha, la dela hua e inu ko au, gei deeai, go doo hiihai la hua gi gila.” 
MAT.26.43	Mee ga hanimoi labelaa, ga gidee ia ana dama agoago e kii. Digaula gu molemoe huoloo, gu deemee di aala. 
MAT.26.44	Jesus ga hana labelaa e dalodalo i tolu holongo go talodalo la hua. 
MAT.26.45	Mee ga hanimoi gi ana dama agoago, ga helekai, “Goodou e kii molooloo hua? Mmada! Gu dae mai di madagoaa Tama Tangada ga wanga gi lodo nia lima o digau huaidu! 
MAT.26.46	Tuu i-nua, ga hula. Mmada, deenei taane dela ga wanga au!”
MAT.26.47	Jesus nogo helehelekai huaigolo, gei Judas, tangada e dahi i nia dama agoago a maa gu dau mai mo digau dogologo dalia a mee. Digaula ne gaamai nadau hulumanu dauwa, mono mee haga mamaawa dangada. Digaula ne hagau mai go nia dagi hai mee dabu mo nia dagi mmaadua. 
MAT.26.48	Judas ne helekai gi digaula boloo: Tangada dela ga hongi ko au, deelaa go mee. Kumidia! 
MAT.26.49	Gei mee ga hanadu haga huudonu gi Jesus, ga helekai, “Meenei dogu dangada agoago. Di aumaalia gi madalia goe,” ga hongi adu a mee. 
MAT.26.50	Jesus ga helekai, “Dogu ihoo hagaaloho, heia gi limalima dau mee belee hai.”
MAT.26.50	Nomuli, gei digaula ga lloomoi ga kumi Jesus, ga lawalawa. 
MAT.26.51	Tangada e dahi i digau ala nogo madalia a Jesus ne dahi aga dana hulumanu dauwa, ga tuu talinga di hege o tagi aamua hai mee dabu. 
MAT.26.52	Jesus ga helekai, “Dugua dau hulumanu dauwa gi dono lohongo. Digau huogodoo ala e dagidagi nadau hulumanu dauwa, le e mmade i tulumanu dauwa. 
MAT.26.53	Goe e de iloo bolo au e mee di gahigahi dogu Damana gi hagamaamaa, gei mee ga hagau mai i baahi i nua nia buini dauwa e madangaholu maa lua gau di langi? 
MAT.26.54	Malaa, dehee di hai ga mee di kila nia helekai o di Beebaa Dabu ala e helekai bolo deenei le e hai loo gi gila?” 
MAT.26.55	Nomuli, gei Jesus ga helekai gi digau dogologo, “E hai behee? Au tangada daaligi dangada dela goodou e lloomoi e kumi au, ge gaamai godou hulumanu dauwa, mono mee haga mamaawa dangada? Nia laangi huogodoo au nogo noho i lodo di Hale Daumaha, e haihai agu agoago, gei goodou digi kumidia au.
MAT.26.56	Malaa, nia mee aanei huogodoo ne hai loo bolo gi kila nia helekai ala ne hihi go nia soukohp gi lodo di Beebaa Dabu.”
MAT.26.56	Nomuli, gei nia dama agoago a maa ga diiagi a Jesus, ga llele gi daha.
MAT.26.57	Digau ne kumi Jesus, ga lahi a mee gi di hale Caiaphas, di tagi aamua hai mee dabu, di gowaa dela e dagabuli ai digau hagadondonu haganoho mo nia dagi mmaadua. 
MAT.26.58	Peter ga daudali a Jesus, gei e mada tanga gi daha, ga ulu adu gi lodo di abaaba di hale tagi aamua hai mee dabu, ga noho i baahi nia daangada hagaloohi, bolo gi gidee ia di hagaodi gi muli o nia mee aanei huogodoo. 
MAT.26.59	Nia dagi hai mee dabu mo digau hai gabunga aamua huogodoo gu hagamahi, e halahala di nadau haga modongoohia dilikai, belee hagahuaidu a Jesus gi daaligi a mee gi made. 
MAT.26.60	Gei digaula digi gida di nadau hai, digau dogologo ne lloomoi gi mua digaula, ga helekai tilikai i Jesus. Muliagi, gei nia daane dogolua ga tuu aga, 
MAT.26.61	ga helekai, “Taane deenei gu hai bolo ia e mee di oho gi lala di Hale Daumaha o God, gei muli nia laangi e dolu, geia ga haga duu aga labelaa.”
MAT.26.62	Tagi aamua hai mee dabu ga duu i-nua, ga helekai gi Jesus, “Dau helekai gi di hagahuaidu deenei e hai adu gi di goe ai?” 
MAT.26.63	Gei Jesus digi helekai. Tagi aamua hai mee dabu ga helekai labelaa gi mee, “I di ingoo o di God Mouli, au ga dugu adu gi di goe gi helekai hagamodu: Hagia mai gi gimaadou maa koe go di Mesaia, go Tama a God?” 
MAT.26.64	Jesus ga helekai gi mee, “Deenaa gu helekai iei goe. Gei au e hagi adu gi goodou bolo dolomeenei ga hana gi muli, gei goodou ga gidee di Tama Tangada e noho i di baahi gau donu o di God Mogobuna, ge ga hanimoi i hongo nia gololangi!”
MAT.26.65	Dana hagalongo gi di mee deenei, tagi aamua hai mee dabu gu haahaahi dono gahu, ga helekai, “Mee e helekai e hagahuaidu a God! Gidaadou hagalee hiihai gi tuai tangada haga modongoohia! Goodou dogolongono hua ana helekai hagahuaidu a God!
MAT.26.66	Goodou e hagamaanadu bolo aha?”
MAT.26.66	Digaula ga helekai, “Mee gu ihala e hai loo gi made!” 
MAT.26.67	Digaula ga buibui nadau haawale gi nia golomada o maa, ga dadaaligi a mee, gei digau ala ne paapaa a mee,
MAT.26.68	ga helekai, “Mesaia, hagia mai be di maa koai dela ne paapaa goe!”
MAT.26.69	Peter e noho i lodo di abaaba o di hale, gei tama ahina hai hegau o tagi aamua hai mee dabu ga hanimoi gi mee, ga haeleki, “Goe nogo madalia labelaa a Jesus o Nazareth!” 
MAT.26.70	Gei mee ga haga de iloo ia i mua digau huogodoo aalaa boloo, “Au e de iloo eau di mee deenaa e helekai iei goe!” 
MAT.26.71	Gei mee ga hana gi di ngudu di bontai di gowaa hai gabunga, gei tuai dama ahina ga gidee ia a mee, ga helekai gi nia daane ala i golo, “Taane deenei nogo madalia a Jesus o Nazareth!” 
MAT.26.72	Peter ga haga de iloo ia ga helekai, “Au e helekai hagamodu bolo au e de iloo taane deenaa!” 
MAT.26.73	Nomuli, nia daane nogo tuu i golo, ga lloomoi gi Peter, ga helekai, “Ma e donu hua bolo goe tangada i digaula, idimaa, oo hangaa leelee la ne hagi aga goe!” 
MAT.26.74	Gei Peter ga helekai, “Au e hai dagu hagamodu bolo au ga hagi aga di tonu! God gi hagaduadua ina au maa au ga helekai hai gee! Au e de iloo taane deenaa!”
MAT.26.74	Di madagoaa hua deelaa, gei teduu ga wolo. 
MAT.26.75	Peter gu langahia ia nia helekai a Jesus ne hagi ang gi deia boloo: I mua teduu ma ga wolo, gei goe ga haga de iloo au haga dolu. Gei mee ga hana gi daha mo dono dangi wawwawe aga i ono lodo.
MAT.27.1	Luada loo, nia dagi hai mee dabu huogodoo mo nia dagi mmaadua ne haga noho di nadau hai belee daaligi Jesus gi made. 
MAT.27.2	Digaula ga lawalawa a mee, ga lahi e gabunga go Pilate, go di gobinaa mai Rome.
MAT.27.3	Di madagoaa Judas dela ne wanga a Jesus, ne iloo ia bolo Jesus ga hagi aga, ga daaligi gi made, gei mee gu manawa gee, gu huli ono lodo i dana mee dela ne hai, ga kae gi muli nia bahihadu silber e motolu gi nia dagi hai mee dabu mo nia dagi mmaadua,
MAT.27.4	ga helekai, “Au gu hai hala i dagu wanga tangada ono hala ai e daaligi gi made!”
MAT.27.4	Gei digaula ga helekai, “E de hei e-gimaadou! Ma di huaidu ni oou!” 
MAT.27.5	Judas ga kili nia bahihadu gi lala i lodo di Hale Daumaha, ga hana ga daudau ia. 
MAT.27.6	Nia dagi hai mee dabu ga dahi aga nia bahihadu, ga helekai, “Nia bahihadu aanei la gu lawa di hui nia dodo o tangada e dahi. E huaidu ang gi tadau haganoho ma ga wanga labelaa gi lodo di gowaa benebene mee o di Hale Daumaha.” 
MAT.27.7	Nomuli, gei digaula ga hai di nadau haganoho gi nia bahihadu aalaa, ga hai bolo e haga hai hegau e hui di gowaa dela e haga ingoo boloo, “Di Gowaa Tangada Hai pileed”, e hai di waa daalunga digau tuadimee. 
MAT.27.8	Deenei laa di gowaa deelaa e haga ingoo boloo, “Di Gowaa Dodo”, ga dae mai loo gi dangi nei. 
MAT.27.9	Malaa, nia helekai a soukohp Jeremiah gu kila, ala ne helekai:
MAT.27.9	“Digaula ne kae nia bahihadu silber e motolu dela di hulu digau Israel ne donu ginai bolo e hui a mee, 
MAT.27.10	gei digaula ga hui “Di Gowaa Tangada Hai pileed”, gu hai gadoo be nia helekai a God mai gi di au.”
MAT.27.11	Jesus e duu i mua di gobinaa mai Rome dela e hai ana heeu gi mee, “Ma koe go di king o Jew?”
MAT.27.11	Jesus ga helekai, “Kooe dela e helekai.” 
MAT.27.12	Gei mee digi helekai gi nia hagahuaidu ala mai baahi nia dagi hai mee dabu mo nia dagi mmaadua. 
MAT.27.13	Nomuli, gei Pilate ga helekai, “Digaula e helehelekai hagahuaidu goe i nia mee huaidu e logo. Goe e de longono?” 
MAT.27.14	Jesus digi helekai gi di heeu a maa, gei di gobinaa la gu goboina huoloo.
MAT.27.15	Nia madagoaa huogodoo ma ga hai Tagamiami Pasoobaa, di gobinaa mai Rome e nnoo mau e hagamehede dahi dangada galabudi dela e donu ginai digau dogologo. 
MAT.27.16	Di madagoaa deelaa, tangada dono ingoo go Jesus Barabbas, koia e iloo ai nia daangada, i lodo di hale galabudi. 
MAT.27.17	Pilate ga heeu gi digau dogologo ala ne dagabuli mai boloo, “Koai i meemaa e hiihai ginai goodou bolo au gi hagamehede ina adu gi goodou: go Jesus Barabbas be go Jesus dela e haga ingoo bolo Mesaia?” 
MAT.27.18	Mee e iloo ia bolo digau o Jew ne laha mai a Jesus i di nadau hagadugina e-ginaadou a mee. 
MAT.27.19	Di madagoaa Pilate nogo noho i hongo dono lohongo hai gabunga, di lodo o maa ne hagau dana haga iloo, “Hudee hai dau mee gi taane ono hala ai, idimaa, au gu duadua huoloo i dagu midi i mee anaboo.” 
MAT.27.20	Nia dagi hai mee dabu mo nia dagi mmaadua gu hagamahi ang gi nia daangada dogologo bolo digaula gi helekai gi Pilate gi hagamehede ina a Barabbas, gei gi daaligidia Jesus gi made. 
MAT.27.21	Pilate ga heeu gi digau dogologo aalaa, “Koai i meemaa e hiihai ginai goodou bolo au gi hagamehede ina adu gi goodou?”
MAT.27.21	Gei digaula ga helekai, “Go Barabbas!” 
MAT.27.22	Pilate ga heeu gi digaula, “Malaa dehee dagu hai ga hai gi Jesus dela e haga ingoo bolo Mesaia?”
MAT.27.22	Digau huogodoo ga helekai maaloo, “Daudaulia a mee gi nua!” 
MAT.27.23	Pilate ga heeu labelaa, “Ma di hala behee dela ne hai go mee?”
MAT.27.23	Gei digaula ga daamada ga wwolowwolo loo gi nua loo, “Daudaulia a mee!” 
MAT.27.24	Di madagoaa Pilate ne gidee ia bolo ia gu deemee di dugu digaula, digaula e mee hua di hai baahi, gei mee ga gaamai ana wai ga tono ono lima i mua digau dogologo aalaa ga helekai boloo, “Au hagalee dau gi di made o taane deenei. Di mee deenei ni goodou ne hai.”
MAT.27.25	Digau huogodoo aalaa ne wwolo boloo, “Nia dodo o taane deenaa la gi dugua mai gi gimaadou mo madau dama!” 
MAT.27.26	Malaa, Pilate gu hagamehede a Barabbas gi digaula, nomuli ga lahi Jesus, ga haga mamaawa, ga wanga a mee gi digaula gi daudau ina.
MAT.27.27	Digau dauwa a Pilate ne lahi Jesus gi lodo di hale di gobinaa, gei digau dauwa huogodoo ga haganiga a mee. 
MAT.27.28	Digaula ga hahaahi nia gahu o maa, ga haga ulu a mee gi di gahu mmee uli. 
MAT.27.29	Nomuli ga hai nadau hau gi di manga laagau duduia, ga wanga gi hongo di libogo o maa, ga wanga labelaa di nadau laagau gi di lima gau donu o maa ga hai bolo nia goloo o di king. Nomuli, gei digaula ga dogoduli gi mua o mee, ga haganneennee a mee boloo, “Di king o digau o Jew gi mouli waalooloo!” 
MAT.27.30	Digaula ga buibui nadau haawale gi mee, ga daa di laagau ga haga mamaawa di libogo o maa. 
MAT.27.31	I muli hua di nadau haganneennee a mee, digaula ga daa gi daha di gahu mmee uli, ga haga ulu a mee gi ono gahu donu. Gei digaula ga lahi a mee gi malaelae belee daudau.
MAT.27.32	Digaula ga hula gi daha mo di waahale, ga heetugi gi taane mai Cyrene dono ingoo go Simon. Digau dauwa ga hono a mee gi aamo di loobuu o Jesus. 
MAT.27.33	Digaula ga dau i di gowaa dela e haga ingoo bolo Golgotha dono hadinga boloo: “Di Gowaa Hangaibu Libogo.” 
MAT.27.34	Di madagoaa deelaa, digaula ga wanga gi Jesus nadau waini gu unugi gi nia mee mmala. I muli dono momi nia maa, gei mee gu de hiihai di inu.
MAT.27.35	Digaula ga daudau a mee, nomuli ga huduhudu nadau dais, e duwwe nia gahu o maa i ginaadou.
MAT.27.36	Nomuli, digaula ga noho i golo e hagaloohi Jesus. 
MAT.27.37	I hongo di libogo o maa, nia helekai hagahuaidu a mee, e hai boloo, “Deenei go Jesus, di king digau o Jew.” 
MAT.27.38	Digaula ne daudau labelaa nia daangada dogolua gaiaa dalia Jesus, tangada e dahi i di baahi gau donu, ge dahi i di baahi gau ihala.
MAT.27.39	Nia daangada ma ga lloomoi laa laa, e lialiagi nadau libogo mo di haganneennee a Jesus,
MAT.27.40	“Ma koe bolo e oho di Hale Daumaha, ga haga duu aga labelaa i muli nia laangi e dolu, daawa ina goe gi daha mo di loobuu maa goe di Tama ni God! Doo iha gi daha mo di loobuu!”
MAT.27.41	Go di hai la hua, nia dagi hai mee dabu, mono gau hagadondonu haganoho, mo nia dagi mmaadua, ga gadagada haganneennee a mee ga helekai, 
MAT.27.42	“Mee ne haga dagaloaha hua nia daangada, gei mee e deemee di haga dagaloaha ia! Hagalee go mee go di king o Israel? Maa nei bolo mee ne gaga ia gi daha mo di loobuu dolomeenei, gei gidaadou ga hagadonu laa a mee! 
MAT.27.43	Mee e hagadonu a God, nogo helekai bolo ia di Tama ni God. Malaa, gidaadou ga mmada be God e daa a mee gi daha mo di loobuu dolomeenei!
MAT.27.44	Gei nia daangada huaidu ala ne daudau dalia a mee, gu helekai labelaa hagahuaidu i mee.
MAT.27.45	Oodee, gei tenua hagatau la gu bouli, ga dae loo gi di laa e dolu. 
MAT.27.46	Ne hoohoo gi di laa e dolu, gei Jesus ga dangi gi nua, “Eli, Eli, Lema Sabaktani?” dono hadinga boloo, “Dogu God, dogu God, goe e diiagi au eiaha?”
MAT.27.47	Hunu daangada nogo tuu i golo ne longono ginaadou a mee, ga helekai boloo, “Mee e gahigahi a Elijah!” 
MAT.27.48	Tangada e dahi i digaula ga lele hagalimalima, ga dahi aga dana liimi, ga daalo gi lodo nia waini hui ngoohia, ga wanga gi di mada di laagau, ga dahi aga bolo gi inumia.
MAT.27.49	Hunu gau ga helekai, “Nnoo malaa, gi mmada gidaadou be Elijah e hanimoi e hagamaamaa a mee!” 
MAT.27.50	Jesus ga dangi labelaa gi nua ga hagaodi ono madangi.
MAT.27.51	Di gahu dela e duuli i lodo di Hale Daumaha gu mahaa lua, daamada i nua, ga tugi i lala. Tenua gu ngalungalua, nia hadu gu mahaahaa,
MAT.27.52	nia daalunga gu maahuge, gei nia daangada dogologo a God ala ne mmade la gu mmouli aga. 
MAT.27.53	Digaula gu diiagi nadau daalunga, gei i muli hua di mouli aga Jesus, digaula gu hula gi lodo di Waahale Hagamadagu go Jerusalem, gei digau dogologo gu mmada gi digaula.
MAT.27.54	Di madagoaa di tagi dauwa mono gau dauwa ala nogo hagaloohi Jesus, ga mmada gi tenua gu ngalungalua mono mee huogodoo ala ne hai, digaula gu uli nadau gai huoloo, ga helekai, “Ma e donu hua bolo mee go Tama a God.”
MAT.27.55	Nia ahina dogologo nogo daudali Jesus mai i Galilee, ge hagamaamaa a mee, digaula nogo mmada mai i daha.
MAT.27.56	Gei Mary mai Magdala mo Mary tinana James mo Joseph mo tinana o nia dama daane a Zebedee nogo noho i baahi nia ahina aalaa.
MAT.27.57	Hiahi ia di mee, gei taane maluagina mai Aremethea ga dau i golo, dono ingoo go Joseph. Mee nogo madalia nia dama agoago a Jesus. 
MAT.27.58	Mee ga hana gi Pilate ga dangi ang gi mee i tuaidina o Jesus. Pilate ga haga iloo bolo tuaidina la gi wanga ina gi Joseph. 
MAT.27.59	Malaa, Joseph ga kae tuaidina o maa, ga didi gi di gahu lenge hoou, 
MAT.27.60	ga dugu gi lodo dana daalunga dogo hai hua i lodo di hadu hamaaloo. Gei mee ga haga daga mai dana hadu damana e pono di ngudu taalunga, ga hana. 
MAT.27.61	Mary mai Magdala mo Mary dela i golo, nogo noho i golo, e huli adu gi taalunga.
MAT.27.62	Dono daiaa go di Laangi Sabad, gei nia dagi hai mee dabu mono Pharisee ga dagabuli gi baahi o Pilate, 
MAT.27.63	ga helekai, “Meenei, gimaadou gu langahia telekai taane kai tilikai ne hai i dono madagoaa nogo mouli ai, boloo: I muli nia laangi e dolu, gei au ga mouli aga.
MAT.27.64	Heia au helekai gi hagaloohia taalunga, ga dae loo gi nia laangi e dolu gi deemee di lloomoi nia dama agoago a maa, e gaiaa tuaidina o maa, ga helerkai gi nia daangada bolo mee gu mouli aga i di made. Di kai tilikai muliagi deenei la koia e huaidu i di kai tilikai matagidagi.”
MAT.27.65	Pilate ga helekai gi digaula boloo, “Lahia digau dauwa aanaa, e hagaloohi. Goodou hula loohia taalunga i godou mee ala e mee.”
MAT.27.66	Digaula ga hula, ga haga noho gi mau di hadu ga dugu di nadau maaga gi di hadu deelaa, ga dugu digau dauwa e hagaloohi.
MAT.28.1	I muli di Laangi Sabad, luada loo di laangi dabu, Mary mai Magdala, mo Mary dela i golo, ga hula belee mmada taalunga. 
MAT.28.2	Di madagoaa hua deelaa, gei tenua gu ngalungalua, tangada di langi o Tagi gu haneia i di langi, ga haga daga gi daha di hadu, ga noho i nonua. 
MAT.28.3	Mee e madamada huoloo gadoo be di ila, ono gahu e kene gadoo be ‘snow’. 
MAT.28.4	Digau madaloohi gu uli nadau gai huoloo, gu bolebole i nadau mmaadagu, gu hai be digau gu mmade. 
MAT.28.5	Tangada di langi ga helekai gi nia ahina aalaa, “Goolua hudee mmaadagu. Au e iloo bolo goolua e halahala a Jesus dela ne daudau i di loobuu. 
MAT.28.6	Mee gu hagalee i ginei, mee gu mouli aga be ana helekai. Lloomoi mmada gi di gowaa nogo moe iei mee. 
MAT.28.7	Hula hagalimalima, hagi anga ina gi ana dama agoago bolo mee gu mouli aga, gu hana gi Galilee i godou mua, deelaa di gowaa ga gidee goodou a mee! Gi langahia agu helekai ala ne hagi adu gi goolua!” 
MAT.28.8	Meemaa ga hagatanga haga llebullebu, gu mmaadagu gei gu tentene huoloo, ga llele ga haga iloo gi ana dama agoago. 
MAT.28.9	Di madagoaa deelaa, gei Jesus ga duu adu i mua meemaa ga helekai, “Di aumaalia gi madalia goolua.” Meemaa ga lloomoi gi mee, ga kumi adu nia wae o maa, ga daumaha ang gi mee. 
MAT.28.10	Jesus ga helekai, “Goolua hudee mmaadagu, hula haga iloo ina gi ogu duaahina bolo gi hula gi Galilee, deelaa di gowaa ga gidee ginaadou au.”
MAT.28.11	Di madagoaa nia ahina aalaa ne hula ne haga iloo, hunu daangada i digau dauwa ala nogo madaloohi taalunga deelaa, ga hula gi di waahale, ga hagi ang gi nia dagi hai mee dabu nia mee huogodoo ala ne hai. 
MAT.28.12	Nia dagi hai mee dabu ga heetugi gi nia dagi mmaadua ga haga noho di nadau mee dela e hai. Digaula ga wanga di nadau hulu hadu damana gi digau dauwa, 
MAT.28.13	ga helekai, “Goodou helekai bolo ana dama agoago ne lloomoi boo, ga gaiaa tuaidina o maa, gei goodou nogo kii. 
MAT.28.14	Maa di gobinaa ga longono ia, gei gimaadou ga haga modongoohia gi mee bolo goodou digi hala. Goodou hudee lliga i dahi mee.” 
MAT.28.15	Digau hagaloohi ga kae nia bahihadu ga hai be nnelekai ala ne hagi anga gi digaula. Di longo deenei gu dele i baahi digau o Jew, ga dae mai loo gi dangi nei.
MAT.28.16	Nia dama agoago dilongoholu maa dahi ne hula gi di gonduu i Galilee dela ne hagi anga go Jesus gi digaula bolo gi hula ginai.
MAT.28.17	Di madagoaa hua dela ne gidee ginaadou a mee, digaula ga daumaha ang gi mee, gei hunu gau e manawa logo. 
MAT.28.18	Jesus ga hanadu gi digaula, ga helekai, “Nia mogobuna huogodoo o di langi mo henuailala gu dugu mai gi di au. 
MAT.28.19	Malaa, goodou hula gi nia daangada i nia henua huogodoo, heia digaula gi hai nia dama agoago ni aagu. Babdais ina digaula gi di ingoo o Tamana, Tama, mo di Hagataalunga Dabu.
MAT.28.20	Agoago gi digaula gi daudalia nia mee huogodoo ala ne hagi adu gi goodou. Malaa, goodou gi iloo bolo au e madalia goodou i nia madagoaa huogodoo, ga dae loo gi di hagaodi o di madagoaa.”
MRK.1.1	Deenei di Longo Humalia o Jesus Christ, Tama a God. 
MRK.1.2	E daamada be di hagi aga a soukohp Isaiah dela gu hihi,
MRK.1.2	“God ne helekai boloo: Au ga hagau dagu dangada kae hegau i oo mua e hagatogomaalia doo ala!
MRK.1.3	Tangada e wolowolo i lodo di anggowaa boloo: Goodou hagatogomaalia ina di ala o Dimaadua. Haga huudonu ina di ala dela e hana iei mee.”
MRK.1.4	Malaa, John ga gila mai i lodo di anggowaa, e hai ana babdais mo di agoago: “Huli gi daha mo godou huaidu, gi babdais, gei God ga dumaalia i godou huaidu.” 
MRK.1.5	Dogologowaahee mai Judea mo di waahale o Jerusalem, ne hula belee hagalongo gi nia agoago a John. Digaula ne haagi nadau ihala, gei mee ga babdais digaula i lodo di monowai Jordan. 
MRK.1.6	John e gahu i nia gahu ngaahulu ‘camel’, e hai dono duu gili kau i dono huaidina, ana meegai la nia manu-‘locust’, mo nia meegai maangala o lodo henua.
MRK.1.7	Mee ga haga iloo gi nia daangada, “Taane dela ma ga hanimoi i ogu muli, la koia e aamua i di au. Gei au hogi hagalee tau di bala gi lala e wweedee nia suudi o maa. 
MRK.1.8	Au e babdais goodou gi nia wai, gei mee ga babdais goodou gi di Hagataalunga Dabu.”
MRK.1.9	Di madagoaa hua deelaa, gei Jesus ga hanimoi i Nazareth, tama waahale i tenua Galilee, ga babdais go John i di monowai Jordan. 
MRK.1.10	Di madagoaa hua Jesus ne hanaga gi daha mo nia wai, mee ga mmada gi di langi gu mahuge, di Hagataalunga Dabu e haneia i ono nua, e dina gi di mwuroi. 
MRK.1.11	Gei di lee ga lee eia i di langi, “Goe go dagu Dama daane e aloho iei au. Au e tentene adu gi di goe.”
MRK.1.12	Di madagoaa hua deelaa, gei di Hagataalunga Dabu ga hai a Jesus gi hana gi di anggowaa, 
MRK.1.13	ga noho i golo nia laangi e madahaa, nogo hagamadamada go Satan. Gei nia manu o lodo henua e noho labelaa i golo, gei nia daangada di langi e loomoi e hagamaamaa a mee.
MRK.1.14	I muli John ne haga ulu gi lodo di hale galabudi, gei Jesus ga hana gi Galilee, ga hagadele di Longo Humalia o God. 
MRK.1.15	Mee ga helekai, “Di madagoaa gu dae mai! Tenua o God gu hoohoo mai! Huli gi daha mo godou huaidu, hagadonu ina di Longo Humalia.
MRK.1.16	Di hanadu hua o Jesus la taalinga Tai o Galilee, ga gidee ia nia daangada hai iga dogolua, Simon mo dono duaahina daane Andrew, e dadaabui nau iga gi di gubenge. 
MRK.1.17	Jesus ga helekai gi meemaa, “Lloomoi, daudali mai au, gei au ga aago goolua gi di haangodo gi nia daangada.” 
MRK.1.18	Meemaa gu limalima gu diiagi nau gubenge, gu hula i muli o mee. 
MRK.1.19	Jesus ga hanadu hua haga balua, ga gidee labelaa tagahaanau daane dogolua, James mo John, nia dama daane ni Zebedee. Meemaa e bonobono di nau gubenge i hongo di nau boodi. 
MRK.1.20	Di madagoaa hua Jesus ne gidee meemaa, ga gahigahi meemaa, gei meemaa ga diiagi di nau damana Zebedee mo ana gau ngalua i hongo di boodi, ga hula i muli o Jesus.
MRK.1.21	Jesus mo ana dama agoago e hula gi di waahale o Capernaum, ga dau mai di Laangi Sabad, gei Jesus ga ulu gi lodo synagogee, ga daamada ga agoago. 
MRK.1.22	Digau ala ne longono, la gu goboina huoloo i ana agoago, i mee hagalee e agoago be digau haga dondonu haganoho. Ana agoago le e mogobuna.
MRK.1.23	Nomuli hua, gei taane dela iai di hagataalunga huaidu i ono lodo, ga hanimoi gi lodo synagogee, ga wolowolo, 
MRK.1.24	“Ma di aha dela ga hai kooe mai gi gimaadou, Jesus o Nazareth? Goe ne hanimoi gi kinei belee hagahuaidu gimaadou? Au e iloo eau goe: goe go Tangada Dabuaahia a God dela ne hagau mai!” 
MRK.1.25	Jesus ga helekai, “Hudee leelee, ulu gi daha mo taane deenaa!” 
MRK.1.26	Di hagataalunga huaidu ga haga bolebole taane deelaa, ga wolowolo, ga ulu mai gi daha mo mee. 
MRK.1.27	Nia daangada huogodoo gu goboina huoloo, ga leelee i nadau mehanga, “Ma di aha deenei? Ma di agoago hoou deenei? Taane deenei le e mogobuna, mee e helekai hua gi nia hagataalunga huaidu, gei digaula e hagalongo gi mee!” 
MRK.1.28	Di longo o Jesus gu limalima hua gu dele i nia guongo o Galilee hagatau.
MRK.1.29	Jesus mo ana dama agoago e hagatanga i synagogee, e hula ginaadou mo James mo John, gi di hale o Simon mo Andrew. 
MRK.1.30	Tinana di lodo o Simon e moe magi welengina i hongo dono moenge. Di dau hua o Jesus i golo, gei digaula ga hagi anga di ahina gi mee. 
MRK.1.31	Gei Jesus ga hanadu gi mee, ga kumi di lima o maa, ga haga duu gi nua a mee, dono magi gu hili, gei mee ga daamada ga hai hegau gi digaula. 
MRK.1.32	Ga hiahi ia di mee, nia daangada ga laha mai nadau gau magi, mono gau iai nia hagataalunga huaidu gi Jesus. 
MRK.1.33	Digau huogodoo mai di waahale deelaa ga dagabuli mai gi mua di hale deelaa. 
MRK.1.34	Gei Jesus ga hagahili digau dogologo ala e magi i nia hagadilinga magi, gei gu hagabagi nia hagataalunga huaidu e logo. Mee ga bule nia hagataalunga huaidu aalaa, bolo gi hudee leelee, idimaa, digaula e iloo a mee.
MRK.1.35	Heniheni dono daiaa, Jesus ga ala, ga ulu gi daha mo di hale. Geia ga hana gi daha mo tama waahale deelaa, ga hana gi di gowaa e lomo, e dalodalo. 
MRK.1.36	Gei Simon mo ono ehoo ga hula, ga halahala a mee. 
MRK.1.37	Di nadau gidee a mee, ga helekai, “Digau huogodoo e halahala goe.” 
MRK.1.38	Jesus ga helekai gi digaula, “Gidaadou e hula labelaa gi nia waahale ala e hoohoo mai. Au belee hai agu agoago labelaa i golo, idimaa, deelaa dagu mee ne hanimoi ginai.” 
MRK.1.39	Malaa, mee ga hana laa lodo Galilee, e agoago i lodo nia synagogee, mo di hagabagibagi ana hagataalunga huaidu.
MRK.1.40	Taane magi genegene ga hanimoi gi Jesus, ga bala gi lala i mua o mee, ga dangi i di hagamaamaa, “Maa goe e hiihai, heia mua au gi madammaa.” 
MRK.1.41	Jesus gu aloho i mee, ga bili gi mee, ga helekai, “Au e hiihai. Madammaa!” 
MRK.1.42	Digi duai, gei di magi gu hili i taane deelaa, gei mee gu madammaa. 
MRK.1.43	Gei Jesus ga hagau a mee ga bule gi mee, 
MRK.1.44	“Hagalongo, goe hudee hagi anga ina gi tangada di mee deenei ne hai. Hana hua haga huudonu gi tangada hai mee dabu gi haga dina ina goe. Nomuli, gei goe ga hai tigidaumaha a Moses bolo gi heia, gi iloo ai nia daangada, bolo goe gu madammaa.” Gei mee ga hagau taane deelaa gi hana.
MRK.1.45	Gei taane deelaa ga hana hua ga hagadele di longo gi nia madagoaa huogodoo, ga hidi ai Jesus ga deemee di hana i lodo nia waahale. Gei mee ga nohonoho hua i nia gowaa lomo, gei nia daangada o nia gowaa huogodoo gu loloomoi gi mee.
MRK.2.1	Nia laangi dulii nomuli, Jesus ga hana labelaa gi Capernaum, gei di longo gu dele bolo mee gu i dono hale. 
MRK.2.2	Gei nia daangada dogologowaahee ga lloomoi, gu deeoo i lodo di hale, ga tugi loo gi di ngudu di bontai. Jesus ga agoago i nnelekai a God gi digaula. 
MRK.2.3	Dono madagoaa dela e agoago, gei nia daane dogohaa ga taga mai di nadau dangada mmade ono dudaginga gi Jesus. 
MRK.2.4	Digaula gu deemee di lahi a mee gi Jesus, idimaa gu deeoo daangada i baahi o Jesus. Malaa, digaula ga haga bongoo tuatala, gi huudonu ia gi Jesus, ga haga hege ia taane magi deelaa i hongo dono hada gi baahi o Jesus. 
MRK.2.5	Jesus ga gidee ia hua nia hagadonu maaloo digaula, ga helekai gi taane mmade ono dudaginga, “Dagu dama daane, oo huaidu la gu maahede.” 
MRK.2.6	Hunu gau haga dondonu haganoho e noho i golo, e hagamamaanadu boloo, 
MRK.2.7	“Taane deenei la ga mee di helekai beenei beleiaha? Mee e helekai e hagahuaidu hua a God! Ma go God hua modogoia dela e mee di wwede nia huaidu!” 
MRK.2.8	Jesus gu iloo hua nadau hagabaubau, ga helekai gi digaula, “Goodou e hagabaubau di mee deenei la eimaha? 
MRK.2.9	Dehee di mee e helekai ngoohia gi taane mmade ono dudaginga e helekai boloo: Oo huaidu gu maahede, be e helekai boloo: Duu i-nua, dahia aga ina doo moenge, hana? 
MRK.2.10	Au e haga modongoohia adu gi goodou, bolo ma go Tama Tangada dela e mogobuna di wwede nia huaidu i henuailala.” Nomuli, gei mee ga helekai gi taane mmade ono dudaginga, 
MRK.2.11	“Au e helekai adu gi duu i-nua, dahia aga ina doo moenge, hana gi doo hale.” 
MRK.2.12	Digaula e daumada taane magi deelaa e duu i-nua, ga dahi aga dono moenge, ga hana. Digaula huogodoo gu goboina huoloo, ga hagaamu a God, ga helekai, “Gidaadou digi gidee di mee beelaa.”
MRK.2.13	Jesus ga hana labelaa gi muli gi tongotai di Tai o Galilee. Nia daangada dogologowaahee ga dagabuli mai, mee ga hai ana agoago gi digaula. 
MRK.2.14	I dono haaele, gei mee ga gidee tangada hagabudu dagitedi, go Levi, tama daane a Alphaeus, e noho i lodo dono oobidi. Jesus ga helekai gi mee, “Daudali mai au.” Gei Levi ga duu gi nua, ga daudali a mee. 
MRK.2.15	Nomuli, gei Jesus nogo miami i di hale o Levi. Dogologo digau hagabudu dagitedi mono gau huaidu nogo daudali a mee, gei digau dogologo i digaula e miami dalia a Jesus mo ana dama agoago. 
MRK.2.16	Hunu gau haga dondonu haganoho ala e dau gi nia Pharisee, ga gidee bolo Jesus e miami i baahi digau huaidu, mono gau hagabudu dagitedi, gei digaula ga heeu gi nia dama agoago a maa, “Mee e miami i baahi digau beelaa eiaha?” 
MRK.2.17	Jesus ga longono, ga helekai, “Digau nadau magi ai hagalee hiihai e hula gi togidaa, alaa hua go digau magi. Au hagalee ne hanimoi belee gahi mai digau ala e donu, alaa hua go digau ala gu huaidu!”
MRK.2.18	Tolongo e dahi, gei nia dama kuulu a John Babdais mo nia dama kuulu a nia Pharisee e noho hagaonge. Gei hunu gau ga lloomoi, ga heeu gi Jesus boloo, “Maeaha dela nia dama kuulu a John Babdais mo nia dama kuulu a nia Pharisee e noho hagaonge, gei au dama e hagalee hagaonge?” 
MRK.2.19	Jesus ga helekai, “Goodou e hai bolo nia daangada ala i di hagamiami haga hai lodo la gi noho hagaonge? Deeai! Di madagoaa taane hai lodo ma ga noho i nadau baahi gei digau ala i tagamiami deelaa la hagalee noho hagaonge. 
MRK.2.20	Tei laangi hua, gei taane hai lodo ga hagatanga gi daha mo digaula, deelaa di nadau madagoaa ga noho hagaonge. 
MRK.2.21	Deai tangada e pono dana gahu bobo gi di mee gahu hoou ai, i di mee gahu hoou la ga haahi di gahu bobo, koia ga hai di bongoo gi damana. 
MRK.2.22	Gei deai tangada e haga hau ana waini hoou gi lodo di peege gili manu bobo ai, idimaa, nia waini hoou la ga haahi di peege bobo deelaa, ga malingi. Nia waini hoou la belee haga hau hua gi lodo di peege hoou.
MRK.2.23	Jesus e hana laa lodo di waa-‘wheat’ i di Laangi Sabad. Ana dama agoago e hula madalia a mee, ginaadou e hagihagi nia hua o nia laagau-‘wheat’.
MRK.2.24	Gei nia Pharisee ga helekai gi Jesus, “Mmada gi au dama agoago ala e hai nia mee ala e bule go tadau haganoho bolo hagalee hai i di Laangi Sabad.” 
MRK.2.25	Jesus ga helekai gi digaula, “Goodou digi daulia di mee a David ne hai i di madagoaa mee mo ono ehoo ne hiigai?
MRK.2.26	Digaula ne ulu gi lodo di hale o God, ga gai nia palaawaa dabu ala ne hagadabu ang gi God, i di madagoaa tagi aamua hai mee dabu go Abiathar. Tadau haganoho la go digau hai mee dabu le e mee di gai nia palaawaa aalaa, gei David gu gai nia maa, gu wanga labelaa gi ono ehoo gi geina.”
MRK.2.27	Jesus ga helekai, “Di Laangi Sabad la ne hai belee hagahumalia ai tangada, gei tangada la hagalee ne hai ang gi di Laangi Sabad. 
MRK.2.28	Malaa, Tama Tangada le e dagi labelaa di Laangi Sabad.
MRK.3.1	Jesus ga hanimoi gi muli gi synagogee, gei taane made dono lima i golo. 
MRK.3.2	Hunu gau i golo e dadaumada a Jesus, bolo gi gida di nadau mee hala i mee. Digaula ga mmada adu gi donu be mee ga hagahili taane deelaa i di Laangi Sabad. 
MRK.3.3	Jesus ga helekai gi taane, “Hanaga gi mua.” 
MRK.3.4	Gei mee ga heeu gi digaula, “Tadau haganoho le e dumaalia gi ni aha e hai go gidaadou i di Laangi Sabad? Di humalia be di huaidu? E benebene di mouli o tangada, be e hagahuaidu?”
MRK.3.4	Gei digaula digi helekai loo. 
MRK.3.5	Jesus gu hagawelewele gi digaula, gei di madagoaa la hua mee gu tilikai hua laa i digaula, idimaa i nadau lodo hamaaloo mo nadau hagabaubau ihala. Gei mee ga helekai gi taane deelaa, “Holohia doo lima gi daha.” Gei mee ga holo dono lima gi daha, gu hili. 
MRK.3.6	Nia Pharisee ga ulu gi daha mo synagogee, ga dagabuli ginaadou mo digau ala e huli mai i Herod, e haga noho di nadau hai belee daaligi a Jesus.
MRK.3.7	Jesus mo ana dama agoago ne loo adu gi tongotai di Tai o Galilee, gei digau dogologowaahee ne daudali a mee. Digau aanei digau mai Galilee, Judea, 
MRK.3.8	Jerusalem, nnenua o Idumea, i baahi i dua o Jordan, mo mai i nia gowaa i di gili nia waahale o Tyre mo Sidon. Digau huogodoo aanei ne loomoi gi Jesus i di nadau longono i nia mee a Jesus ala ne hai. 
MRK.3.9	Tagabuulinga dangada deelaa gu dogologowaahee, ga hidi ai Jesus, ga helekai gi ana dama agoago gi hagatogomaalia ina di boodi e gaga ieia, gi aadee ia.
MRK.3.10	Mee ne hagahili ana gau dogologo, gei digau magi e hagadau honohono, bolo gi bili ginaadou gi mee. 
MRK.3.11	Digau ala iai nia hagataalunga huaidu ga gidee ginaadou a mee, ga pala loo gi lala i mua o mee, ga wwolo, “Goe go Tama a God!” 
MRK.3.12	Jesus ga bule nia hagataalunga huaidu aalaa, bolo gi hudee hagi anga ia gi nia daangada.
MRK.3.13	Jesus ne hana gi hongo dahi gonduu, ga gahi ana gau ala e hiihai ginai, gei digaula gu hula gi mee. 
MRK.3.14	Gei mee ga hilihili aga dilongoholu maa lua, ga haga ingoo go mee bolo digau agoago hagau. Mee ga helekai, “Au ne hili goodou belee madalia au, e hagau goodou e hagadele di Longo Humalia. 
MRK.3.15	Goodou ga mogobuna di hagabagi nia hagataalunga huaidu.” 
MRK.3.16	Aanei digau dilongoholu maa lua a mee ne hilihili: Simon (Jesus gu wanga di ingoo o maa go Peter), 
MRK.3.17	James, mo dono duaahina go John, nia dama ni Zebedee (Jesus gu haga ingoo meemaa bolo Boanerges, dono hadinga boloo: nia dama daane ni di atili), 
MRK.3.18	Andrew, Philip, Bartholomew, Matthew, Thomas, James go tama daane a Alphaeus, Thaddaeus, Simon tangada haamanawa i dono henua (“Patriot”),
MRK.3.19	mo Judas Iscariot, dela ne hagi anga Jesus.
MRK.3.20	Jesus ne hana gi dono hale, gei digau dogologo ga mmui mai gi mee, gei mee mo ana dama agoago gu de aadee di nadau miami. 
MRK.3.21	Nia gau o maa ga longo, ga hula belee benebene a mee, idimaa, nia daangada e helekai bolo mee gu dadaaulia. 
MRK.3.22	Digau haga dondonu haganoho ne loomoi i Jerusalem, ga helekai, “Beelzebul la gu i lodo o mee, di tagi o nia hagataalunga huaidu, ne hai a mee gi mogobuna di hagabagi digaula.”
MRK.3.23	Jesus ga gahi mai digaula, ga helekai nia ala kai, “Satan e mee di hagabagi Satan? 
MRK.3.24	Tenua ma ga waewae hagabuulinga, la ga heheebagi, ga mooho gi daha. 
MRK.3.25	Maa di madahaanau ma ga waewae, ga heheebagi, di madahaanau deelaa la ga mooho. 
MRK.3.26	Maa nei bolo nia daangada o Satan la ga waewae hagabuulinga, la hagalee duai, ga hagalee. 
MRK.3.27	Deai tangada e mee di ulu gi lodo di hale o taane maaloo belee kae nia goloo o maa. Go mee hua gu lawalawa taane maaloo, gei mee ga mee laa di kae ana goloo i di hale o maa. 
MRK.3.28	Au e hagi adu di tonu bolo nia huaidu huogodoo o nia daangada mo nadau helekai huaidu i God, e mee hua di dumaalia ginai. 
MRK.3.29	Gei tangada dela ma ga helekai huaidu i di Hagataalunga Dabu le e deemee di dumaalia ginai, idimaa, mee gu doo gi di hala dela e deemee di mehede.
MRK.3.30	Jesus e helekai beenei, idimaa, hunu daangada ne helekai, “Mee iai di hagataalunga huaidu i ono lodo.”
MRK.3.31	Nia duaahina daane o Jesus mo tinana o maa ne dau mai. Digaula e tuu i malaelae di hale, ga hagau di nadau hagailoo, belee gahi mai a mee. 
MRK.3.32	Digau dogologo i baahi o Jesus, ga helekai gi mee, “Mmada, doo dinana, oo duaahina daane, oo duaahina ahina i malaelae, e hiihai e heetugi adu.” 
MRK.3.33	Gei Jesus ga helekai gi digaula, “Dogu dinana la koai? Ogu duaahina la koai?” 
MRK.3.34	Mee ga mmada adu hua gi digau ala e noho i dono baahi, ga helekai, “Mmada! Aanei ogu dinana mo ogu duaahina! 
MRK.3.35	Be ko ai hua dela e hai nia mee a God gi heia, deelaa dogu duaahina daane, dogu duaahina ahina, mo dogu dinana.”
MRK.4.1	Jesus ga daamada labelaa ga agoago i tongotai Galilee. Digau dogologowaahee e dagabuli i di gili o maa, ga hidi mai iei mee ga gaga gi hongo di boodi ga noho, gei tagabuli dangada le e tuu i tongotai.
MRK.4.2	Mee e agoago gi digaula i nia mee e logo i nia ala kai, ga helekai gi digaula, 
MRK.4.3	“Hagalongo. Dahi daane ne hana e haga nonnono ana lii gi matili. 
MRK.4.4	Dono haga nonnono hua ana lii, hunu lii gu too gi hongo nia ala lligi, gei nia manu ga mmaangi mai ga gai nia maa. 
MRK.4.5	Hunu lii ne too gi hongo di gowaa haduhadu, e dee dohu ono gelegele, gei nia lii gu matilitili hua limalima, i nia gelegele la hagalee llala. 
MRK.4.6	Di laa ga dii, ga dudu nia maa gi mae, idimaa i nia aga digi tomo, gu maangoo. 
MRK.4.7	Hunu lii ne too gi lodo nia geinga duduia, gei nia geinga duduia la ga tomo aga, ga haga deaadee nia laagau aalaa, ga dee hua. 
MRK.4.8	Hunu lii ne too gi hongo nia gelegele humalia, ga matili, ga tomo haga dubuagina, ga hua. Hunu maa ne hua dagi motolu, dagi modoono, dagi llau.” 
MRK.4.9	Gei Jesus ga helekai, “Tangada ono dalinga i golo, gei mee gi hagalongo!”
MRK.4.10	Di madagoaa hua o Jesus nogo modogoia, gei nia dama agoago dilongoholu maa lua mono gau ala nogo hagalongo, ga loomoi, ga helekai gi mee gi hagi aga ina nia hadinga o nia ala kai aalaa. 
MRK.4.11	Jesus ga helekai, “Go goodou hua ne dugu anga ginai gi iloo nia mee hagammuni o Tenua o God, gei digau ala e noho i tua, le e hagalongo hua gi nia mee huogodoo mai nia ala kai. 
MRK.4.12	Deelaa laa,
MRK.4.12	Digaula ga madamada, gei de gidee. Digaula ga hagalongolongo, gei hagalee donu ginai! Maa nei bolo digaula ne donu ginai, gei digaula la ga mee di huli ang gi God, gei mee ga dumaalia gi nadau huaidu.”
MRK.4.13	Jesus ga heeu gi digaula, “Goodou digi donu gi di ala kai deenei? Malaa, dehee di godou hai e iloo nia ala kai ala i golo?” 
MRK.4.14	Tangada haga nonnono lii, deenei go tangada dela e hagadele nnelekai a God. 
MRK.4.15	Hunu daangada e hai be nia lii ne too gi hongo di ala. I di nadau longono hua nia agoago, gei Satan ga hanimoi, ga kae nia maa. 
MRK.4.16	Hunu daangada le e hai be nia lii ne too gi nia gowaa haduhadu. I di nadau longono nia agoago, gei digaula gu tene ginai, gu kabe. 
MRK.4.17	Gei hagalee mau i nadau lodo, ge hagalee noho duai. Di haingadaa, be taaligi ne hidi mai i di Longo Humalia ma ga kila aga, gei digaula gu limalima di diiagi nadau hegau. 
MRK.4.18	Hunu gau le e hai be nia lii ne too gi lodo nia geinga duduia. Aanei go digau ala ne hagalongo gi nia agoago, 
MRK.4.19	gei e manawa i di mouli dolomeenei, mono hagagailaa gi nia mee, mo nia hiihai gi nia hagadilinga mee ala i golo, ga haga deaadee nia agoago gi deai ono hua ai. 
MRK.4.20	Hunu daangada le e hai be nia lii ne too gi lodo nia gelegele humalia. Aanei go digau ala ne longono nia agoago, ga hai hegau ginai, ga hua dau logo: hunu gau ne hua dagi motolu, dagi modoono, dagi llau.”
MRK.4.21	Jesus e helehelekai huaigolo gi digaula, boloo, “Ma tangada i golo e dugu dana malama gi lala di boolo, be gi lala di hada kiikii? Ma hagalee belee dugu gi hongo dono lohongo donu!
MRK.4.22	Di mee dela e nngala le e haga kila mai, gei di mee e dugu hagammuni, le e huge aga.
MRK.4.23	Tangada ono dalinga i golo, gei mee gi hagalongo!” 
MRK.4.24	Jesus gu helekai labelaa gi digaula, “Heia goodou gi donu gi nia mee ala ga hagalongo ginai goodou. Di godou hai e hagi aga digau ala i golo, dela hogi di hai a God e hagi aga goodou, malaa koia ne huaidu gi nonua.
MRK.4.25	Idimaa, tangada dela ana mee i golo, le e wanga labelaa ana mee gi nonua. Tangada dela ana mee ai, nia mee dulii ala i mee, le e daa gi daha.”
MRK.4.26	Jesus ga helekai, “Tenua o God le e hai be nia lii e haga nonnono go tangada i dana gowaa. 
MRK.4.27	Mee e kii i di boo, ge e ala i di aa, gei dela di madagoaa ne matili ai nia lii, ga tomo, gei mee e de iloo be nia maa ne hai behee. 
MRK.4.28	Nia gelegele hua ala ne haga tomo nia laagau, ga hai nia maa gi hua. Matagidagi di tila, nomuli di laagau, nomuli ga hua, nia hua e honu lii. 
MRK.4.29	Di madagoaa ma ga mmaadua ai nia hua, gei tangada ga hagi nia maa, idimaa, gu dau gi taugai.”
MRK.4.30	Jesus ga heeu, “Gidaadou e hai bolo Tenua o God le e hai be di aha? Di ala kai behee e hai hegau e haga modongoohia di maa? 
MRK.4.31	Maa e hai be tangada ma ga kae dana lii-“mustard” dela e dulii loo i nia lii i henuailala, ga dogi gi lodo nia gelegele. 
MRK.4.32	Nomuli ga matili, ga tomo, ga hai di laagau damanaiee i nia laagau huogodoo, ga mangamanga gi daha, gei nia manu ga mmaangi mai, ga hai nadau waehongo i dono malu.” 
MRK.4.33	Jesus e agoago gi nia daangada i nia ala kai beenei e logo, ala e tau ang gi nadau iloo. 
MRK.4.34	Mee e helekai hua gi nia daangada i nia ala kai. Dono madagoaa hua ga madalia ana dama agoago, mee ga haga modongoohia nia hadinga o nia ala kai aalaa gi iloo digaula.
MRK.4.35	Hiahi hua di laangi deelaa, gei Jesus ga helekai gi ana dama agoago, “Gidaadou ga hula gi di baahi i golo o tai.” 
MRK.4.36	Gei digaula ga hagatanga i tagabuulinga dangada deelaa, gei nia dama agoago ga kaga i di boodi dela e noho Jesus nonua, ga hula ginaadou. Nia boodi labelaa nogo i golo. 
MRK.4.37	Gei di madangi gu gono huoloo, di moana gu bagibagia huoloo, di boodi gu hahaawa, gu hoohoo ga abulu. 
MRK.4.38	Jesus e kii i muli waga di boodi, e ulungi i di ulungi. Nia dama agoago ga hangahanga a mee, ga helekai, “Tangada Agoago, goe e de hei e-goe bolo gidaadou ga mmade?” 
MRK.4.39	Jesus ga duu i-nua, ga helekai gi di madangi, “Kila!” ga hai labelaa gi nia beau, “Bapaba!” Gei di madangi gu kila, di moana gu bapaba. 
MRK.4.40	Gei Jesus ga helekai gi ana dama agoago, “Goodou e mmaadagu di aha? Goodou digi hagadonu hegau?” 
MRK.4.41	Digaula gu mmaadagu huoloo, ga leelee i nadau mehanga, “Taane deenei la koai, dela e hagalongo ginai di madangi mo nia beau?”
MRK.5.1	Jesus mo ana dama agoago ne dau i di baahi i golo di Tai o Galilee, i tenua go Gerasa. 
MRK.5.2	Di doo aga Jesus i di boodi, gei mee ga heetugi gi taane ne haneia i di gowaa daalunga. Taane deelaa le iai di hagataalunga huaidu i ono lodo. 
MRK.5.3	Mee e noho i di waa daalunga deelaa, deai tangada e mee di lawalawa a mee gi taula baalanga. 
MRK.5.4	Nia holongo e logo ono wae mo ono lima e lawalawa gi nia tiini baalanga, gei mee e haga mmodummodu hua nia maa. Mee maaloo dangihi i digau huogodoo ala belee kumi a mee. 
MRK.5.5	Di boo mo di aa, gei mee e hana i mehanga waa daalunga mo i hongo nia gonduu, e wolowolo ge e haga moholehole ia gi nia hadugalaa. 
MRK.5.6	Dana mmada gi Jesus haga mogowaa, geia ga lele mai, ga dogoduli i mua o mee, 
MRK.5.7	ga wolo loo gi nua, “Jesus, Tama a God Aamua Huoloo. Ma di aha dela e hiihai ginai goe i di au? Au e dangi adu i di ingoo o God, hudee hagahuaidu ina au!” 
MRK.5.8	Mee e helekai beenei, idimaa, Jesus ne helekai, “Di hagataalunga huaidu nei, hanimoi gi daha mo taane deenaa!” 
MRK.5.9	Gei Jesus ga heeu gi mee, “Doo ingoo la koai?”
MRK.5.9	Gei taane ga helekai, “Dogu ingoo go di hagabuulinga dangada dogologo, i gimaadou e dogologo!” 
MRK.5.10	Gei mee e dangidangi gi Jesus, gi hudee hagau ina nia hagataalunga huaidu gi daha mo tenua deelaa. 
MRK.5.11	Nia biigi e logo i golo, e miami i baahi di gonduu. 
MRK.5.12	Gei nia hagataalunga ga tangi gi Jesus gi hagau ina ginaadou gi lodo nia biigi aalaa. 
MRK.5.13	Gei mee ga hagau digaula, gei nia hagataalunga huaidu ga ulu gi daha, ga ulu gi lodo nia biigi. Nia biigi aalaa, holongo e lua mana(2,000), ga gabadaa ngaadahi, ga llele ia gi lala di mololo gi lodo di monowai, gu mmaalemu huogodoo. 
MRK.5.14	Nia daane nogo benebene nia biigi, ga llele, ga hagadele di longo ne hai gi lodo di waahale mo hongo nia gowaa benebene manu. Nia daangada ga lloomoi huogodoo gi gidee di mee dela ne hai. 
MRK.5.15	Di nadau dau gi baahi o Jesus, ga gidee ginaadou taane dela nogo iai nia hagataalunga huaidu i ono lodo, e noho taane humalia, e ulu ono gahu. Gei digaula gu mmaadagu. 
MRK.5.16	Digau ala ne gidee di mogobuna ne hai, ga kai gi nia daangada di mee ne hai gi taane deelaa mono biigi. 
MRK.5.17	Gei digaula ga tangi gi Jesus, gi hana gi daha mo di nadau guongo. 
MRK.5.18	I di gaga hua o Jesus gi hongo di boodi, gei taane dela nogo iai nia hagataalunga huaidu, ga dangi gi mee, “Au e hana dalia goe.” 
MRK.5.19	Jesus digi dumaalia gi mee, ga helekai hua gi mee, “Hana gi doo hale, gi baahi oo duaahina. Hagi anga ina nia mee a Dimaadua, mo tumaalia o God ne hai adu gi di goe.” 
MRK.5.20	Malaa, gei taane deelaa ga hagatanga, ga hana laa lodo nnenua o Decapolis, ga hagadele nia mee a Jesus huogodoo ne hai, gei digau huogodoo ala ne longono, gu goboina huoloo.
MRK.5.21	Jesus ne hana labelaa gi muli gi di baahi i golo o tai. Gei digau dogologo ga dagabuli mai gi mee i tongotai. 
MRK.5.22	Jairus, tangada aamua synagogee ga dau mai, ga gidee a Jesus, ga dogoduli gi lala gi baahi o nia babaawae o maa, 
MRK.5.23	ga dangidangi hagamahi gi Jesus, “Dagu dama ahina e magi huoloo, hoohoo ga made. Dumaalia mai mua, hana, dugua oo lima gi hongo o mee, gi mouli a mee.” 
MRK.5.24	Gei Jesus ga hagatanga, ga hana dalia a mee. Malaa, nia daangada dogologo ga hula dalia a Jesus, e buni hua i dono gili.
MRK.5.25	Di ahina i golo e magi hali dodo i nia ngadau e madangaholu maa lua. 
MRK.5.26	Di magi o maa ne hai go nia dogidaa dogologowaahee, gei gu hagaodi ginai ana bahihadu huogodoo, gei digi hili, e huaidu mai hua i nia madagoaa huogodoo. 
MRK.5.27	Mee ne longono Jesus, gei mee ga hanadu i lodo nia daangada i muli o mee, 
MRK.5.28	ga hagamaanadu, “Maa au ga bili gi di gahu o maa, gei au ga hili.” 
MRK.5.29	Gei mee ga bili gi di gahu o maa, gei dono magi gu hili i di madagoaa hua deelaa. Mee gu longono bolo ia gu maaloo, dono magi gu hili. 
MRK.5.30	Di madagoaa hua deelaa, gei Jesus gu hagalongo ia i deia, bolo nia mogobuna gu hula gi daha mo ia. Gei mee ga huli gi muli i lodo digau dogologowaahee, ga heeu, “Ma koai dela ne bili gi dogu gahu?” 
MRK.5.31	Ana dama agoago ga helekai gi mee, “Goe e gidee nia daangada dogologo gu buni hua i doo gili, gei goe e heeu,” 
MRK.5.32	Jesus ga halahala tangada dela ne bili gi dono gahu. 
MRK.5.33	Gei di ahina deelaa gu modongoohia di mee dela ne hai ang gi deia, gei mee gu madagu gu bolebole, ga hanadu gi hoohoo gi mee, ga dogoduli i mua o mee, ga hagi aga haga hudonu gi Jesus nia mee huogodoo. 
MRK.5.34	Jesus ga helekai gi di ahina, “Dagu dama ahina, ma go doo hagadonu dela ne hai doo magi gi hili. Hana i lodo tentene i doo magi dela gu hili.”
MRK.5.35	Di madagoaa Jesus nogo helehelekai, gei digau kae hegau ne loomoi i di hale o Jairus, ga helekai gi mee, “Dau dama ahina la gu made, gei goe hudee haga daadaamee ina tangada agoago deenaa.” 
MRK.5.36	Gei Jesus digi hagalongo gi nnelekai digaula, ga helekai gi Jairus, “Hudee madagu, hagadonu hua.” 
MRK.5.37	Gei mee digi dumaalia gi tangada e dahi e hana dalia ia, ala hua go Peter mo James mo dono duaahina go John. 
MRK.5.38	I di nadau dau i di hale o Jairus, Jesus ga mmada hua gi nia daangada gu heehee hinihini nadau modongoohia, ga longono di hagalongoaa mo tangihangi i golo. 
MRK.5.39	Mee ga ulu adu, ga helekai gi digaula, “Ma di aha dela e hagalongoaa ei goodou, gei e tangitangi di aha? Tama deenaa la digi made, mee e kii hua.” 
MRK.5.40	Gei digaula ga gadagada haga kai tilikai a mee, gei mee ga hai digaula gi hula gi malaelae, ga lahi tamana mo tinana di tama mo ana dama agoago dogodolu, ga ulu gi lodo di ruum dela e moe ai di tama. 
MRK.5.41	Mee ga kumi di lima o di tama, ga helekai adu, “
MRK.5.42	Tama ahina la ga ala aga hua, ga heehee. (Mee gu madangaholu maa lua ono ngadau). Di mee deenei ne hai la gu haga goboina huoloo nia daangada. 
MRK.5.43	Gei Jesus ga hai dana bule maaloo gi digaula, bolo gi hudee hagi anga ina gi tangada e dahi, ga helekai labelaa boloo, “Haangai ina.”
MRK.6.1	Jesus ga hagatanga, ga hana gi muli gi dono waahale donu, gei ana dama agoago ga daudali a mee. 
MRK.6.2	Mee ga daamada ga agoago i lodo synagogee i di Laangi Sabad. Digau dogologo gu goboina gi nia agoago a maa, ga heheeu, “Nia agoago a maa ne gaamai i hee? Ma di kabemee aha dela i mee? Gei mee e hai ana mogobuna behee? 
MRK.6.3	Ma hagalee go mee tangada hau hale, go tama daane a Mary, tuaahina daane a James, Joseph, Judas mo Simon? Gei ono duaahina ahina hagalee e noho hua i ginei?” Gei digaula ga haga balumee a mee. 
MRK.6.4	Jesus ga helekai gi digaula, “Nia soukohp le e hagalabagau i nia gowaa huogodoo, gei digaula nadau hagalabagau ai i lodo nadau waahale donu, i baahi nadau gau, mo nadau madahaanau.”
MRK.6.5	Mee gu deemee di hai ana mogobuna i golo, e dugu hua ono lima gi hongo digau magi dulii, gei digaula gu hili. 
MRK.6.6	Mee gu homouli huoloo i digaula nadau hagadonu ai.
MRK.6.6	Gei Jesus ga hana gi nia waahale lligi ala i golo, ga agoago gi nia daangada. 
MRK.6.7	Mee ga gahi mai ana dama agoago dilongoholu maa lua, ga hagau digaula dau dogolua. Gei mee ga wanga gi digaula di mogobuna gi maaloo i nia hagataalunga huaidu, 
MRK.6.8	ga boloagi gi digaula, “Hudee kae mee, dela hua go togodogo, hudee kae meegai, mee dugu goloo, mo teenedi i lodo godou budehede.
MRK.6.9	Gahu ina goodou gi nia suudi, hudee kae gahu digagi.” 
MRK.6.10	Mee ga helekai gi digaula, “Digau ala ma ga benebene goodou, goodou noho i golo, ga dae loo gi di godou hagatanga gi daha mo di gowaa deelaa. 
MRK.6.11	Maa di waahale ga hagalee hagahi mai goodou, be hagalee hagalongo adu, diagia, hula, duiduia nia gelegele godou babaawae, gi iloo digaula di haingadaa.”
MRK.6.12	Malaa digaula ga hula, ga agoago gi nia daangada, bolo gi huli gi daha mo nadau huaidu. 
MRK.6.13	Digaula ga hagabagi nia hagataalunga huaidu e logo, ga hagatulu digau magi dogologo gi nia lolo olib, gei nadau magi gu hili.
MRK.6.14	King Herod ne longono ia nia mee huogodoo, idimaa, di longo o Jesus gu baalahu. Hunu daangada e helekai boloo, “John Babdais gu mouli aga i mee dela e mee di hai ana mogobuna.”
MRK.6.15	Hunu gau e helekai bolo mee go Elijah, gei hunu gau e helekai bolo mee dahi soukohp i nia soukohp namua. 
MRK.6.16	Gei Herod ga longono ia, ga helekai, “Mee go John Babdais, ne tuu dono ua ko au, dela gu mouli labelaa.” 
MRK.6.17	Herod ne helekai bolo gi kumidia John Babdais gi lawalawa ina, gi hudua gi lodo di hale galabudi. Herod ne hai di mee deenei, idimaa go Herodias, dela e lodo gineia, gei mee di lodo donu ni dono duaahina daane go Philip.
MRK.6.18	John Babdais nogo helehelekai gi Herod, “Ma hagalee donu bolo goe e lodo gi di lodo doo duaahina.” 
MRK.6.19	Deelaa di mee a Herodias ga dugineia huoloo i John, ga hiihai e daaligi a mee gi made, gei e deemee, idimaa go Herod. 
MRK.6.20	Herod nogo madagu i John, i mee e iloo ia bolo John tangada e donu ge haga madagu, malaa, mee e benebene a mee gi dee daaligi go tangada. Herod e hiihai e hagalongo gi ana helekai, maeaha maa mee e lodo huaidu i nia madagoaa huogodoo ma ga hagalongo gi John. 
MRK.6.21	Nomuli, Herodias ga gida dana madagoaa humalia. Di laangi haanau Herod, gei Herod gu hai dana hagamiami gi ana gau aamua mugi nua, nia dagi dauwa, mo nia dagi huogodoo Galilee. 
MRK.6.22	Tama ahina a Herodias ga ulu mai, ga gagaalege, gu haga tentene Herod mo digau o tagamiami. Di king ga helekai gi tama ahina, “Goe e hiihai gi di aha? Au ga gowadu di ingoo hua di mee dela ga hiihai ginai goe.” 
MRK.6.23	Mee ga hai dana hagamodu gi tama ahina, “Au e doange bolo au e gowadu di ingoo hua di mee dela e hiihai ginai goe. E de hei eau be di maa go di baahi o dogu henua king.” 
MRK.6.24	Tama ahina la ga hana gi baahi dono dinana, ga heeu, “Ma di aha dela ga madau ko au gi mee?”
MRK.6.24	Gei dono dinana ga helekai, “Go di libogo o John Babdais.” 
MRK.6.25	Tama ahina ga hana hagalimalima gi di king, ga helekai, “Au e hiihai goe gi gaamai gi di au di libogo o John Babdais i hongo di pileedi dolomeenei.” 
MRK.6.26	Telekai deenei la gu hai di king gi lodo huaidu, gei gu deemee di haga deai gi mee idimaa ana hagamodu ala ne hai i mua digau dogologo tagamiami. 
MRK.6.27	Di madagoaa deelaa, gei mee ga hagau tangada dauwa haga lellele, gi gaamai di libogo o John. Gei tangada dauwa ga hana gi di hale galabudi, ga tuu di ua o John. 
MRK.6.28	Mee ga gaamai di libogo o maa i hongo di pileedi, ga wanga gi tama ahina, gei tama ahina ga kae gi dono dinana. 
MRK.6.29	Nia dama agoago a John la ga longono, ga loomoi, ga kae tuaidina o maa, ga danu.
MRK.6.30	Digau agoago hagau ga loomoi labelaa gi baahi o Jesus, ga hagi anga nadau mee huogodoo ala ne hai ge ne agoago ai. 
MRK.6.31	Jesus mo ana dama agoago gu de iloo di miami, i digau dogologo ne mmui mai. Deenei di mee a Jesus ne hidi ai ga helekai gi digaula, “Gidaadou ga hula mada gidaadou gi tei gowaa e lomo gi hagamolooloo goodou.” 
MRK.6.32	Gei digaula ga hula mada ginaadou i di boodi gi di gowaa e lomo. 
MRK.6.33	Digau dogologo ga mmada gi digau ala e hagatanga, ga iloo hua bolo ma go digaula. Digau huogodoo mai nia waahale ga hula lauda, ga dau i di gowaa deelaa, i mua Jesus mo ana dama agoago. 
MRK.6.34	Di madagoaa o Jesus ne doo aga i di boodi, ga gidee ia digau dogologowaahee, gei mee gu lodo aloho i digaula, i digaula gu hai gadoo be nia siibi, deai di nadau dangada hagaloohi ai. Gei mee ga daamada ga agoago e logo gi digaula.
MRK.6.35	Ga dae gi di hiahi ia di mee, ana dama agoago ga loo adu gi mee, ga helekai, “Ma ga boo ia di mee, gei di gowaa deenei la di gowaa lomo. 
MRK.6.36	Haga maaheu ina digaula gi hula gi hui nadau meegai i nia adu hale mono gowaa ala e hoohoo mai.” 
MRK.6.37	Jesus ga helekai, “Goodou haangai ina digaula.”
MRK.6.37	Gei digaula ga heeu, “Goe e hiihai gimaadou gi hula gi huia madau meegai gi nia silber e lua lau e haangai digaula?” 
MRK.6.38	Jesus ga heeu, “Ma nia palaawaa e hia i godou baahi? Hula, mmada.” Digaula ga iloo, ga hagi ang gi mee, “Nia palaawaa e lima, ge lua iga.” 
MRK.6.39	Jesus ga helekai gi ana dama agoago, “Waewae ina digaula gi noho i hagabuulinga gi hongo nia geinga tolo. 
MRK.6.40	Digaula ga noho gi lala i hagabuulinga daangada, hagabuulinga nei e lau dangada, hagabuulinga nei e madalima dangada. 
MRK.6.41	Jesus ga dahi aga nia palaawaa e lima, ge lua iga, ga mmada gi di langi, ga danggee ang gi God, ga ginigini nia palaawaa, ga wanga gi ana dama agoago bolo gi duwwaa gi digaula. Gei mee ga duwwe labelaa nia iga e lua gi digaula huogodoo. 
MRK.6.42	Digaula huogodoo ga miami, gu maaluu. 
MRK.6.43	Nia dama agoago ga haa nadau gada e madangaholu maa lua gu honu i nia mee ne dubu i nia palaawaa e lima, ge lua iga. 
MRK.6.44	Di hulu daane ala nogo miami le e lima mana(5,000).
MRK.6.45	Jesus ga helekai i di madagoaa deelaa gi ana dama agoago bolo gi kaga gi di boodi, gi hula i ono mua gi Bethsaida, gi di baahi i golo o di tai. Gei mee ga haga maaheeu tagabuli dangada deelaa. 
MRK.6.46	Gei muli dono hagau digaula, gei mee ga hana gi hongo di gonduu belee dalodalo. 
MRK.6.47	Hiahi ia di mee, gei di boodi la gu tungaalodo di monowai, gei Jesus modogoia hua i hongo tenua. 
MRK.6.48	Mee gu gidee ana dama agoago e maaloo gi nadau hoe, idimaa, digaula e aalo gi di madangi gono ga dae loo gi mehanga di laa e dolu mo di laa e ono luada, gei mee ga haaele adu i hongo tai. Mee ne belee hana gi haa gi mua digaula, 
MRK.6.49	gei digaula ga gidee a mee e haaele i hongo tai. Digaula ga hagabau bolo ma di eidu, mo di wwolo gi nua. 
MRK.6.50	Digaula gu uli nadau gai i di nadau mmada gi mee, gei Jesus ga limalima ga helekai adu, “Hagadagadagagee, ma ko au deenei. Hudee mmaadagu!” 
MRK.6.51	Geia ga gaga gi baahi digaula i hongo di boodi, gei di madangi gu kila. Nia dama agoago gu goboina huoloo, 
MRK.6.52	idimaa, digaula digi donu gi di haangai o digau lima mana(5,000), i nadau lodo e bouli huaigolo.
MRK.6.53	Digaula ga aalo adu gi di baahi i golo di tai, ga dau aga i Gennesaret, ga daula di boodi. 
MRK.6.54	Di nadau too aga hua i di boodi, gei nia daangada gu limalima hua gu iloo bolo ma go Jesus, 
MRK.6.55	ga llele laa lodo tenua hagatau, ga laha mai nadau gau magi ala e moe i nadau moenge. Digaula e laha mai digau magi gi di gowaa ne longono ginaadou bolo mee i golo. 
MRK.6.56	Nia gowaa huogodoo a Jesus e hana ginai, nia waahale lligi mo llauehe, nia daangada e lahi nadau gau magi gi nia gowaa huihui mee, e tangi gi mee gi dugu ina nadau gau magi gi bili gi taalinga dono gahu. Malaa, huogodoo ala ne bili gi di gahu o maa la gu hili.
MRK.7.1	Nia Pharisee mono gau haga dondonu haganoho ne loomoi i Jerusalem, ga dagabuli mai gi baahi o Jesus, 
MRK.7.2	ga gidee bolo hunu gau i ana dama agoago e miami hagalee tono nadau lima be di hai a nia Pharisee bolo nia daangada gi heia. 
MRK.7.3	(Idimaa, nia Pharisee mo digau o Jew ala i golo, le e daudali nia agoago o nadau maadua mai i mua. Digaula hagalee miami, go di maa hua digaula gu tono nadau lima gi humalia. 
MRK.7.4	Digaula hagalee gai nia mee ala e gaamai i nia gowaa huihui mee maa nia maa digi gaugau ina. Gei digaula e daudali nadau haganoho e logo ala ne daahi mai i mua, be di hai dela e tono ai nia ibu, mono baalanga miami, mono boolo mmee, mo nadau hada kii.) 
MRK.7.5	Malaa, nia Pharisee mo digau haga dondonu haganoho ga heeu gi Jesus, “Meenei, au dama agoago le e aha, ala hagalee daudali di hai o tadau maadua mai i mua i di nadau miami ge hagalee tono nadau lima i mua?” 
MRK.7.6	Jesus ga helekai gi digaula, “E donu hua go nia mee a Isaiah ala ne hagi aga godou huaidu, ge ala gu hihi boloo,
MRK.7.6	God gu helekai: Digau aanei e hagalaamua hua au i nadau helekai, gei nadau lodo le e mogowaa loo i di au.
MRK.7.7	E balumee go di nadau hai daumaha mai gi di au, i ginaadou e agoago hua nia haganoho o nia daangada bolo nia mee mai dogu baahi.
MRK.7.8	Goodou gu kili gi daha nia haganoho a God, gu haga dahidamee hua nia agoago o nia daangada.” 
MRK.7.9	Jesus ga duudagi adu hua, “E donu, idimaa, goodou e oho nia haganoho a God, gei goodou e hagalabagau hua go godou agoago. 
MRK.7.10	Idimaa, Moses gu helekai boloo:
MRK.7.10	Gi hagalabagau ina doo damana mo doo dinana, gei tangada ma ga hagauwwou dono damana be go dono dinana, le e daaligi gi made.
MRK.7.11	Gei goodou e agoago bolo maa tangada dana mee i golo belee hagamaamaa dono damana be go dono dinana, gei mee gu helekai bolo di mee deelaa la di “
MRK.7.12	gei mee e humalia hua ma ga hagalee hagamaamaa dono damana be go dono dinana. 
MRK.7.13	Godou agoago beenei ala e hagadele gi nia daangada le e tono gi daha nia helekai a God. E logo nia mee beenei i golo e hai go goodou.”
MRK.7.14	Jesus gu gahi mai labelaa digau dogologo aalaa, ga helekai, “Goodou huogodoo, hagalongo gi donu. 
MRK.7.15	Deai dahi mee i daha e ulu gi lodo tangada, ga haga milimilia a mee. Go nia mee ala e loomoi i lodo o mee e haga milimilia a mee. 
MRK.7.16	[Tangada ono dalinga i golo, gei mee gi hagalongo.”] 
MRK.7.17	Gei Jesus ga hagatanga gi daha mo digau dogologo, ga ulu gi lodo di hale, ana dama agoago ga heeu gi Jesus tadinga di ala kai deelaa. 
MRK.7.18	Jesus ga helekai gi digaula, “Goodou e de kabemee i digau ala i golo! Goodou digi iloo? Di mee e hana gi oo lodo e haga milimilia goe ai. 
MRK.7.19	Idimaa, di mee deenei hagalee hana gi lodo doo manawa, e hana hua gi lodo doo dinae, ga lawa, ga ulu gi daha mo doo huaidina.” (Telekai deenei Jesus gu haga modongoohia bolo nia meegai huogodoo le e humalia dono gai.) 
MRK.7.20	Gei mee ga helekai, “Di mee dela e hanimoi gi daha mo lodo tangada, deelaa di mee e haga milimilia a mee. 
MRK.7.21	Idimaa, mai di manawa o tangada e loomoi ai nia maanadu huaidu, e dagi a mee gi nia mee huaidu, gaiaa, daaligi dangada gi made, 
MRK.7.22	hai be di manu, hagagailaa, mono huaidu ala i golo, halahalau, hagalee langaadia i di huaidu, dubua, maanga, hagamuamua mo tee hagalongo. 
MRK.7.23	Aanei nia mee huaidu ala e daamada aga i lodo tangada e haga milimilia tangada.”
MRK.7.24	Jesus ga hagatanga, ga hana gi tenua hoohoo gi di waahale Tyre. Gei mee ga hanadu, ga ulu adu gi lodo di hale, e de hiihai bolo nia daangada gi iloo bolo ia gu i-golo, gei e deemee di ngala. 
MRK.7.25	Di ahina dana dama ahina e iai di hagataalunga huaidu i ono lodo ga iloo bolo Jesus i di gowaa deelaa, ga limalima dono hanadu, ga bala ia gi lala gi nia babaewae Jesus. 
MRK.7.26	Mee di ahina tuadimee, ne haanau i Phoenicia i Syria. Gei mee ga dangi gi Jesus gi haga bagia di hagataalunga huaidu gi daha mo dana dama ahina. 
MRK.7.27	Gei Jesus ga helekai, “Gidaadou e haangai nia dama i mua, hagalee humalia di kili tagangudu o nia dama gi nia paana.” 
MRK.7.28	Gei di ahina ga helekai, “Meenei, e donu, gei nia paana i lala teebele e gai nia mee dubu i nia dama.” 
MRK.7.29	Jesus ga helekai, “Idimaa goe gu helekai beenaa, hana gi doo hale, di hagataalunga huaidu la gu hana gi daha mo dau dama ahina.” 
MRK.7.30	Di ahina ga hana hua gi dono hale, ga gidee ia dana dama ahina e moe i hongo di hada kii, di hagataalunga huaidu gu de igolo.
MRK.7.31	Jesus ga hagatanga i nia henua o Tyre, e hana laa lodo Sidon gi di Tai o Galilee, mo laa lodo tenua go Decapolis.
MRK.7.32	Gei nia daangada ga laha mai gi mee di nadau daane longoduli ge deemee di leelee, ga dangi gi Jesus gi dugua dono lima gi hongo o mee. 
MRK.7.33	Gei Jesus ga lahi a mee gi daha mo nia daangada, ga wanga ono madaalima gi lodo nia dalinga o maa, ga bui ana haawale, ga bili gi tolole o taane deelaa. 
MRK.7.34	Gei mee ga mmada gi di langi, ga dogi gi nua mo di helekai adu gi taane deelaa, “
MRK.7.35	Gei nia dalinga o maa gu maahuge, gu longono, gei dono holole gu mee di leelee. 
MRK.7.36	Gei Jesus ga bule digaula, bolo hudee hagi anga ina di mee deenei gi nia daangada. Gei digaula koia ne maaloo dangihi di nadau hagadele di maa. 
MRK.7.37	Gei digau ala ne longono, gu goboina huoloo, ga helekai, “Ana mee huogodoo ne hai, gu gila humalia huoloo! Mee ne hai tangada longoduli ge deemee di leelee gi longono, gi leelee!”
MRK.8.1	Digi duai, tuai hagabuulinga dangada dogologo gu dagabuli mai gi di gowaa e dahi, gu odi nadau meegai, gei Jesus ga gahi mai ana dama agoago gi dono baahi, ga helekai, 
MRK.8.2	“Au gu aloho i tagabuulinga dangada dogologo deenei, gu dolu nadau laangi i dogu baahi, gu nadau mee e gai dolomeenei ai. 
MRK.8.3	Maa au ga hagau digaula hiigai, gei digaula ga hagalibeina i di nadau hula, idimaa, hunu ginaadou ne loomoi loo haga mogowaa.” 
MRK.8.4	Ana dama agoago ga heeu, “Di anggowaa beenei le mee di gida nia meegai e dohu di haangai nia daangada huogodoo aanei?” 
MRK.8.5	Jesus ga heeu, “Nia palaawaa e hia i godou baahi?”
MRK.8.5	Digaula ga helekai, “Nia palaawaa e hidu.” 
MRK.8.6	Mee ga helekai gi tagabuulinga daangada gi noho gi lala. Gei mee ga dahi aga nia palaawaa e hidu, ga danggee gi God, ga ginigini, ga wanga gi ana dama agoago gi duwwaa gi digaula, gei ana dama agoago ga duwwe nia maa. 
MRK.8.7	Digaula nadau dama iga labelaa i golo, gei Jesus ga danggee i nia maa, ga helekai gi ana dama agoago gi duwwa ina labelaa gi digaula. 
MRK.8.8	Digaula ga miami, gu maaluu. Nia dama agoago ga haa nadau gada e hidu gu honu i nia meegai ala ne dubu. 
MRK.8.9	Holongo digaula huogodoo le e haa mana(4,000). Gei Jesus ga haga maaheu digaula. 
MRK.8.10	Di madagoaa hua deelaa, gei Jesus mo ana dama agoago ga kaga gi hongo di boodi, ga hula gi nia henua o Dalmanutha.
MRK.8.11	Hunu Pharisee ne loomoi, ga hai nadau donu gi Jesus, e hiihai e haga hala a mee, ga helekai gi mee, “Heia dau mogobuna gi modongoohia bolo God la i doo baahi.”
MRK.8.12	Jesus ga dogi aga loo i ono lodo ga helekai, “Nia daangada dolomeenei, le e aha ala e hiihai gi di mogobuna? Goodou gi iloo, bolo di mogobuna e dugu ang gi di adu dangada dolomeenei ai.”
MRK.8.13	Mee ga hagatanga, ga hana i di boodi gi di baahi gi golo o di tai.
MRK.8.14	Nia dama agoago a maa gu de haawa di gaamai nadau palaawaa gi dohu, di palaawaa hua e-dahi dela i baahi digaula i hongo di boodi. 
MRK.8.15	Jesus ga helekai, “Goodou haga ligaliga i nia ‘yeast’ o nia Pharisee mo nia ‘yeast’ o Herod.”
MRK.8.16	Digaula ga leelee i nadau mehanga, “Mee e helekai beelaa, idimaa, gidaadou gu tadau palaawaa ai.” 
MRK.8.17	Jesus ga iloo nadau helekai, ga heeu, “Ma e aha goodou e helekai bolo goodou palaawaa ai? Goodou digi donu, gei digi iloo nia mee aanei? Goodou e noho boo godou lodo? 
MRK.8.18	Godou golomada i golo gei e dee gida? Godou dalinga i golo, gei e dee longono? Goodou gu de langahia
MRK.8.19	di madagoaa ne ginigini agu palaawaa e lima, ga duwwe gi digau e lima mana(5,000)? Nia gada e hia ala ne haa go goodou gi honu i nia mee ala ne dubu?”
MRK.8.19	Digaula ga helekai, “E madangaholu maa lua.” 
MRK.8.20	Gei Jesus ga heeu, “Di madagoaa ne ginigini agu palaawaa e hidu ang gi digau e haa mana(4,000), nia gada e hia ala ne haa go goodou gi honu i nia mee ala ne dubu?”
MRK.8.20	Gei digaula ga helekai, “E hidu.” 
MRK.8.21	Jesus ga heeu, “Malaa goodou digi donu beleiaha?”
MRK.8.22	Di nadau dau i Bethsaida, gei nia daangada ga laha mai di nadau dangada deegida gi Jesus, ga dangi gi mee, gi bili gi di nadau dangada. 
MRK.8.23	Jesus ga kumi di lima o maa, ga dagi gi daha mo di waahale. I muli di bui ana haawale gi nia golomada o maa, ga daahi ono lima gi hongo o mee, ga heeu, “Goe gu gidee?” 
MRK.8.24	Gei mee ga ala aga ga helekai, “Uaa, au gu gidee nia daangada, e hai be nia laagau e heehee.” 
MRK.8.25	Jesus ga dugu labelaa ono lima gi hongo nia golomada o maa. Gei mee ga mmada laa haga madammaa gi nia mee huogodoo. 
MRK.8.26	Jesus ga hagau a mee gi dono hale ga helekai gi mee, “Goe hudee hana labelaa laa lodo di waahale deelaa.”
MRK.8.27	Gei Jesus mo ana dama agoago ga hula gi nia waahale e hoohoo gi Caesarea Philippi. I di nadau hula, gei Jesus ga heeu, “Hagia mai malaa, nia daangada le e helekai bolo au koai?” 
MRK.8.28	Gei digaula ga helekai, “Hunu gau e helekai goe go John Babdais, gei hunu gau e helekai goe go Elijah, hunu gau e helekai goe tangada i nia soukohp.”
MRK.8.29	Gei Jesus ga heeu, “Gei goodou bolo au koai?”
MRK.8.29	Peter ga helekai, “Goe go di Mesaia.” 
MRK.8.30	Gei Jesus ga helekai bule gi digaula, “Goodou hudee hagi anga ina au gi nia daangada.”
MRK.8.31	Jesus ga daamada ga agoago gi ana dama agoago, “Tama a Tangada le e hai loo gi hagaduadua, ge e haga balumee go nia dagi mmaadua, mo nia dagi aamua hai mee dabu, mo digau haga dondonu haganoho. Gei au e daaligi gi made, gei muli nia laangi e dolu, ga mouli aga.” 
MRK.8.32	Mee ga helekai haga mmaa gi modongoohia digaula. Peter ga lahi a mee gi mada ginaua, ga hai ono ngudu gi mee. 
MRK.8.33	Gei Jesus ga huli gi daha mo Peter, ga mmada gi ana dama agoago, ga haga donu adu Peter, “Tuu i-daha mo au, Satan. Au maanadu la hagalee mai baahi o God, nia hagamaanadu dangada dangada.” 
MRK.8.34	Gei Jesus ga haga dagabuli mai digau dogologo, mo ana dama agoago, ga helekai, “Maa tangada e hiihai e daudali au, ia gi haga balumee ia, aamo dono loobuu, daudali mai au.
MRK.8.35	Maa goe e hiihai e bida benebene doo mouli, gei goe ga de gidee doo mouli. Maa goe ga diiagi doo mouli i di au mo di Longo Humalia, goe ga gidee doo mouli.
MRK.8.36	Di humalia aha e gila adu gi di goe maa goe ga hai mee gi henuailala hagatau, gei e deemee di hai mee gi doo mouli donu? Hagalee! 
MRK.8.37	Ma di mee i golo e mada hagalabau i doo mouli ai! 
MRK.8.38	Tangada dela e langaadia i di au, mo agu agoago i baahi digau bouli ge huaidu dolomeenei, gei Tama Tangada le e langaadia ia labelaa i mee, i dono hanimoi i nia madamada o dono Damana, mo digau di langi haga madagu.”
MRK.9.1	Jesus ga helekai, “Au e hagi adu gi goodou bolo hunu gau i ginei la hagalee mmade, ga dae loo gi di nadau gidee Tenua o God e dau mai mo ono mogobuna.”
MRK.9.2	I muli nia laangi e ono, Jesus ga lahi a Peter, James mo John gi hongo di gonduu duuduu i nua mada ginaadou. Gei mee gu dina gee i mua digaula.
MRK.9.3	Dono gahu gu madamada, gu kene hila mmaa, deai tangada i henuailala e mee di haga mmaa ono gahu beelaa ai. 
MRK.9.4	Nia dama agoago dogodolu aalaa ga mmada gi Elijah mo Moses e leelee ginaadou mo Jesus. 
MRK.9.5	Peter ga helekai gi Jesus, “Meenei, koia e humalia go tadau noho i ginei. Gimaadou ga haga duu aga madau damaa hale e dolu, e dahi ni oou, ge e dahi ni Moses, ge e dahi ni Elijah.” 
MRK.9.6	Mee gu de iloo ia di helekai, idimaa Peter mo ono ehoo e uli nadau gai. 
MRK.9.7	Gei di gololangi ga dehee mai, ga haga malu digaula, gei di lee ga lee eia i lodo di gololangi, “Deenei dagu Dama dela e aloho iei au, goodou hagalongo gi mee.”
MRK.9.8	Digaula ga mmada adu hua, go Jesus hua modogoia i nadau baahi. 
MRK.9.9	I di nadau lloo ia i di gonduu, gei Jesus ga bule digaula, “Hudee hagi anga ina godou mee ala ne gidee gi tei dangada, ga dae loo gi Tama a Tangada ma ga mouli aga i di made.” 
MRK.9.10	Digaula gu daudali ana helekai, gei digaula ga daamada ga heheeu i nadau mehanga tadinga telekai, “di mouli aga i di made”, le e hai bolo aha? 
MRK.9.11	Digaula ga heeu gi Jesus, “Digau haga dondonu haganoho le e aha ala e helekai bolo Elijah le e hai loo gi hanimoi matagidagi?”
MRK.9.12	Gei Jesus ga helekai, “E donu, Elijah le e hanimoi i mua, e hagatogomaalia nia mee huogodoo. Di Beebaa Dabu le e aha dela e helekai boloo, Tama a Tangada le e hagaduadua kono, ge haga balumee? 
MRK.9.13	Au e hagi adu gi goodou bolo Elijah la gu hanimoi, gei nia daangada ne hai anga go nadau mee ala e hiihai ginai, be nnelekai ala gu hihi gi lodo di Beebaa Dabu.”
MRK.9.14	Di nadau dau adu hua gi ana dama agoago ala i golo, ginaadou ga mmada gi digau dogologo gu hii digaula gi lodo, mo digau haga dondonu haganoho e lagalagamaaloo gi digaula. 
MRK.9.15	Di madagoaa o nia daangada ne gidee a Jesus, gei ginaadou gu homouli huoloo, ga llele adu ga hagaaloho gi mee. 
MRK.9.16	Jesus ga heeu gi ana dama agoago, “Ma di aha dela e lagalagamaaloo ai goodou gi digaula?” 
MRK.9.17	Taane i tagabuli deelaa ga helekai, “Tangada Agoago, au gu laha mai dagu dama daane gi di goe, i di hagataalunga huaidu la gu i ono lodo, mee e deemee di leelee. 
MRK.9.18	Di madagoaa di hagataalunga huaidu ma ga ulu gi mee, geia gu hinga hua gi lala, gu puu biabi dono ngudu, ge e kadi ono niha, gei dono huaidina gu dumaaloo. Gei au ne wanga a mee gi au dama agoago, gi haga bagia di hagataalunga huaidu, gei digaula e deemee.” 
MRK.9.19	Jesus ga helekai, “Goodou digau de hagadonu huoloo! E waalooloo behee au e hai gi noho i godou baahi? Ge waalooloo behee dogu hagakono ogu lodo i goodou? Laha mai tama daane!” 
MRK.9.20	Digaula ga laha mai a mee gi Jesus. Di madagoaa hua di hagataalunga huaidu ne gidee ia a Jesus, ga hai tama daane deelaa gi bolebole, ga hinga gi lala, ga gaehagaeha i hongo di gelegele, ga puu biabi dono ngudu. 
MRK.9.21	Jesus ga heeu gi tamana di tama, “Gu waalooloo behee dono hai beenei?”
MRK.9.21	Gei tamana ga helekai, “Mai hua i tama. 
MRK.9.22	Nia holongo e logo, gei di hagataalunga huaidu belee daaligi a mee gi made, i dana huduhudu a mee gi lodo di ahi, mo lodo nia monowai. Goe laa aloho mai, hagamaamaa ina mai gimaaua, maa goe e mee!” 
MRK.9.23	Jesus ga helekai, “Uaa, maa goe e mee di hagadonu. Nia mee huogodoo le e mee i baahi digau ala nadau hagadonu i golo.” 
MRK.9.24	Di madagoaa hua deelaa, tamana o tamagiigi daane la ga wolo gi nua, “Au e hagadonu, gei au e dee dohu loo. Hagamaamaa ina au i dogu hagadonu gi maaloo!” 
MRK.9.25	Jesus ga mmada gi tagabuulinga daangada deelaa, dela gu honodia hua gu hii ginaadou gi lodo, geia ga hai dana hagamodu gi di hagataalunga huaidu deelaa, “Goe go di hagataalunga longoduli ge hagalee leelee, au e helekai adu gi ulu mai gi daha mo tamagiigi daane deenei, hudee ulu labelaa gi lodo o mee.” 
MRK.9.26	Gei di hagataalunga deelaa ga dangi, ga haga hinga tama daane gi hongo nia gelegele, ga ulu mai gi daha, gei tama daane la gu hai be tangada gu made, gei hunu gau gu helekai bolo mee gu made. 
MRK.9.27	Gei Jesus ga kumi di lima o maa, ga hagamaamaa aga a mee gi duu gi nua. 
MRK.9.28	Jesus mo ana dama agoago mada ginaadou ne ulu gi lodo di hale, digaula ga heeu gi mee, “Gimaadou e aha ala ne deemee di hagabagi di hagataalunga huaidu deelaa?” 
MRK.9.29	Gei Jesus ga helekai, “Tagadilinga deenei le e hai hua gi talodalo, deai di mee labelaa i golo ai.”
MRK.9.30	Jesus mo ana dama agoago ga hagatanga, ga hula laa lodo o Galilee. Jesus hagalee hiihai nia daangada gi iloo di gowaa dela ieia. 
MRK.9.31	Idimaa, mee e aago ana dama agoago boloo, “Tama Tangada la ga wanga gi digau ala belee daaligi a mee gi made. Nia laangi e dolu nomuli, gei mee ga mouli aga.” 
MRK.9.32	Malaa, digaula digi donu gi di agoago deenei, digaula hogi e mmaadagu di heeu gi mee.
MRK.9.33	Di nadau dau i Capernaum, ga ulu gi lodo di hale, gei Jesus ga heeu gi ana dama agoago, “Ma di aha dela nogo lagamaaloo ai goodou i tadau lloomoi i hongo di ala?” 
MRK.9.34	Gei digaula digi leelee, idimaa, digaula nogo lagamaaloo i nadau mehanga be di ma koai dela koia e aamua.
MRK.9.35	Jesus ga noho gi lala, ga gahi mai ana dama agoago dilongoholu maa lua, ga helekai, “Tangada i goodou e hiihai gi mugi mua, geia gi mugi muli loo gi hege gi digau huogodoo.”
MRK.9.36	Gei mee ga gahi mai dana damagiigi, ga haga duu i nadau mua, ga bulubulu mai a mee gi ono lima, ga helekai, 
MRK.9.37	“Be koai hua dela e benebene tamagiigi beenei i dogu ingoo, ia ne benebene hua au, gei tangada dela ne benebene au, ia ne benebene au mo mee dela ne hagau mai au.”
MRK.9.38	John ga helekai gi mee, “Tangada Agoago, gimaadou gu mmada gi tangada e hagabagi ana hagataalunga huaidu i doo ingoo, gei gimaadou gu bule gi mee bolo gi hudee heia, idimaa, mee hagalee tangada i tadau hagabuulinga. 
MRK.9.39	Jesus ga helekai, “Hudee buleina a mee, idimaa, ma deai tangada e hai ana mee haga goboina i dogu ingoo, ga nomuli ga helekai huaidu i di au ai. 
MRK.9.40	Be koai hua dela hagalee hai baahi mai gi gidaadou, la di hoo ni gidaadou.
MRK.9.41	Be koai hua dela ma ga gowadu dana ibu wai gi inumia go goodou, idimaa, goodou digau ni aagu, ia e hai loo gi kumi dono hui.
MRK.9.42	Tangada dela ma ga hai dana mee gi tamagiigi beenei, ga hidi iei mee, ga hudu gi daha dono hagadonu, tangada deenei le e humalia e nnoo dono ua ginai di hadu mmili palaawaa damanaiee, e hudu gi lodo di moana. 
MRK.9.43	Maa doo lima e hai goe gi bagege doo hagadonu, la duudia gi daha, ma koia e humalia ma ga ulu i di mouli mo doo lima e dahi, i doo hana mo oo lima e lua gi lodo di gowaa hagaduadua, di ahi e deemee di made.
MRK.9.44	[Nia ila ala e gai digaula, e deemee di mmade, gei di ahi dela e dudu digaula, e deemee di made.] 
MRK.9.45	Maa doo wae dela e hai goe gi bagege doo hagadonu, la duudia gi daha, idimaa, e koia e humalia ma ga ulu i di mouli mo doo wae e dahi, i doo hana mo oo wae e lua gi lodo di gowaa hagaduadua. 
MRK.9.46	[Nia ila ala e gai digaula, e deemee di mmade, gei di ahi dela e dudu digaula, e deemee di made.] 
MRK.9.47	Maa doo golomada e hai goe gi bagege doo hagadonu, kabe ina gi daha. Ma koia e humalia ma ga ulu i Tenua o God mo doo golomada e dahi, i di goe dela ga hudu gi lodo di gowaa hagaduadua mo oo golomada e lua.
MRK.9.48	Nia ila ala e gai digaula, e deemee di mmade, gei di ahi dela e dudu digaula, e deemee di made.
MRK.9.49	Nia daangada le e haga madammaa gi di ahi, gadoo be tigidaumaha dela e haga madammaa gi nia toolo. 
MRK.9.50	Nia toolo la nia mee humalia, gei dolomaa nia toolo aalaa la ga ono mmala ai, dehee tadau hai e mee di hai nia maa gi mmala labelaa?
MRK.9.50	Godou mouli gi humalia be nia toolo, goodou gi hagadaubuni mo di noho i di aumaalia.
MRK.10.1	Jesus ga hagatanga i di gowaa deelaa, ga hana gi lodo di gowaa Judea, e hana laa lodo di monowai Jordan. Digau dogologowaahee gu dagabuli labelaa gi baahi o mee, gei mee ga agoago gi digaula be dana hai. 
MRK.10.2	Nia Pharisee ga loomoi belee hai a mee gi hala, ga heeu gi mee, “Hagia mai be tadau haganoho le e- dumaalia gi taane di hudu dono lodo gi daha?” 
MRK.10.3	Gei Jesus ga heeu, “Nnaganoho Moses ne gowadu gi goodou le e hai bolo aha?” 
MRK.10.4	Digaula ga helekai, “Moses gu wanga di mogobuna gi taane e hai di beebaa haga maewae, gei taane la ga mee di diiagi dono lodo.”
MRK.10.5	Jesus ga helekai gi digaula, “Moses ne hihi taganoho deenei, idimaa, goodou ala e aago ngadaa. 
MRK.10.6	Mai taamada i di madagoaa nia mee ne hai, di Beebaa Dabu gu helekai bolo God ne hai taane mo di ahina.
MRK.10.7	Deenei tadinga taane ga tanga gi daha mo dono damana mo dono dinana, ga buni gi dono lodo.
MRK.10.8	Meemaa dogolua gu hai hua tuaidina e dahi. Meemaa gu hagalee dogolua, gu dahi. 
MRK.10.9	Di mee a God dela ne haga puni, gi hudee wwae ina go tangada.” 
MRK.10.10	Di nadau ulu labelaa gi lodo di hale, gei ana dama agoago ga heeu gi mee i di agoago deenei. 
MRK.10.11	Mee ga helekai gi digaula, “Taane ga diiagi dono lodo, ga lodo gi tuai ahina, mee gu hai di huaidu hai be di manu, gu hai baahi gi dono lodo donu.
MRK.10.12	E hai be di ahina ma ga diiagi dono lodo, ga lodo gi tuai daane, mee gu hai di huaidu hai be di manu labelaa.”
MRK.10.13	Digau e laha mai nadau damagiigi gi Jesus, bolo mee gi hagadau dugu ono lima gi hongo digaula, gei ana dama agoago ga wwou gi digaula. 
MRK.10.14	Jesus ga iloo, gei mee gu de hiihai, ga helekai gi ana dama agoago, “Heia nia damagiigi gi lloomoi gi di au, hudee bule ina digaula, idimaa Tenua o God la ni digau beenei. 
MRK.10.15	Au e hagi adu gi goodou di tonu bolo tangada dela hagalee kae Tenua o God be di hai o nia damagiigi, la deemee dana ulu i Tenua o God.”
MRK.10.16	Gei mee ga daahi mai nia damagiigi gi lodo ono lima, ga hagadau dugu ono lima gi hongo digaula, ga haga maluagina digaula.
MRK.10.17	Di madagoaa o Jesus e hana labelaa i hongo di ala, taane ga lele mai, ga dogoduli i ono mua, ga heeu gi mee, “Tangada Agoago humalia, au e hai dagu aha, gei au ga hai mee gi di mouli dee odi?” 
MRK.10.18	Jesus ga helekai, “Goe e aha dela e gahi au bolo tangada agoago humalia? Deai tangada e humalia, dela hua go God modogoia. 
MRK.10.19	Goe e iloo nia haganoho: Hudee daaligidia tangada gi made, hudee hai be di manu, hudee gaiaa, hudee dilikai, hudee halahalau ina nia daangada, hagalabagau ina doo damana mo doo dinana.”
MRK.10.20	Taane deelaa ga helekai, “Nia mee aanaa gu hai huogodoo ko au mai i dogu mouli damagiigi.” 
MRK.10.21	Jesus ga daumada adu a mee i dono aloho, ga helekai, “Di mee e dahi i golo digi heia kooe: Hana, huia oo goloo gi daha, wanga ina di bahi hadu gi digau hagaloale, gei goe ga kae oo maluagina i di langi. Nomuli, hanimoi, daudali mai au.” 
MRK.10.22	Taane deelaa ga longono eia, gei mee gu mmada hagadugina, gu hana manawa gee, idimaa, mee taane maluagina. 
MRK.10.23	Jesus ga mmada gi ana dama agoago, ga helekai gi digaula, “E haingadaa huoloo gi digau maluagina di ulu i Tenua o God.” 
MRK.10.24	Nia dama agoago a maa gu gologolo gi ana helekai. Jesus ga helekai, “Agu dama, e haingadaa huoloo di ulu i Tenua o God! 
MRK.10.25	Tangada maluagina ma ga ulu i Tenua o God la koia e haingadaa i di manu-‘camel’ ma ga ulu laa lodo di bongoo di iwi dui mee. 
MRK.10.26	Gei nia dama agoago gu gologolo huoloo, ga leelee boloo, “Malaa, koai dela ga mee di mouli?” 
MRK.10.27	Jesus ga mmada adu gi digaula, ga helekai, “Di mee deenei e deemee i baahi tangada, gei God le e mee. God e mee di hai nia mee huogodoo.” 
MRK.10.28	Gei Peter ga helekai, “Mmada, gimaadou gu dugu madau mee huogodoo, gu daudali hua goe.” 
MRK.10.29	Jesus ga helekai, “Uaa, e donu, gei au e hagi adu gi goodou bolo be koai ma ga diiagi dono hale, be ono duaahina daane mo ahina, be dono dinana be dono damana, be ana dama, be ana gowaa, i dogu gili mo di Longo Humalia, 
MRK.10.30	gei mee ga kae ana mee logowaahee i lodo di mouli deenei. Mee ga hai mee haga lau holongo gi nonua i ono hale, mono duaahina daane mo ahina, mono dinana, mono dama, mono gowaa, ge e kae di hagaduadua labelaa. Gei di madagoaa dela ma ga dae mai, gei mee ga hai mee gi di mouli dee odi. 
MRK.10.31	E dogologo digau ala i mugi mua dolomeenei, ga hula la muli, gei e dogologo digau ala i mugi muli dolomeenei, ga- hula la mua.”
MRK.10.32	Jesus mo ana dama agoago e hula i hongo di ala gi Jerusalem, gei Jesus e hana i mua. Digaula e hula uli nadau gai, gei nia daangada ala e loo adu i nadau muli le e mmaadagu. Gei Jesus ga haga dagabuli ana dama agoago gi mada ginaadou hua, ga hagi ang gi digaula nia mee ala ga hai ang gi deia. 
MRK.10.33	Geia ga helekai, “Mmada, gidaadou e hula gi Jerusalem, dela di gowaa o Tama a Tangada ga wanga gi nia lima o nia dagi aamua hai mee dabu, mo digau haga dondonu haganoho. Digaula ga haga balumee a mee belee daaligi gi made, ga wanga a mee gi digau tuadimee. 
MRK.10.34	Digaula ga hai hagahuaidu a mee mo di buibui nadau haawale gi mee, ge e haga mamaawa a mee, ga daaligi a mee gi made, gei muli nia laangi e dolu, geia ga mouli aga.”
MRK.10.35	Gei James mo John, go nia dama daane a Zebedee, ga loomoi gi Jesus, ga helekai, “Tangada Agoago, di mee i golo e hiihai bolo goe gi heia mai gi gimaua.” 
MRK.10.36	Jesus ga heeu gi meemaa, “Ma di aha dela e hiihai ginai goolua?” 
MRK.10.37	Gei meemaa ga helekai anga, “Doo madagoaa dela ma ga noho i hongo doo lohongo king, gimaua e hiihai bolo goe gi haga noho ina gimaua i doo baahi, e dahi i doo baahi gau donu, ge e dahi i doo baahi gau ihala.” 
MRK.10.38	Gei Jesus ga helekai gi meemaa, “Goolua e de iloo di gulu mee dela e tangi ai. Goolua e mee di inu di ibu o di hagaduadua dela ga inu ko au? Goolua e mee i di babdais dela ga babdais iei au?”
MRK.10.39	Gei meemaa ga helekai, “Gimaua e mee.”
MRK.10.39	Jesus ga helekai, ‘Goolua ga inu di ibu dela ga inu ko au, ge ga babdais i di babdais dela ga babdais iei au. 
MRK.10.40	Gei au ogu donu ai e hili tangada e noho i dogu baahi gau donu mo gau ihala. Ma go God dela ga wanga nia lohongo aanei gi ana gau ala gu hagatogomaalia ginai nia maa.” 
MRK.10.41	Nia dama agoago dilongoholu ala i golo ne longono ginaadou di mee deenei, gu hagawelewele gi James mo John. 
MRK.10.42	Gei Jesus ga haga dagabuli digaula, ga helekai, “Goodou e iloo bolo nia dagi o digau tuadimee le e mogobuna di dagi digau tuadimee. Gei nia dagi le e hai mee gi nia mogobuna dagi huogodoo.
MRK.10.43	Di hai deenei la hagalee go di godou hai dela e hai hegau ai. Tangada i godou baahi dela bolo ia gi aamua, geia gi hai tangada hai hegau ni goodou.
MRK.10.44	Tangada dela bolo ia gi hai tangada aamua, geia gi hai di hege ni digau huogodoo. 
MRK.10.45	Tama a Tangada hogi la hagalee ne hanimoi bolo nia daangada gi hai hegau gi deia, geia ne haneia belee hai hegau gi digau huogodoo, ga wanga dehuia dono mouli gi mouli ai digau dogologo.”
MRK.10.46	Digaula ne dau i Jericho. Di madagoaa Jesus mo ana dama agoago, mo tagabuli damana ga hagatanga gi daha mo di waahale deelaa, taane deegida dono ingoo go Bartimaeus, tama ni Timaeus, e noho i taalinga di ala e madamadau ana mee. 
MRK.10.47	Dono longono hua bolo ma go Jesus o Nazareth, geia ga wolo gi nua, “Jesus, tama a David, dumaalia mai gi di au!” 
MRK.10.48	Digau dogologo gu wwou gi mee gi hudee leelee, geia koia ne wolo gi nonua, “Goe go tama a David, goe dumaalia mai gi di au!” 
MRK.10.49	Gei Jesus ga duu, ga helekai, “Goodou laha mai a mee gi di au.”
MRK.10.49	Gei digaula ga helekai gi taane deelaa, “Tentene laa, duu i-nua, mee dela e gahigahi goe.” 
MRK.10.50	Gei mee ga hobo gi nua ga hudu gi daha dono gahu laa daha, ga hana gi Jesus. 
MRK.10.51	Gei Jesus ga heeu gi mee, “Ma di aha dela e hiihai ginai goe au gi heia adu gi di goe?”
MRK.10.51	Gei taane deegida ga helekai, “Tangada agoago, heia au gi mee di gidee labelaa.” 
MRK.10.52	Gei Jesus ga helekai, “Hana. Ma go doo hagadonu dela gu hagahumalia goe.”
MRK.10.52	Di madagoaa hua deelaa, gei mee gu mee di mmada, ga daudali a Jesus laa hongo di ala.
MRK.11.1	I di nadau hoohoo adu gi Jerusalem baahi nia waahale Bethphage mo Bethany, digaula ne dau i di Gonduu Olib, gei Jesus ga hagau ana dama agoago dogolua gi hula i mua, 
MRK.11.2	ga helekai gi meemaa, “Hula gi di waahale deenaa i gulu mua. Goolua ma ga dau i golo, ga gidee tamaa-‘donkey’, digi hana tangada nonua, e daula i golo. Wwede ina, dagia mai. 
MRK.11.3	Maa tangada ga heeu boloo, Goolua e hai di gulu aha? Gei goolua ga helekai boloo, Di Tagi e hiihai e hai hegau i di maa, ga laha mai laa hagalee duai.” 
MRK.11.4	Gei meemaa ga hula, ga gidee di ‘donkey’ digi madua loo e daula i di ngudu di bontai di hale i taalinga di ala, ga wwede di maa. 
MRK.11.5	Hunu daangada i digau nogo tuu i golo ga heeu gi meemaa, “Goolua e wwede di ‘donkey’ eimaha?” 
MRK.11.6	Gei meemaa ga helekai nia helekai a Jesus ne hai, gei nia daane aalaa ga dumaalia gi meemaa gi hula ginaadou. 
MRK.11.7	Gei meemaa ga dagi mai tamaa-‘donkey’ gi Jesus, ga gahu di manu gi di gahu, gei Jesus ga gaga gi hongo di maa. 
MRK.11.8	Digau dogologo ga holo nadau gahu gi hongo di ala, gei hunu daangada e duuduu mai nadau manga laagau, e magamaga laa hongo di ala, e haaligi di ala. 
MRK.11.9	Digau ala e hula i mua mono gau ala e dagi mai muli, ga momoogo,
MRK.11.9	“Hagaamuina God, God gi hagahumalia ina tangada dela e hanimoi i di ingoo o Dimaadua.
MRK.11.10	God gi hagahumalia ina tenua o tadau damana go David dela ga dae mai. Hagaamuina God!” 
MRK.11.11	Jesus ga ulu gi lodo Jerusalem, ga hana gi lodo di Hale Daumaha, ga madamada gi nia mee huogodoo ala i lodo. Ga hiahi ia di mee, gei mee ga hana gi daha mo di gowaa deelaa, ga hana gi Bethany mo ana dama agoago dilongoholu maa lua.
MRK.11.12	Dono daiaa, gei digaula ga hagatanga mai labelaa i Bethany, gei Jesus gu hiigai. 
MRK.11.13	Gei mee ga gidee di laagau-‘fig’ haga mogowaa, e dau logo ono lau, ga hanadu ginai belee mmada be ia e gida ana golee i di maa. Gei dono dau adu, nia lau hua i golo, idimaa, ma hagalee di madagoaa e hua ai nia ‘fig’. 
MRK.11.14	Jesus ga helekai gi di laagau-‘fig’, “Tangada e gai labelaa dana golee mai i di goe ai.” Gei ana dama agoago gu longono ginaadou a mee.
MRK.11.15	I di nadau dau adu hua gi Jerusalem, gei Jesus ga hana gi lodo di Hale Daumaha, ga hagabagi digau huogodoo ala e huihui mo di huihui gi daha nadau mee. Mee ga hulihuli gi lala nia deebele digau wawaaheei bahihadu, mo nia lohongo o digau hui mwuroi. 
MRK.11.16	Gei mee gu hagalee dumaalia gi tei dangada gi dagidagia ana mee i lodo di Hale Daumaha. 
MRK.11.17	Mee ga agoago gi digaula, “Ma gu hihi i lodo di Beebaa Dabu bolo God gu helekai: Dogu Hale Daumaha le e haga ingoo bolo di hale hai dalodalo ni digau henuailala huogodoo, gei goodou gu hai di maa di lohongo hai gaiaa!”
MRK.11.18	Nia dagi hai mee dabu, mono gau haga dondonu haganoho ga longono ginaadou nnelekai aanei, gei digaula ga daamada ga halahala di nadau hai belee daaligi a Jesus. Gei digaula e mmaadagu, idimaa, nia daangada dogologo e hagalabagau huoloo nia agoago a maa. 
MRK.11.19	Ga hiahi ia di mee, Jesus mo ana dama agoago ga hagatanga gi daha mo di waahale.
MRK.11.20	Hagaluada loo dono daiaa, i di nadau hula i hongo di ala, ga gidee di laagau-‘fig’ deelaa, la gu mae aga i lala. 
MRK.11.21	Peter ga langahia ga helekai gi Jesus, “Tangada Agoago, mmada gi di laagau dela ne hagahalaua kooe, gu mae!” 
MRK.11.22	Jesus ga helekai, “Hagadonu ina a God. 
MRK.11.23	Au e hagi adu gi donu gi goodou bolo tangada ma ga helekai gi di gonduu deenei boloo: Hana, doo gi lodo di moana, geia hagalee manawa logo, e haga donu hua bolo ma ga hai hua be ana helekai, gei di maa ga gila.
MRK.11.24	Deenei laa au e hagi adu bolo goodou ma ga dalodalo e madau di godou mee, hagadonu ina bolo goodou ga hai mee gi di mee dela e madau ai, gei di maa ga dugu adu gi goodou. 
MRK.11.25	Malaa, goodou ma ga tuu ga dalodalo, dumaalia gi nia hala o tangada ne hai adu. Gei di godou Damana i di langi ga dumaalia adu i godou ihala.
MRK.11.26	[Maa goodou hagalee dumaalia gi nia hala digau ala i golo, di godou Damana dela i di langi hagalee dumaalia gi godou hala.”]
MRK.11.27	Digaula ga dau adu labelaa gi Jerusalem. Di madagoaa hua o Jesus e hanadu gi lodo di Hale Daumaha, gei nia dagi aamua hai mee dabu, mo digau haga dondonu haganoho, mo nia dagi mmaadua ga loomoi, 
MRK.11.28	ga heeu, “Ma di mogobuna dagi mai hee dela e hai ai au mee aanei? Ma koai ne dugu adu di mogobuna deenei?” 
MRK.11.29	Jesus ga helekai, “Au ga hai dagu heeu hua e dahi, maa goodou ga hagi mai, gei au ga hagi adu di mogobuna dagi aha dela e hai ai agu mee aanei: 
MRK.11.30	Hagia mai di mogobuna dagi a John dela e hai ana babdais, la mai baahi o God, be mai baahi tangada?” 
MRK.11.31	Digaula ga daamada ga lagamaaloo boloo, “Gidaadou la ga helekai bolo aha? Maa gidaadou ga helekai: Mai baahi o God, gei mee ga helekai: Malaa e aha goodou hagalee hagadonu a John? 
MRK.11.32	Maa gidaadou ga helekai boloo: Mai hua nia daangada...” (Digaula e mmaadagu i nia daangada, idimaa, e dogologo e hagadonu bolo John la di soukohp e donu.) 
MRK.11.33	Malaa, digaula ga helekai gi Jesus, “Gimaadou e de iloo.”
MRK.11.33	Malaa Jesus ga helekai, “Au hogi hagalee hagi adu dogu mogobuna dagi la mai hee dela e hai agu mee aanei.”
MRK.12.1	Jesus ga agoago i nia ala kai, “Tangada ga dogi dana hadagee waini, ga abaaba, ga hai dana gowaa tau waini, ga haga duu dana angulaa hagaloohi. Gei mee ga dugu gi ana gau dogi mee gi ngalua ai, geia ga hana haga mogowaa.
MRK.12.2	Di madagoaa taugai, gei mee ga hagau dana dangada hai hegau gi digau dogi mee aalaa, gi gaamai dono duhongo i di hadagee waini deelaa. 
MRK.12.3	Gei digau dogi mee ga kumi tangada hai hegau, ga daaligi, ga hagau gi hana, dana mee ne kae ai. 
MRK.12.4	Gei tangada dana hadagee waini ga hagau labelaa dana huai dangada hai hegau. Digau dogi mee ga hagamaawa di libogo o maa, ga hai di nadau hai e haga langaadia a mee. 
MRK.12.5	Gei tangada dana hadagee ga hagau labelaa dana huai dangada, gei digaula ga daaligi a mee. E dogologo ne hagau nomuli, gu tale huogodoo gi di haingadaa deelaa, hunu gau gu hagamamaawa, ge hunu gau gu daaligi gi mmade. 
MRK.12.6	Tangada dela ne dubu i golo, la go tama daane donu hua o tangada dana hadagee waini. Muliagi loo gei mee ga hagau hua dana dama daane gi digau dogi mee aalaa. Geia ga helekai, Au e iloo bolo digaula ga hagalabagau dagu dama daane. 
MRK.12.7	Gei digau dogi mee aalaa ga leelee i nadau mehanga boloo, Deenei la go tama donu a maa. Lloomoi, gidaadou ga daaligi a mee gi made, gei gidaadou ga hai mee gi nia mee ala belee hai mee ginai mee. 
MRK.12.8	Malaa, digaula ga kumi tama daane deelaa, ga daaligi, ga hudu tuaidina o maa gi daha mo di hadagee waini.” 
MRK.12.9	Jesus ga heeu, “Malaa, tangada dana hadagee waini la ga hai dana aha? Mee ga hanimoi, ga dadaaligi nia daane aalaa, ga wanga di hadagee waini gi nnuai daangada gi benabena ina. 
MRK.12.10	Goodou digi daulia di Beebaa Dabu dela e helekai boloo,
MRK.12.10	Di hadu dela ne hudu gi daha go digau hau hale bolo di balu hadu, la gu hai di hadu dela e kaedahi e hagalabagau.
MRK.12.11	Di mee deenei la ne hai go Dimaadua, e haga goboina dangada.” 
MRK.12.12	Nia dagi o digau o Jew, gu hagamada belee lawalawa a Jesus, i digaula e iloo bolo di ala kai a maa le e hagatau ang gi ginaadou. I di nadau mmaadagu i digau dogologo aalaa, ga diiagi a mee, ga hula.
MRK.12.13	Nia Pharisee mo digau hagamaamaa Herod ne hagau gi Jesus, belee haga ihala a mee gi nia heeu. 
MRK.12.14	Digaula ga lloomoi gi mee ga heeu, “Tangada Agoago, gimaadou e iloo bolo goe e helekai donu, e haga balumee nia hagabaubau dangada, ge hagalee hilihili dangada, ge e agoago di tonu i di hiihai a God gi nia daangada. Hagia mai be di maa e hai baahi gi tadau haganoho di hui tadau dagitedi gi di king o Rome? Gidaadou e hui be deeai?” 
MRK.12.15	Gei Jesus gu gidee i lodo nadau helekai halahalahau, ga helekai, “Goodou belee haga ihala au eiaha? Gaamai teenedi silber gi mmada au.” 
MRK.12.16	Digaula ga wanga di nadau teenedi, gei mee ga heeu, “Ma di ada ni ooi, ge di ingoo ni ooi aanei?”
MRK.12.16	Gei digaula ga helekai, “Ni di king o Rome.” 
MRK.12.17	Gei Jesus ga helekai, “Malaa, wanga ina gi di king nia mee a di king, ge wanga ina gi God nia mee a God.”
MRK.12.17	Gei digaula gu goboina e-ginaadou a Jesus.
MRK.12.18	Nia Sadduccee, ala e agoago bolo nia daangada e hagalee mouli aga i di made, ga lloomoi gi Jesus ga heeu,
MRK.12.19	“Tangada Agoago, Moses gu hihi taganoho deenei: Taane ma ga made, gei dono lodo ga noho i golo, dana dama ai, gei dono duaahina daane ga lodo gi di ahina deelaa, gi gila mai di tama e ala be di tama ni taane dela ne made.
MRK.12.20	Dolomaa, tagahaanau daane dogohidu, di ulumadua ga hai dono lodo, nomuli ga made, di nau dama ai. 
MRK.12.21	Gei togolua daane la ga lodo labelaa gi di ahina deelaa, geia ga made labelaa, di nau dama ai, gei togodolu daane la go di hai la hua. 
MRK.12.22	Taga haanau daane dogohidu aalaa gu lodo huogodoo gi di ahina deelaa, gei ginaadou gu mmade huogodoo, nadau dama ai. Muliagina loo gei di ahina la ga made. 
MRK.12.23	Di madagoaa digau mmade ma ga mouli aga i di laangi o di mouli aga, di ahina deelaa la ga hai di lodo ni ooi? Idimaa, digau dogohidu aalaa ne lodo huogodoo gi mee.” 
MRK.12.24	Jesus ga helekai, “Goodou gu ihala, idimaa goodou ala de iloo nia helekai o di Beebaa Dabu mo di mogobuna o God. 
MRK.12.25	Digau mmade ma ga mouli aga, la hagalee hai nadau lodo, gadoo be digau di langi.
MRK.12.26	Deenei di agoago o di mouli aga i di made: goodou digi daulia di Beebaa Moses di kai o di laagau e ulaula? Magu hihi bolo God e helekai gi Moses boloo, Au go di God o Abraham, mo di God o Isaac, mo di God o Jacob.
MRK.12.27	Mee go di God o digau mouli, hagalee ni digau mmade. Goodou digau gu ihala.
MRK.12.28	Tangada haga dondonu haganoho i golo, e hagalongo gi nia helekai aanei. Mee gu iloo bolo nia helekai a Jesus ala ne hai gi nia heeu o nia Sadduccee, le e humalia. Geia ga hanimoi gi Jesus, ga heeu, “Dehee taganoho koia e hagalabagau i nia haganoho huogodoo?” 
MRK.12.29	Gei Jesus ga helekai, “Deenei taganoho koia e aamua: Israel, gi hagalongo! Dimaadua dela go tadau God, go mee hua dela go God.
MRK.12.30	Goe gi aloho i Dimaadua, go doo God, aga i lodo doo manawa, mo doo hagataalunga, mo au hagabaubau huogodoo, mo oo mahi huogodoo. 
MRK.12.31	Gei di lua haganoho le e hai hua be di maa, boloo, Goe gi aloho i tangada dela i doo baahi, gi hai be doo aloho i di goe. E deai taganoho labelaa i golo, e aamua laa hongo nia haganoho e lua aanei ai.
MRK.12.32	Tangada haga dondonu haganoho ga helekai gi Jesus, “Tangada Agoago, gu hai donu go au helekai ala gu hai boloo: Tagi la dela hua go God, deai di god labelaa i golo ai, dela hua go mee.
MRK.12.33	Tangada la gi aloho i dono God, mai i lodo dono manawa, mo ana hagabaubau mo ono mahi, gei gi aloho i tangada dela i dono baahi be dono aloho i deia. Koia e hagalabagau go di hai hegau gi nia haganoho e lua aanei, i tadau hai dela e wanga dehuia tadau manu gi hongo di gowaa dudu tigidaumaha, mono tigidaumaha huogodoo ala e hai ang gi God.”
MRK.12.34	Jesus ga iloo ia, bolo nia helekai a maa gu hai donu, geia ga helekai gi mee, “Goe hagalee mogowaa i Tenua o God.”
MRK.12.34	Gei nomuli, gu deai tangada e heeu dana mee gi mee ai.
MRK.12.35	Di madagoaa Jesus e hai ana agoago i lodo di Hale Daumaha, geia ga heeu, “Digau haga dondonu haganoho le e aha ala e hai bolo di Mesaia la di hagadili ni David? 
MRK.12.36	Idimaa, di Hagataalunga Dabu gu haga helekai a David:
MRK.12.36	Dimaadua e helekai gi dogu Dagi boloo: Goe noho i dogu baahi gau donu, ga dae loo gi dogu madagoaa ma ga dugu oo hagadaumee gi lala oo babaawae.
MRK.12.37	David donu hua e gahi a mee bolo dono “Dagi”, malaa di Mesaia la di hagadili behee ni David?”
MRK.12.37	Nia daangada dogologo nogo hagalongo tentene gi nia agoago a Jesus. 
MRK.12.38	Mee ga agoago gi digaula, “Goodou hudee kawe i digau haga dondonu haganoho ala e ulu i nia gahu lloo, ga heehee laa, gei e hiihai bolo nia daangada gi hagaaloho mo hagalaamua ina ginaadou i lodo di gowaa huihui mee, 
MRK.12.39	ge e hilihili nadau lohongo aamua i lodo nia synagogee mo lodo nia hagamiami. 
MRK.12.40	Aanei go digaula ala e mada maaloo e kae nia goloo o nia hale nia ahina gu mmade nadau lodo, ge e hai nadau dalodalo llooehaa i mua nia golomada o nia daangada. Malaa, nadau hagaduadua la koia e huaidu.”
MRK.12.41	Jesus e noho i lodo di Hale Daumaha, hoohoo gi di gowaa dela e dugu ginai nia tigidaumaha, geia ga daumada digau ala e dugu nadau teenedi. E dogologo digau maluagina e tigidaumaha nadau teenedi e logo. 
MRK.12.42	Di ahina hagaloale dela gu made dono lodo ga hanimoi nomuli, ga dugu ana teenedi e lua. 
MRK.12.43	Gei Jesus ga gahi mai ana dama agoago gi dono baahi, ga helekai, “Au e hagi adu gi goodou di tonu bolo tigidaumaha di ahina hagaloale deenei, la koia gu damanaiee i nia tigidaumaha digaula huogodoo. 
MRK.12.44	Digau ala i golo ne dugu nadau teenedi gi lodo di gowaa tigidaumaha mai i nadau maluagina, gei di ahina hagaloale deenei gu hagaodi anga ana teenedi ala belee hagahumalia ieia.”
MRK.13.1	Di madagoaa o Jesus ne hagatanga i di Hale Daumaha, tangada i ana dama agoago ga helekai, “Tangada Agoago, mmada gi nia hadu mono hale le e- humalia!” 
MRK.13.2	Jesus ga helekai anga, “Goe e gidee nia hale humalia aanei? Di hadu e dahi ga dubu i dono lohongo ai. Nia hadu huogodoo ga meheu gi lala.”
MRK.13.3	Jesus nogo noho i hongo di Gonduu Olib, i di baahi adu gi di Hale Daumaha, gei Peter, James, John mo Andrew ga maanege adu gi baahi o mee, ga heeu gi mee mada ginaadou, 
MRK.13.4	“Meenei, hagia mai be nia mee aanei le e hai ma ga hee, ge hagailongo gi di aha, bolo ma gu hoohoo ga hai?” 
MRK.13.5	Jesus ga helekai, “Goodou pula i goodou, gi dee halahalau hua go tangada. 
MRK.13.6	Idimaa, dogologo e lloomoi i dogu ingoo, ga hagi adu: Au go mee. Gei nia daangada dogologo ga halahalau go digaula. 
MRK.13.7	Di madagoaa goodou ma ga longono nia lee dauwa ala e hai hoohoo mai mono longo dauwa ala e mogowaa, goodou hudee uli godou gai. Nia mee aanei le e hai loo gi kila, gei hagalee haga modongoohia bolo di hagaodi gu dau mai. 
MRK.13.8	Nia henua ga heheebagi, nia king ga heheebagi, nia madagowaa huogodoo i henuailala ga ngalungalua, nia tau hiigai ga i-golo. Nia mee aanei le e hai gadoo be di mmae matagidagi o di ahina ma ga haanau. 
MRK.13.9	Goodou gi noho kanakana, idimaa, goodou ga lawalawa go nia daangada ga lahi gi di gowaa hai gabunga. Goodou ga haga mamaawa i lodo nia synagogee ga lahi gi mua nia king i dogu gili, bolo goodou gi haga modongoohia gi digaula di hai di Longo Humalia.
MRK.13.10	I mua di hagaodi ga dau mai, di Longo Humalia e hai gi dele gi dau gi nia henua huogodoo. 
MRK.13.11	Malaa, goodou ma ga lawalawa, ga lahi gi di gowaa hai gabunga, gei goodou hudee maanadu e logo be goodou ga helekai bolo aha i mua digaula. Goodou helekai hua nia mee ala ga gowadu gi goodou i di madagoaa deelaa. Idimaa, nia helekai ala ga helekai ai goodou, la hagalee mai godou baahi, nia helekai mai di Hagataalunga Dabu. 
MRK.13.12	Nia daane ga wanga nadau duaahina daane gi daaligidia gi mmade. Nia damana hogi ga wanga nadau dama gi mmade, gei nia dama ga hai baahi gi nadau maadua, ga wanga digaula gi daaligidia gi mmade. 
MRK.13.13	Digau huogodoo ga de hiihai adu gi goodou i dogu gili. Be koai hua dela e dadaahi dono hagadonu ga dae loo gi di hagaodi ga mouli.
MRK.13.14	“Goodou ga gidee di ada mee haga manawa gee dangada e duu i lodo di gowaa hagalee duudanga belee duu ai. (Tangada dela e dau di haga iloo deenei, la gi iloo ia tadinga o di maa!) Di madagoaa hua deelaa, digau ala e noho i Judea la gi llele gi daha gi tomo nia dama gonduu.
MRK.13.15	Tangada dela i tomo dono hale, la hudee hai bolo ia e haneia gi lala e kae ana mee i lodo di hale.
MRK.13.16	Tangada dela i lodo henua, la hudee haneia bolo e kae dono gahu. 
MRK.13.17	Koia e huaidu ang gi nia ahina hai dama, mo nia ahina nadau dama lligi i nia laangi aalaa ma ga dau mai! 
MRK.13.18	Goodou dalodalo bolo nia mee aanei gi hudee heia adu i di madagoaa magalillili! 
MRK.13.19	Idimaa, nia haingadaa o nia laangi aalaa, la koia e huaidu huoloo i nia haingadaa mai taamada di madagoaa ne hai henuailala go God, ga dae mai loo gi dolomeenei. Nia huaidu beenei e kila aga labelaa maalia ai.
MRK.13.20	Malaa, Dimaadua e haga hogoohi nia laangi aalaa, maa mee ga hagalee hai beelaa, deai tangada e mouli ai. Mee e haga hogoohi mai nia laangi aalaa, ne hidi mai di gili ana dama ala gu hilihili. 
MRK.13.21	Tangada ma ga helekai adu gi goodou, boloo: Deenei di Mesaia! be e helekai boloo: Deelaa a mee, goodou hudee hagadonu ina. 
MRK.13.22	Idimaa, nia mesaia dilikai mono soukohp dilikai ga kila aga i golo. Digaula ga hai nadau hagailongo haga goboina mono mogobuna, belee halahalau nia dama a God ala gu hilihili, be di maa e mee. 
MRK.13.23	Gi pula i goodou. Au e hagi adu nia mee aanei huogodoo i mua di madagoaa.
MRK.13.24	“Nia laangi ala i muli di haingadaa damana, di laa ga bouli, gei di malama ga hagalee maahina.
MRK.13.25	Nia heduu o di langi ga monnono ia, gei nia mogobuna o di ahiaalangi ga ngalungalua gi daha mo nadau lohongo.
MRK.13.26	Gei goodou ga mmada gi Tama Tangada e haneia i lodo nia gololangi, i nia mahi mono madamada aamua.
MRK.13.27	Gei mee ga hagau ana gau di langi gi nia mada e haa o henuailala, belee haga dagabuli mai digau a God ala gu hilihili, e loomoi i nia mada huogodoo o henuailala.
MRK.13.28	“Goodou gaabee di mee deenei e hagatau gi di laagau-‘fig’. Nia manga o di maa ala ma ga matilitili, ga tomo ono lau, goodou gu iloo bolo di madagoaa mahanahana la gu hoohoo mai. 
MRK.13.29	E hai gadoo beelaa, be goodou ala ma ga gidee nia mee aanei ala ma ga kila aga, gei goodou gu iloo hua, bolo di madagoaa gu hoohoo mai, gu togomaalia ga daamada. 
MRK.13.30	Gi langahia bolo nia mee aanei le e kila, e hai i mua di adu dangada dela e mouli dolomeenei ma ga mmade huogodoo. 
MRK.13.31	Di langi mo henuailala le e odi, gei agu helekai la hagalee e odi.
MRK.13.32	“Di laangi deelaa mo dono aawaa, deai tangada e iloo ia ai, digau di langi e de iloo, mo dana Dama daane hogi e de iloo ia labelaa, dela hua go Tamana modogoia e iloo ia.
MRK.13.33	Noho kanakana, i goodou e de iloo di dae mai di madagoaa. 
MRK.13.34	E hai gadoo be taane ma ga hai dono ala e hana haga mogowaa, ga dugu ana gau hai hegau belee benebene dono hale, ga wanga nadau moomee e hai. Geia ga helekai gi di hagaloohi o di bontai, bolo gi noho hilahila gi daha.
MRK.13.35	Malaa, goodou gi noho kanakana, i di hanimoi di tagi o di hale la de iloo goodou, be ma hiahi, be i di waelua di boo, be i mua di ada, be i mua di laa e hobo. 
MRK.13.36	Maa mee ga limalima dono hanimoi, mee gi dee boogia hua goodou e kii. 
MRK.13.37	Agu helekai adu gi goodou, le e helekai gi digau huogodoo, bolo goodou gi noho kanakana.”
MRK.14.1	Nia laangi e lua i mua Tagamiami Pasoobaa mo Tagamiami Palaawaa Digi Hagatanga, nia dagi aamua hai mee dabu, mo digau haga dondonu haganoho e halahala di ala hagammuni e kumi Jesus e daaligi gi made.
MRK.14.2	Digaula ga helekai, “Gidaadou hagalee hai di mee deenei i lodo di laangi Pasoobaa, gi dee wwaa hua nia daangada.”
MRK.14.3	Jesus nogo i Bethany i di hale o Simon, taane nogo magi genegene i mua. Di madagoaa hua a Jesus e miami, gei di ahina ga hanimoi mo dana loaabi-“alabaster” e honu lolo kala hui ngadaa ne hai gi nia “nard”, ga huge, ga hagatulutulu di libogo o Jesus.
MRK.14.4	Digau ala nogo i golo la gu hagawelewele, ga helekai i nadau mehanga, “Maeaha dela gu hagauwwou di lolo kala deenei? 
MRK.14.5	Maa bolo ne hui gi daha e mee hua di kila mai nia silber i hongo dolu lau, ga wanga gi digau hagaloale!” Gei digaula ga tamu di ahina deelaa. 
MRK.14.6	Gei Jesus ga helekai, “Diagia a mee. Goodou e haga madugidugia a mee eiaha? E humalia ge madamada dana hai ne hai mai gi di au. 
MRK.14.7	Digau hagaloale le e noho i godou baahi i nia madagoaa huogodoo, e mee hua di godou hagamaamaa i di ingoo hua di madagoaa dela e hiihai ginai goodou. Gei au e hagalee waalooloo i godou baahi.
MRK.14.8	Gei di ahina deenei ne hai go dana mee dela e mee. Mee ne hagatulutulu dana lolo kala gi dogu huaidina, belee hagatogomaalia au i mua dogu danu. 
MRK.14.9	Au e hagi adu gi donu goodou bolo nia gowaa huogodoo ala e dele ginai di Longo Humalia, dana mee ne hai, le e dele hogi, e haga langalangahia a mee.”
MRK.14.10	Judas Iscariot, tangada i nia dama agoago dilongoholu maa lua, ga hana gi nia dagi aamua hai mee dabu, belee odi a Jesus gi digaula. 
MRK.14.11	Digaula gu tentene huoloo gi telekai a Judas dela ne hai ang gi ginaadou, ga hagababa bolo ginaadou e wanga nadau teenedi gi mee. Malaa, Judas ga daamada ga halahala dana madagoaa humalia belee wanga a Jesus gi digaula.
MRK.14.12	Di laangi matagidagi o nia laangi llauehe o Tagamiami Palaawaa Digi Hagatanga, dela go di laangi e daaligi ai nia siibi o Tagamiami Pasoobaa, gei nia dama agoago a Jesus ga heeu gi mee, “Dehee dau gowaa e hiihai gimaadou gi hagatogomaalia ina dau Hagamiami Pasoobaa?” 
MRK.14.13	Jesus ga hagau dogolua ana dama agoago, ga helekai, “Hula gi di waahale damana deenaa, taane dela ga heetugi goodou, e kae dana mee kae wai, daudalia a mee. 
MRK.14.14	Gei goolua ga helekai gi tangada donu di hale dela ga ulu ginai mee, boloo, Tangada Agoago e helekai bolo dehee di ruum e humalia ang gi deia mo ana dama agoago, e hai di nadau Hagamiami Pasoobaa? 
MRK.14.15	Gei mee ga hagi adu dana ruum damana i nua, gu togomaalia. Deelaa di gowaa e hagatogomaalia gulu mee mai gi gidaadou.” 
MRK.14.16	Nia dama agoago ga hula gi di waahale damana, ga gidee nia mee huogodoo e hai be nnelekai a Jesus, gei meemaa ga hagatogomaalia Tagamiami Pasoobaa. 
MRK.14.17	Hiahi ia di mee, gei Jesus mo ana dama agoago dilongoholu maa lua ga hula gi Jerusalem. 
MRK.14.18	Di nadau noho e miami, gei Jesus ga helekai, “Au e hagi adu gi goodou bolo tangada e dahi i goodou la ga wanga au, tangada dela e miami dalia au dolomeenei.”
MRK.14.19	Gei nia dama agoago gu de nohomaalia gi telekai deelaa, ga hagadau dagidahi, e hai nadau heeu gi mee boloo, “Meenei, ma ko au dela e helekai iei goe?” 
MRK.14.20	Gei Jesus ga helekai, “Tangada e dahi i goodou dilongoholu maa lua dela ga hui dana palaawaa gi lodo di ibu dalia au, deelaa go mee. 
MRK.14.21	Tama Tangada le e made be nnelekai di Beebaa Dabu. Gei e huaidu huoloo ang gi tangada dela ma ga hagi anga Tama Tangada. E humalia maa tangada deelaa la hagalee ne haanau!”
MRK.14.22	I di nadau miami hua, gei Jesus ga dahi aga dana palaawaa, ga danggee, ga ginigini, ga duwwe gi ana dama agoago, ga helekai, “Geina, deenei la go dogu huaidina.” 
MRK.14.23	Nomuli ga dahi aga dana ibu waini, ga danggee ang gi God, ga wanga gi digaula, huogodoo gu inu di maa. 
MRK.14.24	Jesus ga helekai, “Aanei la go ogu dodo ala e hali gi digau dogologo. Ogu dodo la di hagababa hoou a God.
MRK.14.25	Au e hagi adu gi goodou bolo au hagalee e inu di ibu waini deenei labelaa, ga dae loo di laangi au ga inu nia waini hoou i Tenua o God.” 
MRK.14.26	Nomuli hua di nadau daahili, digaula ga hula gi di Gonduu Olib.
MRK.14.27	Jesus ga helekai gi digaula, “Goodou huogodoo ga llele dagidahi, ga diiagi au, i di Beebaa Dabu e helekai boloo:
MRK.14.27	God ga daaligi tangada hagaloohi siibi, gei nia siibi la ga lellele dagidahi.
MRK.14.28	Gei i muli dogu mouli aga, gei au ga hana i godou mua gi Galilee.”
MRK.14.29	Peter ga helekai gi mee, “Maeaha maa digaula ga diiagi goe, gei au la hagalee loo e diiagi goe!” 
MRK.14.30	Jesus ga helekai gi Peter, “Au e hagi adu bolo i mua teduu ga wolo haga lua boo nei, gei goe ga helekai haga dolu bolo goe e de iloo e-goe au.” 
MRK.14.31	Peter ga helekai maaloo, “Au hagalee loo e helekai bolo au e de iloo eau goe, maeaha maa au e hai gi made dalia goe!”
MRK.14.31	Nia dama agoago huogodoo ala i golo e helekai go telekai la hua.
MRK.14.32	Digaula ga dau i Gethsemane, gei Jesus ga helekai gi ana dama agoago, “Noho i ginei i dogu madagoaa e hai agu dalodalo.” 
MRK.14.33	Mee ga lahi a Peter, James mo John. Di manawa gee gu dau hogi i ono lodo, 
MRK.14.34	geia ga helekai gi digaula, “Ogu lodo gu manawa gee huoloo, be di mee ga hagahuaidu au gi made. Goodou noho i ginei mo di madamada gi daha.” 
MRK.14.35	Gei mee ga hana gi mada tanga i digaula, ga bala ia gi hongo nia gelegele, ga dalodalo be di madagoaa o di hagaduadua le e mee di doo gi daha mo ia, be di maa e mee. 
MRK.14.36	Mee ga helekai, “
MRK.14.37	Gei mee ga hanimoi gi baahi ana dama agoago dogodolu, ga gidee digaula gu kii. Gei mee ga helekai gi Peter, “Simon, goe gu kii? Goe e deemee di haga ala i di aawaa hua e-dahi?” 
MRK.14.38	Mee ga helekai gi digaula, “Noho loloohi, dalodalo gi dee too goodou gi lodo di hagamada. Di hagataalunga le e mahi, gei tuaidina le e bagege.” 
MRK.14.39	Gei mee ga hana labelaa, ga dalodalo, ga dalodalo la hua go ana helekai ne hai i mua. 
MRK.14.40	Ga hanimoi labelaa gi nia dama agoago, gei digaula gu kii, gu deemee di haga ala. Digaula gu de iloo di nadau helekai gi mee. 
MRK.14.41	Tolu holongo ne hanimoi iei mee gi digaula, ga helekai, “Goodou e kii hua molooloo? Gu dohu di godou hagamolooloo! Di aawaa la gu dae mai! Mmada, Tama Tangada la ga wanga gi lodo nia lima digau huaidu. 
MRK.14.42	Goodou tuu i-nua, hula. Mmada, tangada dela e wanga au, la deenei gu hanimoi!”
MRK.14.43	Jesus nogo leelee huaigolo, gei Judas, tangada i nia dama agoago dilongoholu maa lua, gu dau mai mo digau dogologo mo nadau hulumanu dauwa mono goloo heebagi. Digaula ne hagau mai go nia dagi hai mee dabu mo digau haga dondonu haganoho mo nia dagi mmaadua. 
MRK.14.44	Tangada hagi aga gu haga modongoohia gi tagabuulinga deelaa, “Taane dela ga hongi ko au, deelaa go mee. Lawalawa ina, lahia, hagaloohia gi humalia.” 
MRK.14.45	Di dau mai hua Judas, mee ga hanadu gi Jesus, ga helekai, “Tangada Agoago”, ga hongi adu a mee. 
MRK.14.46	Gei digaula ga lawalawa a Jesus gi mau dangihi. 
MRK.14.47	Tangada i digau ala e tuu i golo ga haga mmuu dana hulumanu dauwa, ga tuu talinga di hege a tagi aamua hai mee dabu. 
MRK.14.48	Jesus ga helekai, “Goodou e aha, ala e loomoi mo godou goloo heebagi belee lawalawa au, gu hai au be tangada gu ihala? 
MRK.14.49	Nia laangi huogodoo, gei au nogo agoago i lodo di Hale Daumaha, goodou nogo i golo, digi kumidia au. Gei nnelekai di Beebaa Dabu le e hai gi kila aga.”
MRK.14.50	Nomuli, gei ana dama agoago huogodoo ga diiagi a mee, ga llele gi daha. 
MRK.14.51	Tama daane e ulu di gahu malali, nogo daudali a Jesus, gei digaula belee lawalawa a mee, 
MRK.14.52	gei mee gu lele, gu diiagi ono goloo nogo ulu ai.
MRK.14.53	Digaula ga lahi a Jesus gi di hale o tagi aamua hai mee dabu, di gowaa e dagabuli nia dagi aamua hai mee dabu huogodoo, nia dagi mmaadua, mo digau haga dondonu haganoho. 
MRK.14.54	Peter e daudali a Jesus haga mogowaa, ga dau loo gi lodo di abaaba o di hale o tagi aamua hai mee dabu. Geia ga noho gi lala i baahi digau hagaloohi e haga mahanahana. 
MRK.14.55	Nia dagi hai mee dabu, mo digau hai gabunga aamua e hagamahi e halahala nadau hagamodongoohia hai baahi belee taaligi Jesus gi made, gei e deemee di gida di nadau mee. 
MRK.14.56	E dogologo digau haga modongoohia dilikai e hagahuaidu a Jesus, gei nia haga modongoohia digaula hagalee buni. 
MRK.14.57	Gei hunu daane ga tuu i-nua, ga helekai tilikai e hagahuaidu a Jesus, 
MRK.14.58	“Gimaadou gu hagalongo gi mee e helekai boloo: Au ga oho di Hale Daumaha dela ne hau go nia daangada, gei i muli hua nia laangi e dolu, gei au ga haga duu aga di maa, hagalee ne hau go nia daangada.”
MRK.14.59	Gei digaula hogi hagalee buni gi di kai e dahi. 
MRK.14.60	Tagi aamua hai mee dabu ga duu i-nua i mua digaula huogodoo, ga heeu gi Jesus, “Au helekai i golo ai gi nia hagahuaidu digaula ala e hai adu?” 
MRK.14.61	Gei Jesus e noho hua dee muu. Tagi aamua hai mee dabu ga heeu labelaa, “Goe go di Mesaia, Tama daane a God Aamua?” 
MRK.14.62	Jesus ga helekai, “K au go mee. Goodou huogodoo ga mmada laa gi Tama Tangada ga noho i di baahi gau donu o God Mogobuna, ga hanimoi i hongo nia gololangi.”
MRK.14.63	Tagi aamua hai mee dabu ga duu i-nua, ga haahi dono gahu ga helekai, “Gidaadou hagalee halahala tadau gau haga modongoohia i golo! 
MRK.14.64	Goodou gu longono nia hagahuaidu a maa. Dehee di godou hiihai?”
MRK.14.64	Gei digaula ga helekai hai baahi, “Mee gu doo gi di hala, gu humalia hua dono hagamahemahe.”
MRK.14.65	Hunu gau i digaula e buibui nadau haawale gi mee, ga gahu nia golomada o maa, ga hagamamaawa a mee ga helekai, “Ma koai dela ne hagamaawa goe?” Gei digau hagaloohi ga lahi a mee mo di paapaa.
MRK.14.66	Peter nogo i lodo di abaaba, gei di ahina hai hegau a tagi aamua hai mee dabu ga hanimoi laa dono baahi. 
MRK.14.67	Di madagoaa di ahina ne gidee Peter e haga mahanahana, geia ga mmada haga huudonu gi mee, ga helekai, “Kooe labelaa nogo madalia a Jesus o Nazareth.” 
MRK.14.68	Peter ga haga de iloo ia ga helekai, “Au e de iloo di mee dela e helekai iei goe,” gei mee ga hanadu gi di bontai, [gei teduu ga wolo.] 
MRK.14.69	Tama ahina ga mmada gi mee i golo, ga helekai labelaa gi digaula, “Mee tangada i digaula.” 
MRK.14.70	Gei Peter ga haga de iloo labelaa.
MRK.14.70	Nomuli hua, gei digau ala nogo tuu i golo ga helekai, “Goe e deemee di hagammuni i di goe tangada i digaula, tangada mai Galilee.” 
MRK.14.71	Gei Peter ga helekai, “Au e helekai di tonu bolo God gi hagahuaidu ina au, be au e helekai tilikai. Au e de iloo eau taane dela e helekai iei goodou!” 
MRK.14.72	Nomuli hua, gei teduu ga wolo i di lua wolo, gei Peter ga langahia nia helekai a Jesus ne hai, “I mua teduu ga wolo haga lua, gei goe ga helekai haga dolu bolo goe e de iloo e-goe au.” Nomuli hua, gei mee gu lodo huaidu huoloo, gu dangidangi manawa gee.
MRK.15.1	Luada loo, gei tagi aamua hai mee dabu gu limalima di heetugi gi nia dagi mmaadua, digau haga dondonu haganoho, digau hai gabunga aamua huogodoo, ga haga taaele di nadau hai. Digaula ga lawalawa a Jesus gi tiini baalanga, ga lahi gi Pilate. 
MRK.15.2	Gei Pilate ga heeu gi mee, “Ma kooe dela go di king o digau o Jew?”
MRK.15.2	Gei Jesus ga helekai, “Dela gu helekai iei goe.” 
MRK.15.3	Nia dagi hai mee dabu gu hagahuaidu a Jesus i nia mee e logo. 
MRK.15.4	Malaa, Pilate ga heeu labelaa gi mee, “Goe hagalee helekai gi nia helekai digaula? Hagalongo gi nia hagahuaidu huogodoo digaula i doo gili!” 
MRK.15.5	Jesus e noho dee muu labelaa, gei Pilate gu gologolo huoloo.
MRK.15.6	Nia Hagamiami Pasoobaa huogodoo, gei Pilate e nnoo mau e hai gi hagamehede dana dangada galabudi dela e hiihai ginai nia daangada. 
MRK.15.7	Taane go Barabbas nogo galabudi madalia digau hai baahi ala ne daaligi nia daangada gi mmade i lodo nneebagi. 
MRK.15.8	Digau dogologo ne dagabuli mai, ga daamada ga huuhuli a Pilate gi heia go dana hai dela nogo haihai ang gi ginaadou. 
MRK.15.9	Mee ga heeu, “Goodou e hiihai bolo au gi haga mehede ina adu di king o digau o Jew?” 
MRK.15.10	Mee gu iloo humalia, bolo nia dagi hai mee dabu la ne wanga a Jesus gi deia, i di nadau dubua i mee. 
MRK.15.11	Gei nia dagi hai mee dabu ga huuhuli digau dogologo aalaa gi helekai gi Pilate gi hagamehede ina a Barabbas. 
MRK.15.12	Pilate ga helekai labelaa gi digaula, “Malaa di aha dela e hiihai ginai goodou au gi heia gi taane dela e gahi goodou bolo di king o digau o Jew?” 
MRK.15.13	Gei digaula ga wwolo, “Daudaulia a mee!” 
MRK.15.14	Pilate ga heeu, “Malaa, di huaidu aha, dela ne hai go mee?”
MRK.15.14	Gei digaula ga wwolo labelaa gi nonua, “Daudaulia a mee!” 
MRK.15.15	Pilate e hiihai e haga manawa lamalia lodo digau dogologo aalaa, dela ga hagamehede a Barabbas gi digaula, nomuli geia ga dugu ang gi digaula gi haga mamaawa ina Jesus, gi daudaulia a mee.
MRK.15.16	Digau dauwa ga lahi a Jesus gi lodo di abaaba di hale gobinaa, ga gahigahi mai nadau ihoo gau dauwa huogodoo. 
MRK.15.17	Digaula ga haga ulu a Jesus gi di gahu mmee uli, ga bini di nadau hau laagau duduia, ga wanga gi di libogo o maa. 
MRK.15.18	Gei digaula ga pala ga hagaaloho gi mee ga helekai, “Di king o digau o Jew gi mouli waalooloo!” 
MRK.15.19	Gei digaula ga haga mamaawa dono libogo gi di laagau, ga buibui nadau haawale gi mee, ga dogoduli, ga palapala gi mee. 
MRK.15.20	Ga lawa loo di nadau hagahuaidu a mee, ga daa gi daha di gahu mmee uli, ga haga ulu a mee labelaa gi ono gahu donu, ga dagi a mee gi tua di waahale e daudau i di loobuu.
MRK.15.21	Digaula ga heetugi gi taane, dono ingoo go Simon tangada o Cyrene, tamana o Alexander mo Rufus. Mee ne haneia i tenua gi di waahale deelaa, gei digau dauwa ga hai a mee gi aamo ina di loobuu o Jesus.
MRK.15.22	Digaula ga lahi a Jesus gi di gowaa dela e haga ingoo bolo Golgotha, dela dono hadinga boloo, “Di Gowaa Hangaibu Libogo”. 
MRK.15.23	Digaula ga hagamada ga wanga nadau waini gu wanii gi nia ‘myrrh’, gei Jesus digi inu nia maa. 
MRK.15.24	Gei digaula ga daudau a mee, ga duwwe nia gahu o maa i ginaadou. Ga huduhudu nadau dais belee halahala be dehee di mee gahu ga kae go tangada.
MRK.15.25	Di laa e hiwa luada dela ne daudau iei mee. 
MRK.15.26	Di haga modongoohia taudau o maa, gu hihi gi hongo di loobuu, “Di king o digau o Jew”. 
MRK.15.27	Digaula gu daudau labelaa nadau daane huaidu dogolua i baahi o mee, e dahi i dono baahi gau donu, ge dahi i dono baahi gau ihala. 
MRK.15.28	[Di Beebaa Dabu e hai donu i telekai deenei,
MRK.15.28	“Mee gu dau dalia digau huaidu.”]
MRK.15.29	Nia daangada ma ga loomoi laa laa, le e lialiagi nadau libogo mo di haganneennee a Jesus, ga helehelekai, “Hahaa! Ma kooe dela belee oho di Hale Daumaha, ga haga duu aga labelaa i lodo nia laangi e dolu!
MRK.15.30	Doo ia gi daha, heia goe gi mouli!” 
MRK.15.31	Nia dagi hai mee dabu, mo digau haga dondonu haganoho, e haganneennee labelaa a Jesus, ga helehelekai, “Mee e mee di haga mouli nia daangada, gei e deemee di haga mouli ia! 
MRK.15.32	Heia gimaadou gi gidee di Mesaia, di king o digau Israel, e doo ia gi lala mo di loobuu dolomeenei, gei gimaadou ga hagadonu laa goe!”
MRK.15.32	Nia daane ala ne daudau dalia a mee e haganneennee labelaa a Jesus.
MRK.15.33	I di oodee, gei tenua hagatau gu bouli dongoeho, ga dae loo gi di laa e dolu. 
MRK.15.34	I di laa e dolu, gei Jesus ga dangi gi nua, 
MRK.15.35	Hunu gau ala e tuu i golo ga longono, ga helekai, “Hagalongo, mee e gahigahi a Elijah!” 
MRK.15.36	Tangada i digaula ga lele, ga kae dana liimi, ga hui gi lodo nia waini, ga dui gi di ngudu di laagau, ga togo gi nia malau ngudu o Jesus, ga helekai, “Daalia, gi mmada gidaadou be Elijah e hanimoi e dugu ia a mee!”
MRK.15.37	Jesus ga dangi gi nua, ga hagaodi ono madangi. 
MRK.15.38	Di gahu duuli nogo dau i lodo di Hale Daumaha, gu mahaa lua ia i nua, ga hana loo ga tugi i lala.
MRK.15.39	Tagi dauwa nogo duu i mua di loobuu, ne gidee ia di made o Jesus, ga helekai, “Taane deenei la go tama donu a God. 
MRK.15.40	Nia ahina nogo i golo, e mmada mai i daha. Mary mai Magdala, mo Mary tinana o Seims dulii mo Joseph, mo Salome, nogo i baahi digaula.
MRK.15.41	Aanei go digaula nogo madalia a Jesus i Galilee, nogo hagamaamaa a mee. Gei nia ahina dogologowaahee ala i golo, ne lloomoi dalia a mee gi Jerusalem.
MRK.15.42	Hiahi ia di mee, gei Joseph tangada o Aremethea ga dau mai. 
MRK.15.43	Mee tangada hagalabagau i lodo digau hai gabunga aamua, ge e talitali hogi Tenua o God. Di laangi deelaa la di Laangi Hagatogomaalia, dela di laangi i mua di Laangi Sabad, malaa, Joseph ga hana hagamahi gi mua o Pilate belee madau tuaidina o Jesus. 
MRK.15.44	Pilate gu homouli huoloo i dana longono bolo Jesus gu made, geia ga gahi mai tagi dauwa, belee heeu be di maa e donu, bolo Jesus la gu made. 
MRK.15.45	Dono modongoohia di made o Jesus mai tagi dauwa, gei mee ga hagi ang gi Joseph gi kae ina tuaidina o Jesus. 
MRK.15.46	Joseph ga hui dana gahu lenge, ga dugu ia tuaidina o maa gi lala, ga hii a mee gi di gahu deelaa, ga dugu gi lodo taalunga dela ne hodo gi lodo tadugalaa. Ga lawa ga haga daga mai tadugalaa damana, ga pono di bontai taalunga. 
MRK.15.47	Mary mai Magdala, mo Mary tinana o Joseph nogo i golo, gu gidee di gowaa dela e dugu ai tuaidina o Jesus.
MRK.16.1	I muli di Laangi Sabad, Mary mai Magdala, mo Mary tinana o James, mo Salome ga hui nadau lolo kala, belee hula e hagatulu tuaidina o Jesus. 
MRK.16.2	Luada loo di laangi tabu, digaula ga dau i taalunga i di madagoaa di laa ne hobo, 
MRK.16.3	ge heheeu i nadau mehanga, “Ma koai dela ga hagamaamaa gidaadou e haga daga tadugalaa gi daha mo di bontai o taalunga?” I tadugalaa le e damanaiee. 
MRK.16.4	Digaula ga mmada adu, gei di maa gu hagadaga gi daha. 
MRK.16.5	Gei digaula ga ulu adu gi lodo taalunga, ga mmada gi tama daane e ulu ono gahu kene hila mmaa, e noho i di baahi gau donu taalunga, gei digaula gu homouli gu mmaadagu. 
MRK.16.6	Mee ga helekai, “Hudee mmaadagu, au e iloo bolo goodou e halahala a Jesus o Nazareth dela ne daudau. Mee hagalee i ginei, gu mouli aga. Mmada, deenei di gowaa ne dugu iei mee. 
MRK.16.7	Hula, haga iloo gi ana dama agoago mo Peter boloo: Mee gu hana gi Galilee i godou mua, deelaa di gowaa e heetugi iai goodou be ana helekai ala ne hai adu.”
MRK.16.8	Digaula ga ulu mai gi daha mo taalunga, ga llele hua i lodo di nadau mmaadagu, digi leelee gi tei dangada.
MRK.16.9	[I muli di mouli aga o Jesus luada loo di laangi tabu, mee ne haga gida eia gi Mary mai Magdala matagidagi, di ahina a mee ne hagabagi ono hagataalunga huaidu e hidu. 
MRK.16.10	Mary ga hana ga odi gi nia hoo o Jesus ala e manawa gee ge e tangitangi. 
MRK.16.11	Gei digaula digi hagadonu a mee ne helekai bolo Jesus gu mouli aga, gei gu mmada gi mee.
MRK.16.12	Nomuli hua, gei Jesus ga haga gida ono dina gee gi ana dama agoago dogolua, i nau hula di nau ala gi di nau guongo i tua di waahale. 
MRK.16.13	Meemaa ga loomoi labelaa ga hagi ang gi nau ihoo aalaa, gei digaula hagalee hagadonu.
MRK.16.14	I di hagaodi nia mee huogodoo, Jesus ne haga gida gi nia dama agoago dilongoholu maa dahi, i di nadau madagoaa nogo miami. Geia ga haga buhi gi digaula i digaula hagalee hagadonu, ge e hagadonu ngadaa digau ala ne mmada gi deia ne haga mouli aga. 
MRK.16.15	Mee ga helekai gi digaula, “Hula gi nia madagoaa huogodoo ala i henuailala, hagadele ina di Longo Humalia gi dau i nia daangada huogodoo.
MRK.16.16	Tangada dela ga hagadonu, ga babdais, geia gu hagamouli. Tangada ma ga de hagadonu, le e hudu gi daha. 
MRK.16.17	Digau hagadonu le e wanga ginai di mogobuna gi mee ai di hagabagi nia hagataalunga huaidu i dogu ingoo. Digaula ga leelee i nia helekai henua gee. 
MRK.16.18	Maa digaula ma ga dahi aga nia gihaa, ga inu nia poisin, la hagalee mmade. Digaula ma ga daahi nadau lima gi hongo digau magi, nia magi le e hili.”
MRK.16.19	Tagi Jesus i muli ana helekai gi digaula, gei mee ga lahi gi di langi, ga noho i di baahi gau donu o God.
MRK.16.20	Gei nia dama agoago ga hula, ga agoago i nia madagoaa huogodoo, gei Tagi le e madalia digaula, e hagamaaloo nia agoago digaula bolo e donu, mai i nadau mogobuna ala e hai.]
LUK.1.1	zepDogu ihoo hagaaloho go Theophilus. Dogologo digau ne hagamahi e hihi nia helekai o nia mee ala gu kila aga i tadau baahi. 
LUK.1.2	Digaula ne hihi nia mee ala gu hagamodongoohia mai gi gimaadou mai i baahi digau ala ne mmada gi nia mee aanei mai taamada, gei gu agoago nia maa gi nia daangada. 
LUK.1.3	Meenei Diobilus, dogu mmada gi humalia gi nia mee haga lligi huogodoo mai taamada, gei au gu maanadu bolo ma koia e humalia, maa au ga hihi dagu beebaa e haga modongoohia adu gi di goe nia mee ala ne hai. 
LUK.1.4	Au e hihi adu di mee deenei, gi modongoohia e-goe nia mee e donu huogodoo ala gu lawa dau iloo.
LUK.1.5	Di madagoaa Herod nogo hai di king o Judea, tangada hai mee dabu i golo dono ingoo go Zechariah, tangada di hagabuulinga gau hai mee dabu o Abijah. Dono lodo go Elizabeth, tangada labelaa ni di madawaawa hai mee dabu.
LUK.1.6	Meemaa e mouli humalia i mua o God, e haga kila aga nia helekai mo nia haganoho huogodoo Dimaadua. 
LUK.1.7	Meemaa nau dama ai, idimaa, Elizabeth di ahina dee hua, meemaa gu mmaadua. 
LUK.1.8	Dahi laangi hua, Zechariah nogo hai ana hegau dabu i lodo di Hale Daumaha. 
LUK.1.9	E hagatau gi di hai dela nogo daudali go digau hai mee dabu, mee ne hilihili belee dudu ana mee haga kala mee i hongo di gowaa dudu tigidaumaha, mee ga ulu gi lodo di Hale Daumaha. 
LUK.1.10	Di hagabuulinga dangada i malaelae, e dalodalo i di madagoaa tigidaumaha ne dudu. 
LUK.1.11	Tangada di langi Dimaadua ga haga gida gi Zechariah, e duu i di baahi gau donu, di gowaa dudu tigidaumaha. 
LUK.1.12	Di madagoaa Zechariah ne gidee tangada di langi deelaa, geia gu homouli, gu madagu huoloo. 
LUK.1.13	Gei tangada di langi ga helekai, “Zechariah, hudee madagu! Au dalodalo la gu kila i baahi o God. Doo lodo go Elizabeth ga haanau dana dama daane, gei goe ga wanga dono ingoo go John. 
LUK.1.14	Goe ga tentene mo di noho i di aumaalia, gei digau dogologo ga tentene i di haanau o maa. 
LUK.1.15	Mee ga aamua i mua o God. Mee hagalee hai gi tale gi nia waini be nia dagaao maaloo. Mai dono madagoaa ma ga haanau, gei mee ga honu i di Hagataalunga Dabu.
LUK.1.16	Mee ga laha mai labelaa digau Israel dogologo gi Dimaadua, di nadau God. 
LUK.1.17	Mee ga hana i mua o Tagi, e maaloo gei e mahi be soukohp Elijah. Mee ga hagahumalia mehanga nia damana mo nadau dama, ga huli digau de hagalongo gi di tonu, gei mee ga hai nia daangada o Tagi gi togomaalia gi Mee.”
LUK.1.18	Zechariah ga helekai gi tangada di langi, “Dehee dagu hai e iloo eau bolo nia helekai aanei le e donu e kila aga i dogu baahi, au mo dogu lodo gu mmaadua?” 
LUK.1.19	Tangada di langi ga helekai, “Au go Gabriel. Au e duu i mua nnadumada o God. Au ne hagau mai belee haga iloo adu di longo humalia deenei.
LUK.1.20	Gei goe dela hagalee hagadonu dagu haga iloo, dela ga gila aga i dono madagoaa donu, goe ga deemee di leelee, ga dae loo gi di laangi dela e gila aga dagu hagababa deenei adu gi di goe.” 
LUK.1.21	Di madagoaa deelaa, gei digau dogologo e tali Zechariah, e gologolo be mee e aha dela e duai mai i-lodo. 
LUK.1.22	Di madagoaa o mee ne ulu mai gi daha mo di Hale Daumaha, gei mee gu deemee di leelee. Digaula gu iloo hua bolo mee gu mmada gi di mee i lodo di Hale Daumaha. Gei mee e duu i mua digaula e aau ono lima bolo ia e helekai, gei mee gu deemee di helekai.
LUK.1.23	Di madagoaa ne lawa ana hegau i lodo di Hale Daumaha, gei Zechariah ga hana gi dono guongo. 
LUK.1.24	Muli mai hua, dono lodo go Elizabeth gu hai dama, ga noho hua i lodo dono hale i nia malama e lima. 
LUK.1.25	Gei mee ga helekai, “Deenei di hai o Tagi ne hagamaamaa au dolomeenei, i dono daa gi daha dogu haga langaadia i baahi nia daangada!”
LUK.1.26	Di madagoaa Elizabeth ne ono ono malama hai dama, gei God ga hagau mai tangada di langi Gabriel gi tama waahale i Galilee, go Nazareth, 
LUK.1.27	gi baahi tama ahina madammaa, dono ingoo go Mary, dela gu hagababa ang gi Joseph, tangada di madawaawa o David.
LUK.1.28	Tangada di langi ga hana gi baahi o mee, ga helekai, “Mary, di aumaalia gi madalia goe! Tagi e noho i doo baahi gei e haga maluagina goe!” 
LUK.1.29	Mary gu homouli gi nia helekai a maa, gei gu gologolo be nnadinga ana helekai le e hai bolo aha. 
LUK.1.30	Tangada di langi ga helekai, “Mary, hudee madagu, idimaa, tumaalia o God gu honu i doo baahi. 
LUK.1.31	Goe ga hai dama, ga haanau tama daane, gei goe ga wanga dono ingoo go Jesus.
LUK.1.32	Mee ga aamua, ga haga ingoo bolo “Tama ni di God Aamua Huoloo.” Tagi go God ga haga menege aga a mee e hai di king, gi hai be dono damana go David.
LUK.1.33	Mee ga hai di king ni di hagadili a Jacob, ga hana hua beelaa, gei dono henua la hagalee haga odi!” 
LUK.1.34	Mary ga helekai gi tangada di langi, “Nia mee aanei e mee di kila aga behee i dogu baahi, i di au di ahina hua e noho madammaa?” 
LUK.1.35	Tangada di langi ga helekai, “Di Hagataalunga Dabu ga hanadu gi oo nua, gei nia mahi o God Aamua Huoloo ga haga holi goe, deelaa di mee a di tama dabuaahia ga haga ingoo bolo “Tama a God.” 
LUK.1.36	Maanadu ina doo dangada go Elizabeth, dela e hai go nia daangada bolo di ahina dee hua, gei dolomeenei gei mee gu hai dama, gu ono ono malama, gei mee di ahina gu madumadua. 
LUK.1.37	Idimaa, di mee e deemee i baahi o God ai!”
LUK.1.38	Mary ga helekai, “Au di hege ni Tagi. Heia au gi hai be au helekai.” Tangada di langi ga hagatanga ga hana.
LUK.1.39	Muli hua nia mee aanei, gei Mary ga hagalimalima ga hana gi tama waahale i tenua gonduu o Judea. 
LUK.1.40	Mee ne hana gi di hale o Zechariah, ga hagaaloho gi Elizabeth. 
LUK.1.41	Di madagoaa Elizabeth ne longono ia Mary e hai dana hagaaloho, gei di tama i lodo o mee gu ngalungalua. Gei Elizabeth gu honu i di Hagataalunga Dabu, 
LUK.1.42	ga wolo gi nua,
LUK.1.42	“Mary, goe gu maluagina i baahi nia ahina huogodoo. E maluagina go di tama dela ga haanau kooe!”
LUK.1.43	Di mee haga goboina deenei e aha dela e hai mai gi di au, dela tinana o dogu Dagi e hanimoi e haga hidingaangala gi dogu baahi? 
LUK.1.44	Doo madagoaa ne hagaaloho mai, gei di tama dela i ogu lodo gu ngalungalua i dono tentene. 
LUK.1.45	Goe e maluagina, idimaa, go doo hagadonu nia helekai a Tagi ga kila aga i doo baahi!”
LUK.1.46	Mary ga helekai,
LUK.1.46	“Dogu manawa e hagaamu Tagi. 
LUK.1.47	Dogu hagataalunga e tentene gi God, dogu Dangada Hagamouli, 
LUK.1.48	i mee dela ne langahia dana hege dulii loo deenei! Dolomeenei ga huli gi muli, nia daangada huogodoo ga haga hagaamu au,
LUK.1.49	mai i nia hagadilinga mee haga goboina ala ne hai go God Aamua mai gi di au. Dono ingoo koia e dabuaahia. 
LUK.1.50	Mee e haga modongoohia dono dumaalia ang gi digau ala e hagalaamua ia, di adu dangada nei mo di adu dangada nei. 
LUK.1.51	Mee ne holo dono lima mogobuna gi daha, ga hagahuaidu nia hiihai digau ala e hagamuamua huogodoo. 
LUK.1.52	Mee ne daa nia king ala e hagamuamua gi daha mo nadau lohongo, ga haga menege aga digau ala lligi.
LUK.1.53	Mee ne haga maaluu digau ala e hiigai gi nia meegai humalia, ga hagau gi daha digau maluagina gi hula nadau mee e kae ai. 
LUK.1.54	Mee e dadaahi ana hagababa ang gi tadau maadua mmaadua, ne hanimoi belee hagamaamaa dana hege go Israel. 
LUK.1.55	Mee e langahia dono dumaalia ne hai ang gi Abraham mo ono hagadili huogodoo ga hana hua beelaa.”
LUK.1.56	Mary nogo noho i baahi Elizabeth nia malama e dolu. Nomuli, gei mee ga hana gi dono hale.
LUK.1.57	Gu dae gi di madagoaa Elizabeth e haanau ai, gei mee ga haanau dana dama daane. 
LUK.1.58	Digau ala i baahi o mee mo ono gau gu longono di humaalia o Tagi ang gi mee, gei digaula huogodoo gu tentene huoloo madalia a mee. 
LUK.1.59	Nia laangi e walu i muli di haanau di tama, gei digaula ga loomoi belee sirkumsais a mee, ga wanga di ingoo o maa go Zechariah, e haga ingoo i muli dono damana.
LUK.1.60	Tinana o maa ga helekai gi digaula, “Deeai, di ingoo o maa go John.” 
LUK.1.61	Digaula ga helekai gi mee, “E hai behee? John la hagalee di ingoo dahi dangada i lodo oo gau.” 
LUK.1.62	Digaula ga aau nadau lima gi tamana o tama, di ingoo behee dela e hiihai ginai e haga ingoo di tama. 
LUK.1.63	Zechariah ga aau ono lima gi gaamai di laagau baba, ga hihi, “Di ingoo o maa go John.” Gei digaula huogodoo gu goboina huoloo. 
LUK.1.64	Di madagoaa hua deelaa, gei Zechariah gu mee di leelee labelaa, geia ga daamada ga hagaamu a God. 
LUK.1.65	Digau o di gowaa deelaa huogodoo gu uli nadau gai huoloo, gei nia longo o nia mee aanei gu dele gi nia madagoaa huogodoo i hongo tenua gonduu o Judea. 
LUK.1.66	Digau huogodoo ala ne longono nia mee aanei gu hagabaubau mo di heheeu be di tama deenei la ga hai dana aha? Idimaa, gu modongoohia bolo nia mogobuna o Dimaadua la gu i-baahi di tama deenei.
LUK.1.67	Zechariah tamana o John gu honu i di Hagataalunga Dabu, ga hagi aga nnelekai a God:
LUK.1.68	“Gidaadou e hagaamu Tagi, di God o Israel, mee gu hanimoi belee hagamaamaa ana dama, ge e haga dagaloaha digaula. 
LUK.1.69	Mee ne dugu mai gi gidaadou dana Dangada Hagamouli aamua di hagadili ni David, go dana dangada hai hegau. 
LUK.1.70	Mee gu hagababa ang gi ana soukohp dabuaahia namua, 
LUK.1.71	bolo ia ga daa mai gidaadou gi daha mo tadau hagadaumee, mo nia mahi o digau ala e de hiihai mai gi gidaadou. 
LUK.1.72	Mee gu helekai bolo ia ga dumaalia ang gi tadau maadua mmaadua, ge e langahia dana hagababa dabu. 
LUK.1.73+LUK.1.74	Mee gu hai dana hagamodu gi tadau damana go Abraham, gei gu hagababa bolo ia e daa mai gidaadou gi daha mo tadau hagadaumee, ge e dumaalia mai gi gidaadou gi hai hegau gi deia gi dee lliga i dahi mee, 
LUK.1.75	bolo gi madammaa gidaadou, gei gi donu i ono mua i nia laangi huogodoo i di waalooloo o tadau mouli. 
LUK.1.76	Goe go dagu dama ga haga ingoo bolo di soukohp ni di God Aamua Huoloo, idimaa, goe ga hana i mua Tagi, e hagatogomaalia dono ala,
LUK.1.77	bolo goe gi agoago gi ana daangada di hai dela e mouli ai digaula, mai tumaalia o nadau huaidu. 
LUK.1.78	Tadau God le e manawa dumaalia ge e humalia. Mee e haga maalama gidaadou gi di maalama haga mouli. 
LUK.1.79	E ina digau huogodoo ala e noho i lodo di malu bouli o di made gi di maalama mai di langi, e dagi gidaadou i lodo di ala o di aumaalia.”
LUK.1.80	Di tama deelaa gu tomo aga dono mouli mo dono hagataalunga. Geia e noho i lodo di anggowaa ga dae loo gi dono haga gida ia gi digau Israel.
LUK.2.1	Di madagoaa deelaa, gei di king go Caesar Augustus ne dugu dana haganoho bolo nia daangada huogodoo dono henua le e hihi. 
LUK.2.2	Deenei di hihi dangada matagidagi i di madagoaa Quirinius di gobinaa o Syria. 
LUK.2.3	Digau huogodoo gu haga mmaanege gi nadau goaa donu, bolo gi hihi ginaadou. 
LUK.2.4	Joseph, tangada di hagadili a David, gu hagatanga i di waahale Nazareth i Galilee, ga hana gi Bethlehem, di waahale o David i lodo Judea, 
LUK.2.5	bolo gi dau ia e hihi ngaadahi mo Mary dela belee lodo gineia. Mary gu hai dama i di madagoaa deelaa. 
LUK.2.6	Di madagoaa meemaa e noho i Bethlehem, gei Mary gu dae gi dono madagoaa e haanau ai, 
LUK.2.7	gei mee ga haanau dana dama daane madua, ga hii a mee gi di gahu hii dama, ga dugu gi lodo di mee haangai manu, idimaa, di hale noho gainga la gu deeoo.
LUK.2.8	Digau hagaloohi siibi nogo hagaloohi nadau siibi i di boo i lodo henua. 
LUK.2.9	Tangada di langi o Tagi ga haga gida ia gi digaula, gei di maahina o Tagi ga ina digaula. Digaula gu uli nadau gai huoloo. 
LUK.2.10	Gei tangada di langi ga helekai gi digaula, “Goodou hudee mmaadagu, au e gowadu gi goodou di Longo Humalia e haga tentene ai digau huogodoo. 
LUK.2.11	Idimaa, Tangada Hagamouli gu haanau adu gi goodou boo nei i lodo di waahale o David. Mee go Christ go Tagi! 
LUK.2.12	Deenei dono haga modongoohia: Goodou ga gidee di tama dulii e hii gi di gahu hii dama e moe i lodo di mee haangai manu.” 
LUK.2.13	Di madagoaa hua deelaa, digau di langi dogologowaahee ga loomoi gi baahi tangada di langi deelaa, ga haga hagaamu a God, ga daahili:
LUK.2.14	“Hagaamuina God i di langi i nua loo, gei di aumaalia i henuailala ang gi digau ala e manawa lamalia ginai mee!”
LUK.2.15	Di madagoaa digau di langi ne hagatanga, ga hula gi di langi, gei digau hagaloohi siibi ga helehelekai i nadau mehanga, “Gidaadou ga hula gi Bethlehem, gi gidee gidaadou di mee ne hai, dela ne hagi mai go Tagi.” 
LUK.2.16	Digaula ga limalima ga hula, ga gidee Mary mo Joseph, mo tama dulii e moe i lodo di mee haangai manu. 
LUK.2.17	Digau hagaloohi siibi ne gidee ginaadou di tama dulii deelaa, gei digaula ga hagi ang gi Joseph mo Mary nia helekai a tangada di langi ala ne hai ang gi ginaadou i di hai o tama dulii deelaa. 
LUK.2.18	Digau huogodoo ne longono nia helekai digau hagaloohi siibi, la gu goboina huoloo. 
LUK.2.19	Mary ga langahia nia mee huogodoo, ga mamaanadu hua i ono lodo. 
LUK.2.20	Digau hagaloohi siibi ga hula gi muli, e dadaahili hagaamu a God i nia mee huogodoo ala ne longono, gei gu mmada ginai, gu kila be nnelekai tangada di langi ala ne hai.
LUK.2.21	Muli nia laangi e walu, gei di tama ga sirkumsais, gei digaula ga gahi di ingoo o maa go Jesus, gi hai be di ingoo tangada di langi dela ne wanga gi mee i mua, gei mee digi hai di tama.
LUK.2.22	I muli di nau haga madammaa be di hai Nnaganoho Moses, gei Joseph mo Mary ga lahi di tama gi Jerusalem belee hagadabu ang gi Dimaadua,
LUK.2.23	gadoo be nnelekai ala ne hihi i lodo Nnaganoho Tagi: “Nia ulu mmaadua daane huogodoo le e hagadabu ang gi Dimaadua.”
LUK.2.24	Gei meemaa gu kae labelaa nau mee e tigidaumaha gi hai be di mee dela gu haganoho mai baahi Dimaadua, “nia mwuroi e lua be nia damaa manu-“pigeon” e lua.” 
LUK.2.25	Di madagoaa deelaa, gei taane dono ingoo go Simeon e noho i Jerusalem. Mee tangada hai mee donu, ge e hagalaamua a God, nogo talitali di haga mouli o Israel, gei di Hagataalunga Dabu gu i dono baahi. 
LUK.2.26	Di Hagataalunga Dabu la gu haga donu gi mee bolo mee hagalee made i mua dono gidee ia di Mesaia dela ne hagababa go Dimaadua. 
LUK.2.27	Go di Hagataalunga hua deelaa ga dagi a mee gi di Hale Daumaha. Di madagoaa tamana mo tinana o Jesus ne laha mai a mee gi lodo di Hale Daumaha gi hai be nnelekai o Nnaganoho, 
LUK.2.28	Simeon ga daa di tama, ga daahi, ga danggee ang gi God boloo:
LUK.2.29	“Meenei Tagi, dolomeenei goe gu daahi dau hagababa, gei goe gu mee hua di dugu anga dau hege gi hana i di aumaalia. 
LUK.2.30	Au gu mmada donu dau haga mouli, 
LUK.2.31	dela gu hagatogomaalia kooe i mua nia daangada huogodoo. 
LUK.2.32	Di maalama e haga modongoohia doo hiihai gi digau tuadimee, ge e gaamai doo madamada gi au dama Israel.”
LUK.2.33	Tamana mo tinana o di tama gu goboina nia helekai a Simeon ala nogo helekai i di tama. 
LUK.2.34	Simeon ga haga maluagina meemaa, ga helekai gi Mary, go tinana o di tama, “Tama deenei ne hilihili go God belee hagahuaidu gei e haga mouli digau dogologo o Israel. Mee ga hai di haga modongoohia mai baahi o God dela ga helekai hai baahi ginai digau dogologo, 
LUK.2.35	ga haga modongoohia aga nadau maanadu hagammuni. Di manawa gee le e hai gadoo be di hulumanu daua ma ga daalo doo hadu manawa.
LUK.2.36	Soukohp ahina Anna, tama ahina ni Phanuel, tangada di madawaawa o Asher. Mee di ahina gu madumadua, ne hai dono lodo nia ngadau e hidu. 
LUK.2.37	Muli di made dono lodo, gei mee nogo noho hua dono dina. Mee gu huowalu maa haa ono ngadau, gei mee digi hagatanga gi daha mo di Hale Daumaha. Boo mo aa, e daumaha ang gi God, e noho hagaonge mo di hai dalodalo. 
LUK.2.38	Di aawaa hua deelaa gei mee ga dau, ga hai dana danggee ang gi God, mo di helekai i di tama ang gi digau huogodoo ala e tali gi God bolo gi haga mehede ina Jerusalem.
LUK.2.39	Meemaa ga lawa loo i di nau hai nia hegau gi hai be Nnaganoho a Tagi, ga hula gi muli gi Galilee gi di nau guongo go Nazareth.
LUK.2.40	Di tama ne madua aga gu maaloo, gu honu i di kabemee, gei di haga maluagina o God gu madalia a mee.
LUK.2.41	Nia ngadau huogodoo nia maadua Jesus e hula gi Tagamiami Pasoobaa i Jerusalem.
LUK.2.42	Jesus gu madangaholu maa lua ono ngadau, gei digaula ga hula gi Tagamiami deelaa, be nadau hai nogo hulahula. 
LUK.2.43	I muli Tagamiami ne lawa, gei digaula ga hula gi nadau guongo, gei tama daane go Jesus gu noho hua i Jerusalem, gei nia maadua digi iloo. 
LUK.2.44	Meemaa e hagabau bolo mee i lodo digau dogologo ala e hula, gei meemaa ga hula i di laangi dogomaalia, ga daamada ga halahala a mee gi baahi nau gau mo nau ihoo. 
LUK.2.45	Meemaa digi gidee a mee, ga hula gi muli gi Jerusalem, e halahala a mee. 
LUK.2.46	I muli nia laangi e dolu, meemaa ga gidee a mee i lodo di Hale Daumaha, e noho i baahi digau agoago o Jew, e hagalongolongo gi nia helekai digaula mo di heheeu ana mee. 
LUK.2.47	Digau huogodoo ne longono nia helekai kabemee a maa ne helekai gi nia heeu digaula, digaula gu goboina huoloo. 
LUK.2.48	Nia maadua o maa gu goboina di nau gidee a mee, gei tinana o maa ga helekai, “Dagu dama daane, ma di aha ne hai kooe? Gimaua gu uli mau gai i di mau halahala goe!” 
LUK.2.49	Jesus ga helekai, “Goolua e halahala au eiaha? Goolua e de iloo bolo au belee hai loo gi noho i lodo di hale o dogu Damana?” 
LUK.2.50	Meemaa digi modongoohia telekai a maa. 
LUK.2.51	Jesus ga hana i muli meemaa gi Nazareth, di gowaa nogo hagalongo iei mee gi meemaa. Tinana o maa e daahi hagahumalia nia mee huogodoo aanei i ono lodo. 
LUK.2.52	Jesus gu tomo aga i dono huaidina mo dono iloo mee, gu hiihai ginai a God mo nia daangada.
LUK.3.1	Di madangaholu maa lima ngadau o Caesar Tiberrius nogo dagi, Pontius Pilate nogo gobinaa o Judea, gei Herod nogo dagi Galilee, dono duaahina go Philip nogo dagi Ituraea mo Trachonitis, Lysanias nogo dagi a Abilene, 
LUK.3.2	gei Annas mo Caiaphas nia dagi aamua hai mee dabu. Deenei di madagoaa nia helekai a God ne dau i John, go tama Zechariah, i lodo di anggowaa. 
LUK.3.3	Gei John ga hana laa lodo di guongo dela iai di monowai Jordan, ga agoago, “Huli gi daha mo godou haihai huaidu gei gi babdais, gei God ga dumaalia adu gi goodou i godou huaidu!” 
LUK.3.4	Gadoo be di mee dela gu hihi i lodo di beebaa a soukohp Isaiah,
LUK.3.4	“Tangada e wolowolo i lodo di anggowaa, boloo, Haga aadee ina di ala o Tagi gi togomaalia, haga huudonu ina nia ala e hana iei mee.
LUK.3.5	Nia gowaa bogobogo la gi haawa gi honu, nia gonduu llauehe mono gonduu lligi la gi hagababa ina. Nia ala pigapiga la gi haga huudonu ina, gei nia ala dungadunga gi heia gi malallali. 
LUK.3.6	Nia daangada huogodoo ga gidee di Hagamouli a God!”
LUK.3.7	Nia daangada dogologo ne loomoi gi John belee babdais. Gei mee ga helekai, “Goodou e hai be nia gihaa! Ma koai ne helekai bolo goodou e mee di llele gi daha mo di hagawelewele o God dela ga dau mai?
LUK.3.8	Heia nia mee ala e haga modongoohia bolo goodou gu huli gi daha mo godou huaidu, gei hudee daamada e helehelekai boloo, Tadau damana la go Abraham. Au e hagi adu gi goodou bolo God le e mee di huli nia hadugalaa aanei gi hai nia dama ni Abraham!
LUK.3.9	Talai gu togomaalia belee hele nia laagau ala hagalee hua humalia, e hele gi daha ga dudu.”
LUK.3.10	Nia daangada ga heeu gi John, “Gimaadou ga hai di madau aha?” 
LUK.3.11	Gei mee ga helekai, “Be koai hua e lua ono gahu, geia gi wanga ina di gahu e dahi gi tangada dela dono gahu ai. Koai ana meegai i golo, geia gi haga loholoho ngaadahi gi digau ala e hiigai.” 
LUK.3.12	Hunu gau hagabudu dagitedi gu loomoi belee babdais, ga heeu gi mee, “Tangada agoago, gimaadou e hai di madau aha?”
LUK.3.13	Mee ga helekai, “Hudee hagabudu mee laa hongo godou mee ala e donu belee hagabudu.” 
LUK.3.14	Hunu gau daua ga heeu gi mee, “Gei gimaadou e hai di madau aha?”
LUK.3.14	Mee ga helekai, “Hudee kaina nia bahihadu nia daangada, be e hagahuaidu tangada i di kai tilikai. Gi dohu hua gi godou hui donu.” 
LUK.3.15	Nia daangada gu iai nadau hagadagadagagee e hidihidi be John la go di Mesaia. 
LUK.3.16	Gei John ga helekai gi digaula huogodoo, “Au e babdais goodou gi nia wai, gei tangada dela koia e aamua i di au, le e hanimoi i golo. Au e dee tau loo bolo e wwede nia uga o nia suudi o maa. Mee ga babdais goodou gi di Hagataalunga Dabu mo di ahi. 
LUK.3.17	Mee dana daawolo hili lii, ga wanga nia lii palaawaa gi lodo di hale benebene mee, gei nia gili ga kili gi lodo di ahi e deemee di made.” 
LUK.3.18	Nia ala kai e logo ne hai go John i dono helekai hagamahi e haga modongoohia gi digaula di Longo Humalia. 
LUK.3.19	John nogo helekai hai baahi gi gobinaa Herod, i mee ne hai dono lodo gi Herodias, di lodo ni dono duaahina daane, gu hai labelaa ana mee huaidu e logo.
LUK.3.20	Gei Herod ga hai dana hai koia e huaidu, ga hudu a John gi lodo di hale galabudi.
LUK.3.21	Muli hua nia daangada huogodoo ne babdais go John, gei Jesus gu babdais labelaa. Dono madagoaa nogo dalodalo, gei di langi gu mahuge, 
LUK.3.22	gei di Hagataalunga Dabu ga haneia gi hongo o mee, e dina gi di mwuroi. Gei di lee ga haneia i di langi, “Goe go dagu Dama donu hagalabagau. Au e manawa lamalia adu gi di goe.”
LUK.3.23	Di madagoaa Jesus ne daamada ana hegau, gei mee gu motolu ono ngadau. Nia daangada e hai bolo mee tama ni Joseph, go tama daane Heli, 
LUK.3.24	Heli go tama daane a Matthat, Matthat go tama daane Levi, Levi go tama daane a Melchi, Melchi go tama daane a Jannai, Jannai go tama daane a Joseph, 
LUK.3.25	Joseph go tama daane a Mattathias, Mattathias go tama daane a Amos, Amos go tama daane Nahum, Nahum go tama daane a Esli, Esli go tama daane a Naggai, 
LUK.3.26	Negai go tama daane a Maath, Maath go tama daane a Mattathias, Mattathias go tama daane a Semein, Semein go tama daane a Sosek, Sosek go tama daane a Soda, 
LUK.3.27	Soda go tama daane a Joanan, Joanan go tama daane a Rhesa, Rhesa go tama daane a Zerubbabel, Zerubbabel go tama daane a Shealtiel, Shealtiel go tama daane a Neri, 
LUK.3.28	Nirai go tama daane a Melchi, Melchi go tama daane a Addi, Addi go tama daane a Cosam, Cosam go tama daane a Elmadam, Elmadam go tama daane a Er, 
LUK.3.29	Er go tama daane a Joshua, Joshua go tama daane a Eliezer, Eliezer go tama daane a Jorim, Jorim go tama daane a Matthat, Matthat go tama daane a Levi, 
LUK.3.30	Levi go tama daane a Simeon, Simeon go tama daane a Judah, Judah go tama daane a Joseph, Joseph go tama daane a Jonam, Jonam go tama daane a Eliakim, 
LUK.3.31	Eliakim go tama daane a Melea, Melea go tama daane a Menna, Menna go tama daane a Mattatha, Mattatha go tama daane a Nathan, Nathan go tama daane a David, 
LUK.3.32	David go tama daane a Jesse, Jesse go tama daane a Obed, Obed go tama daane a Boaz, Boaz go tama daane a Salmon, Salmon go tama daane a Nahshon, 
LUK.3.33	Nahshon go tama daane a Amminadab, Amminadab go tama daane a Admin, Admin go tama daane a Arni, Arni go tama daane a Hezron, Hezron go tama daane a Perez, Perez go tama daane a Judah, 
LUK.3.34	Judah go tama daane a Jacob, Jacob go tama daane a Isaac, Isaac go tama daane a Abraham, Abraham go tama daane a Terah, Terah go tama daane a Nahor, 
LUK.3.35	Nahor go tama daane a Serug, Serug go tama daane a Reu, Reu go tama daane a Peleg, Peleg go tama daane a Eber, Eber go tama daane a Shelah, 
LUK.3.36	Shelah go tama daane a Cainan, Cainan go tama daane a Arphaxad, Arphaxad go tama daane a Shem, Shem go tama daane a Noah, Noah go tama daane a Lamech, 
LUK.3.37	Lamech go tama daane a Methuselah, Methuselah go tama daane a Enoch, Enoch go tama daane a Jared, Jared go tama daane a Maheilalial, Maheilalial go tama daane a Cainan, 
LUK.3.38	Cainan go tama daane a Enosh, Enosh go tama daane a Seth, Seth go tama daane a Adam, Adam go tama daane a God.
LUK.4.1	Jesus ga hagatanga i Jordan, geia gu honu i di Hagataalunga Dabu dela e lahi a mee gi lodo di anggowaa. 
LUK.4.2	Gei mee ga noho i lodo di anggowaa i nia laangi e madahaa, ga hagamada go Satan. I lodo nia laangi aalaa, gei mee digi miami, gei mee gu hiigai huoloo. 
LUK.4.3	Satan ga helekai gi mee, “Maa goe di Tama ni God, helekai gi di hadugalaa deenei gi hai di palaawaa.” 
LUK.4.4	Jesus ga helekai, “Ma gu lawa di hihi i lodo di Beebaa Dabu boloo: Ma hagalee go nia palaawaa la hua ala e mee di haga mouli tangada.”
LUK.4.5	Satan ga lahi labelaa a mee gi di gowaa nnoonua, ga haga mmada a mee gi nia henua huogodoo i henuailala i tama madagoaa bodobodo, 
LUK.4.6	ga helekai gi mee, “Au ga gowadu gi di goe nia mogobuna huogodoo aanei mo nia maluagina o nia henua aanei. Idimaa, gu dugu mai gi di au, gei au e mee hua di wanga nia maa gi tangada dela e hiihai ginai au. 
LUK.4.7	Nia mee aanei huogodoo e gowadu gi di goe, maa goe ga daumaha mai.” 
LUK.4.8	Jesus ga helekai, “Ma gu lawa di hihi i lodo di Beebaa Dabu boloo: Daumaha ang gi Dimaadua go doo God, go mee hua e hai hegau ginai goe!”
LUK.4.9	Satan ga lahi labelaa a mee gi Jerusalem, ga dugu gi do gowaa mugi nua o di Hale Daumaha, ga helekai gi mee, “Maa goe di Tama ni God, hobo gi daha mo di gowaa deenei. 
LUK.4.10	Idimaa, ma gu lawa di hihi i lodo di Beebaa Dabu boloo: God ga helekai gi ana gau di langi gi benabena ina goe gi humalia.
LUK.4.11	Gu hai labelaa boloo: Digaula ga kumi laa goe gi dee tale oo wae gi nia hadu.”
LUK.4.12	Jesus ga helekai, “Ma gu lawa di hihi boloo: Goe hudee hagamada ina Dimaadua, go doo God.”
LUK.4.13	Di madagoaa Satan ne lawa di hagamadamada Jesus, gei mee ga hagatanga gi daha mo mee i tama madagoaa bodobodo.
LUK.4.14	Jesus gu maaloo mai i di Hagataalunga Dabu, geia ga hana gi muli gi Galilee. Dono longo gu dele i nia madagoaa huogodoo ala i golo. 
LUK.4.15	Gei mee e hai ana agoago i lodo nia synagogee digaula, huogodoo gu haga hagaamu a mee.
LUK.4.16	Jesus ga hana gi Nazareth, di gowaa dela ne tomo aga ieia, ga ulu gi lodo synagogee i di Laangi Sabad be dana hai nogo haihai. Gei mee ga duu aga belee dau dana Beebaa Dabu. 
LUK.4.17	Gei digaula ga gaamai di beebaa soukohp Isaiah gi mee, ga huge di beebaa deelaa, ga dau di gowaa dela e hihi boloo:
LUK.4.18	“Di Hagataalunga o Dimaadua la gu i dogu baahi. Mee gu hagatulu au gi agoago ina di Longo Humalia ang gi digau hagaloale. Mee ne hagau mai au gi hagadele ina gi digau ala e lawalawa gi maahede, mo digau ala e dee gida gi gidee, gi haga maahede ina digau ala e noho i lodo di haingadaa,
LUK.4.19	gi hagadele ina bolo di madagoaa gu dae mai, go di madagoaa Tagi e haga dagaloaha ana daangada.”
LUK.4.20	Jesus ga wini di beebaa deelaa, ga wanga gi tangada hai hegau, ga noho gi hongo dono lohongo. Huogodoo ala i lodo synagogee, e daumada a mee, 
LUK.4.21	mee ga daamada ga helekai, “Digau nei, dangi nei nia helekai di Beebaa Dabu ala gu longono goodou, la gu kila aga i tadau baahi!” 
LUK.4.22	Digaula huogodoo gu tene gi mee huoloo, gei gu goboina i nia helekai humalia aalaa, ala ne loomoi i baahi o mee. Digaula ga helekai, “Mee hagalee go tama daane Joseph?” 
LUK.4.23	Jesus ga helekai gi digaula, “Au e iloo bolo goodou ga hai di ala kai mai gi di au boloo: Togidaa, goe gi bida hagahili ina goe! Gei goodou ga helekai mai labelaa boloo: Nia mee haga goboina bolo ne hai kooe i Capernaum, gi heia labelaa kooe i lodo doo guongo donu.” 
LUK.4.24	Gei mee ga duudagi adu hua, ga helekai, “Goodou gi iloo, bolo ma soukohp e hagalabagau i lodo dono guongo donu ai.
LUK.4.25	“E donu bolo nia ahina gu mmade nadau lodo e dogologowaahee i Israel i di madagoaa soukohp Elijah, i di madagoaa di ua digi doo nia ngadau e dolu mo di baahi, mo dono dau magamaga damana gu gahu tenua deelaa.
LUK.4.26	Gei di maa tangada ai i lodo Israel ne hagau ginai Elijah, dela hua go di ahina i Zarephath i lodo tenua go Sidon.
LUK.4.27	Gadoo be di madagoaa soukohp Elisha, nogo iai di magi genegene i Israel, gei deai tangada i digaula ne hili ga madammaa ai, dela hua go Naaman, tangada o Syria.”
LUK.4.28	Digau huogodoo nogo i lodo synagogee gu hagawelewele huoloo i di nadau longono nia helekai aanei. 
LUK.4.29	Digaula ga lahi a Jesus gi daha mo di waahale gi tomo di gonduu dela ne hau ai di nadau waahale, belee bale a mee gi doo gi di gowaa helemodu. 
LUK.4.30	Gei Jesus ga hana laa lodo digaula, ga hana gi daha mo digaula.
LUK.4.31	Nomuli, Jesus ga hana gi Capernaum, di waahale i Galilee, ga agoago gi nia daangada i di Laangi Sabad. 
LUK.4.32	Nia daangada huogodoo gu goboina nia agoago a maa, i mee e agoago i di mogobuna.
LUK.4.33	Taane i lodo synagogee, iai di hagataalunga huaidu i ono lodo, mee ga wolo gi nua, 
LUK.4.34	“Jesus o Nazareth, ma di aha e hiihai ginai goe i gimaadou? Goe ne hanimoi belee hagahuaidu gimaadou? Au e iloo eau goe tangada dabuaahia kae hegau a God!” 
LUK.4.35	Jesus ga hagabuhi gi di hagataalunga huaidu, “Noho dee muu, ulu mai gi daha mo taane deenaa!”
LUK.4.35	Gei di hagataalunga huaidu ga hagahinga taane gi lala i mua digaula, ga ulu gi daha mo mee ge digi hai dana huaidu gi mee. 
LUK.4.36	Nia daangada huogodoo gu goboina ga helehelekai, “Ma nia helekai aha aanei? Mee e mogobuna di helekai gi nia hagataalunga huaidu, gei digaula e ulu mai gi daha!” 
LUK.4.37	Di longo o Jesus gu dele i nia madagoaa huogodoo i lodo tenua deelaa.
LUK.4.38	Jesus ga hagatanga gi daha mo synagogee, ga hana gi di hale o Simon. Tinana di lodo Simon e magi welengina huoloo. Digaula ga helekai gi Jesus i di ahina deelaa. 
LUK.4.39	Jesus ga menege adu gi mee, ga helekai gi di magi welengina gi ulu mai gi daha. Di magi welengina gu ulu mai gi daha, mee ga ala aga, ga nnoo i nua, ga hagamaamaa digaula. 
LUK.4.40	Hiahi ia di mee, digau huogodoo ala nadau ihoo magi i nia hagadilinga magi e logo, ga laha mai digaula gi Jesus. Mee ga dugu ono lima gi hongo digaula huogodoo, e hagadau dagidahi, ga hagahili digaula. 
LUK.4.41	Nia hagataalunga huaidu ala e ulu gi daha mo digau dogologo e wwolowwolo, “Goe go Tama a God!”
LUK.4.41	Jesus gu de hiihai gi digaula, digi dumaalia gi digaula gi helekai, i digaula gu iloo bolo mee go di Mesaia.
LUK.4.42	Hooaga haga luada loo, Jesus ga hana gi daha mo di waahale gi di gowaa lomo modogoia. Gei nia daangada ga daamada ga halahala a mee, ga gidee a mee, ga tangi gi mee bolo mee gi hudee hagatanga gi daha mo ginaadou. 
LUK.4.43	Mee ga helekai gi digaula, “Au e hai loo gi agoago di Longo Humalia o Tenua o God gi nia waahale labelaa ala i golo, idimaa, deelaa di mee a God ne hagau mai ginai au belee hai.” 
LUK.4.44	Mee ga agoago i lodo nia synagogee i lodo tenua hagatau deelaa.
LUK.5.1	Jesus nogo duu i taalinga Tai Gennesaret, nia daangada nogo honohono ginaadou i nadau loo adu gi Jesus belee hagalongo nia helekai a God.
LUK.5.2	Mee ga gidee ia nia boodi e lua e haga pale aga i tongotai. Digau hai iga gu hula gu gaugau nadau kau. 
LUK.5.3	Jesus ga gaga gi hongo di boodi a Simon, ga helekai gi mee gi hologia dulii gi daha mo tongotai. Jesus ga noho i hongo di boodi, ga agoago gi digau dogologo aalaa. 
LUK.5.4	Mee ga haga lawa ana agoago, ga helekai gi Simon, “Hologia di boodi gi di gowaa honu, dugua gi lala nia kau gubenge.” 
LUK.5.5	Simon ga helekai, “Meenei Tagi, gimaua gu gubenge mai loo boo, gu duadua, gei digi kumi iga. Gei goe bolo gi dugua nia kau, gei au ga dugu nia kau.”
LUK.5.6	Meemaa ga dugu nia kau gi lala, gu bulou nau iga logowaahee. Nia kau la bolo ga mahaahaa.
LUK.5.7	Gei meemaa ga lialiagi gi nau ihoo boodi gi lloomoi e hagamaamaa ginaua. Digaula ga lloomoi, ga haa nadau boodi e lua gu hontula bolo ga aabulu. 
LUK.5.8	Simon Peter ne mmada gi nia mee ala ne hai beenei, gei mee ga dogoduli gi lala i mua o Jesus, ga helekai, “Meenei Tagi, hana gi daha mo au! Au tangada huaidu!” 
LUK.5.9	Mee mo ono ehoo gu goboina tagabae iga ala ne hai go ginaadou. 
LUK.5.10	Nia hoo o Simon, James mo John go nia dama daane Zebedee la gu goboina labelaa ginaua. Jesus ga helekai gi Simon, “Goe hudee madagu, tugi dolomeenei ga huli gi muli, gei goe ga haangodo gi nia daangada.” 
LUK.5.11	Digaula ga hudi aga nia boodi i tongotai, ga diiagi nia mee huogodoo, ga daudali a Jesus.
LUK.5.12	Nomuli, gei Jesus nogo i lodo di waahale dela nogo iai taane e hai dono magi genegene. Taane deelaa ga mmada gi Jesus, ga bala gi lala ga dangidangi, “Meenei, maa goe e hiihai, heina au gi madammaa!”
LUK.5.13	Jesus ga hagadau dae adu, ga bili gi mee, ga helekai, “Uaa, au e hiihai. Madammaa!” Di madagoaa hua deelaa, gei di magi genegene gu hili. 
LUK.5.14	Jesus ga bule gi mee, “Hudee hagi anga ina di mee deenei gi tangada e dahi, hana haga huudonu gi tangada hai mee dabu, gi haga dina ina goe, ga lawa, ga hai dau tigidaumaha be di hai a Moses dela gu dugu, belee haga modongoohia gi digaula bolo goe gu madammaa.”
LUK.5.15	Di longo o Jesus gu dele labelaa koia gi nonua, gu modoho gi daha, gei digau dogologo ne loomoi belee hagalongo gi mee, ge e hagahili nadau magi. 
LUK.5.16	Gei mee ga hana gi di gowaa lomo e dalodalo.
LUK.5.17	Nomuli, gei Jesus nogo agoago, nia Pharisee mono gau haga dondonu haganoho e noho i golo. Digaula ne loomoi mai nia waahale huogodoo Galilee, Judea, mo mai Jerusalem. Di mogobuna o Dimaadua gu i-baahi o Jesus e hagahili nia magi. 
LUK.5.18	Hunu daane ne lloomoi e aamo di nadau daane mmade ono wae i hongo di hada. Digaula e hagamahi belee laha mai taane deenei gi mua o Jesus i lodo di hale. 
LUK.5.19	Idimaa gu dogologowaahee, di gowaa e oo di lahi a mee gi lodo ai, gei digaula ga lahi a mee gi hongo di hale, ga haga bongoo di gowaa e haga hege ia a mee i hongo dono moenge gi lodo digau dogologo i mua o Jesus. 
LUK.5.20	Jesus ga gidee ia nia hagadonu digaula, mee ga helekai gi taane deelaa, “Dogu ihoo hagaaloho, oo huaidu gu maahede.” 
LUK.5.21	Digau hagadondonu haganoho mo nia Pharisee ga daamada ga helehelekai i nadau mehanga, “Taane deenei la koai, dela e helekai hai baahi gi God? Tangada e mee di wwede nia huaidu ai, go God hua modogoia!” 
LUK.5.22	Jesus gu iloo nia maanadu digaula, ga helekai, “Goodou e aha ala e hagabaubau beenaa?” 
LUK.5.23	Dehee di mee e haingoohia belee helekai boloo, Oo huaidu la gu maahede, be e helekai boloo, Duu i-nua, haele? 
LUK.5.24	Au ga haga modongoohia adu gi goodou bolo Tama Tangada le e aamua i henuailala, e mee di wwede ana huaidu.”
LUK.5.24	Gei mee ga helekai gi tangada mmade ono wae, “Au e helekai adu duu i-nua, dahi aga ina doo moenge, hana gi doo hale.” 
LUK.5.25	Di madagoaa hua deelaa, gei taane ga duu i-nua i mua digaula huogodoo, ga dahi aga dono moenge, ga hana gi dono hale mo di hagaamu a God. 
LUK.5.26	Digaula gu goboina, gu mmaadagu, ga hagaamu a God, ga helekai, “Gidaadou gu mmada gi nia mee haga goboina dangi nei!”
LUK.5.27	Muli di mee deenei, Jesus ga hana ga gidee ia tangada hagabudu dagitedi go Levi, e noho i lodo dono oobidi. Jesus ga helekai, “Daudali mai au.” 
LUK.5.28	Levi ga duu i-nua ga diiagi ana mee huogodoo, ga daudali a mee. 
LUK.5.29	Levi gu hai dana hagamiami damana i dono hale gi Jesus, digau hagabudu dagitedi dogologo i golo mono gau labelaa i baahi digaula. 
LUK.5.30	Hunu Pharisee mono gau haga dondonu haganoho o di nadau buini, e helekai haga de hiihai gi nia dama agoago a Jesus boloo, “Maeaha dela goodou e miami ge e inu i baahi digau hagabudu dagitedi mono balu daangada?”
LUK.5.31	Jesus ga helekai gi digaula, “Digau ala hagalee magi la hagalee halahala togidaa, go digau magi la hua. 
LUK.5.32	Au hagalee ne hanimoi belee gahigahi digau e donu, ne hanimoi gi digau huaidu, gi daahuli nadau lodo.
LUK.5.33	Hunu gau ne helekai gi Jesus, “Nia dama agoago John nogo noho hagaonge i nia madagoaa e logo ge e hai dalodalo. Nia dama agoago nia Pharisee nogo hai labelaa beelaa, gei au dama agoago e miami ge e inu.” 
LUK.5.34	Jesus ga helekai, “Goodou e hagamaanadu bolo goodou e mee di hai digau tagamiami haga hai lodo gi noho hagaonge i di madagoaa taane hai lodo i baahi digaula? E deemee di hai beelaa! 
LUK.5.35	Gei di madagoaa i golo, taane hai lodo ga lahi gi daha mo digaula, gei digaula ga noho laa hagaonge.” 
LUK.5.36	Jesus ga helekai labelaa gi digaula di ala kai deenei, “Tangada e haahi dana mee gahu i di gahu hoou belee pono di gahu bobo ai. Maa ga hai beelaa, gei di gahu hoou la ga mahaa, idimaa, di gahu hoou hagalee tau gi di gahu bobo. 
LUK.5.37	Tangada e hagahau ana waini hoou gi lodo nia mee dugu waini pobo ai, idimaa, nia waini hoou la ga haahi di mee dugu waini, gei nia waini la ga malingi, gei nia mee dugu waini la ga mooho. 
LUK.5.38	Gei deeai, nia waini hoou le e hai gi hagahau gi lodo nia mee dugu waini hoou. 
LUK.5.39	Tangada e hiihai gi nia waini hoou ai i muli dono inu nia waini gu duai. Mee ga helekai bolo nia waini ala gu duai la koia e humalia.
LUK.6.1	Jesus nogo hana i lodo nia gowaa dogi laagau ‘wheat’ i di Laangi Sabad. Nia dama agoago a maa ga daamada ga hagi nadau hua laagau ‘wheat’, ga milimili i lodo nadau lima, ga gai nia lii nia maa.
LUK.6.2	Hunu Pharisee ga helekai, “Goodou e aha ala e hai nia mee ala gu hai i lodo tadau haganoho bolo hagalee hai i di Laangi Sabad?” 
LUK.6.3	Jesus ga helekai gi digaula, “Goodou digi daulia di mee a David ne hai tolongo o mee mo ono ehoo ne hiigai?
LUK.6.4	Mee ne hana gi lodo di Hale o God, ga kae nia palaawaa ala gu hagadabu gi God, ga gai, ga wanga gi ono ehoo. Gei di maa e hai baahi gi tadau haganoho ma ga gai nia maa, ala hua go digau hai mee dabu.”
LUK.6.5	Jesus ga helekai, “Tama Tangada la go di Tagi o di Laangi Sabad.”
LUK.6.6	Di Laangi Sabad nomuli, gei Jesus ga ulu gi lodo synagogee, ga agoago, gei di maa taane i golo gu made dono lima gau donu. 
LUK.6.7	Digau haga dondonu haganoho mono Pharisee e golomada i mee be mee e hagahili ana magi i di Laangi Sabad, gei digaula gu mee hua di hagahuaidu a mee ga hai baahi gi mee. 
LUK.6.8	Gei Jesus e iloo ia nia maanadu digaula, ga helekai gi taane deelaa, “Duu i-nua, duu mai gi mua.” Gei mee ga duu aga ga duu gi mua digaula. 
LUK.6.9	Gei Jesus ga helekai gi digaula, “Au e heeu adu gi goodou: Ma ni aha ala e dugu mai go tadau haganoho bolo gi heia i di Laangi Sabad? E hagamaamaa be e hagahuaidu? E benebene di mouli o tangada, be e hai gi huaidu?” 
LUK.6.10	Gei mee ga mmada gi digaula huogodoo, ga helekai gi taane deelaa, “Holohia doo lima gi daha.” Gei mee ga holo dono lima, gei gu hili. 
LUK.6.11	Gei digaula gu hagawelewele, gu helehelekai i nadau mehanga be dehee di nadau mee ga hai gi Jesus.
LUK.6.12	Muli hua, gei Jesus ne hana gi tomo di gonduu belee dalodalo, gu noho i golo i di boo deelaa, e hai ana dalodalo ang gi God. 
LUK.6.13	Dono luada, gei mee ga gahigahi mai ana dama agoago, ga hilihili ana gau dilongoholu maa lua, ga haga ingoo bolo digau agoago hagau: 
LUK.6.14	Simon (dela e haga ingoo labelaa go mee bolo Peter) mo dono duaahina go Andrew, James mo John, Philip mo Bartholomew, 
LUK.6.15	Matthew mo Thomas, James tama daane a Alphaeus, mo Simon (dela e haga ingoo bolo di “Patriot”), 
LUK.6.16	Judas tama daane James, mo Judas Iscariot tangada ne wanga a Jesus.
LUK.6.17	Dono haneia i tomo di gonduu ginaadou mo ana gau agoago hagau, gei Jesus ga duu i hongo di gowaa baba huudonu, mo ana dama agoago dogologo. Gei nia hagabuulinga gau dogologo i golo ne loomoi i Judea mo Jerusalem, mo i nia waahale go Tyre mo Sidon ala i tongotai. 
LUK.6.18	Digaula ne lloomoi belee hagalongo gi nia agoago a maa, e hagahili nadau magi. Gei digau ala nogo hagahuaidu go nia hagataalunga huaidu ne lloomoi labelaa, gu hagahili. 
LUK.6.19	Digau huogodoo e hagamada belee bili gi mee, idimaa nia mogobuna ala e loomoi i baahi o mee e hagahili ginaadou huogodoo.
LUK.6.20	Jesus ga mmada gi ana dama agoago, ga helekai, “E maluagina go goodou ala e hagaloale, idimaa, Tenua o God la ni goodou! 
LUK.6.21	E maluagina go goodou ala e hiigai dolomeenei, goodou ga haangai gi maaluu.
LUK.6.21	E maluagina go goodou ala e tangi dolomeenei, goodou ga gadagada. 
LUK.6.22	E maluagina go goodou maa nia daangada ga hudiou adu, bae goodou gi daha, e haga teetee goodou, gei e helekai bolo goodou digau hai mee huaidu, idimaa goodou e daudali Tama Tangada!
LUK.6.23	Gi tentene gi nia mee aanei ma ga kila aga, gei gi gaalege tentene, idimaa, di hui damanaiee gu hagatogomaalia adu gi goodou i di langi. Idimaa, nadau maadua mmaadua nogo hai nadau hai beenei gi nia soukohp.
LUK.6.24	E huaidu huoloo adu gi goodou ala e maluagina dolomeenei, idimaa, goodou gu mouli humalia. 
LUK.6.25	E huaidu huoloo adu gi goodou ala e maaluu dolomeenei, idimaa, goodou ga hiigai!
LUK.6.25	E huaidu huoloo adu gi goodou ala e gadagada dolomeenei, idimaa, goodou ga tangitangi manawa gee! 
LUK.6.26	E huaidu huoloo maa nia daangada ga helekai humalia i goodou, idimaa, nia maadua mmaadua nogo helehelekai labelaa beenei i nia soukohp dilikai.
LUK.6.27	“Au e hagi adu gi goodou ala e longono goodou au: Aloho i godou hagadaumee, heia nia humalia ang gi digau ala e hudiou adu gi goodou. 
LUK.6.28	Helekai hagahumalia ina digau ala e helekai haga huaidu i goodou, dalodalo ina i digau ala e hagahuaidu goodou. 
LUK.6.29	Maa tangada ga paa doo gauwae, wanga ina di baahi i golo. Maa tangada ga kae doo gahu mahaa, wanga ina labelaa doo gahu uluulu. 
LUK.6.30	Wanga gi digau huogodoo ala e tangi adu nadau mee gi goodou, maa tangada gu kae dau mee, gei goe hudee daawa ina labelaa. 
LUK.6.31	Heia gi nia daangada nia mee ala e hiihai ginai goodou bolo digaula gi heia adu gi goodou.
LUK.6.32	Maa goodou e aloho hua i digau ala e aloho i goodou, malaa, di hagahumalia le e kae go goodou eimaha? Digau huaidu hogi le e aloho hua i digau ala e aloho i ginaadou. 
LUK.6.33	Maa goodou ga hai hua nia humalia gi digau ala e hai nia humalia adu gi goodou, malaa, di hagahumalia le e kae go goodou eimaha? Idimaa, digau huaidu e hai labelaa beelaa. 
LUK.6.34	Maa goodou e wanga hua godou mee gi digau ala i godou hagamaanadu bolo digaula ga gowadu labelaa nadau mee gi goodou, di hagahumalia le e kae go goodou eimaha? Digau huaidu hogi e wanga nadau mee gi digau huaidu, i di nadau maanadu bolo ma e loomoi labelaa ono humalia. 
LUK.6.35	Deeai! Aloho i godou hagadaumee, heia nia humalia gi digaula. Wanga ina godou mee gi digaula, hudee maanadu bolo ma ga lloo adu ono humalia gi goodou, gei godou hui ga llauehaa, ga hai nia dama ni di God Aamua Huoloo. Idimaa, mee e humalia gi digau ala nadau danggee ai mo digau hai mee huaidu. 
LUK.6.36	Goodou gi dumaalia be di godou Damana dela e dumaalia.
LUK.6.37	Hudee hagi aga ina nia daangada, gei God ga hagalee hagi aga goodou. Hudee hagahuaidu ina nia daangada, gei God ga hagalee hagahuaidu goodou. Dumaalia gi nia daangada, gei God ga dumaalia adu gi goodou. 
LUK.6.38	Wanga gi nia daangada, gei God ga gowadu gi goodou. Goodou ga kae nia mee logo, hagamaamaa humalia, ga dui adu gi lodo godou lima i godou mee ala e mee di kumi. Idimaa, godou mee ne hai gi nia daangada, aalaa nia mee a God ga hai adu gi goodou.” 
LUK.6.39	Jesus ga kai dana ala kai deenei: “Tangada deegida la deemee di dagi dana dangada deegida. Maa ga hai beelaa, meemaa ga too gi lodo di aloalo.
LUK.6.40	Tamagiigi kuulu e aamua i dono tentei ai, gei tamagiigi dela ga lawa dana kuulu ga hai be dono tentei.
LUK.6.41	Goe e aha dela e hei e-goe di madageinga dela i lodo di golomada o doo duaahina, gei goe hagalee hei e-goe di bida laagau dela i lodo doo golomada? 
LUK.6.42	Goe e aha e hai gi doo duaahina boloo, Dumaalia mai e daa gi daha di madageinga dela i lodo doo golomada, gei goe e de hei e-goe di bida laagau i lodo doo golomada? Goe tangada hai hegau ngudu golomada! Daawa ina gi daha i mua di bida laagau dela i lodo doo golomada, gei goe ga gidee di daa di madageinga dela i lodo di golomada o doo duaahina.
LUK.6.43	“Di laagau tomo humalia la hagalee hua huaidu, be di laagau tomo huaidu e hagalee hua humalia. 
LUK.6.44	Nia laagau huogodoo le e haga modongoohia hua mai i ono hua. Goe e deemee di hagi au hua-‘fig’ i di laagau duduia, be e hagi au ‘grape’ i di laagau huaidu.
LUK.6.45	Tangada humalia le e dugu mai ana maluagina mai i lodo dono manawa. Tangada huaidu le e dugu mai ana mee huaidu mai i lodo dono maluagina huaidu. Idimaa, di ngudu o tangada le e helekai aga i nia mee ala e honu i lodo dono manawa.
LUK.6.46	“Ma e aha goodou e gahi au boloo “Meenei Tagi”, gei goodou hagalee hai agu mee bolo gi heia? 
LUK.6.47	Tangada dela e hanimoi e hagalongo gi agu helekai mo di daudali ai, gei au ga hagi adu gi goodou tangada beenei. 
LUK.6.48	Mee e hai be tangada dela ma ga hau dono hale. Mee e geli di lohongo di maa gi llala, ga haga duu di hagamau gi hongo tadugalaa. Di labagee ga mmidi gi di hale deelaa, gei di hale e deemee di ngalungalua, i di maa ma gu haga duu gi mau. 
LUK.6.49	Tangada dela ma ga hagalongo gi agu helekai, gei hagalee daudali ai, geia e hai be tangada dela ma ga hau dono hale i hongo di gelegele, dono hagamau ai. Di madagoaa di labagee ga mmidi gi di hale deelaa, gei di hale la ga hinga, ga mooho hagahuaidu!”
LUK.7.1	Di madagoaa Jesus ne lawa di helekai gi nia daangada, gei mee ga hana gi Capernaum. 
LUK.7.2	Di hege tagi daua o Rome la gu hai dono magi, bolo ga made. Mee tangada hagalabagau ni dono dagi. 
LUK.7.3	Di madagoaa tagi daua ne longono di hai o Jesus, geia ga hagau ana dagi mmaadua o Jew gi mee, gi hanimoi e hagahili di magi dana hege. 
LUK.7.4	Digau o Jew aalaa ga lloomoi gi Jesus, ga dangidangi hagamahi gi mee, “Taane deenei e humalia gi dau hagamaamaa, 
LUK.7.5	idimaa, mee e aloho i digau tadau henua, gei mee ne bida hau di madau synagogee.” 
LUK.7.6	Gei Jesus ga hana i muli digaula. Mee ne hoohoo adu gi di hale, gei tagi daua ga hagau hunu gau i ono ehoo belee helekai gi Jesus boloo, “Goe hudee hai loo bolo goe hanimoi, idimaa, dogu hale le e dee tau loo bolo goe e hanimoi gi lodo, 
LUK.7.7	gei au e dee tau loo dogu hanadu gi di goe. Helekai hua, gei dagu dangada hai hegau la ga hili dono magi. 
LUK.7.8	Au tangada e noho i lala ogu dagi aamua labelaa, e dagi agu gau daua. Au ga hagadaba boloo, Hana! gei mee e hana. Au ga hagadaba boloo, Hanimoi! gei mee e hanimoi. Gei au ga hagadaba gi dogu ihege boloo, Heia di mee deenei! gei mee e hai.” 
LUK.7.9	Jesus gu goboina dono hagalongo gi nia helekai aanei. Mee ga huli gi tua, ga helekai gi di hagabuulinga dangada dela e daudali ia, “Au e hagi adu gi goodou, bolo au digi gidee di hagadonu beenei, hagalee i Israel!” 
LUK.7.10	Digau kae hegau ga hula gi di hale o tagi daua deelaa, ga mmada, gei tangada hai hegau deelaa la gu hili dono magi.
LUK.7.11	Muli mai hua, gei Jesus ga hana gi di waahale go Nain, ginaadou dogologo mo ana dama agoago. 
LUK.7.12	Di madagoaa hua ne dau iei mee gi di ngudu di bontai di waahale, gei di buini danu di nadau dangada e ulu gi daha. Di tama daane hua e dahi ni di ahina gu made dono lodo, gei di hagabuulinga gau dogologo o di waahale deelaa nogo madalia a mee. 
LUK.7.13	Di madagoaa di Tagi ne mmada gi di ahina deelaa, mee gu aloho huoloo i mee, gei mee ga helekai gi mee, “Hudee dangi.” 
LUK.7.14	Gei mee ga hanadu, ga bili gi tebedebe, gei digau nogo taga a mee ga tuu. Gei Jesus ga helekai, “Tama daane, au e helekai adu, noho gi nua!” 
LUK.7.15	Taane made deelaa ga nnoo i nua, ga daamada ga leelee, gei Jesus ga wanga a mee gi dono dinana. 
LUK.7.16	Digaula huogodoo gu mmaadagu huoloo mo di hagaamu a God boloo, “Soukohp aamua gu gila aga i tadau baahi. God gu hanimoi e haga mouli ana daangada!” 
LUK.7.17	Di longo o Jesus gu dele gi lodo nia henua huogodoo o Judea mo nia guongo mai i daha.
LUK.7.18	Nia dama agoago a John ga hagi ang gi mee nia mee huogodoo aanei, gei mee ga gahi mai ana dama agoago dogolua, 
LUK.7.19	ga hagau meemaa gi Tagi belee heeu gi mee, “Maa kooe dela nogo helekai iei John bolo e hanimoi, be gimaadou e tali di madau dangada i golo?” 
LUK.7.20	Di madagoaa meemaa ne dau i baahi o Jesus, meemaa ga helekai, “Meenei, John Babdais ne hagau mai gimaua belee heeu adu, be maa kooe dela nogo helekai iei mee bolo e hanimoi, be gimaadou e tali di madau dangada i golo?” 
LUK.7.21	Di madagoaa hua deelaa, Jesus e hagahili ana gau magi dogologo, mono gau hagataalunga huaidu, gei e haga gidee ana gau deegida. 
LUK.7.22	Mee ga helekai gi nia daangada kae hegau a John boloo, “Hula, hagi anga ina gi John gulu mee ala ne gidee ge ne longono: Digau deegida gu gidee, digau habehabe gu mee di taele, digau longoduli gu longono, digau mmade gu mouli aga, gei di Longo Humalia gu agoago gi digau hagaloale.
LUK.7.23	E maluagina go tangada dela hagalee manawa lua i di au.” 
LUK.7.24	Muli hua digau kae hegau a John ne hula, gei Jesus ga daamada ga helekai i John gi digau dogologo, “Di godou madagoaa ne hula gi John i lodo di anggowaa, ma ni aha nogo maanadu bolo ga mmada ginai? Di laagau aalek e hahaangi i di madangi? 
LUK.7.25	Ma di aha ne hula ginai goodou belee mmada ginai? Tangada e ulu nia gahu madamada? Deeai. Digau ala e ulu nia goloo beenei ge mouli maluagina e gidee gidaadou i lodo nia hale king. 
LUK.7.26	Hagia mai ma di aha ne hula ginai goodou belee mmada ginai? Di soukohp? Uaa e donu, gei au e hagi adu gi goodou bolo goodou ne mmada gi tangada koia e aamua i soukohp. 
LUK.7.27	John la go tangada dela gu helekai ai di Beebaa Dabu boloo:
LUK.7.27	God e helekai, Au ga hagau dagu dangada kae hegau i oo mua, e huge di ala adu gi di goe!”
LUK.7.28	Jesus ga helekai, “John le e aamua i nia daangada huogodoo ala nogo mouli, gei tangada dela koia i mugi lala loo i lodo Tenua o God, le e mada aamua i John.” 
LUK.7.29	Digau huogodoo gu longono Jesus, digaula mo digau hagabudu dagitedi, alaa go digau gu daudali nnelekai donu a God, idimaa, digaula gu babdais go John.
LUK.7.30	Gei nia Pharisee mo digau haga dondonu haganoho e gaaui gi daha tadinga hagalabagau a God, idimaa, digaula ne de hiihai di babdais go John. 
LUK.7.31	Jesus ga duudagi adu ana helekai, “Nia daangada dangi nei le e mee di hagatau ko au gi di aha? Digaula e hai be nia aha? 
LUK.7.32	Digaula e hai be nia damagiigi ala e noho i di gowaa huihui mee. Di hagabuulinga e wwolo gi di hagabuulinga i golo boloo: Gimaadou ne daahili nia daahili haga hai lodo, gei goodou hagalee gaalege! Gei gimaadou ne daahili nia daahili dangada made, gei goodou hagalee tangitangi! 
LUK.7.33	John ne hanimoi ga noho hagaonge, hagalee nogo inu nia waini, gei goodou nogo hai boloo: Di hagataalunga huaidu i lodo o mee! 
LUK.7.34	Tama Tangada ne hanimoi gu miami gu inu, gei goodou nogo helekai boloo: Mmada gi taane deelaa! E hagalugai ge inu waini, gei mee di hoo ni digau hagabudu dagitedi mo nia balu daangada! 
LUK.7.35	Di kabemee o God e donu i baahi digau ala gu kae di maa.
LUK.7.36	Dahi Pharisee ne gahi a Jesus belee miami ginaua hiahi, gei Jesus ga hana gi di hale o maa, ga noho gi lala ga miami. 
LUK.7.37	Lodo di waahale deelaa di ahina e mouli huaidu. Mee ga longo bolo Jesus e miami i di hale o di Pharisee, gei mee ga gaamai dana loloaabi-“albaster” e honu lolo kala,
LUK.7.38	gei mee ga duu i tua Jesus ga bala gi lala gi baahi nia babaawae o maa, ga dangidangi mo di haga tiu nia babaawae o maa gi ono dangi, ga omo nia babaawae o maa gi ono ngaahulu, ga hongi, ga hagatulu gi nia lolo kala. 
LUK.7.39	Di Pharisee ga mmada gi di mee deenei, ga daalo ang gi ono lodo, “Maa nei boloo taane deenei la soukohp donu, gei mee e iloo ia di ahina dela ne bili ang gi deia, e iloo ia di mouli huaidu o maa!” 
LUK.7.40	Jesus ga helekai, “Simon, au dagu mee e hagi adu gi di goe.”
LUK.7.40	Simon ga helekai, “Uaa, Tangada agoago, hagia mai.” 
LUK.7.41	Jesus ga helekai, “Nia daane dogolua e boibana nau bahihadu i taane ana bahihadu. Tangada e dahi e lima lau silber, ge di hoo o maa e madalima. 
LUK.7.42	Meemaa gu deemee di hui nau boibana, gei tangada ana bahihadu ga daa nia boibana meemaa. Koai i meemaa e mada damana dono aloho i mee?”
LUK.7.43	Simon ga helekai, “Au e hagabau bolo go tangada dela ana mee e mada logo ne dumaalia ginai.”
LUK.7.43	Jesus ga helekai, “Goe e donu.” 
LUK.7.44	Mee ga huli gi di ahina, ga helekai gi Simon, “Goe e gidee di ahina deenei? Au ne hanimoi gi doo hale, gei goe digi gaamai au wai belee tono ogu wae, gei mee ne tono ogu wae gi ono dangi, ga omo gi ono ngaahulu. 
LUK.7.45	Goe digi hagalabagau ina au gi di hongi, gei taamada dogu hanimoi, gei mee digi noho i dono hongihongi ogu babaawae. 
LUK.7.46	Goe digi gaamai au lolo olib belee haga maluu dogu libogo, gei mee gu hagatulu ogu babaawae gi di lolo kala. 
LUK.7.47	Gei au e helekai bolo di aloho damanaiee dela gu haga modongoohia go mee, e haga modongoohia bolo ono huaidu logowaahee la gu maahede, gei tangada dela gu maahede ono huaidu hogoohi, geia e haga modongoohia hua go dono aloho dulii.” 
LUK.7.48	Gei Jesus ga helekai gi di ahina, “Oo huaidu la gu maahede.” 
LUK.7.49	Digau ala e noho i teebele ga daamada ga leelee i nadau mehanga boloo, “Ma koai deenei bolo ia e mee di wwede nia huaidu?” 
LUK.7.50	Gei Jesus ga helekai gi di ahina, “Go doo hagadonu dela ne daa mai goe gi daha mo di made. Hana i di aumaalia.”
LUK.8.1	Nomuli, gei Jesus ga hana laa lodo nia waahale llauehe mo lligi, e agoago di Longo Humalia Tenua o God. Nia dama agoago a maa gu madalia a mee, 
LUK.8.2	mo nia ahina ala ne haga hili go mee i nadau magi mo nia hagataalunga huaidu: Mary (e haga ingoo bolo Mary mai Magdala) dela ne hagabagi ono hagataalunga huaidu e hidu,
LUK.8.3	Joanna dono lodo go Chuza, tangada oobidi o Herod, mo Susanna, mo nia ahina dogologo i golo ala nogo hagamaamaa a Jesus mo ana dama agoago mai i nadau maluagina.
LUK.8.4	Nia daangada e dagadagabuli mai gi Jesus mai nia waahale, ga dogologo mai gi baahi o mee, gei mee ga hai dana ala kai deenei: 
LUK.8.5	“Taane ne hana ne haga nonnono ana lii. Dono haga nonnono hua ana lii i lodo di gowaa dogi mee, hunu maa ne monnono gi taalinga di ala, i di gowaa dela e dagadagahi go nia daangada, ge e gai go manu. 
LUK.8.6	Hunu maa ne monnono gi hongo di gowaa haduhadu, gei nia lii la ga matili aga, ga maangoo, idimaa, nia gelegele la hagalee magalillili. 
LUK.8.7	Hunu lii ne monnono gi lodo nia geinga duduia ala e tomo aga dalia nia maa, gei nia maa ga mmade, idimaa, nia geinga duduia la gu gahu nia maa. 
LUK.8.8	Hunu lii ne monnono gi hongo nia gelegele humalia. Nia laagau ga tomo aga ga hua dagi llau.”
LUK.8.8	Gei Jesus ga helekai haga muliagina boloo, “Tangada ono dalinga i golo, gei mee gi hagalongo!”
LUK.8.9	Nia dama agoago a Jesus ga heeu, “Dehee tadinga di ala kai deenei?” 
LUK.8.10	Gei mee ga helekai, “Nia iloo ala e de iloo nia daangada i Tenua o God, gu gowadu gi goodou, gei au e agoago digau ala i golo gi nia ala kai, gei digaula ga halahala nia maa ge de gidee, ga hagalongo ge de iloo.
LUK.8.11	“Deenei tadinga o di ala kai deenei: Nia lii la go nia helekai a God. 
LUK.8.12	Nia lii ala ne monnono gi taalinga di ala, la go digau ala ne longono nia helekai a God, gei Satan ga hanimoi ga daa nia helekai aalaa gi daha mo nadau manawa, gi dee hagadonu digaula ga mouli. 
LUK.8.13	Nia lii ala ne monnono gi hongo di gowaa haduhadu, la go digau ala ne longono ginaadou nia helekai, ga kae nia maa ga tentene, gei nia maa digi mau i nadau lodo. Digaula e hagadonu hua i tama madagoaa bodobodo, ga dau gi di hagamada, gei digaula ga too. 
LUK.8.14	Gei nia lii ala ne monnono gi lodo nia geinga duduia, la go digau ala ne longono nia helekai, gei nia maanadu e logo, nia maluagina, nia haga tentene o di mouli deenei la gu honu i nadau lodo, gu beehi nnelekai aalaa, ga hidi ai nia hua o nia maa gu deemee di leu. 
LUK.8.15	Nia lii ala ne monnono gi hongo nia gelegele humalia, la go digau ala ne longono nia helekai, ga daahi nia maa i lodo nadau manawa humalia ge e hagalongo, ga noho beelaa, ga dae loo gi nia maa ga hua.
LUK.8.16	“Tangada e dudu dana malama, ga haga holi gi di boolo, be e dugu gi lala di hada ai, ma belee dugu gi hongo di mee dugu malama gi mmada ginai nia daangada i di nadau ulu mai.
LUK.8.17	Nia mee hagammuni, la ga hagakila aga, gei nia mee ala de gidee, la ga gidee, ga gaamai gi di maalama.
LUK.8.18	Goodou hagalongo gi donu, idimaa, tangada ana mee dulii i dono baahi, le e wanga gi mada logo. Gei tangada dela ana mee ai, gei nia mee dulii loo ala e hagabau go mee bolo i dono baahi, le e daa gi daha mo mee.”
LUK.8.19	Tinana mo nia duaahina daane o Jesus ga loomoi gi Jesus, gei digaula gu deemee di heetugi gi mee i digau gu dogologowaahee. 
LUK.8.20	Tangada ga helekai gi Jesus, “Doo dinana mo oo duaahina daane e tuu i malaelae, e hiihai e heetugi adu. 
LUK.8.21	Jesus ga helekai gi digaula, “Dogu dinana mo ogu duaahina daane la go digau ala e hagalongo ge e haga gila aga nia helekai a God.”
LUK.8.22	Di laangi nomuli, Jesus mo ana dama agoago ga kaga i di boodi, gei mee ga helekai gi digaula, “Gidaadou ga hula gi baahi dela o tai,” digaula ga hagatanga, ga hula. 
LUK.8.23	Digaula ga dele adu, gei Jesus ga kii. Digi duai di madangi ga gono ia i hongo di monowai, gei di boodi gu daamada gu hahaawa, digaula gu i-lodo i di haingadaa damana. 
LUK.8.24	Nia dama agoago a maa ga hangahanga a Jesus, ga helekai, “Meenei Tagi, gimaadou ga mmade!”
LUK.8.24	Jesus ga ala aga, ga helekai gi di madangi mono beau bagibagia, gei gu kila loo. 
LUK.8.25	Gei mee ga helekai gi ana dama agoago, “Godou hagadonu la i hee?”
LUK.8.25	Digaula gu goboina, gu mmaadagu, ga helehelekai i nadau mehanga boloo, “Taane deenei la koai? Mee ne helekai hua, gei di madangi mono beau gu hagalongo gi mee!”
LUK.8.26	Jesus mo ana dama agoago ga dele adu gi tenua go Gerasa, deelaa i di baahi i golo Tai o Galilee. 
LUK.8.27	Di madagoaa Jesus ne doo aga gi tongotai, taane o di waahale deelaa, dela iai nia hagataalunga huaidu i ono lodo, ga heetugi gi mee. Gu waalooloo taane deenei dono heehee ono goloo ai, hagalee noho i dono hale, ge nogo nohonoho hua i di waa daalunga. 
LUK.8.28	Mee ne gidee ia a Jesus, ga wolo gi nua, ga haga hinga ia gi baahi nia wae o maa, ga wolo gi nua, “Jesus, go Tama a God Aamua Huoloo, goe e hiihai gi di aha i dogu baahi? Au e dangi adu, bolo goe gi hudee hagaduadua ina au!” 
LUK.8.29	Mee ne helekai beenei, idimaa, Jesus la ne helekai gi di hagataalunga huaidu bolo gi hana gi daha mo mee. Nia holongo e logo gei di hagataalunga huaidu ne ulu gi mee, gei mee ma ga lawalawa, ga nnoo ono lima mo ono wae gi nia daula baalanga, gei mee e mee hua di oho nia maa, gei di hagataalunga huaidu ga lahi a mee gi lodo di anggowaa. 
LUK.8.30	Jesus ga heeu gi mee, “Doo ingoo koai?”
LUK.8.30	Gei mee ga helekai, “Dogu ingoo go Dogologo,” idimaa, nia hagataalunga huaidu e logo i lodo o mee. 
LUK.8.31	Nia hagataalunga huaidu ga dangidangi gi Jesus bolo gi hudee hagau ina ginaadou gi lodo di lua dono dua ai. 
LUK.8.32	Di hagabuulinga biigi e hoohoo mai, e miami i taalinga di gonduu, gei nia hagataalunga huaidu ga tangi ang gi Jesus, bolo gi dumaalia ang gi ginaadou gi hula gi lodo nia biigi, gei Jesus gu dumaalia gi digaula. 
LUK.8.33	Gei digaula ga ulu gi daha mo taane, ga ulu gi lodo nia biigi. Gei di hagabuulinga biigi deelaa gu llele ia gi lala di mololo gi lodo di monowai, gu mmaalemu. 
LUK.8.34	Nia daane ala nogo benebene nadau biigi ga gidee di mee dela ne hai, ga llele, ga hagadele di longo deenei gi lodo di waahale mo nia gowaa dogi mee. 
LUK.8.35	Nia daangada ga hula belee mmada gi di mee dela ne hai. Di madagoaa digaula ne lloomoi gi Jesus, ga mmada gi tangada dela ne hagabagi ono hagataalunga huaidu e noho i baahi o Jesus, ono goloo humalia, gei mee gu hai hua tangada humalia, huogodoo gu mmaadagu. 
LUK.8.36	Digau ala ne gidee ginaadou nia mee aanei, ga hagi ang gi digau o di waahale deelaa di hai o taane dela ne haga hili dono magi. 
LUK.8.37	Gei digau huogodoo o di guongo deelaa ga hai Jesus gi hana, idimaa, digaula gu mmaadagu i mee. Gei Jesus ga gaga i di boodi, ga hagatanga. 
LUK.8.38	Taane dela ne ulu mai gi daha ono hagataalunga huaidu, ga dangi gi Jesus, “Heia au gi hana i oo muli.”
LUK.8.38	Gei Jesus ga hagau a mee gi hana, ga helekai, 
LUK.8.39	“Hana gi doo hale, hagia anga ina di mee a God ne hai adu gi di goe.”
LUK.8.39	Gei taane deelaa ga hana laa lodo di waahale, ga hagi ang gi digaula di mee a Jesus ne hai ang gi deia.
LUK.8.40	Di madagoaa Jesus ne hanimoi i di baahi i golo o tai, nia daangada gu benebene a mee, idimaa, huogodoo nogo talitali a mee. 
LUK.8.41	Taane dono ingoo go Jairus, tagi di oobidi synagogee, ga dau i baahi o mee, ga dogoduli ia gi baahi nia wae o Jesus, ga dangi gi mee bolo ginaua e hula gi dono hale, 
LUK.8.42	idimaa, dana dama ahina hua e-dahi e madangaholu maa lua ono ngadau, gu hoohoo ga made.
LUK.8.42	Gei Jesus ga hana gi golo, gei digau dogologo gu taele i di gili o maa i nia baahi huogodoo.
LUK.8.43	I lodo digau aanei la di ahina nogo halihali ono dodo i nia ngadau e madangaholu maa lua, gei mee gu hagawodi ana teenedi huogodoo gi nia dogidaa, gei tangada ne mee di hagahili a mee ai. 
LUK.8.44	Di ahina deelaa ga hanimoi la tua Jesus, ga bili gi taalinga di gahu o maa, gei di magi o maa gu hili. 
LUK.8.45	Jesus ga heeu, “Ma koai dela ne bili mai gi di au?”
LUK.8.45	Digau huogodoo bolo hagalee go ginaadou, gei Peter ga helekai, “Meenei Tagi, nia daangada huogodoo gu haganiga i doo gili.” 
LUK.8.46	Gei Jesus ga helekai, “Tangada gu bili mai, idimaa, au gu longono bolo au gu daa ogu mahi.” 
LUK.8.47	Di ahina ga modongoohia bolo ia gu gida, geia ga hanimoi mo di bolebole, ga hinga adu gi nia wae o Jesus. I mua digau dogologo, gei mee ga hagi ang gi Jesus tadinga dela ne bili eia gi mee mo di hili hagalimalima dono magi. 
LUK.8.48	Jesus ga helekai gi mee, “Dagu dama ahina, doo hagadonu ne hai goe gi hili. Hana i di aumaalia.”
LUK.8.49	Di madagoaa Jesus nogo hai ana helekai aanei, gei tangada kae hegau ga hanimoi i di hale o Jairus, ga helekai gi Jairus, “Dau dama ahina la gu made, goe hudee haga deaadee ina Tangada Agoago.” 
LUK.8.50	Jesus ga longono ia, ga helekai gi Jairus, “Goe hudee madagu, hagadonu, gei mee ga humalia.” 
LUK.8.51	Di madagoaa mee ne dau i di hale, mee hagalee dumaalia gi tangada gi ulu i ono muli gi lodo di hale, ala hua go Peter, John, James, tamana mo tinana di tama. 
LUK.8.52	Digau huogodoo ala i golo e tangitangi lodo huaidu i di tama, gei Jesus ga helekai, “Hudee tangitangi, di tama la digi made. Mee e kii hua!” 
LUK.8.53	Digaula huogodoo ga gadagada, ga haga balumee a mee, i digaula gu iloo bolo di tama la gu made. 
LUK.8.54	Gei Jesus ga kumi di lima o maa, ga wolo, “Dagu dama, noho gi nua!” 
LUK.8.55	Gei tama ahina gu mouli, gu noho gi nua, gei Jesus ga helekai gi haangai ina a mee. 
LUK.8.56	Nia maadua o maa gu homouli, gei Jesus ga helekai gi meemaa gi hudee hagi ang gi dahi dangada di mee dela ne hai.
LUK.9.1	Jesus ga haga dagabuli ana dama agoago dilongoholu maa lua, ga wanga gi digaula nia mogobuna mo nia mahi e hagabagi nia hagataalunga huaidu mo di hagahili nia magi huogodoo. 
LUK.9.2	Gei mee ga hagau digaula bolo gi agoago ina Tenua o God ge gi hagahili nia magi, 
LUK.9.3	i muli dana helekai gi digaula, “Hudee kae mee i godou hula, hudee kae togodogo, budehede dagidagi meegai, palaawaa, bahihadu, be nia gahu digagi.
LUK.9.4	Maa digaula ga benebene goodou, ulu gi lodo di hale deelaa, noho i golo, ga dae loo gi di godou hagatanga i di waahale deelaa. 
LUK.9.5	Gei digau o di gowaa deelaa ga hagalee benebene goodou, ulu gi daha mo di waahale deelaa, duduia godou babaawae, e hai di haga modongoohia gi digaula.” 
LUK.9.6	Nia dama agoago ga hagatanga, ga hula i lodo nia waahale lligi huogodoo, ga hagadele di Longo Humalia mo di hagahili nia magi i nia gowaa huogodoo.
LUK.9.7	Herod di tagi o Galilee ne longono ia nia mee huogodoo ala ne hai, gei mee gu lodo hinihini huoloo, idimaa, hunu daangada e helekai bolo John Babdais ne mouli aga.
LUK.9.8	Hunu gau e helekai bolo ma go Elijah ne gila aga, gei hunu gau e helekai bolo mee dahi soukohp i nia soukohp namua ne mouli aga. 
LUK.9.9	Gei Herod ga helekai, “Au gu tuu di libogo o John gi daha, gei ma koai taane deenei dela ono longo aanei?”
LUK.9.9	Gei mee e hagamahi e mmada gi Jesus.
LUK.9.10	Digau agoago hagau ga loomoi, ga hagi ang gi Jesus nadau mee huogodoo ala ne hai, gei mee ga lahi digaula mada ginaadou gi di waahale Bethsaida. 
LUK.9.11	Digau dogologo ala ne longono ga hula i muli o mee. Mee ga benebene digaula, ga helehelekai gi digaula i di hai o Tenua o God, ga hagahili nia magi digau ala e magi. 
LUK.9.12	Hiahia ia di mee, gei ana dama agoago dilongoholu maa lua ga loomoi gi mee ga helekai, “Hagau ina digau aanei gi hula gi nia waahale lligi mono gowaa dogi mee, gi halahala nadau mee e gai mono gowaa e noho ai, idimaa, di gowaa deenei le e lomo.” 
LUK.9.13	Gei Jesus ga helekai, “Goodou gi bida haangai ina digaula.”
LUK.9.13	Gei digaula ga helekai, “Nia palaawaa hua e lima ge lua iga i golo. Goe e hiihai gimaadou gi hula e hui mai madau meegai gi di hagabuulinga dangada dogologo deenei?” 
LUK.9.14	Nia daane e lima mana(5,000) ala nogo i golo.
LUK.9.14	Jesus ga helekai gi ana dama agoago, “Heia digaula gi noho gi lala i nia hagabuulinga daangada dagi madalima.” 
LUK.9.15	Muli hua nia dama agoago a maa ne haga noho digaula, 
LUK.9.16	Jesus ga dahi mai nia palaawaa e lima ge lua iga, ga mmada gi di langi, ga danggee ang gi God, ga ginigini, ga wanga gi ana dama agoago gi duwwaa gi digaula. 
LUK.9.17	Digaula gu miami huogodoo gu maaluu, gei ana dama agoago ga haa nadau gada meegai dubu e madangaholu maa lua.
LUK.9.18	Dahi laangi hua, gei Jesus e dalodalo modogoia, gei ana dama agoago ga loomoi gi mee, gei mee ga heeu gi digaula, “Nia daangada le e hai bolo au koai?” 
LUK.9.19	Digaula ga helekai, “Hunu gau e helekai bolo goe go John Babdais, gei hunu gau e helekai bolo goe go Elijah, gei hunu gau i lodo digaula e helekai bolo goe dahi soukohp i nia soukohp namua ne mouli aga.”
LUK.9.20	Gei mee ga helekai gi digaula, “Gei goodou bolo au koai?”
LUK.9.20	Gei Peter ga helekai, “Goe go di Mesaia a God.”
LUK.9.21	Jesus ga helekai maaloo gi digaula, bolo gi hudee hagi anga ina di mee deenei gi tei dangada. 
LUK.9.22	Mee ga helekai labelaa, “Tama Tangada e hai loo gi hagaduadua, ge e hai gi haga balumee go nia dagi mmaadua, digau aamua hai mee dabu mo digau haga dondonu haganoho. Mee ga daaligi gi made, nia laangi e dolu nomuli ga hagamouli aga.” 
LUK.9.23	Mee ga helekai gi digaula huogodoo, “Maa tangada e hiihai e daudali mai au, geia gi haga de langahia ina dono mouli, gi dahi aga ina dono loobuu i nia laangi huogodoo, daudali mai au.
LUK.9.24	Idimaa, tangada dela e hiihai e benebene dono mouli, ga de gidee dono mouli. Gei tangada dela ga hudu gi daha dono mouli i di Au, la ne benebene dono mouli.
LUK.9.25	Di humalia aha e kae go tangada dela ma ga hai mee gi henuailala hagatau, nomuli gei mee ga hagalee? 
LUK.9.26	Maa tangada ga langaadia i di au mo agu agoago, gei Tama Tangada le e langaadia labelaa i tangada deelaa, i dono madagoaa ma ga hanimoi ai i nia madamada o Tamana mo digau di langi haga madagu. 
LUK.9.27	Au e hagi adu gi goodou di tonu, bolo hunu gau i ginei hagalee mmade, ga dae loo gi di nadau gidee Tenua o God.”
LUK.9.28	Hoohoo di tabu e dahi i muli ana helekai i nia mee aanei, gei Jesus ga lahi a Peter, John mo James dalia ia gi tomo di gonduu belee dalodalo.
LUK.9.29	Dono madagoaa hua e dalodalo, gei ono hadumada gu huli, gu hai gee, gei ono gahu gu kene hila mmaa. 
LUK.9.30	Homouli hua gei nia daane dogolua, go Moses mo Elijah, e helehelekai gi mee. 
LUK.9.31	Meemaa ne kila mai i lodo nia madamada o di langi, ga helekai gi Jesus i dana hai ga hai hoohoo mai, e haga honu di mee a God dela bolo ia e made i Jerusalem. 
LUK.9.32	Peter mo ono ehoo gu kii danu mmoe, ga ala aga, ga mmada gi di madamada o Jesus mo nia daane dogolua ala e tuu i baahi o mee. 
LUK.9.33	Di hagatanga hua nia daane dogolua i baahi o Jesus, gei Peter ga helekai, “Tagi, gidaadou gu humalia huoloo ne noho i ginei! Gimaadou ga hau madau damaa hale e dolu, e dahi ni aau, e dahi ni Moses, gei e dahi ni Elijah.” (Gei mee digi iloo humalia ana helekai ne hai.) 
LUK.9.34	Di madagoaa hua a mee dela e leelee, di gololangi ga haneia, ga gahu digaula. Ana dama agoago gu mmaadagu i di madagoaa di gololangi deelaa ne gahu digaula. 
LUK.9.35	Di lee ga helekai mai i lodo di gololangi, “Deenei dagu dama daane gu hilihili ko au. Hagalongo gi mee!”
LUK.9.36	Di madagoaa di lee ne noho, gei Jesus gu modogoia. Ana dama agoago gu noho dee muu, gei digi hagi ang gi tangada i nadau mee ala ne mmada ginai.
LUK.9.37	Di laangi nomuli, gei Jesus mo ana dama agoago dogodolu ga lloo ia i tomo di gonduu, gei di hagabuulinga dangada dogologo ga heetugi gi Jesus. 
LUK.9.38	Tangada ga wolo mai baahi digau dogologo aalaa boloo, “Tangada Agoago, au e dangi adu gi mmada gi dagu dama daane dela hua e dahi! 
LUK.9.39	Di hagataalunga huaidu gu hagahuaidu a mee, gu hai a mee gi wolowolo, gi gaehagaeha, gi puu biabi dono ngudu, dela hua dana hai e haga mmaemmae a mee, hagalee hagatanga gi daha mo mee. 
LUK.9.40	Au ne dangi ang gi au dama agoago bolo gi haga bagia di maa gi daha, gei digaula e deemee.” 
LUK.9.41	Jesus ga helekai, “Goodou digau de hagadonu gei e hala! Au e hai gi noho dalia goodou gi waalooloo behee? E waalooloo behee dagu hagamaamaa goodou?”
LUK.9.41	Gei mee ga helekai gi taane, “Laha mai dau dama daane gi kinei.” 
LUK.9.42	Tama daane la ga hanimoi, gei di hagataalunga huaidu ga hudu a mee gi hongo di gelegele, ga hai a mee gi gaehagaeha. Gei Jesus ga hagabagi di hagataalunga huaidu, ga hagahili a mee, ga wanga a mee gi dono damana. 
LUK.9.43	Digau huogodoo gu goboina di mogobuna mahi o God.
LUK.9.43	Nia daangada e gobonina huaigolo i nia mee huogodoo ala ne hai go Jesus, gei mee ga helekai gi ana dama agoago, 
LUK.9.44	“Goodou hudee de langahia dagu mee dela ga hagi adu: Tama Tangada le e dugu ang gi nia mogobuna o nia daangada.” 
LUK.9.45	Nia dama agoago a maa digi modongoohia ginaadou telekai deenei. Idimaa, ma ne dugu hagammuni i digaula bolo gi de iloo di maa, gei digaula nogo mmaadagu di heeu gi mee.
LUK.9.46	Di lagamaaloo gu hai i mehanga nia dama agoago a Jesus, be di maa koai i ginaadou dela e aamua.
LUK.9.47	Jesus gu iloo nia maanadu digaula, ga gahi mai dana damagiigi, ga haga duu i dono baahi, 
LUK.9.48	ga helekai gi digaula, “Be koai hua dela ga benebene di tama deenei i dogu ingoo, la ne benebene hua au, gei tangada dela e benebene au, la ne benebene hua tangada dela ne hagau mai au. Tangada dela i mugi lala loo i goodou, deelaa tangada e aamua i goodou huogodoo.”
LUK.9.49	John ga helekai aga, “Tagi Aamua, gimaadou gu mmada gi tangada e hagabagi ana hagataalunga huaidu i doo ingoo, gei gimaadou gu bule a mee, idimaa mee hagalee tangada i tadau buini.” 
LUK.9.50	Jesus ga helekai gi mee mo ana dama agoago ala i golo, “Goodou hudee bule ina a mee, idimaa, tangada dela hagalee hai baahi adu gi goodou, la di hoo ni goodou.”
LUK.9.51	Jesus ne hoohoo ga hana gi di langi, gei mee ga maanadu ga hana gi Jerusalem. 
LUK.9.52	Mee ga hagau ana gau kae hegau gi hula i ono mua gi di waahale dulii i Samaria e hagatogomaalia nia mee huogodoo ang gi deia. 
LUK.9.53	Gei digau ala i golo hagalee benebene Jesus, idimaa, gu modongoohia bolo mee e hana gi Jerusalem. 
LUK.9.54	Di madagoaa nia dama agoago a maa go James mo John ne iloo ginaua di mee dela ne hai, meemaa ga heeu, “Meenei Tagi, goe e hiihai bolo gimaua gi gahigahi di ahi gi haneia i di langi e hagahuaidu digaula?”
LUK.9.55	Jesus ga huli adu, ga hagawelewele gi meemaa. 
LUK.9.56	Nomuli, gei Jesus mo ana dama agoago ga hula gi tuai waahale.
LUK.9.57	Di nadau hula i hongo di ala, taane ga helekai gi Jesus, “Au ga daudali goe gi nia gowaa huogodoo ala e hana ginai goe.” 
LUK.9.58	Jesus ga helekai, “Nia manu-“fox” la nadau bongoo i golo, nia manu mamaangi nadau waehongo i golo, gei Tama Tangada la dono madagoaa e kii ge e hagamolooloo ia ai.” 
LUK.9.59	Gei mee ga helekai gi tuai daane, “Daudali mai i ogu muli.”
LUK.9.59	Gei taane ga helekai, “Meenei, dumaalia mai, au e hana e danu dogu damana i mua.” 
LUK.9.60	Jesus ga helekai, “Dugua gi digau mmade gi danumia nadau gau mmade. Gei goe hana, hagadele ina Tenua o God.” 
LUK.9.61	Tuai dangada ga helekai, “Au e daudali adu goe, gei i mua dumaalia mai gi di au e hana, e hai dagu hagaaloho gi digau dogu hale.”
LUK.9.62	Gei Jesus ga helekai gi mee, “Tangada ma ga daamada e haga maluu dana hadagee, ge e mmada gi muli, le e balumee gi Tenua o God.”
LUK.10.1	Muli nia mee aanei, Tagi ga hili ana gau agoago e madahidu maa lua, ga hagau dau dogolua i mua dono hana gi nia waahale mono madagoaa e hana ginai. 
LUK.10.2	Mee ga helekai, “Tau gai gu damana, gei digau ngalua le e hogoohi. Dalodalo ang gi Tagi o taugai deenei gi hagau ina mai digau ngalua e hadi taugai.
LUK.10.3	Hula! Au e hagau goodou gadoo be nia damaa siibi i mehanga nia paana lodo geinga.
LUK.10.4	Goodou hudee kae mee dugu hadu, nia budehede dagidagi mee, be nia suudi. Hudee tuu bolo e hagaaloho gi tangada i hongo di ala.
LUK.10.5	Godou madagoaa ga dau i di hale, gei goodou gi helekai i mua boloo, Di aumaalia gi noho i baahi di hale deenei. 
LUK.10.6	Maa tangada e aloho i di aumaalia e noho i golo, heia godou hagaaloho di noho i di aumaalia gi noho i dono baahi. Maa ga hagalee, kaina godou hagaaloho di aumaalia gi muli. 
LUK.10.7	Noho i di hale deelaa, inu ge miami nia mee ala ma ga gowadu gi goodou, idimaa, digau hai hegau le e wanga nadau hui. Hudee hula gi di hale nei mo di hale nei.
LUK.10.8	Goodou ma ga hula gi lodo di waahale, ga benebene go digaula, geina nia mee ala ma ga dugu adu gi godou mua. 
LUK.10.9	Goodou hagamaaloo ina aga digau magi ala i di waahale deelaa, mo di agoago gi digaula boloo, “Tenua o God la gu hanimoi gu hoohoo adu gi goodou.” 
LUK.10.10	Goodou ma ga hula gi dahi waahale, ga hagalee benebene go digaula, goodou hula gi hongo nia ala, helekai boloo,
LUK.10.11	Nia gelegele o di godou waahale ala e pigi gi madau babaawae, ga duidui e hai baahi adu gi goodou, gi langahia bolo Tenua o God la gu hanimoi, gu hoohoo adu gi goodou! 
LUK.10.12	Au e hagi adu gi goodou di tonu bolo di Laangi Hagi aga, God koia e dumaalia gi Sodom i di waahale deelaa.
LUK.10.13	“E huaidu adu gi di goe Chorazin, ge e huaidu labelaa gi Bethsaida! Maa nei boloo nia mogobuna ala ne hai i gulu baahi, la ne hai i Tyre mo Sidon, gei digaula la gu noho gi lala hua i-mua, gu ulu gi nia gahu manawa gee mo di haga dogolia nadau gili gi nia luaahi, e haga modongoohia bolo ginaadou gu maaliu gi daha mo nadau huaidu.
LUK.10.14	I di Laangi Hagi aga, God e mada dumaalia gi Tyre mo Sidon i goodou. 
LUK.10.15	Capernaum, goe e hiihai e haga menege aga goe gi di langi i nua? Goe ga hudu gi lodo di gowaa hagaduadua!”
LUK.10.16	Jesus ga helekai gi ana dama agoago, “Be koai e hagalongo adu gi goodou, ia ne hagalongo mai gi di au. Be koai hagalee hagalongo adu gi goodou, ia digi hagalongo mai gi di au. Be koai hagalee hagalongo mai gi di au, ia digi hagalongo gi Tangada dela ne hagau mai au.”
LUK.10.17	Digau agoago madahidu maa lua ne loomoi gi muli ge e tentene huoloo, ga helekai gi Jesus, “Meenei Tagi, nia hagataalunga huaidu gu hagalongo mai gi gimaadou ne hagabagi digaula gi daha mo nia daangada i doo ingoo!” 
LUK.10.18	Jesus ga helekai, “Au gu mmada gi Satan e doo ia i di langi e maahina be di ila. 
LUK.10.19	Hagalongo! Au gu gowadu gi goodou di mogobuna gi mee goodou di taele i hongo nia gihaa mono “scorpion”, gei gi aali goodou laa hongo nia mogobuna o di hagadaumee, dahi mee e hagahuaidu goodou ai.
LUK.10.20	Hudee tentene bolo nia hagataalunga huaidu la gu hagalongo adu gi goodou, gei gi tene hua gi godou ingoo ala gu hihi i di langi.”
LUK.10.21	Di madagoaa hua deelaa, gei Jesus gu honu i di tene mai di Hagataalunga Dabu, gei mee ga helekai, “Tamana, Tagi o di langi mo henuailala. Au e danggee adu gi di goe i dau haga modongoohia ang gi digau ala bolo ginaadou ni damagiigi nia mee ala ne hagammuni kooe i digau ala bolo ginaadou e kabemee mo di iloo nia mee. Uaa, Tamana, deenei di mee e manawa tene ginai goe gi heia beenei. 
LUK.10.22	Dogu Damana ne gaamai gi di au nia mee huogodoo. Tangada e iloo ia Tama ai, dela hua go Tamana. Gei deai tangada e iloo ia Tamana ai, dela hua go Tama mo nia daangada a Tama ne hilihili belee haga modongoohia aga ia.”
LUK.10.23	Gei Jesus ga huli gi ana dama agoago ga helekai mada ginaadou, “Goodou gu hadanga lamalia, i goodou e gidee nia mee ala e mmada ginai goodou. 
LUK.10.24	Au e hagi adu gi goodou, bolo e logo nia soukohp mono king nogo hiihai huoloo bolo ginaadou gi mmada gi nia mee ala e mmada ginai goodou, gei digaula e deemee. Digaula nogo hiihai gi longono nia mee ala e longono goodou, gei digaula digi longono.”
LUK.10.25	Tangada haga dondonu haganoho ne hanimoi belee hagamada a Jesus, ga helekai, “Tangada agoago, au e hai dagu aha, gei au ga hai mee gi di mouli dee odi?”
LUK.10.26	Jesus ga helekai gi mee, “Di Beebaa Dabu e helekai bolo aha? Dehee dau haga modongoohia nia maa?” 
LUK.10.27	Gei taane ga helekai, “Aloho i Dimaadua go doo God aga i lodo doo manawa hagatau, mo doo hagataalunga hagatau, mo oo mahi hagatau, mo au maanadu hagatau, gei gi aloho i tangada dela i doo baahi, gi hai be doo aloho i di goe.”
LUK.10.28	Gei Jesus ga helekai, “E hai donu. Heia nia maa, gei goe ga mouli.”
LUK.10.29	Gei tangada haga dondonu haganoho e hiihai gi donu humalia, ga heeu gi Jesus, “Tangada dela i dogu baahi la koai?” 
LUK.10.30	Jesus ga helekai, “Dahi daane e hagatanga i Jerusalem e hana gi Jericho, ga kumi go digau haga dogolege, ga dada ono goloo, ga daaligi a mee, gu hoohoo ga made, ga diiagi i golo. 
LUK.10.31	Tangada hai mee dabu ga haneia i hongo di ala deelaa, ga mmada gi taane deelaa, gei mee ga hana hua i di baahi i golo o di ala. 
LUK.10.32	Tangada Levi ga hanimoi labelaa i di ala deelaa, ga mmada gi taane deelaa, geia ga hana labelaa i di baahi i golo o di ala. 
LUK.10.33	Gei tangada Samaria ga heehee mai i di ala deelaa, ga dau gi di gowaa deelaa, ga gidee taane deelaa, geia gu aloho i mee huoloo.
LUK.10.34	Mee ga hanadu gi mee ga dui ana lolo mono waini gi nia gowaa moholehole, ga haga pigipigi, ga dugu a mee gi hongo dana manu, ga lahi gi di hale nohonoho dangada, ga madamada humalia ai. 
LUK.10.35	Ga hooaga luada, gei mee ga wanga ana bahihadu silber e lua gi tagi o di hale deelaa, ga helekai boloo, Benabena ina mua taane deenei. Au ga hana, ga hanimoi laa, ga hui nia mee huogodoo ala ne hai hegau iei goe gi mee.” 
LUK.10.36	Gei Jesus ga haga lawa dana ala kai deenei, ga heeu, “Goe e maanadu ma koai i digau dogodolu aanei ne hai be tangada i baahi o tangada dela ne daaligi go digau gaiaa?” 
LUK.10.37	Tangada haga dondonu haganoho ga helekai, “Go tangada dela ne hagamaamaa a mee.”
LUK.10.37	Gei Jesus ga helekai, “Hana laa, heia beelaa.”
LUK.10.38	Di hula o Jesus mo ana dama agoago i hongo di ala, mee ga hanimoi gi di waahale, gei di ahina go Martha ga benebene a mee.
LUK.10.39	Mee dono duaahina ahina i golo, go Mary, nogo noho hua i baahi nia wae o Tagi, e hagalongo gi nia agoago a maa. 
LUK.10.40	Martha gu lodo huaidu i ana moomee huogodoo ala belee hai, ga hanadu gi Jesus, ga helekai, “Meenei Tagi, goe e de hei e-goe dogu duaahina gu hai au gi hai nia hegau huogodoo modogoau? Helekai gi mee gi hanimoi, e hagamaamaa au.” 
LUK.10.41	Tagi ga helekai, “Martha, Martha, goe e de nohomaalia i nia mee e logo. 
LUK.10.42	Di mee donu belee hai, la dela gu hai go Mary, gei e deemee di daa gi daha mo mee.”
LUK.11.1	Dahi laangi hua, gei Jesus nogo dalodalo i di gowaa e dahi. Dono madagoaa ne lawa, gei tangada i ana dama agoago ga helekai gi mee, “Tagi, aago ina mai gimaadou di hai talodalo be John dela ne aago ana dama agoago.” 
LUK.11.2	Jesus ga helekai gi digaula, “Di godou madagoaa ma ga dalodalo, dalodalo beenei:
LUK.11.2	Tamana, doo ingoo gi dabuaahia. Doo henua gi dau mai. 
LUK.11.3	Gaamai madau meegai gi humalia mai gi gimaadou i nia laangi huogodoo. 
LUK.11.4	Weedee madau ihala la gi daha, idimaa, gimaadou e dumaalia gi nia hala o nia daangada huogodoo ala ne hai mai gi gimaadou. Hudee dugua anga gimaadou gi nia hagamada haingadaa.”
LUK.11.5	Jesus ga helekai, “Dolomaa, tei goodou ga hana gi di hale o dono ehoo i di madahidi waelua di boo, ga helekai boloo, Dogu ihoo hagaaloho, dumaalia mai, gaamai hunu palaawaa e dolu, 
LUK.11.6	idimaa, dogu ihoo ne hanimoi gi dogu hale, gei au agu meegai belee haangai a mee ai. 
LUK.11.7	Dolomaa, doo ehoo la ga helekai mai i lodo dono hale boloo, Hudee haga daadaamee ina au! Di bontai la gu tai, gei au mo agu dama la gu kii. Au e deemee di duu i-nua e gowadu au mee. 
LUK.11.8	Malaa, e hai behee? Au e hagi adu gi goodou bolo maeaha maa mee hagalee e duu i-nua ga gowadu di palaawaa, i di goe di hoo ni oono, gei mee ga duu i-nua ga gowadu nia mee huogodoo ala e hiihai ginai goe, i doo de langaadia di dangidangi hagamahi. 
LUK.11.9	Malaa, au e hagi adu gi goodou: Goodou dangidangi, gei goodou ga hai mee ginai. Halahala ina, gei goodou ga gidee goodou. Dugidugi, gei di bontai la ga huge adu gi goodou. 
LUK.11.10	Idimaa, digau ala e dangidangi, le e hai mee ginai. Gei digau ala e halahala, la ga gidee. Gei di bontai le e huge ang gi tangada ma ga dugidugi. 
LUK.11.11	Ma koai tamana i godou lodo e wanga dana gihaa gi dana dama daane ma ga dangi ang gi deia i di iga? 
LUK.11.12	Mee ga hiihai gi di ngogo, gei goe ga wanga ginai di “scorpion”? 
LUK.11.13	Goodou digau huaidu, gei goodou e iloo di wanga nia mee ala e humalia gi godou dama. Nia holongo e hia gi nonua a Tamana i di langi e wanga di Hagataalunga Dabu gi digau ala e dangidangi ang gi mee?”
LUK.11.14	Jesus e hagabagi dana hagataalunga huaidu e deemee di leelee, gei di madagoaa o maa dela ne ulu gi daha, taane deelaa ga daamada ga leelee. Di gau dogologowaahee la gu goboina huoloo. 
LUK.11.15	Gei hunu gau boloo, “Ma go Beelzebul, di tagi o nia hagataalunga huaidu, dela ne wanga gi mee di mogobuna e hagabagi digaula gi daha.”
LUK.11.16	Hunu gau e hiihai e haga hala a Jesus, gei digaula ga helekai gi mee gi heia ana mogobuna e haga modongoohia bolo go God dela ne haga mogobuna ia.
LUK.11.17	Gei Jesus gu iloo ia nia maanadu digaula, ga helekai, “Tei henua ma ga wwae hagabuulinga ga heheebagi i nadau mehanga, la hagalee waalooloo. Gei digau di hale ma ga dee buni, le e meheuheu dagidahi. 
LUK.11.18	Malaa, tenua o Satan ma ga hai ono buini, ga heheebagi i nadau mehanga, ga mooho, ga hagalee. Goodou e hai bolo au gu hagabagi dagu hagataalunga huaidu, idimaa, Beelzebul ne gaamai nia mogobuna ala ne hai hegau iei au. 
LUK.11.19	Ma e hai beenaa go dagu hai ne hagabagi digaula, gei digau ala e daudali goodou, le e hagabagi nadau hagataalunga huaidu behee? Digau ala e daudali goodou, la gu haga modongoohia bolo goodou e hala. 
LUK.11.20	Gei deeai, ma go di mogobuna o God dela nogo hagabagi agu hagataalunga huaidu, gei di maa e haga modongoohia bolo Tenua o God la gu hanimoi gi goodou. 
LUK.11.21	Ma ga iai taane maaloo i golo gu togomaalia ono goloo heebagi, e hagaloohi dono hale, gei ono goloo huogodoo e benebene humalia. 
LUK.11.22	Maa taane maaloo gi nonua ga heebagi, ga haga magedaa a mee, gei taane maaloo deenei ga kae nia goloo heebagi ala nogo gana ginai tangada dono hale, ga duwwe nia mee ala ne kae ko ia. 
LUK.11.23	Tangada dela hagalee dau mai gi di au, le e hai baahi mai gi di au, gei tangada dela hagalee hagamaamaa au e hagabudu agu mee, le e wweuwweu nia maa dagidahi.
LUK.11.24	“Di hagataalunga huaidu ma ga ulu gi daha mo tangada, geia ga hana i hongo tenua damana maangoo, e halahala dana gowaa e hagamolooloo ai, gei digi gida dana gowaa, geia ga hagamaanadu boloo, Au ga hana labelaa gi dogu hale. 
LUK.11.25	Geia ga hana gi muli, ga mmada gi dono hale gu madammaa, gei gu benebene hagahumalia. 
LUK.11.26	Gei mee ga hana labelaa, ga laha mai ana hagataalunga e hidu ala koia e huaidu gi nonua i deia, ga noho i golo. I di lawa, gei tangada deelaa la koia gu huaidu gi nonua i dono daamada.”
LUK.11.27	Jesus nogo helekai nia mee aanei, gei di ahina ga helekai aga i lodo digau dogologo, boloo, “E haga maluagina di ahina dela ne haanau goe ge ne haga uu goe!” 
LUK.11.28	Gei Jesus ga helekai, “Deeai, digau ala e haga maluagina la go digau ala e hagalongo gi nia helekai a God, mo di daudali nia maa!”
LUK.11.29	Di lloomoi hua digau dogologo ga haganiga a Jesus, gei mee ga helekai, “E huaidu huoloo go digau dolomeenei! Digaula e hiihai gi di mogobuna, gei di mogobuna e hai gi digaula ai, dela hua go di mogobuna o Jonah.
LUK.11.30	Di hai o soukohp Jonah di haga modongoohia ang gi digau o Nineveh, gadoo be Tama Tangada e hai di haga modongoohia ang gi digau ala dolomeenei.
LUK.11.31	I di Laangi Hagi aga, di king ahina o Shiba ga duu i-nua, ga hagahuaidu digau ala dolomeenei, idimaa, mee ne hanimoi haga mogowaa loo belee hagalongo gi nia agoago kabemee a king Solomon. Gei au e hagi adu gi goodou bolo ma iai tangada i ginei, koia e mada aamua i Solomon.
LUK.11.32	I di Laangi Hagi aga, gei digau o Nineveh ga tuu gi nua, ga hagahuaidu goodou, idimaa, digaula gu huli gi daha mo nadau huaidu i di nadau madagoaa ne hagalongo gi nia agoago Jonah. Gei au e hagi adu gi goodou bolo ma iai tangada i ginei koia e mada aamua i Jonah!
LUK.11.33	“Tangada e dudu dana malama ga haga ngala di maa ai, [be ga haga holi gi di boolo ai], dela hua e dugu gi hongo di gowaa dugu malama, gei nia daangada ga mee di mmada gi di maalama i di nadau lloomoi.
LUK.11.34	Oo golomada le e hai be di malama ni doo huaidina. Oo golomada la ga humalia, ge doo huaidina hagatau la ga maalama huoloo. Gei oo golomada la ga huaidu, ge doo huaidina hagatau la ga bouli dongoeho. 
LUK.11.35	Malaa, heia gi donu bolo di maalama dela i oo lodo la hagalee di bouli. 
LUK.11.36	Maa doo huaidina hagatau la gu honu i di maahina, di bouli ai, ga maalama hagatau, gadoo be di malama ma ga maahina ia i oo nua.”
LUK.11.37	Jesus ne lawa dono helehelekai, gei dahi Pharisee ga gahi a mee e miami ginaua, gei mee ga hana ga noho gi lala belee miami. 
LUK.11.38	Di Pharisee deelaa ga homouli gi Jesus dela digi tono ono lima i mua dono miami. 
LUK.11.39	Gei di Tagi ga helekai gi mee, “Goodou go nia Pharisee e haga madammaa hua nia gili godou ibu mono pileedi, gei godou lodo le e honu i nia lagamaaloo mono hai mee huaidu. 
LUK.11.40	Goodou e dadaaulia! Ma hagalee go God dela ne hai di gili laa daha mo lodo? 
LUK.11.41	Wanga ina nia mee ala i lodo godou ibu mo godou pileedi gi digau hagaloale, gei nia mee huogodoo la ga madammaa adu gi goodou. 
LUK.11.42	E huaidu huoloo adu gi goodou nia Pharisee. Goodou e wanga gi God dahi baahi e madangaholu o godou manga laagau hai suub e haga ingoo bolo “mint” mono “rue” mono manga laagau huogodoo ala i golo, gei hagalee haga dahidamee di tonu mo di aloho ang gi God. Goodou heia nia mee aanei i mua, ga nomuli ga hai laa nia mee ala i golo.
LUK.11.43	E huaidu huoloo adu gi goodou nia Pharisee. Goodou e hiihai gi nia lohongo ala e aamua i lodo nia synagogee, gei e hiihai bolo nia daangada gi hagaaloho ge gi hagalabagau ina goodou i nia gowaa huihui mee. 
LUK.11.44	E huaidu huoloo adu gi goodou! Goodou e hai gadoo be nia daalunga ala digi hihia ono ingoo nonua, ala e heehee ai nia daangada i nonua, gei e de iloo ginaadou nia maa.” 
LUK.11.45	Tangada e dahi i digau haga dondonu haganoho ga helekai gi mee, “Tangada Agoago, dau helekai ne hai, la gu hagahuaidu labelaa gimaadou!” 
LUK.11.46	Jesus ga helekai, “E huaidu huoloo labelaa go goodou go digau haga dondonu haganoho. Goodou e haga uda godou mee daamaha gi hongo nia daangada, gei godou madaalima ne holo belee hagamaamaa digau ala e aamo nia maa ai. 
LUK.11.47	E huaidu huoloo adu gi goodou! Goodou e hau nia daalunga humalia ang gi nia soukohp, aalaa go nia soukohp ne daaligi go godou maadua mmaadua. 
LUK.11.48	Di godou hai deenei e haga modongoohia bolo goodou e donu hua gi nia hai godou maadua mmaadua ne hai. Digaula gu daaligi nia soukohp, gei goodou ga hau nia daalunga digaula. 
LUK.11.49	Di kabemee o God e helekai boloo, Au e hagau agu soukohp mono gau kae hegau gi digaula, gei digaula ga daaligi hunu ginaadou ge e hagaduadua hunu ginaadou. 
LUK.11.50	Gei digau dolomeenei le e hagaduadua i tadaaligi o nia soukohp ala ne mmade mai taamada di hai o henuailala, 
LUK.11.51	mai taaligi o Abel ga tugi loo gi taaligi o Zechariah dela ne daaligi i mehanga di gowaa hai tigidaumaha mo di Gowaa Dabu. Uaa, au e hagi adu gi goodou bolo digau ala dolomeenei, le e hagaduadua i nia mee ala ne hai go digaula huogodoo!
LUK.11.52	E huaidu huoloo adu gi goodou go digau haga dondonu haganoho! Goodou nogo daahi di gii dela belee huge di bontai di hale o di iloo nia mee. Goodou nogo hagalee hula gi lodo, gei goodou nogo tai digau ala bolo ginaadou e ulu gi lodo!” 
LUK.11.53	Di madagoaa Jesus ne hagatanga i di gowaa deelaa, gei digau haga dondonu haganoho mo nia Pharisee ga daamada ga hagahuaidu a mee, ga heheeu gi mee i nia mee e logo, 
LUK.11.54	e hagamada belee haga hala a mee, bolo gi hagalongo ginaadou gi mee ma ga hala.
LUK.12.1	Dogologowaahee ne loomoi gi di gowaa e dahi, gu deeoo gu dagadagahi ginaadou. Jesus ga helekai matagidagi gi ana dama agoago, “Goodou hagaligaliga i daha mo nia ‘yeast’ o nia Pharisee, aalaa go nia hai hegau ngudu golomada digaula.
LUK.12.2	Nia mee ala gu gahu gi nngala, le e huge aga. Gei nia mee huogodoo ala gu hagammuni, le e haga modongoohia gi iloo.
LUK.12.3	Gei godou mee ala ne helekai ai i lodo di bouli, la ga longono i lodo di maalama. Gei godou mee ala ma ga helekai haga moolee i lodo di ruum tai, la ga longono mai i nia dahuhu o nia hale.
LUK.12.4	“Au e hagi adu gi goodou, ogu ihoo hagaaloho, hudee mmaadagu i digau ala e daaligi tuaidina, ga nomuli ga deemee di hai di mee dela koia e mada huaidu. 
LUK.12.5	Au ga haga modongoohia adu gi goodou, be di maa ko ai belee mmaadagu ai. Mmaadagu i God, dela ono mogobuna i golo e hudu tangada gi lodo di ahi dee odi, i muli taaligi o maa gi made. Hagadonu ina au bolo ma go mee dela belee mmaadagu ai goodou. 
LUK.12.6	Nia lomilomi e lima le e hui hua gi nia teenedi e lua, gei God e hagalee de langahia dahi lomilomi. 
LUK.12.7	E hai gadoo be nia ngaahulu o godou libogo gu lawa di dau. Deelaa laa, hudee mmaadagu, goodou koia e mada hagalabagau laa hongo nia lomilomi e logo!
LUK.12.8	“Au e hagi adu gi goodou bolo digau ala e haga modongoohia ginaadou i mua digau dogologo bolo ginaadou nia dama ni aagu, gei Tama Tangada e haga modongoohia digaula beelaa i mua digau di langi o God. 
LUK.12.9	Gei digau ala e haga de iloo au i mua digau dogologo, gei Tama Tangada ga haga de iloo digaula labelaa i mua digau di langi o God. 
LUK.12.10	Tangada dela ga helekai hai baahi gi Tama Tangada le e mee hua di dumaalia ginai, gei tangada dela ga helekai hai baahi gi di Hagataalunga Dabu, le e deemee di dumaalia ginai.
LUK.12.11	Di madagoaa digaula ga lahi goodou e gabunga i lodo nia synagogee, i mua nia gobinaa, be nia dagi, goodou hudee mamaanadu e logo be goodou ga abaaba behee, be goodou ga helekai bolo aha.
LUK.12.12	Idimaa, di Hagataalunga Dabu ga aago laa goodou i di madagoaa deelaa, be goodou e helekai bolo aha.”
LUK.12.13	Taane i lodo digau dogologo ga helekai gi Jesus, “Tangada Agoago, helekai gi dogu duaahina bolo gi duwwaa i gimaua nia mee o di mau damana.” 
LUK.12.14	Jesus ga helekai, “Dogu ihoo hagaaloho, ma koai ne gaamai di tonu belee haga donu, be e duwwe di maluagina i goolua?” 
LUK.12.15	Gei mee ga helekai gi digaula huogodoo, “Gi pula i goodou i nia hagagailaa huogodoo, idimaa, di mouli hagatau o tangada la hagalee go nia mee ala e hai mee ginai, eimaha hogi ma mee tangada maluagina.” 
LUK.12.16	Jesus ga helekai gi digaula di ala kai deenei: “Tangada maluagina dana gowaa dela koia e hua nia hua laagau humalia. 
LUK.12.17	Gei mee ga hagabaubau boloo, Dagu gowaa e benebene agu hua laagau huogodoo ai. Au ga hai dagu aha? 
LUK.12.18	Mee ga bida hagamaanadu boloo: Deenei dagu hai ga hai, Au ga oho gi lala agu hale benebene, ga hau gi mada llauehe gi oo, e dugu agu hua laagau hadagee huogodoo, mo ogu goloo ala i golo. 
LUK.12.19	Gei au ga hagamaanadu mai gi di au boloo, Goe taane haadanga lamalia, goe gu hai au mee humalia huogodoo ala ga hai hegau iei goe nia ngadau e logo. Mouli haingoohia, miami, inu mo di tentene adu gi di goe. 
LUK.12.20	Gei God ga helekai gi mee: Goe dadaaulia! Di boo hua deenei gei goe ga diiagi doo mouli, gei di maa koai dela ga hai mee gi nia mee huogodoo nogo benebene k(o)oe?” 
LUK.12.21	Jesus ga helekai haga muliagina, “Deenei di hai e hai gi digau ala e haga bae nadau maluagina anga hua gi ginaadou, ge hagalee maluagina i mua o God.”
LUK.12.22	Jesus ga helekai gi ana dama agoago, “Deelaa laa au e helekai adu bolo gi hudee hei e-goodou nia meegai ala e hiihai ginai belee haga mouli ai, be go nia goloo ala e gahu ai goodou. 
LUK.12.23	Di mouli le e mada hagalabagau i nia meegai, ge tuaidina le e mada hagalabagau i nia goloo gahu. 
LUK.12.24	Mmada gi nia manu mamaangi: digaula hagalee dogi nadau lii laagau, be e hadi di nadau dau gai. Digaula deai nadau hale dugu mee ai, gei God e haangai digaula! Goodou le e mada hagalabagau i nia manu mamaangi! 
LUK.12.25	Ma tangada i goodou e mee di mouli mada waalooloo i dana hagabaubau e logo? 
LUK.12.26	Maa goodou e deemee di hai di mee dulii loo deenei, gei goodou e hagabaubau e logo i nia mee ala i golo eimaha? 
LUK.12.27	Mmada gi nia akai lodo geinga ala e tomo. Digaula hagalee ngalua e gahu ginaadou. Gei au e hagi adu gi goodou bolo di king Solomon mo ono maluagina la hagalee madamada be tei akai aanei.
LUK.12.28	Go God dela e haga gahu nia geinga lodo henua, nia geinga ala e tomo dangi nei, daiaa gu hagalee, gu dudu i lodo di mee dudu geinga, malaa, mee ga haga gahu labelaa goodou! Godou hagadonu le e lligi! 
LUK.12.29	Goodou hudee manawagee i nia madagoaa e logo, be goodou ga gai be e inu godou aha. 
LUK.12.30	Idimaa, digau e noho i lodo di bouli henuailala e hagabaubau nia mee beenei. Di godou Damana le e iloo di godou dee dohu. 
LUK.12.31	Gei goodou gi haa manawa hua i dono Henua, gei mee ga hagahumalia goodou gi nia mee aanei.
LUK.12.32	“Hudee mmaadagu, dagu hagabuulinga siibi dulii nei, i di godou Damana le e manawa tentene di gowadu gi goodou Tenua king o God. 
LUK.12.33	Huia gi daha godou mee huogodoo, wanga ina nia bahihadu gi digau hagaloale. Heia godou mee dugu hadu hagalee mooho, mo di benebene godou maluagina i di langi i di gowaa dela hagalee ngudu ai, idimaa, digau gaiaa e kae nia maa ai, ge hagalee gai go nia manu. 
LUK.12.34	Idimaa, di gowaa dela iai godou maluagina, deelaa di gowaa e haa manawa ai goodou.
LUK.12.35	“Gi togomaalia gi tei mee ga hanimoi, gi ulu i nia goloo hai hegau, ge godou malama gi ula,
LUK.12.36	gadoo be digau hai hegau e tali nadau dagi e hanimoi i tagamiami haga hai lodo. Mee ga hanimoi ga dugidugi, gei digaula ga huge di bontai gi mee.
LUK.12.37	E maluagina go digau hai hegau ala ga mmada ginai di nadau dagi e aala, gu togomaalia gi dono hanimoi. Au e hagi adu gi goodou di tonu, mee ga daa gi daha dono gahu mahaa, ga hai digaula gi noho gi lala, ga hai hegau gi digaula. 
LUK.12.38	E maluagina go digau ala ma ga mmada ginai mee gu togomaalia, maeaha maa mee ga hanimoi i di madahidi waelua di boo, be no muli! 
LUK.12.39	Gei goodou gu mee hua di iloo bolo maa tangada dono hale ga iloo di madagoaa tangada gaiaa ga hanimoi, gei mee hagalee dumaalia gi mee gi ulu gi lodo dono hale.
LUK.12.40	Goodou gi togomaalia labelaa, idimaa, Tama Tangada le e hanimoi i di aawaa dela hagalee e kana go goodou.”
LUK.12.41	Peter ga helekai, “Meenei Tagi, di ala kai deenei laa mai gi gimaadou, be gi digau huogodoo?” 
LUK.12.42	Gei Tagi ga helekai, “Ma koai e manawa dahi ge hai hegau kabemee? Tangada beenei ga dugu go dono dagi e dagi di hale mono hegau, ge e wanga nia duhongo meegai gi digau hai hegau i di madagoaa dela e humalia. 
LUK.12.43	E-(haga)maluagina huoloo go tangada hai hegau ma ga gidee dono dagi e hai nia mee aanei i dono hanimoi gi dono hale! 
LUK.12.44	Au e hagi adu gi goodou di tonu bolo tangada dono hale, la ga dugu a mee e dagi ono goloo huogodoo. 
LUK.12.45	Maa tangada hai hegau ga maanadu bolo dono dagi le e duai nau ga hanimoi laa, gei mee ga daamada ga dadaaligi nia daane mono ahina huogodoo, geia ga miami ga inuinu gi libaliba. 
LUK.12.46	Dahi laangi hua di tagi ga hanimoi, gei tangada hai hegau hagalee talitali a mee, gei mee e de iloo ia di madagoaa deelaa. Di tagi ga duuduu a mee haga ligiligi, ga hai a mee gi buni gi di hagaduadua o digau de hagalongo.
LUK.12.47	“Tangada hai hegau dela e iloo nia mee o dono dagi ala bolo gi heia, geia hagalee hai nia maa, tangada deelaa le e hagaduadua kono. 
LUK.12.48	Gei tangada hai hegau dela e de iloo nia mee o dono dagi ala bolo gi heia, geia ga hai hala, tangada deelaa le e hagaduadua maamaa.
LUK.12.48	Nia mee e logo e hai gi hai go tangada dela ne wanga ginai nia mee e logo, gei nia mee e mada logo gi nonua le e hai gi hai go tangada dela ne wanga ginai nia mee mada logo.
LUK.12.49	“Au ne hanimoi belee dudu henuailala, gei dagu hiihai le e hai bolo ma gi lawa di daamada di gaa! 
LUK.12.50	Au belee kae di babdais, gei au gu lodo huaidu huoloo ga dae loo gi di lawa di maa.
LUK.12.51	Goodou e hagabau bolo au ne hanimoi belee gaamai di aumaalia gi henuailala? Deeai, hagalee di aumaalia, gei go tee buni. 
LUK.12.52	Dangi nei ga huli gi muli, gei digau o di hale dogolima ga dee buni, dogodolu ga hai baahi gi dogolua, gei dogolua ga hai baahi gi dogodolu. 
LUK.12.53	Nia damana ga hai baahi ang gi nadau dama daane, gei nia dama daane ang gi nadau damana. Nia dinana ga hai baahi gi nadau dama ahina, gei nia dama ahina ang gi nadau dinana. Nia dinana dau aga ga hai baahi ang gi nadau dama ahina dau aga, gei nia dama ahina dau aga ang gi nadau dinana dau aga ginai.”
LUK.12.54	Jesus e helekai labelaa gi nia daangada, “Goodou ma ga mmada gi di gololangi e hanaga i dai, gei goodou ga hai bolo di ua ga doo, gei di maa ga doo. 
LUK.12.55	Goodou ga hagalongo ia di madangi e hanimoi ngaaga, gei goodou e hai bolo ma ga welengina, gei di maa ga welengina. 
LUK.12.56	Goodou digau hai hegau ngudu golomada! Goodou e mmada gi di langi mo henuailala, ga mee di iloo be di ahiaalangi la ga hai behee. Malaa, e aha dolomeenei goodou e de iloo di madagoaa?
LUK.12.57	“Goodou de ga mmada gi di mee dela e donu ga daudali? 
LUK.12.58	Maa tangada ga hai baahi adu gi di goe i nnaganoho, ga lahi goe gi di gabunga, hagahumalia ina gulu mehanga i mua doo hana gi di gabunga. Maa goe ga hagalee hai beenei, mee ga dagi goe gi mua tangada hai gabunga, ga wanga goe gi tinggee, ga haa gi lodo di hale galabudi. 
LUK.12.59	Au e hagi adu gi di goe bolo goe ga noho i golo ga dae loo gi di madagoaa ma ga hui doo boibana gi odi!”
LUK.13.1	Di madagoaa deelaa, digau dulii nogo i golo ga helekai gi Jesus i digau Galilee ala ne daaligi go Pilate i di nadau madagoaa nogo hai nadau tigidaumaha ang gi God. 
LUK.13.2	Jesus ga helekai, “Idimaa digau Galilee ala ne daaligi beelaa, gei goodou e hagabau bolo digaula le e huaidu laa hongo digau Galilee ala i golo? 
LUK.13.3	Gei deeai! Au e hagi adu gi goodou bolo maa goodou ga hagalee huli gi daha mo godou huaidu, goodou e mmade huogodoo be digaula. 
LUK.13.4	E hai behee go digau dilongoholu maa walu nogo i Siloam 
LUK.13.5	Gei deeai! Au e helekai adu bolo maa goodou hagalee huli gi daha mo godou huaidu, gei goodou huogodoo le e mmade gadoo be digaula.”
LUK.13.6	Jesus ga helekai gi digaula di ala kai deenei, “Taane dana laagau-‘fig’ e tomo i lodo di gowaa dogi waini. Mee e haga dinadina di ‘fig’ be di maa gu hua, gei digi hua. 
LUK.13.7	Gei mee ga helekai gi dana dangada hai hadagee boloo, Nia ngadau e dolu nogo hani hanimoi iei au belee mmada be di maa gu hua, gei au digi gidee nia hua. Hele ina di maa gi lala. Maeaha dela e haga hai hegau balumee nia gelegele. 
LUK.13.8	Gei tangada hai hadagee ga helekai, Meenei, dugua gi hai dono ngadau e dahi i golo, gei au ga haga oho di maa. 
LUK.13.9	Hila hua di laagau-‘fig’ deenei ga hua di ngadau dela i golo, gei di maa gu humalia huoloo, maa ga hagalee, gei goe ga hele laa di maa gi lala.”
LUK.13.10	Dahi Laangi Sabad, gei Jesus nogo agoago i lodo synagogee. 
LUK.13.11	Di ahina i golo iai di hagataalunga huaidu i ono lodo dela ne hai a mee gi magi nia ngadau madangaholu maa walu. Mee gu biga gi mua, gu deemee di duu donu gi nua. 
LUK.13.12	Di madagoaa Jesus ne gidee ia, ga gahi mai a mee, “Di ahina, goe gu mehede gi daha mo doo magi!” 
LUK.13.13	Jesus ga dugu ono lima gi hongo o mee. Di madagoaa hua deelaa, di ahina dela gu duu donu gi nua mo di hagaamu a God. 
LUK.13.14	Gei tagi o di synagogee gu hagawelewele gi Jesus dela ne haga hili dana magi i di Laangi Sabad, ga helekai gi nia daangada, “Nia laangi e ono ala e ngalua ai gidaadou, goodou hagahili ina godou magi i nia laangi aalaa, hagalee i di Laangi Sabad.
LUK.13.15	Gei Tagi ga helekai gi mee, “Goodou digau hai hegau ngudu golomada! Goodou e hagamehede godou kau mo godou ‘donkey’ i di nadau gowaa, e dagi gi daha belee haga inu i di Laangi Sabad. 
LUK.13.16	Deenei tangada di hagadili a Abraham dela nogo lawalawa go Satan i nia ngadau madangaholu maa walu. Mee hagalee belee hagamehede i di Laangi Sabad?” 
LUK.13.17	Telekai a mee deenei la gu haga langaadia ono hagadaumee, gei nia daangada dogologo le e tentene gi nia mee haga goboina nogo hai go mee.
LUK.13.18	Jesus ga heeu, “Tenua o God le e hai be di aha? Ma e hagatau ko au gi di aha? 
LUK.13.19	Ma e hai beenei: Dahi daane ne kae ana lii laagau-“mustard”, ga dogi i dana gowaa. Di laagau ga tomo, ga damana, gei nia manu ga hai nadau waehongo i nia manga o di maa.”
LUK.13.20	Jesus ga heeu labelaa, “Au ga hagatau Tenua o God gi di aha? 
LUK.13.21	Ma e hai beenei: Di ahina ne kae ana ‘yeast’, ga unugi dana haga munga palaawaa, gei di palaawaa la ga tanga.”
LUK.13.22	Jesus gu hana laa lodo nia waahale llauehe mo lligi e agoago nia daangada, gei e hai dono ala gi Jerusalem. 
LUK.13.23	Tangada ga heeu gi mee, “Meenei, ma digau hua dulii ala ga mouli?”
LUK.13.23	Jesus ga helekai gi digaula, 
LUK.13.24	“Heia godou mee ala e mee gi ulu goodou i di bontai mada giigi, idimaa, digau dogologo e hagamahi bolo ginaadou e ulu i di maa, gei e deemee. 
LUK.13.25	Di tagi o di hale ga tai di bontai, gei goodou ga tuu i malaelae ga daamada ga dugidugi di bontai mo di helekai boloo, Meenei, hugea mai di bontai gi gimaadou. Gei mee ga helekai adu gi goodou boloo, Au e de iloo be goodou ne lloomoi i hee! 
LUK.13.26	Gei goodou ga helekai boloo, Gimaadou nogo miami nogo inu madalia goe. Goe nogo agoago i di madau waahale! 
LUK.13.27	Gei mee ga helekai labelaa, Au e de iloo be goodou ne lloomoi i hee. Tuu i-daha mo au, goodou huogodoo digau huaidu!
LUK.13.28	Goodou ga tangitangi ga gadigadi godou niha di godou madagoaa ma ga mmada gi Abraham, Isaac mo Jacob, mo nia soukohp huogodoo i lodo Tenua o God, i di madagoaa dela e kili goodou gi daha.
LUK.13.29	Nia daangada ga lloo ia i dua ge e lloo aga i dai, ga lloomoi ngeia ge e loomoi ngaaga, ga noho gi lala i tagamiami i lodo Tenua o God.
LUK.13.30	Gei digau ala mugi muli dolomeenei ga hula laa mua, gei digau ala e mugi mua dolomeenei ga hula la muli.”
LUK.13.31	Di madagoaa deelaa, hunu Pharisee ne loomoi gi Jesus, ga helekai gi mee, “Hna gi tuai gowaa, idimaa, Herod e hiihai e daaligi goe.” 
LUK.13.32	Gei Jesus ga helekai gi digaula, “Hula, haga iloo gi di manu-“fox” deelaa, bolo au e hagabagi agu hagataalunga huaidu, gei e hagahili agu magi dangi nei mo daiaa, gei au ga lawa agu hegau i tolu laangi. 
LUK.13.33	Au ga hana i dogu ala dangi nei, daiaa mo dono daiaa. Ma hagalee donu, bolo soukohp e daaligi i tuai gowaa, dela hua i Jerusalem. 
LUK.13.34	Jerusalem, Jerusalem! Goe gu daaligi nia soukohp mo di dilidili digau kae hegau a God ala ne hagau mai gi di goe. Nia holongo e hia au ne hiihai di holo ogu lima, e daabui mai goodou huogodoo, gadoo be teduu ahina ma ga daabui mai ana dama gi lala ono bakau, gei goe digi dumaalia mai gi di au! 
LUK.13.35	Gei dau Hale Daumaha la ga diiagi. Au e haga modongoohia adu gi di goe, bolo goe ga deemee di mmada mai gi di au, ga dae loo gi doo madagoaa ga helekai boloo, God gu haga maluagina tangada dela ga hanimoi i di ingoo o Dimaadua.
LUK.14.1	Dahi Laangi Sabad, gei Jesus ne hana ga miami i di hale o di Pharisee aamua, gei nia daangada e madamadaagi a mee gi hoohoo. 
LUK.14.2	Dahi daane e haga hula ono wae mo ono lima, ga hana gi Jesus. 
LUK.14.3	Gei Jesus ga huli adu gi digau haga dondonu haganoho mo nia Pharisee, ga heeu, “Tadau haganoho le e mahuge anga di hagahili di magi i di Laangi Sabad be deeai?” 
LUK.14.4	Gei digaula digi helekai. Jesus ga dahi mai taane deelaa, ga hagahili, ga hagau gi dono hale. 
LUK.14.5	Nomuli, gei mee ga helekai gi digaula, “Dolomaa tei goodou ga doo dana dama be dana kau gi lodo di monowai i di Laangi Sabad, gei mee ga hagalee dahi aga di maa hagalimalima i di Laangi Sabad deelaa?”
LUK.14.6	Gei digaula gu deemee di helekai gi telekai a maa.
LUK.14.7	Jesus gu modongoohia digau ala ne gahi mai gi tagamiami e hilihili nia gowaa koia e humalia e noho ginaadou, gei mee ga hai dana ala kai deenei gi digaula, 
LUK.14.8	“Maa tangada ga gahi goe gi tagamiami haga hai lodo, hudee noho i di gowaa dela koia e humalia. Goe ga noho i golo, gei tangada e mada hagalabagau i oo nua, ga gahi aga labelaa,
LUK.14.9	gei tangada dela ne gahi goolua, ga hai adu gi di goe, bolo goe gi wanga ina di lohongo gi mee e noho ai. Gei goe ga langaadia, ga noho gi lala i di gowaa mugi lala loo. 
LUK.14.10	Maa goe ga gahi go tangada gi hanaga gi tagamiami haga hai lodo, noho i di gowaa dela i mugi lala loo, gei tangada dela ne gahi goe ga hai adu boloo, Dogu ihoo hagaaloho, hanaga laa nei gi di gowaa e humalia. Ma ga hai beenei, le e hai goe gi hagalabagau i mua oo ehoo ala ne gahi aga dalia goe. 
LUK.14.11	Idimaa, digau ala e hagalaamua ginaadou, le e hai gi mugi lala, gei digau ala e hai ginaadou gi mugi lala loo, le e hai gi hagalaamua.”
LUK.14.12	Gei Jesus ga helekai gi tagi di hale, “Goe ma ga hai dau hagamiami oodee be hiahi, hudee gahia oo ehoo, be go oo duaahina, be go oo gau, be go digau maluagina ala i doo baahi, idimaa, digau aanei ga gahi labelaa goe. Ma ga hai beenei, digaula ga hui adu labelaa doo humalia. 
LUK.14.13	Goe ga hai dau hagamiami damana, gahia digau hagaloale, digau mooho nadau huaidina, digau habehabe, mo digau deegida, 
LUK.14.14	gei goe ga haga maluagina, idimaa, digaula e deemee di hui goe labelaa. God e hui labelaa goe i di laangi dela e mouli aga digau humalia.”
LUK.14.15	Tangada i digau ne gahi aga nogo noho i teebele, ne longono ia nia helekai aanei, ga helekai gi Jesus, “E haga maluagina go digau ala ma ga noho i tagamiami aamua i Tenua o God!” 
LUK.14.16	Gei Jesus ga helekai gi mee, “Tangada ne hai dana hagamiami damana, gei mee ga gahi ana gau dogologo, 
LUK.14.17	ga dae mai di madagoaa tagamiami, gei mee ga hagau dana dangada hai hegau gi ana gau ala ne gahi bolo gi loomoi, nia mee huogodoo gu togomaalia! 
LUK.14.18	Gei tangada nei mo tangada nei i digaula ga hai nadau dangidangi. Tangada matagidagi ga helekai gi tangada hai hegau boloo, Au gu hui dagu gowaa, gei au belee hai gi mmada gi di gowaa. Dumaalia mai mua gi dagu dangidangi. 
LUK.14.19	Tangada i golo boloo, “Au gu hui agu kau madangaholu, gei au belee hana, e hagadina nia maa. Dumaalia mai gi di au. 
LUK.14.20	Gei tangada i golo e helekai boloo, Au dogo hai hua dogu lodo, gu deemee di hanadu. 
LUK.14.21	Gei tangada hai hegau ga hana gi muli, ga hagi anga gi dono dangada aamua nia mee huogodoo ala ne hai. Gei tangada aamua gu hagawelewele huoloo, ga helekai boloo, Hana gi hongo nia ala llauehe mo lligi o di waahale. Laha mai digau hagaloale, mooho nadau huaidina, deegida, mo digau habehabe. 
LUK.14.22	Tangada hai hegau ga helekai gi dono dagi boloo, Dau hegau la gu hai, gei di maa e oo huaigolo. 
LUK.14.23	Gei tangada aamua ga helekai gi tangada hai hegau boloo, Hana gi nia ala llauehe mo lligi o tenua. Laha mai digau huogodoo gi honu i lodo dogu hale. 
LUK.14.24	Gei au e hagi adu gi goodou bolo tangada e dahi i digau ala ne haga gahi e momi dana mee i dagu hagamiami ai!”
LUK.14.25	Dahi madagoaa, digau dogologo nogo hula i muli o Jesus, gei mee ga huli mai, ga helekai, 
LUK.14.26	“Tangada dela e hanimoi gi di au, le e deemee di hai tama agoago ni aagu, maa ia hagalee e aloho i di au laa hongo dono damana mo dono dinana, dono lodo mo ana dama, ono duaahina daane mo ahina, mo dono huaidina.
LUK.14.27	Tangada dela hagalee kae dono loobuu donu ga hanimoi i ogu muli, le e deemee di hai tama agoago ni aagu.
LUK.14.28	Maa tei goodou ga maanadu bolo e haga duu dana angulaa, geia gi noho gi lala i mua, gi hagabau ina di hui di maa, be ana bahihadu le e dohu, e mee di hau di maa gi lawa. 
LUK.14.29	Maa mee hagalee hai beenei, geia e deemee di hau di angulaa gi lawa i muli di hau di baba, gei nia daangada ga mmada gi dana moomee, ga gadagada, e hagahuaidu a mee boloo, 
LUK.14.30	Mee ne daamada ne hau dana angulaa, geia e deemee di haga lawa di maa.
LUK.14.31	“Maa dahi king ga hana mo ana gau daua e madangaholu mana(10,000) belee heebagi gi di king dela e hanimoi mo ana gau daua e madalua mana(20,000), mee ga noho gi lala i mua, e hagamaanadu be ia e maaloo di heebagi gi di king deelaa. 
LUK.14.32	Ma ga deemee, geia ga hagau ana gau kae hegau e heetugi gi di king dela i golo i dono madagoaa e mogowaa ai, e dangidangi anga bolo hagalee hai taua.” 
LUK.14.33	Jesus ga helekai, “E hai gadoo be goodou. Tangada i goodou ai e mee di hai dagu dama agoago, maa ia digi lawa gi daha mo nia mee huogodoo ala e hai mee ginai.
LUK.14.34	“Nia toolo e humalia, gei nia mmala o nia maa ma ga hagalee, deai di hai e haga mmala nia maa ai. 
LUK.14.35	Gei nia maa hagalee dahidamee labelaa gi nia gelegele, be e haga oho nia laagau, ala hua e kili gi daha. Tangada ono dalinga i golo, gei mee gi hagalongo!”
LUK.15.1	Dahi laangi hua, gei digau hagabudu dagitedi dogolo mo digau huaidu gu lloomoi gi baahi o Jesus e hagalongo gi mee.
LUK.15.2	Nia Pharisee mono gau haga dondonu haganoho ga daamada, ga helehelekai huaidu boloo, “Taane deenei e benebene digau huaidu, gei e miami i baahi digaula!” 
LUK.15.3	Gei Jesus ga helekai di ala kai deenei: 
LUK.15.4	“Dolomaa tangada i goodou ana siibi e lau, gei siibi e dahi ga ngala, gei mee ga hai dana aha? Mee ga dugu ana siibi e matiwa maa hiwa gi lodo di abaaba, ga hana, ga halahala di siibi e dahi dela ne ngala ga dae loo gi dono gidee ia a mee. 
LUK.15.5	Dono madagoaa ga gidee ia di maa, geia ga tentene huoloo, ga dahi aga a mee gi hongo dono bakau, 
LUK.15.6	ga aamo gi dono hale, gei mee ga gahi mai ono ehoo hagaaloho, mo digau ala i dono baahi, ga helekai gi digaula boloo, Au gu tentene. Au gu gidee au dagu siibi dela ne ngala. Gidaadou ga budu di maa! 
LUK.15.7	Au e hagi adu gi goodou bolo di tentene mada damana i di langi ang gi tangada huaidu e dahi ma ga maliu dono manawa, laa hongo di tene ang gi digau matiwa maa hiwa ala e noho humalia, hagalee loo bolo e huli nadau manawa.
LUK.15.8	“Dolomaa di ahina ana teenedi silber e madangaholu, ga ngala e dahi, gei mee ga hai dana aha? Mee ga dudu dana malama, ga puluumu dono hale, ga madamada hagatau i nia madagoaa huogodoo i lodo dono hale ga dae loo gi dono gidee ia di maa. 
LUK.15.9	Dono madagoaa ga gidee ia di maa, gei mee ga gahi mai ono ehoo hagaaloho mo digau ala i dono baahi gi di gowaa e dahi, ga helekai gi digaula boloo, Au gu tentene, idimaa, au gu gidee dagu teenedi silber dela ne ngala. Gidaadou ga budu di maa. 
LUK.15.10	Au e hagi adu gi goodou bolo digau di langi a God le e tentene labelaa gi tangada huaidu ma ga huli hoou dono manawa.”
LUK.15.11	Jesus ga helekai, “Taane ana dama daane dogolua. 
LUK.15.12	Tama dulii ga helekai gi tamana boloo, Gaamai dogu duhongo i oo maluagina dolomeenei.
LUK.15.12	Gei tamana ga duwwe ono maluagina i ana dama dogolua. 
LUK.15.13	Muli hua nia laangi dulii, tama daane dulii ga hui gi daha dono duhongo maluagina, ga hana mo ana bahihadu gi tenua mogowaa loo, ga hagauwwou ana bahihadu gi di balu mouli. 
LUK.15.14	Mee gu hai hegau i ana mee huogodoo ala e hai mee ginai gi odi. Gei tau magamaga damana gu hai i hongo tenua deelaa, gei mee gu daamada ga hiigai. 
LUK.15.15	Mee ga hana ga ngalua i baahi tangada donu o tenua deelaa ne hagau a mee gi lodo dana gowaa dugu biigi belee madamada humalia ai. 
LUK.15.16	Mee gu hiihai huoloo bolo ia ga miami dalia nia biigi, gei tangada e wanga nia meegai gi mee ai. 
LUK.15.17	Muliagi loo, gei mee ga donu ang gi deia, ga huli dono manawa, ga hai boloo, Digau ngalua dogu damana e logo nadau meegai e deemee di gai, gei au deenei hua e hiigai, ga made! 
LUK.15.18	Au ga duu i-nua, ga hana gi dogu damana, ga helekai gi mee boloo, Tamana, au gu ihala ang gi God mo adu gi di goe. 
LUK.15.19	Au e dee tau loo bolo au tama ni aau. Heia hua au be tangada e dahi i au gau ngalua. 
LUK.15.20	Gei mee ga duu gi nua, ga hana gi muli gi dono damana.
LUK.15.20	Mee dela hua e mogowaa i di hale, gei tamana gu gidee ia a mee, gu aloho huoloo, ga lele, ga bulubulu mai a mee, ga hongi. 
LUK.15.21	Tama ga helekai boloo, Tamana, au gu ihala ang gi God, gei gu ihala adu gi di goe. Au hagalee tau loo bolo e haga ingoo bolo tama ni aau. 
LUK.15.22	Gei tamana ga gahi mai ana gau hai hegau, ga helekai gi digaula boloo, Hagalimalima, gaamai di gahu ulu laa tua dela koia e humalia. Haga ulu ina a mee. Haga ulu ina di buulei, mo ono suudi. 
LUK.15.23	Ga lawa, goodou daaligidia tamaa kau dela e kaedahi e humalia, e hai tadau hagamiami hagaamu. 
LUK.15.24	Idimaa, mee tama ni aagu gu made, gei dolomeenei gei mee gu mouli. Mee gu ngala, gei dolomeenei gu gila mai labelaa. Gei tagamiami ga daamada. 
LUK.15.25	Di madagoaa hua deelaa, tama daane madua nogo i lodo henua. Dono haneia, ga hoohoo gi di hale, gei mee ga longono nia lee daahili mono gaalege. 
LUK.15.26	Mee ga gahigahi dana dangada hai hegau, ga heeu boloo, Ma di aha dela e hai? 
LUK.15.27	Tangada hai hegau ga helekai, Doo duaahina daane la gu hanimoi, gei doo damana gu daaligi tamaa kau dela e kaedahi e humalia huoloo, idimaa, mee gu gidee ia a mee labelaa. 
LUK.15.28	Tuaahina daane madua gu hagawelewele huoloo, gu hagalee hana gi lodo di hale. Gei tamana o maa ga hanimoi gi malaelae, ga dangidangi gi mee bolo gi ulu gi lodo. 
LUK.15.29	Gei mee ga helekai manawa gee gi dono damana boloo, Mmada, nia ngadau huogodoo aanei, gei au nogo ngalua adu gi di goe gadoo be di hege, gei au digi de hagalongo loo gi au helekai, gei dau maa di aha ne gaamai gi di au? Di kuud ne gaamai kooe belee hai dagu hagamiami gi ogu ihoo hagaaloho ai! 
LUK.15.30	Gei dau dama daane deenei nogo hagauwwou oo maluagina i dono hai be di manu, gei dono hanimoi, gei goe gu daaligi tamaa kau dela e kaedahi e humalia gi mee. 
LUK.15.31	Tamana ga helekai, Dagu dama, nia madagoaa huogodoo gei goe i ginei i dogu baahi, gei agu mee huogodoo la nia mee ni aau. 
LUK.15.32	Gei gidaadou belee budu ge tentene, idimaa, doo duaahina la gu made, dolomeenei gei mee gu mouli. Mee gu ngala, dolomeenei gei mee gu gida.”
LUK.16.1	Jesus ga helekai gi ana dama agoago, “Taane maluagina dana dangada hai hegau benebene ono goloo. Dono dagi gu longono bolo mee ana bahihadu e hagauwwou go dana dangada hai hegau. 
LUK.16.2	Tagi ga gahi mai a mee ga helekai boloo, Ma di aha dela ne longono eau? Gaamai di beebaa haga modongoohia au mee nogo benebene, idimaa, goe ga hagalee hai dagu dangada benebene mee. 
LUK.16.3	Tangada benebene mee ga hagamaanadu boloo, Dogu dagi la ga daa au gi daha mo dagu moomee. Au ga hai dagu aha? Au e bagege di geli agu aloalo, gei au e langaadia di madamadau agu mee. 
LUK.16.4	Au e iloo dagu mee dela ga hai, di madagoaa dagu moomee ga hagalee, gei au ga hai ogu ihoo gi benebene au i nadau guongo. 
LUK.16.5	Mee ga gahi mai digau huogodoo ala e boibana gi dono dagi. Mee ga heeu gi tangada matagidagi boloo, Doo boibana gi dogu dagi le e hia? 
LUK.16.6	Gei mee ga helekai, Nia ulu mee lolo olib e lau. Tangada benebene mee ga helekai gi mee, Noho gi lala, hihia gi madalima. 
LUK.16.7	Gei mee ga helekai labelaa gi tangada i golo boloo, Goe e boibana e hia? Gei mee ga helekai boloo, Nia ulu mee wheat” e mana(1,000). Tangada benebene mee ga helekai gi mee, Deenei doo boibana, hihia gi walu lau(800). 
LUK.16.8	Gei di mee ne gila mai, tagi o tangada benebene mee tilikai deenei ga hagaamu a mee dela ne hai ana mee kabemee, idimaa, digau henuailala la koia e kabemee di hai nia mee ang gi ginaadou i hongo digau ala gu hai nia daangada ni di maalama.” 
LUK.16.9	Jesus ga helekai, “Au e hagi adu gi goodou gi hai hegau i godou goloo o henuailala ang gi nia daangada, gei digaula ga hai nia hoo hagaaloho ni goodou i di madagoaa nia goloo ma ga hagalee, gei God ga benebene goodou gi lodo tenua dono hagaodi ai. 
LUK.16.10	Be koai e hai hegau donu i nia mee lligi, geia e hai hegau donu i nia mee llauehe. Be koai e hai hegau ihala i nia mee lligi, geia e hai hegau ihala i nia mee llauehe. 
LUK.16.11	Maa goodou hagalee hai hegau donu i nia maluagina henuailala, ma koai dela ga dugu adu nia maluagina ala e donu gi hai hegau ai goodou? 
LUK.16.12	Maa goodou ga hagalee hai hegau donu gi nia mee o tuai dangada, ma koai ga gowadu nia mee ala e donu? 
LUK.16.13	Tangada hai hegau e deemee di hege gi nia dagi dogolua, i mee ga dee hiihai gi tangada e dahi, ga aloho tangada dela i golo. Mee ga hagalaamua tangada e dahi, ga hagahuaidu tangada dela i golo.
LUK.16.14	Nia Pharisee ne longono nia mee aanei, ga helekai haga gadagada dangada i Jesus, idimaa, digaula e hiihai huoloo gi nia bahihadu. 
LUK.16.15	Jesus ga helekai, “Goodou e hai goodou gi mmada hagahumalia ginai nia daangada, gei God e iloo ia godou manawa. Idimaa, nia mee ala e haga dahidamee go nia daangada, la nia balumee i mua o God. 
LUK.16.16	Nnaganoho Moses mo nia Beebaa o nia Soukohp, le e mogobuna hua dono hai hegau ai ga dae loo gi di madagoaa o John Babdais. Nomuli, go di Longo Humalia o Tenua o God gu hagadele, gei digau huogodoo ga hagamahi gi madalia ginaadou.
LUK.16.17	Ma e mada haingoohia go di langi mo henuailala ma ga hagalee, i di mee dela koia e dulii loo i nnaganoho ma ga hagalee.
LUK.16.18	Taane dela ma ga hudu gi daha dono lodo, ga hai dono lodo gi tuai ahina, geia gu ihala i di hala o di hai be di manu. Gei taane dela ma ga lodo gi di ahina dela ne diiagi go dono lodo, le e hala labelaa i di hala hai be di manu.
LUK.16.19	“Taane maluagina e ulu i nia gahu koia e hui ngadaa, ge e mouli baagawa i nia laangi huogodoo, 
LUK.16.20	gei tangada hagaloale i golo, dono ingoo go Lazarus, gu buni magibala dono gili, e nnoo mau e laha mai gi di ngudu di bontai tangada maluagina deenei, 
LUK.16.21	e noho belee gai nia meegai ligiligi monnono i teebele tangada maluagina, gei nia paana e loomoi e tobotobo nia magibala o maa. 
LUK.16.22	Taane hagaloale ga made, ga lahi go digau di langi gi baahi o Abraham i tagamiami i di langi. Taane maluagina ga made labelaa, ga danu. 
LUK.16.23	I lodo “Hades”,
LUK.16.24	Gei mee ga wolo adu, Tamana Abraham! Aloho mai gi di au! Hagau ina mai a Lazarus e haga tiu dono madaalima e haga tiu dogu holole gi magalillili, i di au gu mmae huoloo i lodo di ahi deenei! 
LUK.16.25	Abraham ga helekai, Dagu dama daane, goe langahia e-goe doo madagoaa nogo mouli, gei goe nogo hai mee gi nia mee humalia, gei Lazarus nogo hai mee gi nia mee huaidu. Dolomeenei gei mee e tentene, gei goe e mmaemmae i lodo di ahi. 
LUK.16.26	Gei di maa di lua llala i tadau mehanga, digau ala e hiihai e loo adu be loomoi la gu deemee. 
LUK.16.27	Taane maluagina ga helekai, Au e dangidangi adu, tamana Abraham, hagau ina a Lazarus gi di hale dogu damana, 
LUK.16.28	di gowaa dela iei ogu duaahina daane dogolima. Heia a mee gi haga iloo gi digaula gi dee loo aga hua digaula gi di gowaa haga mmaemmae deenei. 
LUK.16.29	Gei Abraham ga helekai, Oo duaahina nadau gau haga iloo i golo: go Moses mo nia Soukohp, gei ginaadou gi hagalongo gi digaula. 
LUK.16.30	Taane maluagina ga helekai, Tamana Abraham, Deenaa la hagalee dohu! Maa tangada e mouli aga gi daha mo di made, e hana gi digaula, gei digaula ga maalui mai gi daha mo nadau huaidu. 
LUK.16.31	Gei Abraham ga helekai, Digaula ma ga hagalee hagalongo gi Moses mo nia soukohp, ginaadou le e deemee hogi di maalui nadau manawa, maeaha maa tangada dela ne made ga mouli aga, ga hana gi digaula.”
LUK.17.1	Jesus ga helekai gi ana dama agoago, “Nia mee ala e hai nia daangada gi too gi lodo di huaidu e mee di kila, malaa e huaidu huoloo gi tangada dela ne hai nia maa gi kila! 
LUK.17.2	Maa ia ga nnoo ginai di hadu damana gi dono ua, ga hagabubulu, e koia e humalia i mee ma ga hai digau lligi aanei gi hala! 
LUK.17.3	Goodou gi pula i godou mee ala e hai!
LUK.17.3	Doo duaahina daane ma ga hai hala, gei goe haga donu ina gi mee. Mee gu maliu ono lodo, goe dumaalia gi mee. 
LUK.17.4	Gei mee ga hai hala adu gi di goe haga hidu i di laangi e dahi, gei mee ga hanaga haga hidu gi di goe, ga helekai bolo ia gu maliu ono lodo, gei goe gi dumaalia gi mee.”
LUK.17.5	Ana dama agoago ga helekai boloo, “Meenei Tagi, hagamaaloo ina aga madau hagadonu!” 
LUK.17.6	Tagi ga helekai, “Maa godou hagadonu la ga llauehe be di lii o di laagau-“mustard”, gei goodou gu mee hua di helekai gi di laagau damana deenei boloo, Daagia goe, hana, dogia goe i lodo di moana! Gei di maa ga hagalongo adu gi goodou.
LUK.17.7	“Dolomaa tei goodou dana hege e taa ana geinga i lodo dau hadagee, be e hahaangai au siibi i lodo henua. E hai behee? Dono madagoaa ma ga hanimoi ai gi di goe, goe ga helekai gi mee boloo: Limalima, noho gi lala, miami? 
LUK.17.8	Deeai! Goe ga helekai gi mee boloo: Hagatogomaalia ina dogu hagangudu hiahi, ulu gi lodo oo goloo dunu meegai e hai hegau mai gi di au. I muli doo miami ge inu, gei goe ga miami laa. 
LUK.17.9	Di hege dela ne haga gila aga nnelekai dono dagi le e humalia dono danggee ginai, be deeai? 
LUK.17.10	E hai gadoo be goodou. Di godou haga kila aga nia mee huogodoo ala belee hai, goodou la gi helekai boloo, Gimaadou nia hege hua, ne hai hua madau duhongo hegau.”
LUK.17.11	Nomuli, gei Jesus ga hanadu i mehanga Samaria mo Galilee gi Jerusalem. 
LUK.17.12	Dono ulu adu gi lodo di waahale dulii, ga heetugi gi nia daane magi genegene dilongoholu(e tuu haga mogowaa). 
LUK.17.13	Gei digaula ga wwolo gi mee, “Meenei Jesus! Tagi aamua! Aloho mai gi gimaadou!” 
LUK.17.14	Gei Jesus ga gidee digaula, ga helekai, “Hula gi baahi digau hai mee dabu, e haga dina goodou.”
LUK.17.14	Di nadau hula, gei digaula gu madammaa nadau gili.
LUK.17.15	Tangada e dahi i digaula ne gidee dono gili gu madammaa, geia ga hanimoi gi Jesus, ga wolo gi nua ga hagaamu a God. 
LUK.17.16	Mee ga bala ia gi mua nia wae o Jesus ga hagaamu a mee. Mee taane Samaria. 
LUK.17.17	Jesus ga heeu, “Ma hagalee digau dilongoholu ala ne hili nadau gili? Aahee digau dogohiwa? 
LUK.17.18	Ma e aha tangada tuadimee hua ne hagaamu gi God? 
LUK.17.19	Gei Jesus ga helekai gi taane, “Duu i-nua, hana, doo hagadonu dela ne hagahili goe.”
LUK.17.20	Hunu Pharisee ga heeu gi Jesus be Tenua o God le e dau mai ma ga hee.
LUK.17.20	Mee ga helekai, “Tenua o God hagalee dau mai i di hai e gidee. 
LUK.17.21	E deai tangada e hai boloo, Mmada, ma deenei! be e hai boloo, Ma deelaa! idimaa, Tenua o God la dela hua i godou baahi.” 
LUK.17.22	Gei mee ga helekai gi ana dama agoago, “Di madagoaa ga dau mai, gei goodou ga hiihai e mmada gi di laangi e dahi i nia laangi o Tama Tangada, gei goodou de gidee di maa. 
LUK.17.23	Digau i golo ga helekai adu gi goodou boloo, Mmada, mee deelaa! be ga helekai boloo, Mee deenei! Gei goodou hudee hula gi malaelae e mmada. 
LUK.17.24	Di hai o di laangi o Tama Tangada e hai gadoo be di ila dela e daba i di baahi o di langi, ga ina loo gi di baahi dela i golo. 
LUK.17.25	Matagidagi gei mee e hai loo gi hagaduadua ge e haga balumee go nia daangada o di madagoaa dolomeenei. 
LUK.17.26	Nia mee ala ne hai i tolongo o Noah, aalaa nia mee ga hai i nia laangi o Tama Tangada.
LUK.17.27	Nia daangada huogodoo nogo miamiami ge inuinu, nia daane mono ahina nogo haga haga hai lodo, ga dae loo gi di laangi o Noah ne ulu gi lodo dono waga, gei toloo ga hai, ga daaligi digaula huogodoo gi mmade.
LUK.17.28	Nogo hai labelaa be tolongo Lot. Digau huogodoo nogo miamiami hua mo di inuinu, nogo huihui mee mo di hui gi daha, nogo dogi nadau gowaa ge haga duu aga nadau hale.
LUK.17.29	Gei di laangi dela ne hagatanga ai a Lot i Sodom, gei di ulaula mo dono ua hadu-“sulfur” ga doo ia i di langi, ga daaligi digaula huogodoo. 
LUK.17.30	Deelaa di hai ga hai i di laangi o Tama Tangada ma ga haga modongoohia ai. 
LUK.17.31	Di laangi deelaa, maa tangada i tua tala di hale, gi hudee haneia gi lodo di hale e kae ono goloo. E hai gadoo be tangada i lodo henua, hudee hana gi dono hale.
LUK.17.32	Goodou gi langahia di lodo o Lot!
LUK.17.33	Digau ala e hagamahi e benebene nadau mouli, nadau mouli la ga hagalee. Gei digau ala e wanga dehuia nadau mouli, ga haga mouli.
LUK.17.34	Au e hagi adu gi goodou bolo di boo deelaa, nia daangada dogolua e kii di hada e dahi, tangada e dahi ga lahi, gei e dahi ga dubu i golo. 
LUK.17.35	Nia ahina dogolua e mmili nau lii-‘wheat’ i di gowaa e dahi, di ahina e dahi ga lahi, gei e dahi ga dubu i golo. 
LUK.17.36	[Nia daangada dogolua i lodo henua, tangada e dahi ga lahi, gei e dahi ga dubu i golo.”] 
LUK.17.37	Nia dama agoago a maa ga heeu gi mee boloo, “Tagi, di gowaa dehee?”
LUK.17.37	Gei Jesus ga helekai, “Di gowaa dela iai tuaidina dangada made, nia manu mamaangi gai dangada ga dagabuli mai gi golo!” 
LUK.18.1	Jesus ga kai dana ala kai gi ana dama agoago belee aago digaula gi hai dalodalo i nia madagoaa huogodoo, gi de madugidugia. 
LUK.18.2	Mee ga helekai, “I lodo dahi waahale nogo iai tangada hai gabunga, dela hagalee madagu i God, ge hagalee hagabau nia daangada. 
LUK.18.3	Di ahina gu made dono lodo i lodo di waahale deelaa, ga hanimoi gi mee, e dangidangi i ono donu, boloo, Hagamaamaa ina au, e hai baahi gi tangada dela e hai baahi mai gi di au. 
LUK.18.4	Gu waalooloo gei tangada hai gabunga digi haga gila ina tangidangi a maa. Muli mai hua, gei mee ga bida hagamaanadu i ono lodo boloo, Au tangada hagalee madagu i God, ge hagalee hagabau nia daangada, 
LUK.18.5	gei nia haingadaa huogodoo di ahina deenei e hai mai gi di au, au ga hai nia donu o maa gi gila. Maa au ga hagalee hai dono hiihai, gei mee ga hani hanimoi hua, ga hagabuhi au!” 
LUK.18.6	Gei di Tagi ga helekai, “Hagalongo gi nnelekai tangada hai gabunga huaidu deelaa. 
LUK.18.7	E hai behee? God la ga hagalee gabunga humalia ana daangada donu ala e tangi ang gi deia i nia hagamaamaa i di boo mo di aa? Mee ga duai dana hagamaamaa digaula? 
LUK.18.8	Au e hagi adu gi goodou bolo mee ga gabunga gi hai be nia hiihai digaula, ge e hai hogi gi limalima. Malaa, Tama Tangada la ga gidee di hagadonu i henuailala i dono hanimoi?”
LUK.18.9	Jesus ne kai labelaa dana ala kai gi digau ala gu donu bolo ginaadou e humalia, ge digi hagabaulia digau huogodoo ala i golo. 
LUK.18.10	Mee ga helekai, “Nia daane dogolua ne hula gi di Hale Daumaha belee dalodalo. Tangada e dahi di Pharisee, gei di hoo o maa tangada hagabudu dagitedi. 
LUK.18.11	Di Pharisee ga duu i-nua, ga duu madatanga i daha modogoia, ga dalodalo boloo, Au e danggee adu gi di goe, Meenei God, au hagalee hagagailaa, hagalee hai mee hala, be e hai be di manu be digau ala i golo. Au e danggee adu gi di goe, au hagalee hai be tangada hagabudu dagitedi deelaa. 
LUK.18.12	Au e noho haga onge i nia laangi e lua i lodo tabu e dahi, gei au e gowadu gi di goe dahi baahi madangaholu o agu bahihadu ala e ulu mai. 
LUK.18.13	Tangada hagabudu dagitedi le e duu madatanga i daha, ge hagalee hila beelaa nua gi di langi, geia ga paapaa dono hadahada, ga helekai boloo, God, aloho mai gi di au, tangada huaidu!” 
LUK.18.14	Jesus ga helekai, “Au e hagi adu gi goodou bolo tangada hagabudu dagitedi la ne donu i baahi o God i mua dono hana gi dono hale, hagalee go di Pharisee. Idimaa, digau ala bolo ginaadou digau aamua, le e hai gi hila gi lala, gei digau ala e hila gi lala, le e hai gi aamua.”
LUK.18.15	Nia daangada ne laha mai nadau dama gi Jesus belee dugu ono lima gi nonua. Nia dama agoago a maa ga gidee, ga wwou gi digaula. 
LUK.18.16	Gei Jesus ga gahi mai nia dama, ga helekai, “Dugua mai nia dama gi lloomoi gi di au. Hudee abaabalia digaula, idimaa, Tenua o God la ni digau ala e lligi beenei. 
LUK.18.17	Au e hagi adu di tonu bolo tangada dela hagalee hai mee gi Tenua o God be di tama dulii, geia e deemee di ulu i Tenua o God.”
LUK.18.18	Tangada aamua o Judea ga heeu gi Jesus, “Tangada Agoago humalia, au e hai dagu aha, gei au ga hai mee gi di mouli dee odi?” 
LUK.18.19	Jesus ga helekai, “Goe e hai bolo au tangada humalia eiaha? Ma tangada e humalia ai, go God hua modogoia. 
LUK.18.20	Goe e iloo nia haganoho boloo, Goe hudee hai be di manu, hudee daaligidia tangada gi made, hudee gaiaa, ge hudee hai kai tilikai, gi hagalabagau ina doo damana mo doo dinana.”
LUK.18.21	Gei taane deelaa ga helekai, “Au nogo hagalongo huoloo gi nia haganoho aanei huogodoo, aga loo i dogu damagiigi.” 
LUK.18.22	Jesus ga longono ia nia mee aanei, ga helekai gi mee, “Di mee e dahi i golo e hai gi hai kooe: Huia gi daha au mee huogodoo ala e hai mee ginai. Wanga ina nia bahihadu gi digau hagaloale, gei goe ga hai mee gi nia maluagina ala i di langi, hanimoi, daudalia mai au.” 
LUK.18.23	Taane deenei ne longono, gei mee gu manawa gee huoloo, i mee tangada maluagina huoloo. 
LUK.18.24	Jesus ga mmada gi mee dela gu lodo huaidu, ga helekai, “E haingadaa huoloo go digau maluagina i di nadau ulu i Tenua o God. 
LUK.18.25	E mada haingadaa go tangada maluagina i dono ulu i Tenua o God, i di ‘camel’ ma ga ulu i di bongoo di iwi dui mee.” 
LUK.18.26	Digau ala ne longono telekai a maa, ga heeu gi mee, “Malaa, koai dela e mee di mouli?” 
LUK.18.27	Jesus ga helekai, “Nia mee ala e haingadaa i baahi nia daangada, le e haingoohia hua i baahi o God.” 
LUK.18.28	Gei Peter ga helekai, “Mmada, gimaadou gu diiagi madau hale belee daudali goe.” 
LUK.18.29	Jesus ga helekai, “Au e hagi adu gi goodou di tonu bolo tangada ma ga diiagi dono hale, dono lodo, ono duaahina daane, ono maadua, be ana dama i di gili Tenua o God, 
LUK.18.30	geia e hai mee gi nia mee e logo i di mouli dolomeenei mo di mouli dee odi dela ga hanimoi.”
LUK.18.31	Jesus ga lahi ana dama agoago dilongoholu maa lua gi daha, ga helekai gi digaula, “Hagalongo, gidaadou e hula gi Jerusalem, di gowaa dela ga kila ai nia helekai huogodoo nia soukohp i di gili Tama Tangada. 
LUK.18.32	Mee ga wanga gi digau tuadimee ga haganneennee, ga hagahuaidu, ga buibui ginai nia haawale. 
LUK.18.33	Digaula ga haga mamaawa a mee, ga daaligi a mee gi made, gei muli nia laangi e dolu, mee ga mouli aga.” 
LUK.18.34	Gei nia dama agoago a maa e de iloo ana helekai, idimaa nia hadinga o nia helekai la gu hagammuni i digaula, gei digaula e de iloo be Jesus e helehelekai i di aha.
LUK.18.35	Jesus ne hanimoi ga hoohoo gi Jericho, gei tangada deegida e noho i taalinga di ala, e madamadau mee. 
LUK.18.36	Taane deenei ga longono di longoaa digau dogologo ala e hula dalia a mee, ga heeu, “Ma di aha deenei?” 
LUK.18.37	Digaula ga helekai, “Jesus o Nazareth deenei e hana.” 
LUK.18.38	Mee ga wolo gi nua, “Jesus! Tama a David! Aloho mai gi di au!” 
LUK.18.39	Digau ala e hula i mua o Jesus ga wwou gi mee, ga helekai bolo gi hudee leelee, gei mee koia ne wolowolo gi nonua, “Tama a David, aloho mai gi di au!” 
LUK.18.40	Gei Jesus ga duu, ga helekai bolo gi laha mai taane deegida gi deia. Jesus ga heeu gi mee, 
LUK.18.41	“Ma di aha dela e hiihai ginai goe, au gi heia adu?
LUK.18.41	Mee ga helekai, “Meenei, au e hiihai gi gidee labelaa.” 
LUK.18.42	Jesus ga helekai gi mee, “Mmada! Doo hagadonu gu hai goe gi humalia.” 
LUK.18.43	Di madagoaa hua deelaa, taane gu gidee tangada, ga daudali a Jesus mo di danggee ang gi God. Digau huogodoo ala ne mmada gi di mee deenei, la gu hagaamu a God.
LUK.19.1	Jesus ga ulu adu gi Jericho, ga hana laa lodo di waahale. 
LUK.19.2	Tagi hagabudu dagitedi i golo, dono ingoo go Zacchaeus, tangada maluagina. 
LUK.19.3	Mee e hiihai gi gidee ia a Jesus, be mee tangada e hai behee. Gei Zacchaeus tama dangada hua dulii e deaadee di mmada gi Jesus, idimaa digau dogologowaahee. 
LUK.19.4	Gei mee ga lele gi mua digau dogologo aalaa, ga gaga gi tomo di laagau-‘sycamore’ bolo gi gidee ia Jesus dela ga hanimoi laa laa. 
LUK.19.5	Di madagoaa Jesus ne dau i golo, geia ga mmada aga gi nua, ga helekai, “Zacchaeus, hagalimalima, gaga ia gi lala, au e hai gi noho i doo hale dangi nei.” 
LUK.19.6	Zacchaeus ga gaga ia hagalimalima gi lala, ga haga ulu a mee gi lodo dono hale i di tentene huoloo. 
LUK.19.7	Digau huogodoo ala ne mmada gi di mee deenei, ga daamada ga helehelekai tamu, “Taane deenei gu ulu gi lodo di hale o tangada huaidu!” 
LUK.19.8	Zacchaeus ga duu i-nua ga helekai gi Tagi, “Hagalongo meenei, au ga wanga di baahi ogu goloo gi digau hagaloale, hila hua au gu halahalau dagu dangada, gei au ga hui gi mee nnolongo haga haa gi nonua.” 
LUK.19.9	Gei Jesus ga helekai, “Dangi nei di haga mouli gu-(tale) i di hale deenei, i taane deenei la tangada i di madawaawa o Abraham. 
LUK.19.10	Tama Tangada ne hanimoi belee halahala ge e haga mouli digau ala gu nngala.”
LUK.19.11	Di madagoaa hua digaula nogo hagalongo, gei Jesus ga kai labelaa dana ala kai, idimaa, mee gu hoohoo adu gi Jerusalem, gei digaula e hagabau bolo Tenua o God la gu hoohoo ga gila aga. 
LUK.19.12	Gei Jesus ga helekai, “Tangada aamua ne hana gi tenua mogowaa belee hai di king. Nomuli, geia ga hanimoi labelaa gi dono hale. 
LUK.19.13	I mua dono hagatanga, gei mee ga gahi mai ana gau hai hegau dilongoholu, ga wanga ginai ana bahihadu goolo dagidahi, ga helekai boloo, Goodou mmada be dehee di godou hai e haga hai hegau nia bahihadu aanei i dogu madagoaa ma ga de igolo i godou baahi. 
LUK.19.14	Gei nia daangada donu o maa gu de hiihai gi mee, gu hagau nadau gau hai hegau i muli o mee, ga helekai, Gimaadou e de hiihai gi taane deenei e hai di madau king. 
LUK.19.15	Taane deelaa la ga hai di king, ga hanimoi, gei mee ga haga iloo gi ana gau hai hegau, bolo gi loomoi gi ono mua, e hagadina nia bahihadu e hia ne wiini. 
LUK.19.16	Tangada matagidagi ga hanimoi ga helekai boloo, Agu bahihadu goolo ne kila mai e madangaholu mai i di bahihadu e dahi dela ne gaamai kooe. 
LUK.19.17	Tangada aamua deelaa ga helekai, Gu humalia, goe tangada hai hegau humalia. Idimaa goe dela ne hai hegau huudonu i nia mee lligi, au ga dugu goe e dagi au waahale llauehe madangaholu. 
LUK.19.18	Togolua dangada hai hegau ga hanimoi, ga helekai, Meenei, au gu kila mai agu bahihadu goolo e lima mai i di bahihadu e dahi dela ne gaamai kooe. 
LUK.19.19	Taane aamua ga helekai gi tangada hai hegau deenei, Goe ga dagi au waahale llauehe e lima. 
LUK.19.20	Tangada hai hegau labelaa i golo ga hanimoi, ga helekai, Meenei, deenei dau bahihadu. Au nogo dugu hagammuni di maa i lodo di angkadi. 
LUK.19.21	Au nogo madagu i di goe, idimaa, goe tangada de daawa i oo waalanga. Goe e kae nia mee ala hagalee nia mee ni aau, gei e hadi nia mee ala hagalee ni aau ne dogi. 
LUK.19.22	Taane aamua deelaa ga helekai gi mee, Goe tangada hai hegau huaidu. Au ga hagi aga goe i au helekai, e hagahuaidu goe. Goe e iloo bolo au tangada de daawa i ogu waalanga, e kae nia mee ala hagalee nia mee ni aagu, gei e hagi nia mee hagalee ni aagu ne dogi. 
LUK.19.23	Malaa, e aha dela goe digi dugua agu bahihadu gi lodo di bank? Gei au ga kumi nia maa mo dono wiini i dogu hanimoi. 
LUK.19.24	Gei taane aamua ga helekai gi digau ala e tuu i golo, Daawa di bahihadu goolo dela i mee, wanga ina gi tangada dela ana bahihadu goolo e madangaholu. 
LUK.19.25	Gei digaula ga helekai gi mee, Meenei, mee ana bahihadu goolo e madangaholu. 
LUK.19.26	Gei mee ga helekai, Au e hagi adu gi goodou bolo digau ala nadau mee i golo, gei e wanga labelaa ginai gi logo gi nonua. Gei digau ala nadau mee ai, nia mee hua dulii ala i nadau baahi, le e daa gi daha mo digaula.
LUK.19.27	Gei ogu hagadaumee ala e de hiihai bolo au e hai di nadau king, laha mai digaula, daaligidia i ogu mua gi mmade.”
LUK.19.28	Muli Jesus ne helekai nia mee aanei, gei mee ga hana i mua digaula gi Jerusalem. 
LUK.19.29	Dono dau hua gi Bethphage mo Bethany i di Gonduu Olib, gei mee ga hagau ana dama agoago dogolua gi mua mo ana helekai boloo, 
LUK.19.30	“Hula gi tama waahale dela i gulu mua. Goolua ga ulu gi lodo, ga gidee tamaa-‘donkey’ e daula, gei digi hana ai tangada nonua. Weedee, dagia mai gi kinei. 
LUK.19.31	Maa tangada ga heeu adu be goolua e wwede di maa eimaha, gei goolua helekai boloo, Di Tagi e hiihai e hai hegau i di maa.” 
LUK.19.32	Meemaa ga hula ga gidee nia mee huogodoo ala nogo helekai ai a Jesus. 
LUK.19.33	Di madagoaa hua meemaa e wwede tamaa-‘donkey’, gei digau di nadau manu, ga heeu gi meemaa, “Goolua e wwede di maa eimaha?” 
LUK.19.34	Meemaa ga helekai, “Di Tagi e hiihai e hai hegau i di maa.” 
LUK.19.35	Meemaa ga dagi tamaa-‘donkey’ gi Jesus, ga kili nau gahu gi hongo di manu, ga hagamaamaa a Jesus e gaga gi hongo di maa. 
LUK.19.36	Di gaga o mee ga hana, gei nia daangada ga holo nadau gahu gi hongo di ala. 
LUK.19.37	Dono hoohoo gi Jerusalem, i di gowaa dela iei di ala e hana gi lala i di Gonduu Olib, ana dama agoago huogodoo ga daamada ga dadaahili mo di hagaamu a God i nadau lee moogo gi nua i nia mee haga goboina huogodoo ala ne mmada ginai ginaadou, 
LUK.19.38	ga helekai boloo,
LUK.19.38	“God gi haga maluagina ina di king dela e hanimoi i di ingoo o Dimaadua! Di aumaalia i di langi, mo di madamada ang gi God!”
LUK.19.39	Gei hunu Pharisee nogo i lodo digau dogologo ga helekai gi Jesus, “Tangada Agoago, helekai gi au dama agoago bolo gi noho dee muu!” 
LUK.19.40	Jesus ga helekai, “Au e hagi adu gi goodou bolo maa digaula ga noho dee muu, gei nia hadugalaa ga daamada ga wwolowwolo gi nua loo.”
LUK.19.41	Jesus ne hoohoo adu ga gidee ia di waahale Jerusalem, ga madatangi, 
LUK.19.42	ga helekai, “Maa nei boloo goe gu iloo dangi nei be di maa di aha dela e humalia gi di noho i di aumaalia! Gei goe e de gidee di maa dolomeenei. 
LUK.19.43	Di madagoaa ga dae mai, gei oo hagadaumee ga haganiga goe mo nadau mee abaaba, ga duuli goe gi lodo, ga mmaanege mai i nia baahi huogodoo. 
LUK.19.44	Digaula ga oho goe hagatau mo digau ala i lodo doo abaaba, ga deai di hadu e dahi e dubu ai, idimaa, goe digi modongoohia di madagoaa a God ne hanimoi belee haga dagaloaha goe gi daha mo di made!”
LUK.19.45	Jesus ne hana gi lodo i di Hale Daumaha, ga hagabagi digau huihui mee, 
LUK.19.46	ga helekai, “Ma gu hihi i lodo di Beebaa Dabu boloo: Dogu Hale Daumaha la di hale dalodalo, gei goodou gu hai di maa be di gowaa pala hagammuni digau gaiaa!”
LUK.19.47	Nia laangi huogodoo Jesus e hai ana agoago i lodo di Hale Daumaha. Gei nia dagi aamua hai mee dabu, digau haga dondonu haganoho, nia dagi o nia daangada gu hiihai belee daaligi a mee gi made.
LUK.19.48	Gei digaula digi gida di nadau hai belee daaligi a mee, idimaa, digau huogodoo e hiihai e hagalongo, ge hagalee hiihai e diiagi telekai e dahi i ana helekai.
LUK.20.1	Dahi laangi hua, Jesus nogo agoago gi nia daangada i lodo di Hale Daumaha i di Longo Humalia, gei nia dagi hai mee dabu mo digau haga dondonu haganoho ngaadahi mo nia dagi mmaadua gu loomoi, 
LUK.20.2	ga helekai gi mee, “Hagia mai gi gimaadou be nia mogobuna mai hee ala e hai au mee aanei? Ma koai dela ne gowadu di mogobuna e hai au mee aanaa?” 
LUK.20.3	Jesus ga helekai gi digaula, “Dolomeenei gei au e heeu adu dagu mee: Hagia mai, 
LUK.20.4	nia mogobuna a John nogo hai ana babdais, la ne lloomoi i baahi o God, be i baahi nia daangada?” 
LUK.20.5	Gei digaula ga helehelekai i nadau mehanga, “Gidaadou la ga helekai bolo aha? Maa gidaadou ga helekai boloo: Ne loomoi i baahi o God, gei mee ga helekai boloo, Malaa e aha goodou hagalee hagadonu John? 
LUK.20.6	Gei gidaadou ma ga helekai boloo: Ne loomoi i baahi nia daangada, gei digau dogologo aanei ga dilidili gidaadou, i digaula e hai bolo John la soukohp.” 
LUK.20.7	Gei digaula ga helekai, “Gimaadou e de iloo be nia mogobuna a maa ne loomoi i hee.” 
LUK.20.8	Gei Jesus ga helekai gi digaula, “Au hagalee hagi adu hogi be nia mogobuna ni aai ala e hai agu mee aanei.”
LUK.20.9	Jesus ga hai dana ala kai gi digaula, “Taane ne dogi dana hadagee waini, ga wanga gi ana gau benebene hadagee, geia ga hana haga mogowaa gu duai nau.
LUK.20.10	Ga dae mai di madagoaa dela e hadi ai nia hua o di hadagee, gei mee ga hagau dana hege belee kumi dono duhongo i nia hua o di hadagee waini deelaa. Gei digau benebene hadagee ga daaligi di hege deelaa, ga hagau a mee gi hana ana mee ne kae ai. 
LUK.20.11	Gei mee ga hagau labelaa dana hege, gei digaula ga daaligi labelaa a mee, ga hai a mee hagahuaidu, ga hagau a mee gi hana ana mee ne kae ai. 
LUK.20.12	Gei mee ga hagau togodolu hege, gei digaula ga daaligi a mee gi moholehole labelaa, ga hudu a mee gi daha. 
LUK.20.13	Gei tangada dana hadagee waini deelaa, ga helekai, Au ga hai dagu aha? Au ga hagau hua go dagu dama hagalabagau. Holongo digaula ga hagalaamua a mee! 
LUK.20.14	Malaa, gei digau benebene di hadagee deelaa ne mmada gi mee, ga helekai i nadau mehanga, Deenei la go tama daane donu tangada dana hadagee waini. Gidaadou ga daaligi a mee gi made, gei ono maluagina ga hai nia mee ni gidaadou. 
LUK.20.15	Gei digaula ga hudu a mee gi daha mo di hadagee waini, ga daaligi a mee gi made.”
LUK.20.15	Gei Jesus ga heeu, “Malaa, dehee laa di hai o tangada dana hadagee waini ga hai ang gi digau benebene hadagee aalaa? 
LUK.20.16	Mee ga hanimoi, ga daaligi digau benebene hadagee aalaa, ga wanga di hadagee gi nnuai gau benebene hadagee.”
LUK.20.16	Gei digaula ala ne hagalongo gi di mee deenei ga helekai aga, “Hagalee loo e hai beenaa!” 
LUK.20.17	Jesus ga mmada gi digaula ga helekai, “Malaa, di Beebaa Dabu deenei le e hai bolo aha:
LUK.20.17	Di hadu dela ne haga balumee go digau hau hale, la gu hai di hadu e kaedahi e hagalabagau!
LUK.20.18	Digau huogodoo ala ga hingahinga gi hongo di hadu deelaa, digaula ga mooho haga ligiligi, gei di hadu deelaa ma ga doo gi hongo tangada, gei tangada deelaa la ga mooho haga ligiligi, gu hai nia gelegele.”
LUK.20.19	Digau hagadondonu haganoho mo nia dagi aamua hai mee dabu ne hagamada belee galabudi Jesus i di madagoaa hua deelaa, idimaa digaula gu iloo bolo di ala kai a mee ne hai, le e hai baahi ang gi ginaadou, gei digaula e mmaadagu i nia daangada. 
LUK.20.20	Digaula ga halahala di madagoaa humalia, ga haganeene nia daane gi hai bolo ginaadou digau humalia, ga hagau digaula belee haga hala a Jesus gi nadau heeu, gi mee di wanga a mee gi nia mogobuna o di gobinaa o Rome. 
LUK.20.21	Digau madamada gaiaa aanei ga helekai gi Jesus, “Tangada Agoago, gimaadou gu iloo bolo au mee ala nogo agoago ai le e donu. Gimaadou e iloo labelaa bolo goe hagalee haga dahidamee nia haganoho nia daangada, ge e agoago hua di tonu a God mo dono hiihai gi nia daangada. 
LUK.20.22	Hagia mai be di maa e hai baahi gi tadau haganoho ma gidaadou ga hui dagitedi gi di king o Rome go Caesar be deeai?” 
LUK.20.23	Gei Jesus gu iloo ia di hai haga magiaa digaula, ga helekai, 
LUK.20.24	“Gaamai tei bahihadu silber. Di ada mo di ingoo ni ooi aanei i hongo di maa?”
LUK.20.24	Digaula ga helekai, “Ni Caesar.” 
LUK.20.25	Gei Jesus ga helekai, “Malaa, huia gi Caesar nia mee a Caesar, ge huia gi God nia mee a God.” 
LUK.20.26	Digaula gu deemee di haga hala a mee i mua nia daangada, gu noho dee muu, gu goboina i ana helekai.
LUK.20.27	Hunu Sadduccee, ala e hai bolo nia daangada la hagalee mouli aga, ne loomoi gi Jesus ga helekai,
LUK.20.28	“Meenei, Tangada Agoago, Moses ne hihi taganoho deenei, bolo taane ma ga made, ga diiagi dono lodo nau tama ai, gei tuaahina daane o maa e hai gi lodo gi di ahina deelaa, ga hai nau dama, ga dugu bolo nia dama ni taane dela gu made.
LUK.20.29	Taga haanau daane dogohidu i golo. Tama daane madua ga hai dono lodo, ga made, gei digi hai dana dama. 
LUK.20.30	Nomuli, gei togolua duaahina daane o maa ga lodo gi di ahina deelaa. 
LUK.20.31	Nomuli go togodolu duaahina daane. Taga haanau dogohidu huogodoo gu mmade, nadau dama gi di ahina deelaa ai. 
LUK.20.32	Haga muliagina, gei di ahina deelaa la ga made. 
LUK.20.33	Malaa, di laangi e mouli aga nia daangada, di ahina la ga hai di lodo ni ooi? Idimaa, tagahaanau dogohidu gu lodo gi di ahina deelaa!” 
LUK.20.34	Gei Jesus ga helekai gi digaula, “Nia daane mono ahina dolomeenei e haga hai lodo, 
LUK.20.35	gei nia daane mono ahina ala e tau ang gi di mouli aga mai di made mo e mouli i di madagoaa dela e hanimoi, la hagalee haga hai lodo. 
LUK.20.36	Digaula ga hai be digau di langi, ga deemee di mmade. Digaula nia dama ni God, idimaa, digaula ne mouli aga mai i di made. 
LUK.20.37	Gei Moses gu haga modongoohia haga madammaa bolo digau ala ne mmade le e mouli aga. Di kai o di laagau duduia dela ne ulaula, Moses ne helekai i Dimaadua bolo mee go di God Abraham, di God Isaac, mo di God Jacob.
LUK.20.38	Mee di God ni digau mouli, hagalee ni digau mmade. Digau huogodoo e mouli ang gi mee.” 
LUK.20.39	Hunu gau hagadondonu haganoho ga helekai aga, “Meenei Tangada Agoago, e donu go dau helekai deenaa!” 
LUK.20.40	Idimaa, digaula gu mmaadagu di heeu labelaa nadau mee gi mee.
LUK.20.41	Jesus ga heeu gi digaula, “Maeaha dela bolo Mesaia la di hagadili ni David? 
LUK.20.42	Idimaa, David gu helekai i lodo di Beebaa Pisalem, boloo:
LUK.20.42	Dimaadua gu helekai gi dogu Dagi: Noho i ginei i dogu baahi gau donu,
LUK.20.43	ga dae loo gi dagu dugu oo hagadaumee gi lala oo babaawae be di mee mee haaligi wae.
LUK.20.44	Malaa, David ne gahi a mee bolo dono Dagi, malaa, e aha di Mesaia ga hai di hagadili ni David?”
LUK.20.45	Digau huogodoo nogo hagalongo gi mee, gei Jesus ga helekai gi ana dama agoago, 
LUK.20.46	“Gi pula i goodou gi dee hai be digau haga dondonu haganoho ala e hiihai e heehee i lodo nadau gahu lloo, e hiihai bolo gi haga hagaaloho ge hagalaamua go nia daangada i lodo di gowaa huihui mee. Digaula e hilihili nia lohongo aamua i lodo nia synagogee mo nia gowaa ala koia e humalia i lodo nia hagamiami. 
LUK.20.47	Digaula e kae nia haga humalia o nia ahina gu mmade nadau lodo ge gaiaa digaula i nadau hale, gei e dalodalo lloo! Di hagaduadua digaula koia e huaidu huoloo!”
LUK.21.1	Jesus ga gidee ia digau maluagina e kili nadau tigidaumaha gi lodo tebedebe di Hale Daumaha. 
LUK.21.2	Geia gu gidee ia labelaa di ahina hagaloale gu made dono lodo e kili ana teenedi mmee e lua. 
LUK.21.3	Mee ga helekai, “Au e hagi adu gi goodou di tonu bolo di ahina hagaloale gu made dono lodo, la ne dugu ana mee koia e logo i nia mee digau huogodoo ala i golo. 
LUK.21.4	Idimaa, digau ala i golo la ne tigidaumaha hunu maluagina, gei di ahina hagaloale la ne wanga go ana mee huogodoo ala belee mouli ai.”
LUK.21.5	Hunu dama agoago a maa e helehelekai i di Hale Daumaha, bolo ma e madamada ge humalia ono hadu, mo ono tigidaumaha ala ne wanga gi God. Gei Jesus ga helekai, 
LUK.21.6	“Godou mee huogodoo ala e mmada ginai, di madagoaa ga dau mai di hadu e dahi e dubu i dono lohongo ai. Nia mee huogodoo ga meheu gi lala.”
LUK.21.7	Digaula ga heeu gi mee, “Tangada Agoago, di mee deenei le e hai ma ga hee? Maa di aha ga hai e haga modongoohia bolo deelaa di madagoaa ga hai di maa?” 
LUK.21.8	Jesus ga helekiai, “Gi pula i goodou gi dee halahalau go nia daangada. E logo digau e helekai i dogu ingoo, boloo: Au go mee, gei e helekai labelaa boloo: Di madagoaa gu dae mai. Goodou hudee kawe i digaula. 
LUK.21.9	Goodou hudee mmaadagu i di godou longono bolo nia daua i golo, mono lagamaaloo. Nia mee aanei le e hai loo gi kila i mua, gei hagalee haga modongoohia bolo di hagaodi la gu hoohoo mai.” 
LUK.21.10	Gei mee ga helekai labelaa boloo, “Nia henua llauehe ga heheebagi. Nia henua ala e dagi go nia king ga hagadau dadaaligi ginaadou. 
LUK.21.11	Henuailala ga ngalungalua. Nia dau magamaga mono dau magi ga logo i nia madagoaa huogodoo. Nia mee haga maehagi ge hagamadagudagu dangada ga kila mai i di gili di langi. 
LUK.21.12	I mua nia mee aanei ga hai, gei goodou e lawalawa e dadaaligi, e wanga gi nia gabunga e gabunga i lodo nia synagogee, ge e kili gi lodo nia hale galabudi, ge e lahi laa mua nia king mo nia dagi, i dogu ingoo. 
LUK.21.13	Deenei hua di godou madagoaa humalia e hagadele di Longo Humalia. 
LUK.21.14	Hagabaubau gi humalia i mua di madagoaa, ge hudee hagabaubau e logo be goodou ga helekai bolo aha gi digaula,
LUK.21.15	idimaa, au ga gowadu gi goodou nia helekai mo di iloo, gei tangada i godou hagadaumee e mee di hai baahi be e hagahuaidu goodou ai. 
LUK.21.16	Goodou ga wanga go godou maadua, godou duaahina daane, godou gau mo godou ihoo, gei hunu goodou e daaligi go digaula gi mmade. 
LUK.21.17	Digau huogodoo ga hudiou adu gi goodou i dogu ingoo. 
LUK.21.18	Gei deai dahi ngaahulu e dahi i godou libogo e ngala ai. 
LUK.21.19	Tuu gi mau, gei goodou ga kae di mouli.
LUK.21.20	“Di madagoaa ga mmada goodou gi Jerusalem e hii go nia buini daua, gei goodou gu iloo hua bolo ma gu hoohoo hua ga mooho. 
LUK.21.21	Gei digau ala i Judea e hai gi llele gi daha gi nia gonduu, gei digau ala i lodo di waahale damana Jerusalem e hai gi hagatanga gi daha, gei digau ala i lodo henua, hagalee hula gi lodo di waahale damana deelaa. 
LUK.21.22	Idimaa, nia laangi aalaa la go nia laangi o di hagaduadua, e hai gi kila nia helekai huogodoo ala gu hihi gi lodo di Beebaa Dabu.
LUK.21.23	E huaidu huoloo ang gi nia ahina ala e hai dama, mono ahina ala nadau dama lligi i nia laangi aalaa, idimaa, di haingadaa damana ga dau mai gi hongo tenua nei, gei di hagaduadua a God ga haneia gi hongo digau tenua deenei. 
LUK.21.24	Hunu gau ga daaligi gi nia hulumanu daua, gei hunu gau ga lahi be digau galabudi gi nia henua llauehe huogodoo, gei digau o di bouli ga dagadagahi Jerusalem ga dae loo gi nadau madagoaa ma ga lawa.
LUK.21.25	“Nia haga modongoohia ga hai gi di laa mo di malama mo nia heduu i di langi. Nia henua huogodoo henuailala ga nadau hagadagadagagee ai, ga mmaadagu i di ngoloolo o di moana mo di bagibagia o di moana.
LUK.21.26	Nia daangada ga hagalibelibeina i di nadau mmaadagu di tali be di mee dela ga hai gi hongo henuailala, idimaa, nia mogobuna o lodo di ahiaalangi la ga hagalee i nadau lohongo. 
LUK.21.27	Di madagoaa hua deelaa, gei Tama Tangada ga gila mai, e hanimoi i lodo di gololangi mono mogobuna maaloo dangihi ge madamada.
LUK.21.28	Di madagoaa nia mee aanei ga daamada ga kila aga, tuu i-nua, mmada gi nua, i di godou haga mouli la gu hoohoo mai.”
LUK.21.29	Jesus ga kai di ala kai deenei, “Haga maanadu ina di laagau-‘fig’ mono laagau huogodoo ala i golo. 
LUK.21.30	Goodou mmada gi nia lau ga daamada ga matilitili i di gili nia manga, gei goodou gu iloo bolo di madagoaa mahanahana la gu hoohoo mai. 
LUK.21.31	E hai gadoo beenei, goodou ga mmada gi nia mee aanei ga kila aga, gei goodou gu iloo bolo Tenua o God la gu hoohoo ga hanimoi. 
LUK.21.32	Gi langahia bolo nia mee aanei huogodoo la ga hai i mua di mmade o digau huogodoo ala e mouli dolomeenei. 
LUK.21.33	Di langi mo henuailala la ga hagalee, gei agu helekai le e noho hua beelaa.
LUK.21.34	“Gi pula i goodou. Hudee hagadadaamee ina goodou gi nia haihai hagamiami, mo di inuinu nia dagaao, mo di mamaanadu di mouli dolomeenei, idimaa, di laangi deelaa le e limalima hua di tale adu gi goodou. 
LUK.21.35	Di laangi deelaa e hai be di hele dela e hanimoi gi hongo digau huogodoo ala e noho i nia gowaa huogodoo i henuailala. 
LUK.21.36	Gi noho kanakana ge gi hai dalodalo i nia madagoaa huogodoo gi mee goodou di llele gi daha mo nia mee huogodoo ala ga hai, gei gi tuu i mua Tama Tangada.” 
LUK.21.37	Jesus e hai ana agoago i nia laangi aalaa i lodo di Hale Daumaha. Hiahi ia di mee, gei mee ga hana ga noho boo i hongo di Gonduu Olib.
LUK.21.38	Hagaluada loo i nia laangi aalaa, digau huogodoo e hula gi di Hale Daumaha belee hagalongo gi mee.
LUK.22.1	Tagamiami di Palaawaa Digi Hagatanga, dela e haga ingoo bolo di Pasoobaa, gu hoohoo mai,
LUK.22.2	gei nia dagi hai mee dabu, mo nia gau hagadondonu haganoho e mmaadagu i nia daangada, gei digaula ga halahala di nadau ala hagammuni belee daaligi Jesus gi made.
LUK.22.3	Satan ga ulu gi lodo Judas, dela e haga ingoo bolo Iscariot, tangada e dahi i nia dama agoago dilongoholu maa lua a Jesus. 
LUK.22.4	Judas ga hana gi daha mo digaula, ga helekai ginaadou mo nia dagi hai mee dabu, mo digau aamua ala e hagaloohi di Hale Daumaha i dana hai dela ga hagi anga a Jesus gi digaula. 
LUK.22.5	Digaula gu tentene bolo ginaadou e hui a mee gi nia bahihadu. 
LUK.22.6	Gei Judas gu baba, ga daamada ga halahala dana madagoaa humalia dela e hagi anga a Jesus gi digaula i daha mo nia daangada.
LUK.22.7	Di laangi Tagamiami o di Palaawaa Digi Hagatanga ne dae mai, dela di madagoaa e daaligi ai nia damaa siibi o di Pasoobaa. 
LUK.22.8	Jesus ga hagau a Peter mo John ga helekai, “Hula hagatogomaalia ina Tagamiami Pasoobaa e miami gidaadou.” 
LUK.22.9	Meemaa ga heeu, “Di gowaa dehee e hiihai ginai goe belee hagatogomaalia?” 
LUK.22.10	Gei mee ga helekai, “Hula gi lodo di waahale Jerusalem, taane e kae dana loaabi wai ga heetugi adu gi goolua. Daudalia adu a mee loo gi lodo di hale dela e ulu ginai mee, 
LUK.22.11	helekai gi tangada dono hale boloo: Tangada Agoago ne helekai boloo: Dehee di ruum e miami iei gimaadou mo agu dama agoago i Tagamiami Pasoobaa? 
LUK.22.12	Gei mee ga hagi adu gi goolua di ruum damana i nua gu togomaalia, deelaa di gulu gowaa e hagatogomaalia gulu mee huogodoo.” 
LUK.22.13	Meemaa ga hula, ga mmada bolo nia mee huogodoo gu hai be nia helekai a Jesus, gei meemaa ga hagatogomaalia Tagamiami Pasoobaa.
LUK.22.14	Di aawaa ne dae mai, gei Jesus ga noho i dono lohongo i teebele mo ana dama agoago. 
LUK.22.15	Gei mee ga helekai, “Au nogo hiihai huoloo belee miami Tagamiami Pasoobaa madalia goodou i mua dogu hagaduadua. 
LUK.22.16	Idimaa, au e hagi adu gi goodou, bolo au hagalee miami tagamiami deenei, ga dae loo gi di haga modongoohia dono hadinga hagatau i Tenua o God.” 
LUK.22.17	Jesus ga dahi aga dana ibu, ga danggee ang gi God, ga helekai, “Dahia adu di ibu deenei, hagadau ina i goodou. 
LUK.22.18	Au e hagi adu gi goodou bolo dolomeenei ga huli gi muli, gei au hagalee e inu nia waini aanei, ga dae loo gi Tenua o God ga dau mai.” 
LUK.22.19	Gei mee ga dahi aga dana palaawaa, ga danggee ang gi God, ga ginigini haga lligi, ga wanga gi digaula, ga helekai, “Deenei la go dogu huaidina dela e gowadu gi goodou. Heia di mee e haga langalangahia iei au i godou baahi.” 
LUK.22.20	Muli tagamiami hiahi, gei mee ga wanga di ibu gi digaula, ga helekai, “Di ibu waini deenei go di hagababa hoou a God, ne haga mogobuna gi ogu dodo, ala ga llingi adu gi goodou.
LUK.22.21	Mmada, tangada dela e hagi anga au, la i-ginei i teebele dalia au!
LUK.22.22	Tama Tangada la ga made gi hai be di manawa o God, gei e huaidu huoloo ang gi tangada dela ma ga hagi anga a mee!” 
LUK.22.23	Digaula ga daamada ga heheeu i nadau mehanga, ma koai i ginaadou dela ga hai di mee deenei.
LUK.22.24	Di lagamaaloo gu hai i mehanga ana dama agoago be koai e kaedahi e aamua.
LUK.22.25	Jesus ga helekai, “Nia king o digau ala e bouli le e mogobuna i hongo nadau daangada, gei digau ala e dagi, le e hai bolo ginaadou go nia hoo hagaaloho o nia daangada.
LUK.22.26	Hagalee deenei go di hai e donu e hai go goodou. Gei tangada dela koia e aamua i goodou e hai gi hai be tangada dela e dulii loo i goodou. Gei di tagi le e hai gi hai be di hege ni goodou.
LUK.22.27	Koai tangada dela e aamua: go tangada dela e noho i lala e miami, be go tangada dela e hai ana hegau? Ma go tangada dela e noho i lala! Malaa, au dela i godou baahi, le e hai be tangada dela e hai ana hegau.
LUK.22.28	Goodou nogo noho i dogu baahi i ogu madagoaa nogo haingadaa. 
LUK.22.29	Gei au ga gowadu gi goodou di mogobuna e dagi, gadoo be dogu Damana dela ga gaamai di mogobuna deelaa gi di au. 
LUK.22.30	Goodou ga miami ge inu i dagu deebele i dogu Henua, goodou ga noho i hongo nia lohongo king, e dagi nia madawaawa Israel madangaholu maa lua.
LUK.22.31	“Simon! Simon! Hagalongo: Satan la gu kae dana hagadootonu bolo ia e hagamada goodou, e hili digau humalia mo digau huaidu, gadoo be tangada hadagee dela e hili nia lii-‘wheat’ gi daha mo ono gili. 
LUK.22.32	Gei au gu dalodalo i di goe, Simon, bolo doo hagadonu gi hagalee bagege. Doo madagoaa ma ga huli mai labelaa gi di au, gei goe gi hagamaaloo ina aga oo duaahina ala i golo.” 
LUK.22.33	Gei Peter ga helekai, “Meenei Tagi, au gu togomaalia e hana madalia goe gi di hale galabudi, ge e made madalia goe!” 
LUK.22.34	Jesus ga helekai, “Peter, au e hagi adu gi di goe bolo i mua teduu dela ma ga wolo boo nei, gei goe ga helekai haga dolu, bolo goe e de iloo au.”
LUK.22.35	Gei Jesus ga heeu gi ana dama agoago, “Dogu madagoaa ne hagau goodou gei digi kae godou mee dugu hadu, nia peege, be nia suudi, la gu huaidu adu gi goodou?”
LUK.22.35	Digaula ga helekai, “Deeai, Meenei.” 
LUK.22.36	Jesus ga helekai, “Gei dolomeenei, tangada dela dana mee dugu hadu, be di peege, la gi kae ina. Tangada dela dana hulumanu daua ai, geia gi huia dono gahu mahaa gi daha, e hui dana hulumanu. 
LUK.22.37	Di Beebaa Dabu e helekai boloo: Mee e dau dalia digau huaidu. Au e hagi adu gi goodou bolo nia helekai aanei la gi kila, idimaa, nia mee ala ne hihi i di au, le e hai gi kila be nia maa.”
LUK.22.38	Nia dama agoago ga helekai, “Mmada, meenei Tagi, nia hulumanu e lua aanei.” Gei Jesus ga helekai, “Gu dohu!”
LUK.22.39	Jesus ga hagatanga i di waahale Jerusalem, ga hana gi di Gonduu Olib be dana hai nogo hai, gei ana dama agoago gu hula madalia a mee. 
LUK.22.40	Mee ne dau i di gowaa deelaa, gei mee ga helekai gi digaula, “Dalodalo, gi dee too goodou gi lodo nia hagamada.” 
LUK.22.41	Gei mee ga hana gi tanga gi daha mo digaula, gi mada mogowaa be di mogowaa di hadu ma ga hudu, ga dogoduli ga dalodalo. 
LUK.22.42	Mee ga helekai, “Tamana, be di maa e baba ginai goe, daawa ina di ibu o di hagaduadua deenei la gi daha mo au. Gei hagalee go dogu hiihai, go doo hiihai le e hai gi hai.” 
LUK.22.43	Tangada di langi ga haga gida gi mee, ga haga maaloo a mee. 
LUK.22.44	Mee gu lodo daamaha ge gu dalodalo hagamahi huoloo. Nia hee o maa gu hai be nia madaua dodo e monnono gi hongo di gelegele. 
LUK.22.45	Mee ga duu i-nua mai dono hai dalodalo, ga hana gi baahi ana dama agoago, ga mmada, gei digaula e kii, gu paagege i nadau lodo huaidu. 
LUK.22.46	Mee ga helekai gi digaula, “Goodou e kii beleiaha? Noho gi nua, dalodalo, gi dee too hua goodou gi lodo di hagamada!”
LUK.22.47	Jesus nogo helehelekai huaigolo gei digau dogologo gu dau mai, e dagi mai go Judas, tangada i dilongoholu maa lua. Mee ne hanaga gi Jesus ga hongi a mee. 
LUK.22.48	Gei Jesus ga helekai, “Judas, ma di hongi dela e wanga di Tama Tangada?” 
LUK.22.49	Nia dama agoago ala nogo i baahi o Jesus ga mmada gi di mee dela ga hai, ga heeu, “Meenei Tagi, gimaadou ga hai hegau madau hulumanu daua?” 
LUK.22.50	Gei tangada e dahi digaula ga tuu gi daha talinga di baahi gau donu o di hege tagi aamua hai mee dabu. 
LUK.22.51	Jesus ga helekai, “Deelaa hua, gu lawa go di mee deenei!” Mee ga bili gi talinga o taane deelaa, gu hai gi hili gi dono lohongo. 
LUK.22.52	Gei Jesus ga helekai gi nia dagi hai mee dabu, nia dagi aamua hagaloohi di Hale Daumaha, mo nia dagi mmaadua ala ne loomoi belee kumi a mee, “Goodou ne loomoi mo godou hulumanu mono madaagoo be di mee bolo au tangada gaiaa danga! 
LUK.22.53	Au nogo i godou baahi i lodo di Hale Daumaha i nia laangi huogodoo, gei goodou digi hai bolo e kumi au e galabudi. Deenei di godou aawaa belee hai hegau ai, i di madagoaa dela e dagi go di mogobuna o di bouli.”
LUK.22.54	Digaula ga kumi Jesus, ga lahi gi di hale tagi aamua hai mee dabu, gei Peter ga daudali digaula, e madatanga i daha. 
LUK.22.55	Di ahi gu akaa i tungaalodo di gowaa daahaa hai gabunga, gei Peter gu madalia digau ala e noho i golo haganiga di ahi. 
LUK.22.56	Tama ahina hai hegau ga gidee ia a mee e noho i golo, geia ga mmada haga huudonu gi mee, ga helekai, “Taane deenei nogo madalia a Jesus labelaa!” 
LUK.22.57	Peter ga haga de iloo ia, ga helekai, “Di ahina nei, au e de iloo a mee!” 
LUK.22.58	Nomuli hua, tuai dangada ga modongoohia ia a Peter, ga helekai, “Goe tangada e dahi i digaula labelaa.”
LUK.22.58	Gei Peter ga helekai, “Tangada nei, ma hagalee ko au!” 
LUK.22.59	Holongo di aawaa e dahi nomuli, gei tuai daane ga helekai hagamahi boloo, “E donu bolo taane deenei la nogo madalia a Jesus, idimaa, mee tangada o Galilee labelaa!” 
LUK.22.60	Gei Peter ga helekai, “Taane nei, au e de iloo be goe e helehelekai bolo aha!”
LUK.22.60	Di madagoaa hua dela e helehelekai iei mee, gei teduu daane ga wolo. 
LUK.22.61	Tagi ga huli mai gi muli, ga mmada haga huudonu gi Peter, gei Peter ga langahia ia nia mee a Tagi nogo helekai ang gi deia boloo: Mua hua teduu ma ga wolo boo nei, gei goe ga helekai haga dolu bolo goe e de iloo au.” 
LUK.22.62	Peter ga hana gi malaelae, mo di dangi wawwawe.
LUK.22.63	Nia daane nogo hagaloohi Jesus gu haganneennee Jesus mo di dadaaligi a mee. 
LUK.22.64	Digaula gu nnoo nia golomada o maa, ga heeu gi mee, “Dongo ina be di maa koai dela ne hagamaawa goe!” 
LUK.22.65	Digaula gu hai nadau helekai e logo e hagahuaidu a mee.
LUK.22.66	Ga hooaga luada, gei nia dagi mmaadua mo nia dagi hai mee dabu, mo digau hagadondonu haganoho la ne heetugi i di gowaa e dahi, gei Jesus ga laha mai gi mua digau hai gabunga aamua. 
LUK.22.67	Digaula ga helekai, “Hagia mai, goe go di Mesaia?”
LUK.22.67	Jesus ga helekai, “Maa au ga helekai adu bolo au di Mesaia, gei goodou hagalee hagadonu. 
LUK.22.68	Gei au ga heeu adu dagu heeu, gei goodou hagalee helekai gi dagu heeu. 
LUK.22.69	Dolomeenei ga huli gi muli, Tama Tangada ga noho i baahi gau donu o God Aamua Huoloo.” 
LUK.22.70	Gei digaula huogodoo ga helekai, “Goe go Tama a God?”
LUK.22.70	Gei mee ga helekai, “Goodou ala gu helekai bolo ma ko au.” 
LUK.22.71	Gei digaula ga helekai, “Gidaadou hagalee bolo gi hai tadau gau haga modongoohia. Gidaadou gu longono ana helekai!”
LUK.23.1	Tagabuulinga daangada ga tuu i-nua, ga lahi Jesus gi mua o Pilate. 
LUK.23.2	Digaula ga daamada ga hagahuaidu a mee, ga helekai, “Gimaadou ne kumi taane deenei dela nogo dagi gee madau daangada. E helekai gi digaula bolo gi hudee hui dagitedi gi Caesar, gei e hai bolo ia go di Mesaia, di king. 
LUK.23.3	Pilate ga heeu, “Goe go di king digau o Jew?”
LUK.23.3	Jesus ga helekai, “Kooe dela e helekai.” 
LUK.23.4	Pilate ga helekai gi nia dagi hai mee dabu, mo digau dogologo, “Au digi gida dagu ihala belee hagahuaidu taane deenei.” 
LUK.23.5	Gei digaula ga helekai aga mada maaloo, “Mee ne hai digau i nia gowaa huogodoo i Judea gi leelee logo i ana agoago. Mee ne daamada i Galilee, ga dau mai loo gi kinei.”
LUK.23.6	Pilate ne longono ia nia mee aanei, ga heeu, “Taane Galilee deenei?” 
LUK.23.7	Di madagoaa mee ne iloo ia bolo mee tangada di guongo dela e dagi go Herod, geia ga hagau a mee gi Herod dela nogo i Jerusalem i di madagoaa hua deelaa. 
LUK.23.8	Gei Herod gu tentene huoloo dono mmada gi Jesus, i mee gu longono ia nia longo o maa, gu waalooloo dono hiihai bolo ia e mmada gi mee. Mee nogo talitali bolo ia e mmada gi Jesus e hai ana mogobuna. 
LUK.23.9	Gei Herod ga hai ana heeu e logo gi Jesus. Jesus digi helekai gi nia heeu a maa. 
LUK.23.10	Nia dagi hai mee dabu mo digau hagadondonu haganoho ga tuu gi mua ga helekai maaloo hagahuaidu a Jesus. 
LUK.23.11	Herod mo ana gau daua ga haganneennee haga balumee a Jesus, ga haga ulu a mee gi di gahu madamada, ga hagau labelaa gi Pilate. 
LUK.23.12	Di laangi hua deelaa, gei Pilate mo Herod gu hai di hagadau ihoo, mai i-mua gei meemaa nogo hagadaumee.
LUK.23.13	Pilate ga haga dagabuli mai digau aamua hai mee dabu, nia dagi, mo nia daangada, 
LUK.23.14	ga helekai, “Goodou gu laha mai taane deenei bolo mee ne haga hala nia daangada. Gei dolomeenei, au gu haga dina a mee i godou mua, gei au digi gida dagu mee, bolo mee e hala i nia hagahuaidu ala nogo helekai iei goodou. 
LUK.23.15	Gei Herod digi gida bolo mee e hala labelaa, dela ga hagau mai labelaa taane deenei gi gidaadou. Goodou gi iloo bolo taane deenei digi hai dana hala bolo ga hidi iei mee e daaligi gi made. 
LUK.23.16	Malaa, au ga wanga a mee e haga mamaawa go agu gau daua, nomuli gei au ga hagamehede a mee gi hana.” 
LUK.23.17	[Nia madagoaa nia Hagamiami Pasoobaa huogodoo, gei Pilate e hai gi hagamehede ang gi digau o Jew dahi dangada galabudi.] 
LUK.23.18	Digau huogodoo ga wwolo gi nua boloo, “Tangada deenaa la daaligidia gi made, gei Barabbas la gi hagamehede ina mai gi gimaadou!” 
LUK.23.19	(Gei Barabbas la tangada huaidu ne hudu gi lodo di hale galabudi i di ngoongooaa nogo hai i lodo di waahale damana, gei mee ne daaligi dana dangada gi made.) 
LUK.23.20	Pilate le e hiihai hua e hagamehede a Jesus, deelaa laa gei mee ga helekai labelaa gi di hagabuulinga dangada deelaa. 
LUK.23.21	Gei digaula ga wwolo gi mee, “Daudaulia a mee! Daudaulia a mee!” 
LUK.23.22	Pilate ga helekai tolu holongo, “Di hala aha ne hai go mee? Au digi gida dagu mee bolo mee e daaligi gi made! Au ga hai a mee gi haga mamaawa, ga lawa, ga hagamehede a mee.” 
LUK.23.23	Gei digaula ga wwolo aga hua maaloo gi nadau lee mugi nua bolo Jesus le e daudau. Muli hua nia wwolowwolo digaula, gei di maa gu hai be di hai digaula. 
LUK.23.24	Gei Pilate ga hagamodu di hagi aga o Jesus gi hai be nia hiihai digaula. 
LUK.23.25	Gei mee ga hagamehede tangada dela nogo hiihai ginai digaula, dela nogo i lodo di hale galabudi i di ngoongooaa mo dana daaligi tangada gi made, gei mee ga wanga a Jesus gi digaula, gi hai ginai nadau hiihai.
LUK.23.26	Digau daua ga dagi a Jesus gi daha, di nadau lloo adu ga heetugi gi taane mai Cyrene go Simon, e hanimoi gi di waahale. Digaula ga kumi a mee, ga dugu di loobuu gi hongo o mee, gi aamo ina i muli o Jesus. 
LUK.23.27	Di hagabuulinga gau dogologo e daudali a mee. Nia ahina i lodo digaula, e tangitangi i mee. 
LUK.23.28	Jesus ga huli gi digaula, ga helekai, “Nia ahina o Jerusalem! Hudee tangitangi mai gi di au. Tangi adu gi goodou mo godou dama. 
LUK.23.29	Idimaa, nia laangi e loomoi i golo, gei nia daangada ga helekai boloo: Gu hadanga lamalia go nia ahina ala digi hai nadau dama, gei digi haanau be hagalee haga uu nadau dama. 
LUK.23.30	Deelaa di madagoaa nia daangada ga helekai gi nia gonduu boloo: Hinga mai gi madau nua! Gei e helekai gi nia gonduu lligi: Gahu ina gimaadou gi nngala!
LUK.23.31	Maa nia mee aanei la ga hai i di madagoaa di laagau le e mouli, ma di aha ga hai i di madagoaa di laagau ga maangoo?” 
LUK.23.32	Nia daane dogolua gu haga ulu mai labelaa gi daha belee daaligi gi mmade dalia a Jesus. Meemaa nia daangada gu dagahi nau haganoho. 
LUK.23.33	Di nadau dau mai gi di gowaa e haga ingoo “Di Gowaa Hangaibu Libogo”, digaula ga daudau a Jesus i golo, mo nia daangada huaidu dogolua, tangada e dahi i dono baahi gau donu, ge dahi i dono baahi gau ihala. 
LUK.23.34	Jesus ga helekai, “Tamana, dumaalia gi digaula, digaula e de iloo nadau mee ala e hai.”
LUK.23.34	Gei digaula ga duwwe nia gahu o maa i ginaadou gi di nadau bilei ne hai.
LUK.23.35	Nia daangada e tuu i golo e daumada nia mee aanei, gei nia dagi digau o Jew e haganneennee a mee, ga helekai, “E mee hua di haga mouli nia daangada ala i golo. mee gi bida haga mouli ia maa ia go di Mesaia ne hilihili go God.”
LUK.23.36	Digau daua gu haganneennee a mee labelaa, ga loomoi mo nadau waini hui ngoohia, ga wanga gi mee,
LUK.23.37	ga helekai, “Goe gi bida haga mouli ina hua goe, maa goe go di king o digau o Jew!” 
LUK.23.38	I hongo di libogo Jesus i hongo di loobuu, e hihi nia helekai aanei: “Deenei di king o digau o Jew.” 
LUK.23.39	Tangada e dahi i nia daangada huaidu ala ne daudau dalia a mee, ga helekai haga daamaha gi mee boloo, “Goe hagalee go di Mesaia? Hagamouli ina goe mo gimaua!” 
LUK.23.40	Di hoo o maa ga helekai haga buhi gi mee, “Goe hagalee madagu i God? Goe gu kae di hagaduadua be mee. 
LUK.23.41	Gidaua e donu hua di kae di hagaduadua deenei, idimaa, gidaua e kae di hui o tau mee ala ne hai, gei mee digi hai dana mee hala.” 
LUK.23.42	Gei mee ga helekai, “Meenei Jesus, gi langahia e-goe au i doo madagoaa ma ga hanimoi iei goe be di king!” 
LUK.23.43	Jesus ga helekai, “Au e hagi adu gi di goe di tonu bolo dangi nei hua, gei goe gu madalia au i Paradais.”
LUK.23.44	Holongo di laa e madangaholu maa lua, gei di bouli la gu gahu tenua hagatau ga dae loo gi di laa e dolu, 
LUK.23.45	idimaa, di laa gu hagalee maahina. Gei di gahu dela e dau i lodo di Hale Daumaha la gu mahaa lua.
LUK.23.46	Gei Jesus ga wolo gi nua, ga helekai, “Tamana! Au e dugu adu dogu hagataalunga gi lodo oo lima.” Mee ne helekai hua beenei, nomuli ga made.
LUK.23.47	Gei tangada daua aamua dela ne gidee ia nia mee aanei, geia ga hagaamu a God, ga helekai, “E donu bolo tangada deenei la taane humalia.” 
LUK.23.48	Digau dogologo ala ne dagabuli belee mmada gi nia mee aanei, ga gidee nia mee ala ne hai, gei digaula ga hula gi nadau hale mo di dugidugi nadau hadahada i nadau lodo huaidu. 
LUK.23.49	Digau huogodoo nogo iloo Jesus, mo nia ahina ala nogo daudali a mee mai i Galilee, e tuu mai haga mogowaa e daumada nia mee ala ne hai.
LUK.23.50+LUK.23.51	Taane dono ingoo go Joseph, mai Aremethea di waahale i Judea, mee tangada humalia ge dugu laamua go nia daangada, gei mee nogo talitali Tenua o God. Maeaha maa mee tangada i digau aamua hai gabunga, gei mee hagalee nogo hiihai gi nadau hangaahai maanadu mono hangaahai. 
LUK.23.52	Mee ga hana gi mua o Pilate, ga dangi anga i tuaidina o Jesus. 
LUK.23.53	Mee ga dugu ia tuaidina o maa, ga hii gi di gahu lenge, ga dugu gi lodo taalunga dela ne hodo gi lodo tadugalaa, digi hai hegau ai. 
LUK.23.54	Ma di lima laangi, gei di Laangi Sabad gu hoohoo ga daamada. 
LUK.23.55	Nia ahina ala nogo daudali a Jesus mai loo i Galilee, ga hula i muli o Joseph, ga mmada gi taalunga, mo di hai dela ne dugu a Jesus gi lodo taalunga. 
LUK.23.56	Nomuli, gei digaula ga hula gi nadau hale, e hagatogomaalia nadau mee haga kala mee mono lolo kala ang gi tuaidina o maa.
LUK.23.56	Di Laangi Sabad, digaula ga hagamolooloo gi hai be nnelekai taganoho.
LUK.24.1	Hagaluada loo di laangi tabu, nia ahina ne hula gi taalunga, e kae nadau lolo kala ala ne hagatogomaalia. 
LUK.24.2	Digaula gu gidee bolo di hadu la gu haga daga gi daha mo di bongoo taalunga, 
LUK.24.3	gei digaula ga ulu gi lodo, digi gidee tuaidina o Tagi Jesus. 
LUK.24.4	Digaula ga tuu huaigolo gu gologolo i di mee dela ne hai, i di madagoaa hua deelaa, nia daane dogolua e gahu i nia gahu maahina ge dabadaba, e tuu i nadau baahi. 
LUK.24.5	Nia ahina gu mmaadagu huoloo, ga pala loo gi lala gi hongo di gelegele, gei nia daane ga helekai, “Goodou e aha ala e halahala tangada e mouli gi lodo digau gu mmade? 
LUK.24.6	Mee hagalee i ginei, mee gu mouli aga. Goodou gi langahia ana helekai ne hai i Galilee:
LUK.24.7	“Tama Tangada le e hai gi wanga loo gi digau huaidu, e hai gi daudau gi di loobuu, i muli nia laangi e dolu, ga mouli aga.” 
LUK.24.8	Gei nia ahina ga langahia nia helekai a maa, 
LUK.24.9	ga hula ga hagi anga nia mee aanei huogodoo gi nia dama agoago dilongoholu maa dahi a Jesus, mo digau ala i golo. 
LUK.24.10	Nia ahina aanei la go Mary mai Magdala, Joanna, mo Mary tinana James. Digau aanei mo nia hoo digaula gu hagi anga gi digau agoago hagau. 
LUK.24.11	Gei digau agoago hagau digi hagadonu nia ahina aalaa, idimaa digaula e hagamaanadu bolo nnelekai digaula la ono hadinga ai. 
LUK.24.12	Gei Peter ga duu i-nua, ga lele gi taalunga, ga bala gi lala, ga mmada gi lodo taalunga, ga gidee ia di gahu daalunga, deai di mee labelaa i golo ai. Gei mee ga hana gi dono hale, gu gologolo be ma di aha dela ne hai.
LUK.24.13	Di laangi hua deelaa, gei nia daangada dogolua i digau ala nogo daudali Jesus e hula gi di waahale Emmaus, holongo nia maele e hidu mai Jerusalem. 
LUK.24.14	Gei meemaa e ngudungudu kai i nia mee ala ne hai. 
LUK.24.15	Di hula hua meemaa mo di ngudungudu kai, gei Jesus ga menege mai gi baahi meemaa, ga hana i baahi meemaa. 
LUK.24.16	Meemaa ga mmada gi mee, gei digi modongoohia ginaua a mee. 
LUK.24.17	Jesus ga hai adu gi meemaa, “Goolua e helehelekai i di aha, dela e helehelekai mo di hula?”
LUK.24.17	Gei meemaa ga tuu de ngalungalua loo mo nau golomada gu mmada be di mee e lodo huaidu. 
LUK.24.18	Tangada e dahi i meemaa dono ingoo go Cleopas, ga heeu gi mee, “Goe tangada dogo hanimoi hua madamada gi Jerusalem dela e de iloo e-goe nia mee ala ne hai i nia laangi dulii ala gu hula?” 
LUK.24.19	Jesus ga heeu, “Nia mee aha?”
LUK.24.19	Meemaa ga helekai, “Go nia mee ala ne hai gi Jesus o Nazareth. Tangada deenei la soukohp dela gu dugu go God mo digau dogologowaahee, bolo mee e mogobuna i ana mee nogo helehelekai ai mo ana mee ala nogo hai. 
LUK.24.20	Tadau dagi hai mee dabu mo tadau dagi aamua gu wanga a mee gi di gabunga belee hagamodu a mee, e daaligi gi made, gei mee gu daudau i di loobuu. 
LUK.24.21	Gei gimaadou nogo noho hagadagadagagee bolo ma go mee dela ga hai a Israel gi maahede! Gei dangi nei la go di tolu laangi i muli di laangi ne hai di mee deenei. 
LUK.24.22	Hunu ahina o tadau hagabuulinga gu haga homouli gimaadou. Digaula ne hula heniheni gi taalunga, 
LUK.24.23	gei digaula digi gidee ginaadou tuaidina o maa, ga loomoi hua, ga hai bolo ginaadou gu mmada gi digau di langi, gu hai ang gi ginaadou, bolo mee gu mouli aga. 
LUK.24.24	Hunu gau i di madau hagabuulinga gu hula gi taalunga, gu gidee ginaadou nia mee huogodoo e hai be nia helekai nia ahina, malaa digaula digi gidee ginaadou a mee.” 
LUK.24.25	Gei Jesus ga helekai gi meemaa, “Goolua e de kabemee! E buna huoloo di gulu hagadonu nia mee huogodoo ala gu helekai ai nia soukohp! 
LUK.24.26	Ma hagalee e donu bolo di Mesaia le e hai loo gi hagaduadua i nia mee aanei, ga ulu gi lodo ono madamada?” 
LUK.24.27	Gei Jesus ga haga donu gi meemaa nia mee ala ne helekai i deia i lodo nia helekai dabu huogodoo, e daamada i Nnaganoho Moses mo nia Beebaa o nia Soukohp. 
LUK.24.28	Digaula ga hoohoo gi di waahale dela e hula ginai meemaa, gei Jesus ga hai be di mee bolo ia e hana huaigolo. 
LUK.24.29	Gei meemaa ga dugu a mee, ga helekai bolo mee gi noho i nau baahi ma gu hoohoo ga bouli. Gei mee ga noho madalia meemaa. 
LUK.24.30	Mee ga noho gi lala i baahi meemaa, ga dahi aga di palaawaa, ga danggee ang gi God, ga ginigini di palaawaa, ga wanga gi meemaa. 
LUK.24.31	Gei nau golomada gu gidee, gu modongoohia a mee, gei mee gu haga ngala ia i meemaa. 
LUK.24.32	Meemaa ga helekai i nau mehanga, “Ma hagalee gu hai be di ahi nogo ulaula i tau lodo i di madagoaa o mee nogo helekai mai gi gidaua i hongo di ala, mo di haga donu mai nia helekai dabu?” 
LUK.24.33	Meemaa ga tuu i-nua, ga hula gi muli gi Jerusalem, ga gidee nia dama agoago dilongoholu maa dahi a Jesus la gu dagabuli mo nadau ihoo ala i golo. 
LUK.24.34	Digaula ga helekai gi meemaa, “Tagi le e donu hua bolo gu mouli aga! Mee gu haga gida gi Simon!” 
LUK.24.35	Gei nia daangada dogolua aanei ga haga modongoohia gi digaula nia mee ala ne hai i hongo di ala, mo di nau modongoohia ginaua di Tagi di madagoaa mee nogo ginigini dana palaawaa.
LUK.24.36	Di madagoaa hua meemaa nogo helekai nia mee aanei, gei Tagi ga gila aga i nadau mehanga, ga helekai, “Di aumaalia gi madalia goodou.” 
LUK.24.37	Gei digaula gu homouli nadau lodo, e hagabau bolo ginaadou ne mmada hua gi di ieidu. 
LUK.24.38	Gei mee ga helekai, “Goodou e homouli beleiaha? Ma e aha nia manawa logo e kila i lodo godou hagamaanadu? 
LUK.24.39	Mmada malaa gi ogu lima mo ogu babaawae gi modongoohia bolo ma ko au. Bili mai malaa, gei goodou ga iloo bolo ma ko au, idimaa, di ieidu la ono goneiga mo ono iwi ai, gei au ogu goneiga mo ogu iwi i golo. 
LUK.24.40	Mee ne helekai beenei ga lawa, ga haga gida ono lima mo ono babaawae gi digaula. 
LUK.24.41	Gei digaula e de hagadonu huaigolo, i di nadau tentene mo di goboina, gei mee ga heeu, “Godou meegai i ginei?” 
LUK.24.42	Digaula ga wanga di iga mmoo gi mee, 
LUK.24.43	ga dahi mai, ga gai i mua digaula. 
LUK.24.44	Mee ga helekai, “Aanei nia mee dahidamee ala ne hagi adu ko au gi goodou i dogu madagoaa dela nogo i godou baahi: Nia mee huogodoo ala ne hihi i di au i lodo Nnaganoho Moses mo nia Beebaa o nia Soukohp mono Pisalem belee hai gi kila.” 
LUK.24.45	Gei mee ga huge nadau maanadu gi iloo ginaadou nia helekai di Beebaa Dabu, 
LUK.24.46	ga helekai, “Deenei di hai ne hihi nia mee aanei beenei: di Mesaia le e hai loo gi hagaduadua, ga mouli aga i muli nia laangi e dolu. 
LUK.24.47	Di Longo Humalia o di liu di manawa mo di wwede nia huaidu, le e hai gi agoago i dono ingoo ang gi nia henua huogodoo, e daamada i Jerusalem. 
LUK.24.48	Goodou go digau e haga modongoohia nia mee ala ne mmada ginai goodou. 
LUK.24.49	Ma ko au dela ga hagau adu gi goodou di mee ne hagababa go dogu Damana. Goodou gi taalia i lodo di waahale deenei, ga dae loo gi nia mogobuna mai i di langi ga dugu ia gi godou nua.”
LUK.24.50	Gei mee ga dagi digaula gi daha mo Jerusalem ga dau adu gi Bethany, gei mee ga dahi aga ono lima ga haga maluagina digaula.
LUK.24.51	Di madagoaa o mee ne haga maluagina digaula, mee ga hagatanga i baahi digaula ga hana gi di langi. 
LUK.24.52	Digaula ga daumaha ang gi mee, ga hula gi muli gi Jerusalem mo di tentene huoloo, 
LUK.24.53	ga noho hua i lodo di Hale Daumaha mo di hagahagaamu a God.
JHN.1.1	“Nnelekai” la nogo i golo i taamada. “Nnelekai” la nogo i baahi o God, gei “Nnelekai” la go God. 
JHN.1.2	Nnelekai nogo noho i baahi o God mai loo i taamada. 
JHN.1.3	God ne hai nia mee huogodoo mai i mee, di mee e dahi ne hai laa daha mo mee ai. 
JHN.1.4	“Nnelekai” ne hidi mai di mouli, gei di mouli deenei la gu haga maalama nia daangada. 
JHN.1.5	Di maalama e maahina i lodo di bouli, gei di bouli la digi daa di maalama.
JHN.1.6	God ne hagau mai dana daane kae hegau, dono ingoo go John.
JHN.1.7	Mee ne hanimoi belee haga modongoohia gi nia daangada di maalama, bolo ginaadou ga longono ga hagadonu. 
JHN.1.8	Mee hagalee go di maalama, gei mee ne hanimoi belee haga modongoohia di maalama. 
JHN.1.9	Di maalama deenei le e donu, dela e hanimoi gi henuailala e haga maalama nia daangada huogodoo. 
JHN.1.10	“Nnelekai” gu i henuailala. God ne hai henuailala mai i mee, gei digau henuailala e de iloo a mee. 
JHN.1.11	Mee ne hanimoi gi dono henua donu, gei ana daangada donu digi benebene a mee. 
JHN.1.12	Gei hunu ginaadou gu hagadonu, gu benebene a mee, gei mee gu dugu ang gi ginaadou di tonu bolo gi hai nia dama ni God. 
JHN.1.13	Digaula hagalee ne hai nia dama ni God mai nadau haanau,. Go God hua go tamana digaula. 
JHN.1.14	“Nnelekai” la gu hai tangada gu noho i tadau baahi, gidaadou gu mmada gi ono madamada e honu i tumaalia mo di tonu, di madamada ne kae go mee go Tama hua e-dahi mai baahi dono Damana.
JHN.1.15	John e haga modongoohia aga a mee, e wolowolo, “Deenei taane dela helehelekai iei au, bolo e hanimoi i ogu muli, e koia e aamua i di au, idimaa mee gu i-golo i mua dogu haanau.” 
JHN.1.16	Mai di honu o dono dumaalia, mee gu hagahumalia gidaadou huogodoo. 
JHN.1.17	God ne wanga gi Moses Nnaganoho, gei tumaalia mo di tonu ne lloomoi i baahi o Jesus Christ. 
JHN.1.18	Tangada ne mmada gi God ai. Tama a God hua e-dahi dela e hai be God, e noho i baahi o Tamana, e haga modongoohia aga a God gi iloo nia daangada.
JHN.1.19	Digau aamua o Jew i Jerusalem ga hagau nadau gau hai mee dabu, mono gau Levi gi John belee heeu gi mee, “Goe koai?” 
JHN.1.20	John digi de hiihai di helekai gi nia heeu digaula. Mee ga helekai haga madammaa, “Au hagalee go di Mesaia.” 
JHN.1.21	Digaula ga heeu labelaa, “Malaa, goe koai? Goe go Elijah?”
JHN.1.21	John ga helekai gi digaula, “Deeai, au hagalee go mee.”
JHN.1.21	Digaula ga heeu, “Goe di soukohp?”
JHN.1.21	Gei mee ga helekai, “Deeai.”
JHN.1.22	Digaula ga helekai gi mee, “Hagia mai goe koai, gimaadou belee hai gi kae madau helekai gi muli gi digau ala ne hagau mai gimaadou. Malaa goe la ga helekai bolo aha i di goe?” 
JHN.1.23	John ga helekai i telekai soukohp Isaiah,
JHN.1.23	“Au go di lee o tangada dela e wolowolo i lodo di anggowaa boloo: Haga huudonu ina di ala o Dimaadua e haaele ai!”
JHN.1.24	Digau kae hegau aanei ala ne hagau mai go nia Pharisee, 
JHN.1.25	ga heeu gi John, “Ma goe hagalee go di Mesaia, be go Elijah, be go di soukohp, malaa goe e aha dela e haihai au babdais?” 
JHN.1.26	John ga helekai, “Au e hai agu babdais gi nia wai. Tangada i godou lodo, e de iloo goodou. 
JHN.1.27	Mee e hanimoi i ogu muli, gei au hagalee tau loo, bolo e wwede nia suudi o maa.” 
JHN.1.28	Nia mee aanei huogodoo ne hai i Bethany i di baahi gi dua di monowai Jordan, di gowaa nogo hai nia babdais a John.
JHN.1.29	Di laangi nomuli, gei John ga mmada gi Jesus e hanimoi, geia ga helekai, “Deenei Ta maa siibi a God, dela e daa gi daha nia huaidu o digau henuailala. 
JHN.1.30	Deenei tangada nogo helehelekai iei au boloo, Tangada dela e hanimoi i ogu muli, le koia e aamua i di au, idimaa, mee gu i-golo i mua dogu haanau. 
JHN.1.31	Au digi iloo a mee, gei au ne hanimoi belee hai agu babdais gi nia wai, belee haga modongoohia a mee gi digau Israel.” 
JHN.1.32	Deenei di haga modongoohia a John ne hai, “Au gu mmada gi di Hagataalunga e haneia i di langi gadoo be di mwuroi e maangi mai gi hongo o mee. 
JHN.1.33	Gei au digi modongoohia bolo ma go mee. Malaa God, ne hagau mai au belee hai agu babdais gi nia wai, ne helekai mai boloo, Goe ga mmada gi di Hagataalunga ga haneia gi hongo taane, deelaa go mee e hai ana babdais gi di Hagataalunga Dabu. 
JHN.1.34	John ga helekai, “Au gu gidee au, au e hagi adu gi goodou, mee go Tama a God.”
JHN.1.35	Di laangi nomuli, John nogo duu labelaa i golo mo ana dama agoago dogolua. 
JHN.1.36	Di madagoaa hua a mee ne gidee Jesus e haaele i golo, gei mee ga helekai, “Deelaa Ta maa siibi a God.” 
JHN.1.37	Nia dama agoago dogolua ne longono a mee ne helekai beenei, ga hula i muli o Jesus. 
JHN.1.38	Jesus ga huli gi muli, ga gidee meemaa e daudalia ia, ga heeu, “Goolua e halahala di gulu aha?”
JHN.1.38	Meemaa ga helekai, “Rabai, goe e noho i hee?” (Telekai “Rabai” dono hadinga bolo “Tangada Agoago”) 
JHN.1.39	Gei mee ga helekai, “Lloomoi, mmada.”
JHN.1.39	Gei meemaa ga hula i muli o mee, ga gidee di gowaa dela e noho iei mee, ga noho di laangi deelaa i baahi o mee (di madagoaa deelaa, la i-muli di oodee, holongo di laa e haa). 
JHN.1.40	Tangada e dahi i meemaa go Andrew, tuaahina daane o Simon Peter. 
JHN.1.41	Andrew ga limalima di gidee dono duaahina go Simon Peter, ga helekai gi mee, “Gimaua gu gidee di Mesaia.” (Telekai dono hadinga bolo “Christ”.) 
JHN.1.42	Gei mee ga lahi a Simon gi Jesus.
JHN.1.42	Jesus ga mmada adu gi mee, ga helekai, “Doo ingoo go Simon, tama a John. Goe ga haga ingoo bolo Cephas.” (Di ingoo bolo Peter, dono hadinga bolo “Di hadugalaa.”)
JHN.1.43	Di laangi nomuli, gei Jesus gu maanadu, bolo ia ga hana gi Galilee. Mee ga gidee ia Philip, ga helekai gi mee, “Hanimoi i ogu muli.” 
JHN.1.44	(Philip tangada Bethsaida, di waahale dela e noho ai a Andrew mo Peter). 
JHN.1.45	Philip ga gidee ia Nathanael, ga helekai gi mee, “Gimaadou gu gidee tangada Moses ne hihi ono helekai gi lodo di Beebaa Haganoho, nia soukohp labelaa gu hihi i mee. Mee go Jesus, go di tama a Joseph tangada o Nazareth.” 
JHN.1.46	Nathanael ga heeu, “Di mee humalia e mee di gila mai i Nazareth?”
JHN.1.46	Philip ga helekai, “Hanimoi, mmada.” 
JHN.1.47	Di madagoaa Jesus ne gidee Nathanael e hanimoi, geia ga helekai i mee, “Deenei tangada donu o Israel, ono hala ai!” 
JHN.1.48	Nathanael ga heeu gi mee, “Goe e iloo au di aha?”
JHN.1.48	Jesus ga helekai gi mee, “Au gu gidee goe nogo i lala di laagau-‘fig’ i mua Philip ne gahigahi goe.” 
JHN.1.49	Nathanael ga helekai, “Tangada Agoago, goe go Tama a God, di king o Israel!” 
JHN.1.50	Jesus ga helekai, “Goe ne hagadonu i di au ne helekai adu bolo au gu gidee goe i lala di laagau-‘fig’? Goe ga gidee nia mee mada humalia i di mee deenei!” 
JHN.1.51	Mee ga helekai gi digaula, “Au e hagi adu gi goodou di tonu, bolo goodou ga gidee di langi ga mahuge, gei nia gau di langi o God ga hula gi nua ge e loo ia gi lala i hongo di Tama Tangada.”
JHN.2.1	Nia laangi e lua nomuli, tagamiami haga hai lodo ga hai i lodo di waahale Cana i Galilee. Tinana o Jesus nogo i golo. 
JHN.2.2	Jesus mo ana dama agoago gu gahi mai labelaa gi tagamiami deelaa. 
JHN.2.3	I muli nia waini ne odi, gei tinana o Jesus ga helekai gi mee, “Nia waini digaula gu odi.” 
JHN.2.4	Jesus ga helekai, “Dogu dinana, hudee hagia mai dagu mee belee hai. Dogu madagoaa la digi dau mai.” 
JHN.2.5	Tinana o Jesus ga helekai gi digau hai hegau, “Heia nia mee a mee ala bolo gi heia.” 
JHN.2.6	Digau o Jew nadau haganoho daumaha i golo i di hai o di haga madammaa, ala ono ulu mee hadu llauehe e ono i golo, di ulu mee e dahi e mee di haga hau nia galon wai madalua ga hana gi motolu. 
JHN.2.7	Jesus ga helekai gi digau hai hegau, “Hagahau ina nia ulu mee aanei gi nia wai.”
JHN.2.7	Digaula ga haga hau nia maa gi hontula. 
JHN.2.8	Jesus ga helekai gi digaula, “duia dulii gi daha, kaina gi tagi o tagamiami.” Digaula ga kae nia wai gi mee. 
JHN.2.9	Nia wai gu huli gu hai nia waini, gei mee ga momi nia maa. Mee e de iloo be nia waini ne gaamai i hee, gei digaula ne haga hau mai nadau wai, le e iloo. Gei mee ga gahigahi mai taane hai lodo, 
JHN.2.10	ga helekai gi mee, “Nia daangada huogodoo le e taiaga nia waini humalia i mua, e inuinu go digau tagamiami gi libaliba, gei nomuli ga taiaga laa nia waini ala hagalee loo e humalia. Gei goe nogo benebene au waini humalia, ga tugi loo gi dolomeenei!” 
JHN.2.11	Deenei di mogobuna matagidagi a Jesus ne hai i Cana i Galilee. Deelaa di gowaa ne haga modongoohia aga dono madamada, nia dama agoago a maa gu hagadonu a mee. 
JHN.2.12	Nomuli, Jesus mo dono dinana, ono duaahina daane, mo ana dama agoago ga hula gi Capernaum, ga noho i golo nia laangi dulii.
JHN.2.13	Hoohoo gi di madagoaa Tagamiami Pasoobaa, Jesus ga hana gi Jerusalem. 
JHN.2.14	Mee ga gidee nia daangada i lodo di Hale Daumaha e huihui nadau kau, nia siibi mono mwuroi, gei digau koodai bahihadu e noho i nadau deebele. 
JHN.2.15	Mee ga hai dana loahi haga mamaawa, ga hagabagi nia manu huogodoo gi daha mo di Hale Daumaha, nia siibi mono kau. Mee ga hulihuli gi lala nia deebele digau koodai bahihadu, ga magamaga nia bahihadu digaula. 
JHN.2.16	Mee ga helekai adu gi nia daangada ala e huihui nadau mwuroi, “Kae ina godou mwuroi gi daha mo kinei! Hudee heina di hale dogu Damana be di hale huihui mee!” 
JHN.2.17	Ana dama agoago gu langahia nnelekai di Beebaa Dabu e helekai boloo, “Meenei God, dogu haa manawa i doo hale, le e ulaula i ogu lodo be di ahi.
JHN.2.18	Digau aamua o Jew ga loomoi gi mee ga heeu, “Di mogobuna behee e mee di hai kooe e haga modongoohia oo donu di hai nia mee aanei?” 
JHN.2.19	Jesus ga helekai gi digaula, “Oho ina gi daha di hale daumaha deenei, gei au ga haga duu labelaa di maa i lodo nia laangi e dolu.”
JHN.2.20	Digaula ga heeu gi mee, “Goe bolo ga haga duu di maa i lodo nia laangi e dolu? Ma nia ngadau e madahaa maa ono ne hau di Hale Daumaha deenei!” 
JHN.2.21	Gei di Hale Daumaha dela e helekai iei Jesus, la go dono huaidina. 
JHN.2.22	Dono madagoaa ne mouli aga, gei ana dama agoago gu langahia bolo mee gu helekai beelaa. Digaula gu hagadonu di Beebaa Dabu, mo nnelekai Jesus nogo helehelekai ai.
JHN.2.23	Di madagoaa Jesus nogo i Jerusalem i di madagoaa Tagamiami Pasoobaa, gei digau dogologowaahee gu hagadonu a mee i di nadau gidee nia mogobuna haga goboina a mee ne hai. 
JHN.2.24	Gei Jesus digi hagadonu digaula, idimaa, mee e iloo ia nia manawa digaula huogodoo. 
JHN.2.25	Dono hadinga ai ma ga haga modongoohia aga digaula gi mee, idimaa, mee e iloo ia hua nia manawa digaula.
JHN.3.1	Tagi i golo, tangada o Jew, dono ingoo go Nicodemus, tangada i nia Pharisee. 
JHN.3.2	Di boo e dahi, gei mee ga hanimoi gi Jesus, ga helekai, “Rabai, gimaadou e iloo bolo goe tangada agoago ne hagau mai go God, idimaa, tangada e mee di hai ana mogobuna be goe ai, maa God hagalee madalia a mee.” 
JHN.3.3	Jesus ga helekai, “Au e hagi adu gi di goe di tonu: Tangada e mee di gidee Tenua o God ai, maa ia digi haanau labelaa.” 
JHN.3.4	Nicodemus ga heeu, “Tangada dela gu madua, le e haanau labelaa behee? Mee e deemee di ulu gi lodo tinae dono dinana ga haanau hagalua!” 
JHN.3.5	Gei Jesus ga helekai gi mee, “Au e hagi adu gi di goe di tonu: Ma tangada e ulu i Tenua o God ai, maa ia digi haanau i nia wai mo di Hagataalunga. 
JHN.3.6	Tuaidina dangada goneiga ne haanau mai baahi nia maadua, gei di hagataalunga la mai i di Hagataalunga. 
JHN.3.7	Goe hudee homouli gi agu helekai, ala bolo goodou gi haanau labelaa. 
JHN.3.8	Di madangi e gono gi di gowaa dela e hiihai ginai, gei goe e longono dono lee, goe e de iloo be di maa e gono mai i hee, be e gono gi hee. E hai gadoo be digau huogodoo ala gu haanau i di Hagataalunga.” 
JHN.3.9	Nicodemus ga heeu, “Dehee dono hai?” 
JHN.3.10	Jesus ga helekai gi mee, “Goe tangada agoago aamua o Israel, gei goe e de iloo di mee deenei? 
JHN.3.11	Au e hagi adu gi di goe di tonu, bolo gimaadou e helekai nia mee ala gu iloo gimaadou, gei gimaadou e haga modongoohia nia mee ala gu gidee gimaadou, gei deai tangada i goodou e hagadonu madau agoago. 
JHN.3.12	Au gu hagi adu gi goodou nia mee o henuailala, gei goodou hagalee hagadonu. Gei nia mee o di langi ma ga hagi adu ko au gi goodou, le e hagadonu go goodou behee? 
JHN.3.13	Deai tangada ne hana gi di langi ai, dela hua go Tama Tangada, go mee ne haneia i di langi. 
JHN.3.14	Moses ne daudau dana gihaa baalanga mmee i hongo di laagau i lodo di anggowaa, e hai gadoo be di hai a Tama Tangada dela e hai loo gi daudau gi nua,
JHN.3.15	bolo digau huogodoo ala e hagadonu a mee, la ga hai mee gi di mouli dee odi. 
JHN.3.16	Idimaa God ne aloho huoloo i henuailala dela ne dugu mai dana Dama daane hua e dahi, bolo digau huogodoo ala e hagadonu a mee, la hagalee mmade, ga hai mee gi di mouli dee odi. 
JHN.3.17	Idimaa, God hagalee ne hagau mai dana Dama belee hagi aga henuailala. Mee ne hagau mai dana Dama belee hai di haga mouli henuailala. 
JHN.3.18	Be koai ala e hagadonu dana Dama, ginaadou hagalee hagi aga. Be koai ala hagalee hagadonu dana Dama, digaula gu lawa di hagi aga, idimaa digaula digi hagadonu di Tama hua e-dahi a God. 
JHN.3.19	Deenei di hai o di hagi aga: Di maalama gu hanimoi gi henuailala, gei nia daangada le aloho hua i di bouli laa hongo di maalama, idimaa, nadau hangaahaihai le e huaidu. 
JHN.3.20	Nia daangada ala e hai nia huaidu, hagalee hiihai gi di maalama, ginaadou hagalee lloomoi gi di maalama, idimaa digaula hagalee hiihai nadau haihai huaidu gi haga modongoohia aga. 
JHN.3.21	Nia daangada ala e hai nia mee donu, le e lloomoi gi di maalama, gei di maalama ga haga modongoohia aga nadau hegau ala nogo hai, mai nadau hagalongo ang gi God.”
JHN.3.22	Nomuli, gei Jesus mo ana dama agoago ga hula gi Judea, ga noho haga dulii i baahi digau i golo, e haihai ana babdais. 
JHN.3.23	John nogo babdais labelaa ana daangada i Aenon, hoohoo gi Salim, idimaa, di gowaa deelaa e logo ono wai. Nia daangada e hula gi mee, e babdais go mee. 
JHN.3.24	(Di mee deenei la i-mua di galabudi o John.)
JHN.3.25	Hunu daangada i nia dama agoago a John ga daamada ga lagalagamaaloo ang gi tangada o Jew i di hai o di hagahemeheme daumaha. 
JHN.3.26	Digaula ga hula gi John, ga helekai gi mee, “Tangada agoago, goe e langahia taane nogo goolua i baahi i dua di monowai Jordan dela nogo helekai iei goe? Mee e hai ana babdais, gei digau huogodoo e hula gi mee.” 
JHN.3.27	John ga helekai, “Ma deai tangada e hai ana mee ai, maa God la digi dugu anga. 
JHN.3.28	Goodou la go ogu hagadootonu bolo au ne helekai: Ma hagalee ko au go di Mesaia. Au ne hagau mai i mua o mee.
JHN.3.29	Di ahina hai lodo la di ahina donu ni taane hai lodo, gei di hoo taane hai lodo dela e duu i baahi o mee e hagalongo, gu tentene i dono hagalongo gi di lee o taane hai lodo. Deenei di hai o di hagahonu o dogu tene. 
JHN.3.30	Mee e hai loo gi damana mai dono hagalabagau, gei au e hai gi dulii mai dogu hagalabagau.
JHN.3.31	“Mee dela ne haneia i di langi e aamua i nia mee huogodoo. Gei tangada henuailala e dau gi henuailala, e helehelekai i nia mee o henuailala. Gei mee ne haneia i di langi, la i-hongo nia mee huogodoo. 
JHN.3.32	Mee e haga modongoohia ana mee ne gidee ge ne hagalongo gineia, gei tangada ne hagadonu ana haga modongoohia ai. 
JHN.3.33	Tangada dela ga hagadonu ana haga modongoohia, la gu haga gila aga bolo God le e donu. 
JHN.3.34	Tangada dela ne hagau mai baahi o God, le e helehelekai nia helekai a God, idimaa, God gu haga honu a mee gi dono Hagataalunga Dabu. 
JHN.3.35	Tamana e aloho i dana Dama, gei gu dugu anga nia mee huogodoo gi mee.
JHN.3.36	Be koai hua dela e hagadonu Tama deelaa, geia e hai mee gi di mouli dee odi. Be koai hua dela hagalee hagalongo gi Tama deelaa, geia hagalee hai mee gi di mouli, e noho hua i lodo di hagawelewele o God.”
JHN.4.1	Nia Pharisee gu longono bolo Jesus gu babdais ana dama agoago e dogologo i nia dama agoago ala ne babdais go John. 
JHN.4.2	(Gei e donu, Jesus la digi babdais dana dangada e dahi, ala hua go ana dama agoago.) 
JHN.4.3	Di madagoaa Jesus ne longono nnelekai digaula, mee ga hagatanga i Judea, ga hana gi muli gi Galilee. 
JHN.4.4	Mee e hai loo gi hana laa lodo Samaria.
JHN.4.5	Mee ga dau adu gi Sychar i Samaria, dela e hagalee mogowaa i di gowaa a Jacob ne wanga gi dana dama daane go Joseph.
JHN.4.6	Di monowai geli Jacob la i golo. Jesus gu duadua i dono heehee mai, geia ga noho i baahi di monowai geli, gei di maa gu oodee. 
JHN.4.7	Di ahina o Samaria ga hanimoi, belee haga hau ana wai, Jesus ga helekai gi mee, “Gaamai hunu wai e inu.” 
JHN.4.8	(Ana dama agoago gu hula gi lodo di waahale e hui nadau meegai.) 
JHN.4.9	Di ahina ga helekai, “Goe tangada o Jew, gei au tangada Samaria, malaa goe e madau au wai mai gi di au behee?” (Digau o Jew hagalee hai hegau gi nia ibu mo nia boolo digau o Samaria e hai hegau ai.)
JHN.4.10	Jesus ga helekai gi mee, “Maa goe e iloo di mee a God dela e wanga, e iloo ma koai dela e madau ana wai, goe ga dangi gi mee, gei mee ga gowadu nia wai haga mouli.” 
JHN.4.11	Di ahina ga helekai, “Meenei, dau begedu ai, gei di monowai geli le e llala. Gei nia wai haga mouli le e gaamai kooe i hee? 
JHN.4.12	Ma go tadau damana i mua, go Jacob dela ne gaamai gi gidaadou di monowai geli deenei. Mee mo ana dama mo ana manu huogodoo nogo inu mai i di maa. Malaa, goe e koia e aamua i Jacob?” 
JHN.4.13	Jesus ga helekai gi mee, “Digau ma ga inu nia wai aanei, e hiieinu labelaa. 
JHN.4.14	Gei digau ala ga inu nia wai ga wanga ko au, ginaadou hagalee hiieinu labelaa. Nia wai ala ga wanga ko au, ga hai di monowai o di mouli i nadau lodo, e wanga gi digaula di mouli dee odi.” 
JHN.4.15	Di ahina ga helekai, “Meenei, gaamai laa nia wai aalaa! Gidee hiieinu au, ga hanimoi gi kinei labelaa e huai agu wai.” 
JHN.4.16	Jesus ga helekai gi mee, “Hana, gahigahia doo lodo, lloomoi.” 
JHN.4.17	Di ahina ga helekai, “Dogu lodo ai.”
JHN.4.17	Jesus ga helekai, “E donu go dau helekai bolo goe doo lodo ai. 
JHN.4.18	Gei goe gu hai lodo gi nia daane dogolima, gei taane dela e noho goolua dolomeenei, la hagalee di lodo ni oou. E donu go au helekai.” 
JHN.4.19	Di ahina ga helekai, “Meenei, au gu modongoohia bolo goe di soukohp. 
JHN.4.20	Madau maadua Samaria i mua nogo daumaha ang gi God i tomo di gonduu deenei, gei goodou digau o Jew e hai bolo Jerusalem la hua go di gowaa e daumaha ai gimaadou ang gi God.” 
JHN.4.21	Jesus ga helekai gi mee, “hagadonu ina au, di madagoaa ga dau mai, gei nia daangada ga hagalee daumaha ang gi Tamana i tomo di gonduu deenei, be i lodo Jerusalem. 
JHN.4.22	Goodou digau Samaria la digi modongoohia loo be goodou e daumaha gi di ai, gei gimaadou digau o Jew e iloo be di maa koai e daumaha ginai gimaadou, idimaa, di hagamouli le e hanimoi i baahi digau o Jew. 
JHN.4.23	Di madagoaa ga dau mai, gei gu i kinei, di madagoaa nia daangada ga daumaha ang gi Tamana i di hagataalunga mo di tonu. Idimaa, deenei taumaha e hiihai ginai Tamana gidaadou gi daumaha ang gi deia. 
JHN.4.24	God la di hagataalunga, gei digau ala e daumaha ang gi mee, la gi daumaha i di hagataalunga mo di tonu.” 
JHN.4.25	Di ahina ga helekai gi mee, “Au e iloo bolo di Mesaia (dela e haga ingoo bolo Christ) le e hanimoi. Mee ga hanimoi, le e hagi mai nia mee huogodoo.” 
JHN.4.26	Gei Jesus ga helekai, “Deenei au go mee, dela e helehelekai adu.”
JHN.4.27	Di madagoaa hua deelaa, nia dama agoago a Jesus gu lloomoi labelaa, digaula gu homouli huoloo i di nadau gidee a Jesus e hagabooboo gi di ahina deelaa. Gei tangada i digaula e heeu gi di ahina deelaa ai, boloo, “Ma di aha e hiihai ginai goe?” be e heeu gi Jesus, “Goe e aha, dela e hagabooboo gi mee?” 
JHN.4.28	Di ahina deelaa ga dugu dana mee haga hau wai, ga hana gi muli gi di waahale deelaa, ga helekai gi nia daangada, 
JHN.4.29	“Lloomoi, mmada gi taane dela ne hagi mai agu mee huogodoo ala nogo haihai. Mee hagalee go di Mesaia?” 
JHN.4.30	Digaula ga hagatanga i di waahale, ga hula gi Jesus. 
JHN.4.31	Di madagoaa deelaa, gei nia dama agoago a Jesus ga helekai gi mee, “Tangada Agoago, miami!” 
JHN.4.32	Gei mee ga helekai gi digaula, “Agu meegai i golo digi iloo goodou.” 
JHN.4.33	Gei nia dama agoago a maa ga daamada ga heheeu i nadau mehanga, “Ma tangada gu gaamai ana meegai gi mee?” 
JHN.4.34	Jesus ga helekai, “Agu meegai la go di daudali di hiihai o tangada dela ne hagau mai au, gei e haga lawa ana hegau gi heia. 
JHN.4.35	Goodou di godou kai boloo: Nia malama e haa i golo, gei taugai ga hagi. Malaa, au e helekai adu gi goodou: Mmada gi humalia gi di hadagee, nia hua laagau la gu mmaadua, gu humalia di hagi. 
JHN.4.36	Tangada dela e hagi, le e kae dono hui i dana moomee, geia e hagi gi di mouli dee odi. Deenei laa, tangada dela e dogi mo tangada dela e hagi, meemaa huogodoo e tentene. 
JHN.4.37	Di kai deenei le e donu, bolo tangada e dahi e dogi, ge dahi e hagi. 
JHN.4.38	Au ne hagau goodou, belee hagi di hadagee digi ngalua ginai goodou. Nia daangada ne ngalua gi di maa, gei goodou ga hagahumalia mai nadau ngalua.” 
JHN.4.39	Digau Samaria dogologo i lodo di waahale deelaa ne hagadonu a Jesus i nnelekai di ahina dela ne hai: “Mee gu hagi mai agu mee huogodoo nogo hai.” 
JHN.4.40	Gei di madagoaa digau o Samaria ne loomoi gi mee, digaula gu tangi gi mee, bolo mee gi noho i nadau baahi, gei Jesus ga noho i golo nia laangi e lua. 
JHN.4.41	Digau dogologo gu hagadonu a mee mai i ana agoago. 
JHN.4.42	Gei digaula ga helekai gi di ahina, “Gimaadou gu hagadonu dolomeenei, hagalee mai i au helekai, go gimaadou hua ne bida hagalongo gi mee. Gimaadou gu iloo bolo ma go mee go tahidi o di Hagamouli o henuailala.”
JHN.4.43	I muli dono noho i golo i nia laangi e lua, Jesus ga hagatanga, ga hana gi Galilee. 
JHN.4.44	Idimaa, mee gu helekai, “Soukohp la hagalee hagalaamua i lodo dono guongo donu.”
JHN.4.45	Dono dau i Galilee, nia daangada gu hagahi mai a mee, idimaa, digaula gu hula gi Tagamiami Pasoobaa i Jerusalem, gu gidee ana mee huogodoo nogo hai i Tagamiami.
JHN.4.46	Jesus ga hana labelaa gi Cana i Galilee, di gowaa a mee ne huli nia wai gi hai nia waini. Tangada aamua oobidi i golo, dana dama daane e magi i Capernaum.
JHN.4.47	Dono longono hua bolo Jesus gu hanimoi i Judea gi Galilee, mee ga hana gi mee, ga dangi gi mee gi hana gi Capernaum, e hagahili dana dama gu hoohoo ga made. 
JHN.4.48	Jesus ga helekai gi mee, “Tangada i goodou e hagadonu ai, maa goodou digi mmada gi nia mogobuna mono mee haga goboina dangada.” 
JHN.4.49	Tangada aamua ga helekai, “Meenei, hanimoi dalia au i mua dagu dama ma ga made. 
JHN.4.50	Jesus ga helekai gi mee, “Hana, dau dama la ga mouli.”
JHN.4.50	Taane deelaa gu hagadonu nnelekai a Jesus, ga hana. 
JHN.4.51	I dono hanadu hua gi dono hale, nia hege a maa ga heetugi gi mee mo nadau longo, “Dau dama la ga mouli!” 
JHN.4.52	Mee ga heeu gi digaula di madagoaa behee dela ne humalia ai dana dama. Gei digaula ga helekai, “Di laa e dahi muli di oodee anaahi ne hili ai di magi o maa.” 
JHN.4.53	Tamana gu langahia bolo deelaa di aawaa ne helekai Jesus boloo, “Dau dama la ga mouli.” Malaa, mee mo digau o dono hale huogodoo gu hagadonu. 
JHN.4.54	Deenei di lua mogobuna Jesus ne hai i muli dono hanimoi i Judea gi Galilee.
JHN.5.1	Nomuli, Jesus ga hana gi Jerusalem gi tagamiami daumaha. 
JHN.5.2	Di monowai i nnelekai Hebrew bolo Bethzatha, e hoohoo gi di “Bontai Siibi” i Jerusalem, e tuu ai nia balanda e lima i dono gili. 
JHN.5.3	Digau magi dogologo e kiikii i hongo nia balanda aalaa, digau deegida, digau mmade nadau wae, mo digau deemee di ngalungalua. [Digaula e talitali hua nia wai di monowai gi ngalungalua, ain 
JHN.5.4	idimaa, hunu madagoaa hua tangada di langi o Dimaadua e haneia gi di monowai deelaa, e haga ngalungalua nia wai. Tangada magi dela gu ulu matagidagi gi lodo nia wai ala gu ngalungalua, gu hili hua dono magi e de hilihili.] 
JHN.5.5	Taane i golo, nogo magi i lodo nia ngadau e motolu maa walu. 
JHN.5.6	Jesus gu gidee a mee e moe i golo, geia gu iloo bolo mee nogo magi mai i mua loo, gei mee ga heeu, “Goe e hiihai e hagahili?” 
JHN.5.7	Taane magi ga helekai, “Meenei, dagu dangada e hagamaamaa au ai gi lodo di monowai ma ga ngalungalua. Au ga menege adu gi lodo, gei tangada gu i-golo i ogu mua.” 
JHN.5.8	Jesus ga helekai, “Duu i-nua, dahi aga doo moenge, haaele!” 
JHN.5.9	Gei taane deelaa gu limalima gu humalia, ga dahi aga dono moenge, ga haaele.
JHN.5.9	Di laangi ne hai di mee deenei, la di Laangi Sabad. 
JHN.5.10	Gei digau aamua o Jew ga helekai gi tangada dela ne hagahili, “Di Laangi Sabad deenei, e hai baahi gi tadau haganoho dau dagidagi doo moenge.”
JHN.5.11	Gei mee ga helekai, “Tangada dela ne haga hili au, ne helekai mai bolo au gi dahi aga ina dogu moenge gi haele.” 
JHN.5.12	Digaula ga heeu gi mee, “Taane la koai, dela ne helekai adu bolo goe gi heia di mee deenei?” 
JHN.5.13	Gei taane dela ne haga hili le e de iloo ia Jesus. Idimaa, nia daangada dogologowaahee i di gowaa deelaa, gei Jesus gu ngala i mee. 
JHN.5.14	Nomuli, Jesus ga gidee a mee i lodo di Hale Daumaha, ga helekai, “Hagalongo, goe gu humalia, malaa, hudee heia labelaa di huaidu gi dee tale adu labelaa di mee koia e huaidu.” 
JHN.5.15	Taane deelaa ga hana ga hagi ang gi digau aamua o Jew, bolo ma go Jesus dela ne haga hili ia. 
JHN.5.16	Malaa, digaula ga daamada ga hagahuaidu Jesus, i mee dela ne haga hili dana dangada i di Laangi Sabad. 
JHN.5.17	Jesus ga helekai, “Dogu Damana le e ngalua i nia madagoaa huogodoo, gei au e hai gi ngalua.” 
JHN.5.18	Nnelekai aanei gu hai digau aamua o Jew gi hiihai huoloo bolo e daaligi Jesus gi made. Hagalee bolo mee ne oho taganoho o di Laangi Sabad la hua, mo dana helekai dela bolo God la go dono Damana. Ana helekai la gu hai ia gi tongaadahi gi God.
JHN.5.19	Malaa, Jesus ga helekai, “Au e hagi adu gi goodou di tonu bolo di Tama e deemee di hai ana mee hua i deia. Mee e hai hua nia mee ala e gidee ia e hai go dono Damana. Nia mee ala e hai go Tamana, aalaa nia mee a Tama e hai. 
JHN.5.20	Idimaa, Tamana e aloho i dana Dama ge e haga modongoohia ana mee ala e hai huogodoo gi dana Dama. Gei mee ga haga modongoohia nia mee humalia gi nonua i di mee deenei gi mee gi heia, gei goodou huogodoo ga goboina. 
JHN.5.21	Gadoo be Tamana dela e haga mouli aga digau mmade, Tama e haga mouli ana daangada ala e hiihai ginai. 
JHN.5.22	Tamana hagalee hagi aga. Mee gu wanga gi dana Dama nia mogobuna e dohu e hagi aga, 
JHN.5.23	bolo huogodoo gi hagalaamua ina di Tama, be di hagalaamua Tamana. Be koai hua dela hagalee hagalaamua di Tama, geia digi hagalaamua Tamana, dela ne hagau mai a mee. 
JHN.5.24	Au e hagi adu gi goodou di tonu: Digau ala e longono agu helekai ga hagadonu a mee dela ne hagau mai au, e hai mee gi di mouli dee odi. Digaula hagalee hagi aga, gu diiagi di made, gu hula gi di mouli. 
JHN.5.25	Au e hagi adu gi goodou di tonu: di madagoaa ga dau mai, gei gu i kinei, di madagoaa digau mmade ga longono di lee o Tama a God, gei digau ala gu longono, ga mouli aga. 
JHN.5.26	Gadoo be Tamana dela go taamada o di mouli, i di ala la hua, mee ne hai dana Dama gi hai taamada o di mouli. 
JHN.5.27	God gu wanga di mogobuna o di hagi aga gi Tama, idimaa, mee go di Tama Tangada. 
JHN.5.28	Hudee goboina gi nia mee aanei. Di madagoaa ga dau mai, digau mmade huogodoo ga longono dono lee, 
JHN.5.29	ga loomoi gi daha mo nadau daalunga. Digau ala nogo haihai nia humalia, ga aala aga, ga mouli, gei digau ala nogo haihai nia huaidu, ga aala aga, ga hagaduadua.
JHN.5.30	“Au e deemee di hai agu mee i dogu hiihai. Au e hagamodongoohia aga gi hai be nnelekai a God, malaa, dagu hagamodongoohia aga le e donu, idimaa, au hagalee hai agu mee ala e hiihai ginai. E hai hua nia mee ala e hiihai ginai a mee dela ne hagau mai au. 
JHN.5.31	Ma au ga hagamodongoohia aga au, gei dagu hagamodongoohia ga hagalee gila bolo e donu.
JHN.5.32	“Malaa, tangada i golo e hagamodongoohia aga au, gei au e iloo bolo ana helekai i di au le e donu. 
JHN.5.33	Ma go John dela ne hagau ginai godou gau kae hegau, ana haga modongoohia i di au le e donu.
JHN.5.34	Ma hagalee hai bolo au e hai gi hai dogu dangada haga modongoohia. Au e helekai hua i nia mee aanei, bolo gi mouli ai goodou. 
JHN.5.35	John le e hai be di malama dela e ulaula ge e maahina, gei goodou gu hiihai gu tentene hagabalua i di maalama o maa.
JHN.5.36	“Malaa, agu hagamodongoohia i golo, e mada nonua i di hagamodongoohia ne hai go John: Nia mee Tamana bolo au gi heia, aanei e hai ko au, e haga modongoohia aga bolo Tamana la ne hagau mai au.
JHN.5.37	“Tamana ne hagau mai au gu haga modongoohia aga au. Goodou digi longono dono lee, ge digi mmada gi ono golomada.
JHN.5.38	Goodou digi daahia nnelekai a maa i lodo godou manawa, i goodou hagalee hagadonu tangada ne hagau mai go mee. 
JHN.5.39	Goodou e halahala gi lodo di Beebaa Dabu, idimaa, goodou e hagamaanadu bolo goodou ga gidee di mouli dee odi i lodo di maa, gei di Beebaa Dabu deenei le e helehelekai i di au! 
JHN.5.40	Gei goodou hagalee hiihai e loomoi e hai mee gi di mouli.
JHN.5.41	“Au hagalee hiihai gi di hagaamu o nia daangada. 
JHN.5.42	Au e iloo bolo goodou nnagadilinga daangada, gei au e iloo bolo godou manawa aloho i God ai. 
JHN.5.43	Au ne hanimoi i di mogobuna o dogu Damana, gei goodou digi hila mai gi di au. Maa tangada ma ga bida hanimoi hua i ono mogobuna, gei goodou e hila ang gi mee. 
JHN.5.44	Goodou e hiihai hua e haga hagaamu godou mehanga, gei goodou hagalee hiihai e halahala di hagaamu a God. Malaa e hai behee, goodou e mee di hagadonu au? 
JHN.5.45	Hudee hagabaubau bolo ma ko au dela e haga huaidu goodou gi dogu Damana. Moses, go mee dela go di godou hagadagadagagee, go mee dela e hagi aga godou huaidu. 
JHN.5.46	Maa nei bolo goodou ne hagadonu huoloo a Moses, gei goodou belee hagadonu au labelaa, idimaa, nia mee a mee ne hihi la ne hihi i di au. 
JHN.5.47	Gei di maa goodou hagalee hagadonu nia mee a maa ala ne hihi, gei goodou le e hagadonu agu helekai behee?”
JHN.6.1	Nomuli, Jesus ga tuu adu laa lodo Tai o Galilee (dela e haga ingoo bolo Tiberias). 
JHN.6.2	Dogologowaahee e daudali a mee, i di nadau gidee ana mee haga goboina e- haga hili digau magi. 
JHN.6.3	Jesus ga hana gi di gowaa nnoonua, ga noho i baahi ana dama agoago. 
JHN.6.4	Tagamiami Pasoobaa la gu hoohoo mai. 
JHN.6.5	Jesus ga mmada gi digau dogologowaahee e loomoi gi deia, gei mee ga heeu gi Philip, “Dehee di gowaa e mee di hui mai tadau meegai e dohu di haangai nia daangada aanei?” 
JHN.6.6	Mee ne hai di mee deenei belee hagamada Philip. Gei mee gu iloo hua ana mee ala belee hai. 
JHN.6.7	Philip ga helekai, “Nia meegai dee dohu ginigini gi digau aanei le hui gi nia bahihadu silber i hongo di lua lau.” 
JHN.6.8	Tama agoago i golo dono ingoo go Andrew, tuaahina o Simon Peter, ga helekai gi mee, 
JHN.6.9	“Tama daane i ginei ana palaawaa e lima ge lua iga. Malaa, nia maa e dee dohu gi nia daangada huogodoo aanei!” 
JHN.6.10	Jesus ga helekai gi digaula, “Heia digaula gi noho gi lala” (di gowaa deelaa e logo geinga tolo), gei digau huogodoo gu noho gi lala. Nia daane holongo e lima mana(5,000). 
JHN.6.11	Jesus ga dahi aga nia palaawaa, ga danggee gi God, ga duwwe gi digaula. Mee ga hai labelaa beelaa gi nia iga, gei digau huogodoo gu miami baagawa. 
JHN.6.12	Di madagoaa digaula ne maaluu, mee ga helekai gi ana dama agoago, “Hagabudu ina nia mee ne dubu, hudee hagauwwou mee.” 
JHN.6.13	Gei digaula gu hagabudu nia maa huogodoo, gu haa nia gada e madangaholu maa lua ne dubu i nia palaawaa e lima, ala ne gai go nia daangada. 
JHN.6.14	Nia daangada huogodoo ne gidee nia mee haga goboina a Jesus ne hai, ga helekai, “E donu huoloo, deenei soukohp dela belee hanimoi gi henuailala!” 
JHN.6.15	Jesus gu iloo ia bolo digaula ga loomoi, ga huhuuli ia gi king, gei mee ga hana labelaa gi daha modogoia gi nia gonduu.
JHN.6.16	Hiahi ia di mee, gei ana dama agoago ga lloo ia gi di tai, 
JHN.6.17	ga kaga gi hongo di boodi, ga hula gi muli laa lodo di tai gi Capernaum. Gu boo di mee, gei Jesus digi hanimoi. 
JHN.6.18	Di madangi gu gono maaloo, gu hai di tai gi bagibagia. 
JHN.6.19	Nia dama agoago gu aalo di nadau boodi, holongo nia maele e dolu be e haa, ga mmada gi Jesus e haele mai i hongo tai, gei digaula gu uli nadau gai, gu mmaadagu huoloo. 
JHN.6.20	Jesus ga helekai, “Goodou hudee mmaadagu, ma ko Au.” 
JHN.6.21	Digaula gu tentene huoloo gu haga uda a Mee gi lodo di boodi, gei di boodi gu dau i di gowaa dela belee hula ginai digaula.
JHN.6.22	Dono daiaa, gei digau dogologowaahee ala nogo noho i tongotai, gu gidee bolo ma di boodi hua e-dahi nogo i golo. Digaula gu iloo, bolo Jesus digi hana dalia ana dama agoago, digaula ne hula hua mada ginaadou. 
JHN.6.23	Nia boodi mai Tiberias ga loomoi gi tongotai, hoohoo gi di gowaa digau dogologowaahee nogo gai nadau palaawaa, i muli hua di Tagi ne hai dana danggee ang gi God. 
JHN.6.24	Di madagoaa digau dogologowaahee ne gidee bolo Jesus gu hagalee i golo mo ana dama agoago, digaula ga kaga gi nia boodi, ga hula gi Capernaum, e halahala a Mee.
JHN.6.25	Di madagoaa nia daangada ne gidee a Jesus i baahi i golo di tai, digaula ga helekai gi Mee, “Tangada Agoago, Goe ne dau i kinei ana hee?” 
JHN.6.26	Jesus ga helekai, “Au e hagi adu gi goodou di tonu: Goodou e halahala Au, i godou maaluu di gai nia palaawaa, gei hagalee i godou modongoohia agu mogobuna. 
JHN.6.27	Hudee ngalua gi nia meegai ala e mee di huaidu. Ngaalua gi nia meegai ala iai di mouli dono hagaodi ai, ala e gowadu go Tama Tangada, idimaa, Tamana go God la gu wanga di maaga haga mogobuna gi hongo o mee.” 
JHN.6.28	Digaula ga heeu gi mee, “Gimaadou e hai di madau aha, gi mee ai gimaadou di hai nia mee a God ala e hiihai ginai bolo gi heia?” 
JHN.6.29	Jesus ga helekai, “Di mee a God e hiihai ginai gi heia bolo gi hagadonu ina dana Dama dela ne hagau mai.” 
JHN.6.30	Digaula ga heeu, “Di mogobuna behee dela e hai kooe ga mmada ginai gimaadou, ga hagadonu goe? Goe ga hai dau aha? 
JHN.6.31	Madau maadua namua ne gai nadau ‘manna’ i di anggowaa, be nia helekai di Beebaa Dabu e helekai boloo:
JHN.6.31	Mee ne wanga gi digaula nia palaawaa mai di langi gi geina.”
JHN.6.32	Jesus ga helekai, “Au e hagi adu gi goodou di tonu: Nia palaawaa Moses ne gowadu gi goodou hagalee nia palaawaa mai i di langi. Ma go dogu Damana dela e gowadu nia palaawaa donu mai i di langi. 
JHN.6.33	Di palaawaa a God dela e gowadu, la go mee dela ne haneia i di langi ga wanga di mouli gi henuailala.” 
JHN.6.34	Digaula ga tangi gi mee, “Meenei, gaamai di palaawaa deenei i nia madagoaa huogodoo.” 
JHN.6.35	Jesus ga helekai, “Au go di palaawaa haga mouli. Be koai hua dela ga hanimoi gi di au, geia hagalee hiigai. Be koai hua dela e hagadonu au, geia hagalee hiieinu. 
JHN.6.36	Au ne hagi adu gi goodou bolo goodou gu mmada mai, ge hagalee hagadonu. 
JHN.6.37	Digau huogodoo ala ga gaamai go dogu Damana, ga loomoi gi di au. Gei au hagalee kili gi daha digaula, 
JHN.6.38	idimaa au ne haneia i di langi belee hai di hiihai o mee dela ne hagau mai au, hagalee go dogu hiihai. 
JHN.6.39	Deenei di hiihai o maa dela ne hagau mai au, bolo au gi hudee diagia tei dangada i ginaadou ala ne gaamai go mee, bolo gi haga mouli ina digaula huogodoo i di laangi hagaodi. 
JHN.6.40	Idimaa, di hiihai dogu Damana le e hai bolo digau huogodoo ala ga mmada gi Tama, ga hagadonu a mee, ga hai mee gi di mouli dee odi. Gei au ga haga mouli aga digaula i di laangi hagaodi.” 
JHN.6.41	Digau o Jew ga daamada ga leelee logo i mee, idimaa, mee ne helekai boloo: Au go di palaawaa dela ne haneia i di langi. 
JHN.6.42	Digaula ga helekai, “Taane deenei go Jesus, la hagalee go tama daane a Joseph? Gidaadou e iloo tamana mo tinana o maa. Mee e helekai behee dela bolo ia ne haneia i di langi?” 
JHN.6.43	Jesus ga helekai, “Hudee leelee logo i godou mehanga. 
JHN.6.44	Tangada e mee di hanimoi gi di au ai, maa Tamana dela ne hagau mai Au, digi dugu mai a mee, gei Au ga haga mouli aga a mee i di laangi hagaodi. 
JHN.6.45	Ma gu lawa di hihi go nia soukohp boloo:
JHN.6.45	Nia daangada huogodoo le e kabe nadau mee mai God.
JHN.6.45	Digau huogodoo ala gu longono, gu kabe mai mee, le e loomoi gi di au.
JHN.6.46	Deenei la hagalee hai bolo tangada gu mmada gi Tamana. Go mee mai baahi o God, deelaa hua go mee ne mmada gi Tamana. 
JHN.6.47	Au e hagi adu di tonu: Koai e hagadonu Au, geia e hai mee gi di mouli dee odi.
JHN.6.48	“Au go di palaawaa o di mouli. 
JHN.6.49	Godou maadua mmaadua nogo gai nadau ‘manna’ i lodo di anggowaa, gei digaula gu mmade. 
JHN.6.50	Deenei di hai o di palaawaa dela ne haneia i di langi: Be koai hua dela ga gai di maa, geia hagalee made. 
JHN.6.51	Au go di palaawaa mouli dela ne haneia i di langi. Be koai hua ma ga gai di palaawaa deenei, ia e- mouli ga hana hua beelaa. Di palaawaa dela e wanga ko au gi mee, la go ogu goneiga bolo gi mouli ai henuailala.” 
JHN.6.52	Deenei di mee ne hidi ai digau o Jew ne daamada ga lagalagamaaloo i nadau mehanga, ga heheeu, “Dehee di hai taane deenei e mee di gaamai ono goneiga e gai go gidaadou?” 
JHN.6.53	Jesus ga helekai, “Au e hagi adu di tonu: Maa goodou hagalee gai nia goneiga ge hagalee e inu nia dodo o Tama Tangada, goodou di godou mouli ai. 
JHN.6.54	Be koai hua dela e gai ogu goneiga mo e inu ogu dodo, ia e hai mee gi di mouli dee odi, gei au ga haga mouli aga a mee i di laangi hagaodi. 
JHN.6.55	Idimaa, ogu goneiga la go nia meegai donu, gei ogu dodo la go nia wai inu donu. 
JHN.6.56	Be koai hua ga gai ogu goneiga, ga inu ogu dodo, ia e noho i ogu lodo, au e noho i ono lodo. 
JHN.6.57	Tamana dela e mouli ne hagau mai au, gei au e mouli mai i mee. E hai gadoo be tangada dela ma ga gai ogu goneiga, ia e mouli mai i di au. 
JHN.6.58	Deenei la go di palaawaa dela ne haneia i di langi. Di palaawaa deenei la hagalee hai be nia palaawaa o godou maadua mmaadua ne gai i mua, nomuli digaula ga mmade. Tangada dela ga gai di palaawaa deenei, e mouli ga hana hua beelaa.” 
JHN.6.59	Jesus ne hai ana helekai aanei i dono madagoaa nogo agoago i lodo synagogee i Capernaum.
JHN.6.60	Dogologo i ana dama agoago ne longono nnelekai aanei, ga helekai, “Di agoago deenei e haingadaa. Ma koai e mee di hagalongo gi di maa?” 
JHN.6.61	Jesus gu modongoohia, gei tangada ne hagi ang gi mee ai bolo digaula nogo leelee logo i nia mee aanei, ga helekai gi digaula, “Nia kai aanei gu haga paagege goodou? 
JHN.6.62	E hai behee maa goodou ga mmada gi Tama Tangada ma ga hana gi nua gi di gowaa nogo noho iei mee i mua? 
JHN.6.63	Di Hagataalunga o God dela e dugu mai di mouli, gei nia mogobuna dangada le e balumee. Agu helekai le e gaamai di Hagataalunga haga mouli a God. 
JHN.6.64	Gei hunu goodou hagalee hagadonu.” (Jesus gu modongoohia hua mai i di matagidagi, digau ala hagalee hagadonu, koai dela ga hagi anga ia.) 
JHN.6.65	Gei mee ga duudagi adu boloo, “Deenei tadinga dagu mee ne hagi adu gi goodou boloo: Tangada e mee di hanimoi gi di au ai, maa Tamana digi dumaalia anga.” 
JHN.6.66	Mai i nia helekai aanei, digau dogologo i digau nogo daudali a mee gu huli gi muli, gu diiagi a mee. 
JHN.6.67	Gei Jesus ga helekai gi ana dama agoago dilongoholu maa lua, “Gei goodou, goodou e hiihai e hula labelaa?” 
JHN.6.68	Simon Peter ga helekai gi mee, “Meenei Tagi, ma koai dela belee hula ginai gimaadou? Nia helekai ala e iai di mouli dee odi, la aalaa hua i doo baahi.
JHN.6.69	Gimaadou gu hagadonu gu iloo bolo goe go di Tama Dabuaahia dela ne hanimoi i baahi o God.” 
JHN.6.70	Jesus ga helekai, “Au ne hili goodou dilongoholu maa lua, gei tangada e dahi i goodou la tangada huaidu!” 
JHN.6.71	Mee nogo leelee i Judas, tama daane Simon Iscariot. Ma e aha mee tangada e dahi i ana dama agoago, gei go mee dela ga hagi anga a Jesus.
JHN.7.1	Nomuli, gei Jesus ga hana laa lodo Galilee. Mee e de hiihai di hana gi Judea, idimaa, digau aamua o Jew e hiihai e daaligi a mee gi made. 
JHN.7.2	Tagamiami ‘Tabernacle’ o digau o Jew gu hoohoo ga hai.
JHN.7.3	Gei nia duaahina daane o Jesus ga helekai gi mee, “Hana gi Judea gi mmada adu au dama agoago gi au mee ala e haihai. 
JHN.7.4	Deai tangada e hagammuni ana mee ala e haihai ai, maa ia e hiihai bolo nia daangada gi iloo ia. Heia au mee gi henuailala hagatau gi modongoohia ginaadou goe!” 
JHN.7.5	(Ono duaahina daane hagalee hagadonu a mee.) 
JHN.7.6	Jesus ga helekai gi digaula, “Di madagoaa daudonu mai gi di au, la digi dau mai. Nia madagoaa huogodoo edaudonu adu gi goodou. 
JHN.7.7	Henuailala e hiihai adu gi goodou, gei e de hiihai mai, idimaa, au e haga modongoohia i nia madagoaa huogodoo bolo ana hangaahai le e huaidu. 
JHN.7.8	Goodou hula gi Tagamiami. Au hagalee hana, idimaa, di madagoaa dela e daudonu mai gi di au, la digi dau mai.” 
JHN.7.9	Mee ne helekai beenei, ga noho hua i Galilee.
JHN.7.10	I muli hua ono duaahina daane ne hula gi Tagamiami, gei Jesus gu hana labelaa, malaa, mee ne hana hagammuni. 
JHN.7.11	Digau aamua o Jew nogo halahala a mee i Tagamiami deelaa. Digaula ga heheeu, “Mee i hee?” 
JHN.7.12	Nia daangada dogologo e leelee haga moolee i mee i nadau mehanga. Hunu daangada e helekai, “Mee tangada humalia.”
JHN.7.12	Hunu daangada e helekai, “Deeai, mee e halahalau nia daangada.” 
JHN.7.13	Gei deai tangada e hagabooboo hagammaa ai, idimaa, digaula e mmaadagu digau aamua o Jew. 
JHN.7.14	Tagamiami ne hoohoo ga lawa, gei Jesus ga hana gi di Hale Daumaha, ga daamada ga agoago. 
JHN.7.15	Nia gau aamua o Jew gu homouli, ga helekai, “Tangada deenei ne iloo nia mee logo mai hee, be mee digi kuulu?” 
JHN.7.16	Jesus ga helekai gi digaula, “Agu agoago, la hagalee ni aagu, gei ne loomoi i baahi o God, dela ne hagau mai au. 
JHN.7.17	Be koai hua e hiihai e hai nia mee a God ala e hiihai ginai, ia e iloo be agu agoago la ne loomoi i baahi o God, be mai ogu mogobuna. 
JHN.7.18	Tangada dela ma ga helehelekai i deia, le e hiihai bolo ia e kae dono hagalaamua. Gei tangada dela e hiihai bolo ia e hagalaamua Tangada dela ne hagau mai ia, go mee dela e donu, gei di kai tilikai i dono baahi ai. 
JHN.7.19	E donu bolo Moses la gu gowadu gi goodou nia haganoho. Malaa, tangada i goodou ne daudali nia haganoho aalaa ai. Gei goodou e aha ala e hiihai bolo goodou e daaligi au gi made?” 
JHN.7.20	Digau dogologowaahee ga helekai, “Di hagataalunga huaidu i oo lodo! Ma koai belee daaligi goe gi made?” 
JHN.7.21	Jesus ga helekai, “Di mogobuna haga goboina e dahi ne hai ko au, gei goodou huogodoo gu goboina huoloo. 
JHN.7.22	Moses ne hai dana haganoho bolo gi sirkumsais ina godou dama daane (ma hagalee go Moses gei go godou maadua mmaadua ne daamada di maa), malaa, goodou e sirkumsais tama daane i di Laangi Sabad.
JHN.7.23	Maa tama daane e sirkumsais i di Laangi Sabad gi dee mooho taganoho Moses, malaa goodou e hagawelewele mai gi di au eiaha, be au ne hai dagu dangada gi humalia i di Laangi Sabad?
JHN.7.24	Hudee heia godou hagi aga laa daha. Hagi aga ina hua gi di mee dela e donu!”
JHN.7.25	Hunu gau i digau o Jerusalem e helekai, “Ma hagalee go taane deenei dela e halahala go digau aamua belee daaligi gi made? 
JHN.7.26	Mmada! Mee e agoago hua i mua digau dogologo, gei digaula hagalee helekai hai baahi gi mee! Malaa, digaula gu iloo bolo mee go di Mesaia? 
JHN.7.27	Di madagoaa di Mesaia ga hanimoi, tangada e iloo ai be mee ne hanimoi i hee, gei gidaadou huogodoo e iloo be mee ne hanimoi i hee.” 
JHN.7.28	Di madagoaa Jesus nogo agoago i lodo di Hale Daumaha, mee ne helekai gi nua, “Goodou gu iloo donu au, be au tangada mai hee? Gei au hagalee ne hanimoi hua i ogu mogobuna. Ma go mee dela ne hagau mai au le e donu. Gei goodou e de iloo a mee, 
JHN.7.29	gei au e iloo a mee, idimaa, au ne hanimoi i baahi o mee, go mee ne hagau mai au.” 
JHN.7.30	Digaula belee kumi a mee, gei tangada e dahi ne bili gi mee ai, idimaa, dono aawaa la digi dau mai. 
JHN.7.31	E dogologo digau i lodo digau dogologowaahee aanei ne hagadonu a mee. Digaula ga helekai boloo, “Di Mesaia ga hanimoi, le e hai behee? Mee ga hai ana mogobuna e mada logo i nia mogobuna a taane deenei?”
JHN.7.32	Nia Pharisee gu longono nia leelee haga moolee digau dogologo i di gili o Jesus, gei digaula mo nia dagi hai mee dabu, ga hagau nadau gau hagaloohi e kumi Jesus. 
JHN.7.33	Jesus ga helekai, “Au e noho hua i godou baahi i di madagoaa bodobodo, nomuli gei au ga hana gi mee dela ne hagau mai au. 
JHN.7.34	Goodou ga halahala au, gei e deemee di gidee, idimaa, goodou e deemee di hula gi di gowaa dela ga iei au.” 
JHN.7.35	Nia dagi aamua o Jew ga helehelekai i nadau mehanga, “Mee ga hana gi hee, dela ga deemee di gidee-(e-)gidaadou? Mee ga hana gi lodo nia waahale digau Greece ala e noho tadau daangada, ga hai ana agoago gi digau Greece? 
JHN.7.36	Mee ne helekai boloo: Gidaadou ga halahala ia, gei e dee gidee ia, gei gidaadou e deemee di hula gi di gowaa dela ga noho ieia. Dono hadinga bolo aha?”
JHN.7.37	Di laangi haga muliagina Tagamiami deelaa la di laangi koia e hagalabagau, gei Jesus ga duu i-nua, ga helekai gi nua loo, “Be koai hua gu hiieinu, geia gi hanimoi gi di au.
JHN.7.38	Be koai hua dela ga hagadonu au, geia gi inumia. Idimaa di Beebaa Dabu e helekai boloo: Nia wai haga mouli ga hali mai i dono baahi.”
JHN.7.39	Jesus ne helekai i di gili di Hagataalunga dela ga hai mee ginai digau ala gu hagadonu ia. Di madagoaa deelaa, gei di Hagataalunga digi haneia, idimaa, Jesus digi haga uda ginai di madamada.
JHN.7.40	Hunu gau i lodo digau dogologowaahee aanei, gu longono a mee ne helekai beenei. Digaula ga helekai, “Taane deenei la soukohp donu.” 
JHN.7.41	Hunu gau e helekai, “Mee go di Mesaia.”
JHN.7.41	Gei hunu gau e helekai, “Di Mesaia la hagalee hanimoi i Galilee. 
JHN.7.42	Di Beebaa Dabu e helekai bolo di Mesaia le e gila mai i di madawaawa o king David, e haanau mai i Bethlehem de waahale a David.”
JHN.7.43	Digau dogologowaahee aalaa gu noho hagabuulinga dagidahi i di gili o Jesus. 
JHN.7.44	Hunu gau bolo ginaadou e kumi a mee, ge tangada ne bili gi mee ai.
JHN.7.45	Digau hagaloohi ga hula gi muli, gei nia dagi hai mee dabu, mo nia Pharisee ga heeu, “Goodou e aha digi laha mai a mee?” 
JHN.7.46	Nia gau hagaloohi ga helekai, “Ma deai tangada e helehelekai be tangada deenei ai!” 
JHN.7.47	Gei nia Pharisee ga helekai, “Mee gu halahalau goodou labelaa? 
JHN.7.48	Goodou e iloo tangada aamua be di Pharisee i golo gu hagadonu a mee? 
JHN.7.49	Digau dogologowaahee aanei e de iloo nia haganoho Moses, ga hidi ai digaula ga noho i lala di hagahalaua a God!” 
JHN.7.50	Di Pharisee Nicodemus, taane dela ne hana ga heetugi gi Jesus i mua, ga helekai gi digaula,
JHN.7.51	“Di tonu o tadau haganoho le e hai bolo gidaadou e deemee di haga huaidu nia daangada i mua di iloo di mee dela ne hai.” 
JHN.7.52	Gei digaula ga helekai, “Goe tangada Galilee labelaa? Daulia di Beebaa Dabu, gei goe ga iloo bolo ma soukohp ne hanimoi i Galilee ai!”
JHN.8.1	[Gei digaula huogodoo ga hula dagidahi gi nadau hale, gei Jesus ga hana gi di Gonduu Olib. 
JHN.8.2	Hagaluada loo dono daiaa, mee ga hana gi muli gi di Hale Daumaha. Digaula huogodoo ga dagabuli mai gi baahi o mee, geia ga noho gi lala, ga daamada ga agoago gi digaula. 
JHN.8.3	Digau haga dondonu haganoho mo nia Pharisee ga laha mai di ahina ne kumi nogo hai di huaidu hai be di manu, ga haga duu a mee gi i mua digaula huogodoo. 
JHN.8.4	Digaula ga helekai gi Jesus, “Tangada Agoago, di ahina deenei ne kumi i dana hai di huaidu hai be di manu. 
JHN.8.5	I lodo tadau haganoho, Moses e helekai bolo di ahina beenei, le e dilidili gi made. Malaa, goe ga helekai bolo aha?”
JHN.8.6	Digaula ne hai nadau heeu belee hagamada a Jesus e hagi aga a mee. Gei mee ga hagahaa gi mua, ga hihi i hongo di gelegele gi dono madaalima. 
JHN.8.7	Di madagoaa digaula e tuu i golo, e haihai nadau heeu gi mee, gei mee ga duu aga gi nua, ga helekai gi digaula, “Be koai hua i goodou digi hai dana hala, daamada dili a mee gi di hadu.” 
JHN.8.8	Gei mee ga hagahaa labelaa gi mua, ga hihi i hongo di gelegele. 
JHN.8.9	Di madagoaa hua digaula ne longono nia mee aanei, digaula huogodoo ga hula, hagadau dagidahi, digau mmaadua matagidagi. Jesus ga dubu modogoia, gei di ahina deelaa e duu hua i golo. 
JHN.8.10	Jesus ga duu aga, ga helekai gi mee, “Aahee digaula? Ma tangada ne dubu i golo ai belee hagahuaidu goe?” 
JHN.8.11	Di ahina deelaa ga helekai, “Meenei, tangada ai.”
JHN.8.11	Jesus ga helekai, “E humalia, au hogi hagalee hagahuaidu goe. Malaa, hana, hudee heia labelaa di huaidu!”]
JHN.8.12	Jesus ga helekai labelaa gi nia Pharisee, “Au go di maalama o henuailala. Be koai hua dela e daudali au, geia e hai mee gi di maalama o di mouli, ge hagalee e haele i lodo di bouli.”
JHN.8.13	Nia Pharisee ga helekai gi mee, “Dolomeenei gei goe e haga modongoohia hua goe. Au helekai nogo helekai iei goe, la ono hagahonu ai.”
JHN.8.14	Jesus ga helekai, “Deeai. Maeaha maa au ne haga modongoohia hua au, gei agu helekai le e donu, idimaa, au e iloo au ne hanimoi i hee ge e hana gi hee. Goodou e de iloo be au ne hanimoi i hee ge e hana gi hee. 
JHN.8.15	Goodou e hagi aga gi di ala taangada. Gei au hagalee hagi aga tangada. 
JHN.8.16	Maa au ga hagi aga, dagu hagi aga le e donu, idimaa, au hagalee modogoau hua. Tamana dela ne hagau mai au, le e madalia au. 
JHN.8.17	Ma e hihi i lodo di godou haganoho bolo nia daangada hagadootonu dogolua ma ga donu gi di mee e dahi, nnelekai meemaa le e donu.
JHN.8.18	Au dela e haga modongoohia aga dagu baahi, gei Tamana dela ne hagau mai au, e haga modongoohia aga dalia au labelaa.” 
JHN.8.19	Digaula ga heeu gi mee, “Doo damana la i-hee?”
JHN.8.19	Jesus ga helekai, “Goodou e de iloo au mo dogu Damana. Ma goodou ne iloo au, gei goodou gu iloo labelaa dogu Damana.” 
JHN.8.20	Jesus ne helehelekai nia mee aanei huogodoo, i dono madagoaa nogo agoago i di Hale Daumaha i di gowaa dela e dugu ai tebedebe hai tigidaumaha. Gei tangada ne kumi a mee ai, idimaa, di madagoaa o maa digi dau mai.
JHN.8.21	Jesus ga helekai labelaa gi digaula, “Au ga hana gi daha, goodou ga halahala au, gei goodou ga mmade i lodo godou huaidu. Goodou e deemee di hula gi di gowaa dela e hana ginai au.” 
JHN.8.22	Gei digau aamua o Jew ga helekai, “Mee e helekai bolo gidaadou e deemee di hula gi di gowaa dela e hana gineia. Deenei le e hai dono hadinga bolo mee ga daaligi ia gi made?” 
JHN.8.23	Jesus ga helekai, “Goodou digau ni henuailala, gei au ne haneia i nua. Goodou digau henuailala, gei au hagalee tangada o henuailala. 
JHN.8.24	Deelaa laa au e hagi adu gi goodou, bolo goodou ga mmade i lodo godou huaidu. Maa goodou hagalee hagadonu bolo “Au Dela Ko au,” gei goodou ga mmade i lodo godou huaidu.” 
JHN.8.25	Digaula ga heeu gi mee, “Goe koai?”
JHN.8.25	Jesus ga helekai, “Gu lawa di hagi adu ko au i taamada loo! 
JHN.8.26	Nia mee logowaahee belee helekai iei au i goodou. Nia mee logowaahee belee haga huaidu ai goodou. Tangada ne hagau mai au, go mee dela e donu huoloo, gei au ne hagi ang gi henuailala nia mee ala ne longono iei au mai baahi o mee.” 
JHN.8.27	Digaula digi modongoohia bolo Jesus ne helehelekai gi digaula i Tamana. 
JHN.8.28	Gei mee ga helekai gi digaula, “Di godou madagoaa ma ga daudau gi nua di Tama Tangada, goodou ga iloo laa, bolo “Au Dela Ko au.” Gei goodou ga iloo labelaa, bolo au hagalee hai agu mee hua i di au. Au e helekai hua i nia mee o dogu Damana, bolo gi helekai ai. 
JHN.8.29	Mee dela ne hagau mai au, le e madalia au. Mee digi diagia au modogoau, idimaa, au e hai nia mee ala e hiihai ginai mee i nia madagoaa huogodoo.” 
JHN.8.30	Digau dogologo ala ne longono nia mee a Jesus nogo helehelekai ai, gu hagadonu a mee.
JHN.8.31	Jesus ga helekai gi digau ala gu hagadonu ia, “Maa goodou ma ga daudali agu agoago, goodou gu hai nia dama agoago donu ni aagu. 
JHN.8.32	Goodou ga iloo di tonu, gei di tonu ga haga mehede goodou.” 
JHN.8.33	Digaula ga helekai, “Gimaadou nia hagadili ni Abraham. Gimaadou digi hai hege gi nia daangada. Goe e helekai bolo gimaadou ga haga maahede behee?”
JHN.8.34	Jesus ga helekai, “Au e hagi adu gi goodou di tonu: Digau huogodoo ala e huaidu, la nia hege ni di huaidu. 
JHN.8.35	Di hege la hagalee tangada donu ni di madahaanau. Gei tama daane la tangada donu ni di madahaanau ga hana hua beelaa. 
JHN.8.36	Maa di Tama ga haga mehede goodou, gei goodou gu maahede donu. 
JHN.8.37	Au e iloo bolo goodou nia hagadili ni Abraham, gei goodou e hagamahi belee daaligi au gi made, idimaa, goodou ala hagalee daudali agu agoago. 
JHN.8.38	Au e helehelekai i nia mee o dogu Damana ne hagi mai, gei goodou e hai nia mee di godou damana ne hagi adu.” 
JHN.8.39	Digaula ga helekai, “Di madau damana la go Abraham!”
JHN.8.39	Jesus ga helekai, “Maa goodou nia dama ni Abraham, goodou belee hai nia mee a maa nogo hai. 
JHN.8.40	Agu mee huogodoo ala ne hai, le e hagi adu gi goodou di tonu, dela ne hagalongo ginai au mai baahi o God. Dolomeenei, gei goodou e hagamahi belee daaligi au gi made. Abraham digi hai dana mee beenei! 
JHN.8.41	Goodou e hai nia mee di godou damana nogo hai.”
JHN.8.41	Gei digaula ga helekai, “Ma go God dela go di madau damana. Gimaadou nia dama donu ni mee.” 
JHN.8.42	Jesus ga helekai gi digaula, “Maa nei bolo God la Tamana donu ni goodou, goodou la belee aloho i di au, idimaa, au ne hanimoi i baahi o God, gei dolomeenei au gu- i ginei. Au hagalee ne hanimoi hua i di au, go mee ne hagau mai au. 
JHN.8.43	Goodou e aha ala digi modongoohia agu helekai? Goodou hagalee modongoohia, idimaa, goodou e deemee di hagalongo gi agu helekai. 
JHN.8.44	Goodou nia dama ni Satan, di godou damana, gei goodou e hiihai e daudali di hiihai godou damana. Mai taamada, gei mee tangada daaligi dangada gi made. Mee digi madalia loo di baahi dela e donu, idimaa, ma deai di tonu i ono lodo ai. Di madagoaa mee ma ga helekai kai tilikai, mee e hai hua go dono iloo mai ono lodo, idimaa, mee tangada hai kai tilikai, gei mee la go tamana o nia kai tilikai huogodoo. 
JHN.8.45	Gei au e helekai nia helekai ala e donu, deelaa di godou mee ne de hagadonu au. 
JHN.8.46	Ma koai i goodou e mee di haga modongoohia aga bolo au gu ihala, gu hai di huaidu? Maa au e helekai i di tonu, goodou e aha ala hagalee hagadonu au? 
JHN.8.47	Tangada dela ne hanimoi i baahi o God, e hagalongo gi nia helekai a God. Go goodou hua ala hagalee mai baahi o God, deelaa di mee e hagalee hagalongo ai goodou.”
JHN.8.48	Digaula ga heeu adu gi Jesus, “Madau helekai la hagalee donu di helekai bolo goe tangada Samaria, ge iai di hagataalunga huaidu i oo lodo?” 
JHN.8.49	Jesus ga helekai, “Dogu hagataalunga huaidu ai. Au e hagalaamua dogu Damana, gei goodou e haga balumee au. 
JHN.8.50	Au hagalee halahala dogu hagalaamua. Tangada i golo dela e hagalaamua au ge e donu dana hagi aga.” 
JHN.8.51	Au e hagi adu gi goodou di tonu: Be koai hua dela ga daudali agu helekai, geia hagalee loo e made.” 
JHN.8.52	Digau o Jew ga helekai gi mee, “Dolomeenei, gei gimaadou gu donu bolo di hagataalunga huaidu i oo lodo. Abraham gu made, nia soukohp gu mmade, gei goe e helekai bolo be koai hua dela ga daudali au agoago, geia hagalee loo e made. 
JHN.8.53	Madau damana Abraham gu made. Goe e helekai bolo goe e mada aamua i mee? Nia soukohp e mmade labelaa. Goe e hai bolo goe koai?” 
JHN.8.54	Jesus ga helekai gi digaula, “Maa Au ga bida hagalaamua Au, dogu hagalaamua dono hadinga ai. Tangada dela e hagalaamua Au, la dela go dogu Damana, go Mee dela e helekai ai goodou bolo go di godou God. 
JHN.8.55	Goodou digi iloo a mee, gei au e iloo a mee. Maa nei bolo au ne helekai bolo au e de iloo eau a mee, au tangada hai kai tilikai be goodou. Au e iloo a mee, ge e daudali ana helekai. 
JHN.8.56	Di godou damana go Abraham gu tene gi dono mmada gi dogu hanimoi. Mee gu mmada gu tentene.” 
JHN.8.57	Digaula ga helekai, “Oo ngadau digi madalima, gei goe bolo goe gu gidee Abraham?” 
JHN.8.58	Jesus ga helekai, “Au e hagi adu gi goodou di tonu: I mua Abraham ne haanau, gei “Au Ko au” gu i-golo.” 
JHN.8.59	Digaula belee belee dilidili a mee gi nia hadu, gei Jesus ga haga ngala ia, ga hagatanga gi daha mo di Hale Daumaha.
JHN.9.1	Di madagoaa Jesus ne heehee adu, mee ga gidee taane deegida mai i dono haanau. 
JHN.9.2	Ana dama agoago ga helekai adu gi mee, “Meenei Tangada Agoago, di huaidu ni ooi dela ne hidi ei mee ga haanau deegida? Nia huaidu o maa, be nia huaidu o nia maadua o maa?” 
JHN.9.3	Jesus ga helekai, “Dono deegida la hagalee ne hidi mai i ono huaidu be nia huaidu ono maadua Mee e dee gida belee haga kila aga nia mogobuna o God i baahi o mee. 
JHN.9.4	Di madagoaa e aa, gidaadou e hai gi hai nnegau a tangada dela ne hagau mai au, idimaa, di boo ga dau mai, tangada e mee di ngalua ai. 
JHN.9.5	Dogu noho i henuailala, go au di maalama o henuailala.”
JHN.9.6	I muli dana helehelekai nia mee aanei, Jesus ga bui ana haawale, ga unugi gi nia gelegele pigi, ga hunu gi nia golomada o taane deelaa, 
JHN.9.7	ga helekai gi mee, “Hana gaugaulia oo golomada i di monowai Siloam. (Di ingoo deenei dono hadinga bolo “Hagau”), gei taane deelaa ga hana, ga gaugau ono golomada, ga hanimoi, gu gidee ia. 
JHN.9.8	Digau nogo noho hoohoo gi mee, mo digau ala nogo gidee a mee nogo hai ana madamadau mee i mua, ga heheeu, “Ma hagalee go taane dela nogo madamadau ana mee deenei?” 
JHN.9.9	Hunu gau e helekai, “Go mee deenaa.”
JHN.9.9	Hunu gau e helekai, “Deeai, hagalee go mee, mee e dina gi mee.”
JHN.9.9	Gei taane deelaa ga helekai aga, “Au go mee.” 
JHN.9.10	Digaula ga heeu gi mee, “Oo golomada la ne hai behee ga gidee?” 
JHN.9.11	Mee ga helekai, “Taane dela e haga ingoo bolo Jesus, ne hai ana gelegele pigi, ga hunu gi ogu golomada, ga helekai mai bolo gi hana gi Siloam, gaugaulia ogu golomada, gei au ga hana. Di madagoaa hua dela ne gaugau ogu golomada, gei au gu gidee. 
JHN.9.12	Digaula ga heeu labelaa, “Mee i hee?”
JHN.9.12	Mee ga helekai, “Au e de iloo.”
JHN.9.13	Gei digaula ga lahi taane deelaa nogo deegida gi baahi nia Pharisee. 
JHN.9.14	Di laangi Jesus ne hai ana gelegele pigi ga hagahili nia golomada o taane deelaa, la di Laangi Sabad. 
JHN.9.15	Nia Pharisee ga heeu labelaa gi taane deelaa di hai ne gidee ia. Gei mee ga hagi anga gi digaula, “Mee ne wanga ana gelegele pigi gi ogu golomada, gei au ga gaugau ogu golomada, dolomeenei gei au gu gidee.” 
JHN.9.16	Hunu Pharisee ga helekai, “Taane dela ne hai di mee deenei, hagalee ne hanimoi i baahi o God, idimaa, mee hagalee haga kila aga nia haganoho o di Laangi Sabad.”
JHN.9.16	Gei hunu ginaadou e helekai, “Ma tangada huaidu e mee di hai nia hagadilinga mogobuna beenei?” Digaula gu waewae ginaadou gu noho geegee. 
JHN.9.17	Nia Pharisee ga heeu labelaa gi taane deelaa, “Goe e helekai bolo taane ne hai oo golomada gi gidee, e haga ingoo kooe bolo aha?”
JHN.9.17	Mee ga helekai, “Mee go soukohp.” 
JHN.9.18	Digau aamua o Jew hagalee hiihai e hagadonu bolo mee nogo deegida i mua ga nomuli ga gidee. Gei digaula ga gahigahi mai nia maadua o maa, 
JHN.9.19	ga heeu gi meemaa, “Tama daane ni goolua deenei? Goolua e helekai bolo mee ne haanau deegida? Malaa, mee e aha dela gu gidee dolomeenei?” 
JHN.9.20	Nia maadua o maa ga helekai, “Gimaua e iloo di mau dama daane, gimaua e iloo bolo mee ne haanau deegida. 
JHN.9.21	Gei gimaua e de iloo be mee ne aha dela ga mee di gidee dolomeenei, koai ne hai nia golomada o maa gi aala. Heeu gi mee, mee gu madua, gu mee hua dana helekai.” 
JHN.9.22	Nia maadua o maa ne helekai beenei i di nau mmaadagu i digau aamua o Jew, idimaa, digaula gu buni bolo tangada dela ga haga modongoohia a mee bolo Jesus go di Mesaia, digaula ga hagabagi tangada gi daha mo synagogee. 
JHN.9.23	Dela di mee nia maadua o maa ne helekai, “Mee gu madua, heeu gi mee.” 
JHN.9.24	Digaula ga gahi mai haga lua taane dela ne haanau mai deegida, ga helekai adu gi mee, “Hagamodu i mua o God, bolo goe e helekai id i tonu. Gimaadou e iloo bolo taane dela ne hagahumalia goe, la taane hai mee hala.” 
JHN.9.25	Taane deelaa ga helekai, “Au e de iloo be mee taane hai mee hala be deeai, gei au e iloo bolo au nogo deegida, dolomeenei au gu gidee.” 
JHN.9.26	Digaula ga heeu, “Mee ne hai dana aha adu gi di goe? Mee ne hai oo golomada gi gidee behee?” 
JHN.9.27	Mee ga helekai, “Au gu lawa dagu hagi adu gi goodou, gei goodou hagalee hagalongo. Ma di aha e hiihai goodou e hagalongo labelaa ginai? Holongo goodou e hiihai labelaa e hai nia dama agoago ni mee?” 
JHN.9.28	Digaula ga haganneennee a mee ga helekai, “Goe di tama agoago ni mee, gimaadou nia dama agoago ni Moses. 
JHN.9.29	Gimaadou e iloo bolo God gu helekai gi Moses, gei tangada deelaa, gimaadou e de iloo di gowaa dela ne hanimoi iei mee.” 
JHN.9.30	Taane ga helekai, “Di mee haga goboina! Goodou e de iloo di gowaa dela ne hanimoi taane deelaa, gei mee ne haga hili ogu golomada! 
JHN.9.31	Gidaadou e iloo bolo God la hagalee hagalongo gi digau hai mee hala, mee e hagalongo gi digau ala e hagalaamua ia mo di haga gila aga dono hiihai. 
JHN.9.32	Mai taamada o henuailala, deai tangada ne longono bolo tangada i golo ne haga gideenia golomada tangada deegida mai i dono haanau. 
JHN.9.33	Maa taane deenei la hagalee mai baahi o God, mee e deemee di hai ana mee!” 
JHN.9.34	Digaula ga helekai, “Goe ne haanau, ga madua aga i lodo di huaidu, goe bolo e agoago mai gimaadou?” Gei digaula ga hagabagi a mee gi daha mo synagogee.
JHN.9.35	Jesus ga longono bolo digaula gu hagabagi taane deelaa gi daha mo synagogee, ga gidee taane deelaa, ga heeu, “Goe e hagadonu Tama Tangada?” 
JHN.9.36	Taane ga helekai, “Meenei, hagia mai taane deenei, gi mee au di hagadonu a mee!” 
JHN.9.37	Jesus ga helekai gi mee, “Goe gu gidee a mee, go mee dela e leelee adu gi di goe dolomeenei.” 
JHN.9.38	Taane deelaa ga helekai, “Meenei dogu Dagi, au gu hagadonu!” ga dogoduli ia gi lala i mua o Jesus. 
JHN.9.39	Jesus ga helekai, “Au ne hanimoi gi henuailala belee hai dagu hagi aga. Digau deegida ga gidee, gei digau ala e gidee ga dee gida.” 
JHN.9.40	Hunu Pharisee ala i di gowaa deelaa gu longono ana helekai, ga heeu, “Ma e hai be au helekai bolo gimaadou gu dee gida labelaa?” 
JHN.9.41	Jesus ga helekai, “Maa goodou e dee gida, gei godou huaidu ai. Gei goodou e helekai bolo goodou e gida, dono hadinga bolo godou huaidu la i-golo hua.”
JHN.10.1	Jesus ga helekai, “Au e hagi adu gi goodou di tonu: Tangada dela hagalee e ulu i di bontai di abaaba siibi, gei e gaga gi lodo i tuai gowaa, la tangada gaiaa. 
JHN.10.2	Tangada dela e ulu i di bontai, deelaa tangada hagaloohi siibi donu. 
JHN.10.3	Tangada dela e madamada humalia di bontai, le e huge di bontai gi mee. Nia siibi e longono dono lee ma ga gahigahi nadau ingoo, ga dagi ginaadou gi malaelae. 
JHN.10.4	Mee ga dagi digaula gi malaelae, ga hana i mua digaula, nia siibi ga daudali a mee, idimaa, digaula e iloo dono lee. 
JHN.10.5	Digaula hagalee daudali tangada gee, e llele hua gi daha mo mee, idimaa, digaula e de iloo dono lee.” 
JHN.10.6	Jesus ne hagi anga dana ala kai deenei gi digaula, gei digaula digi modongoohia be mee ne helekai bolo aha.
JHN.10.7	Jesus ga helekai labelaa, “Au e hagi adu gi goodou di tonu: Au go di bontai di abaaba siibi. 
JHN.10.8	Digau huogodoo ala ne loomoi i ogu mua, la digau gaiaa mo digau dada mee, gei nia siibi digi hagalongo gi digaula. 
JHN.10.9	Au go di bontai. Be koai hua dela ga ulu i di au, le e haga mouli. Mee ga ulu gi lodo, ga ulu gi daha, e gidee ia ana meegai. 
JHN.10.10	Tangada gaiaa e hanimoi hua belee gaiaa, e daaligi gi made mo di oho gi daha. Gei au ne hanimoi bolo gi mouli goodou i di mouli hagatau. 
JHN.10.11	Au go tangada hagaloohi siibi humalia, e wanga dehuia dono mouli i ana siibi. 
JHN.10.12	Tangada ngalua, dela hagalee tangada hagaloohi siibi, ge hagalee hai mee gi nia siibi, dono madagoaa ma ga mmada gi di paana lodo geinga e hanimoi, gei mee ga diiagi nia siibi ga hana ga lele, gei di paana lodo geinga ga waluwalu nia siibi gi lellele dagidahi. 
JHN.10.13	Tangada ngalua le e lele hua gi daha, idimaa, mee tangada ngalua, ge hagalee haa manawa i nia siibi. 
JHN.10.14	Au go tangada hagaloohi siibi humalia. Au e iloo eau agu siibi, gei agu siibi e iloo au. 
JHN.10.15	E hai be Tamana dela e iloo au, au e iloo Tamana. Au e wanga dehuia dogu mouli i agu siibi.
JHN.10.16	Nia siibi labelaa i golo ni aagu, gei digaula hagalee i lodo di abaaba siibi deenei. Gei au e hai gi laha mai digaula labelaa. Digaula ga longono dogu lee, gei digaula ga hai di hagabuulinga siibi hua e-dahi, e hai di nadau dangada hagaloohi siibi hua e-dahi. 
JHN.10.17	Tamana le e aloho i di au, idimaa, au dela e wanga dogu mouli, bolo gi hai mee labelaa ginai. 
JHN.10.18	Deai tangada e daa dogu mouli gi daha mo au ai. Ko au hua e bida wanga dogu mouli. Au ogu donu e wanga dogu mouli, gei au ogu donu e daa di maa labelaa. Deenei di mee dogu Damana ne hai mai bolo au gi heia.” 
JHN.10.19	Nnelekai aanei la gu hai nia daangada gi noho waewae geegee. 
JHN.10.20	Digau dogologo i digaula e helekai boloo, “Di hagataalunga huaidu la gu noho i baahi o mee, mee gu boiboi. Goodou e hagalongo gi mee eiaha?” 
JHN.10.21	Gei hunu gau e helekai, “Tangada iai di hagataalunga huaidu, hagalee leelee beenei! Di hagataalunga huaidu e mee di haga gidee tangada deegida behee?!”
JHN.10.22	Di madagoaa gu dau mai e hai ai Tagamiami e hagadabu di Hale Daumaha i Jerusalem i lodo di madagoaa magalillili. 
JHN.10.23	Jesus e heehee i hongo di “Balanda Solomon” i lodo di Hale Daumaha, 
JHN.10.24	gei digau o Jew ga haganiga mai a mee ga helekai, “E waalooloo behee go dau haga gologolo gimaadou beenei? Hagia mai haga huudonu, be di maa kooe go di Mesaia?” 
JHN.10.25	Jesus ga helekai, “Au gu lawa di hagi adu gi goodou, gei goodou hagalee hagadonu au. Nia hegau haga goboina ala nogo hai ko au i di mogobuna dogu Damana, ne haga modongoohia aga au. 
JHN.10.26	Goodou hagalee hagadonu, idimaa, goodou hagalee nia siibi ni aagu. 
JHN.10.27	Agu siibi e hagalongo gi dogu lee. Au e iloo digaula, gei digaula e daudali au. 
JHN.10.28	Au e wanga di mouli dee odi gi digaula, digaula hagalee mmade, ge tangada e daa digaula gi daha mo au ai. 
JHN.10.29	Nia mee Tamana ne gaamai gi di au le koia e aamua i nia mee huogodoo, tangada e mee di kae nia maa gi daha mo dogu Damana ai. 
JHN.10.30	Tamana mo au le e dahi.” 
JHN.10.31	Gei nia daangada ga ogo labelaa nadau hadu belee dilidili a mee. 
JHN.10.32	Jesus ga helekai gi digaula, “Au gu hai agu hegau haga goboina humalia e logo i godou mua, aalaa nia mee ni Tamana ne gaamai bolo gi heia. Malaa, di mogobuna dehee i nia maa dela belee dilidili iei au go goodou?” 
JHN.10.33	Digaula ga helekai, “Gimaadou hagalee belee dilidili goe i au hegau humalia ne hai. Gimaadou e dilidili goe, idimaa, goe e hagahuaidu a God. Goe tangada hua, gei goe e helekai bolo goe go God.”
JHN.10.34	Jesus ga helekai, “Ma gu lawa di hihi i lodo di godou haganoho bolo God gu helekai bolo goodou la nia god.
JHN.10.35	Gidaadou gu iloo bolo nnelekai di Beebaa Dabu le e donu ga hana hua beelaa, gei God le e gahi digau ala ne wanga ginai ana helekai bolo nia god. 
JHN.10.36	Gei mai gi di au, Tamana ne hili au ga hagau mai gi henuailala. Malaa, e hai behee go di godou helekai bolo au e hagahuaidu a God, idimaa, au dela ne helekai bolo au go Tama a God? 
JHN.10.37	Hudee hagadonu ina au maa au hagalee hai nia mee o dogu Damana e hiihai ginai bolo au gi heia. 
JHN.10.38	Maa agu mee ala e hai la go nnegau o dogu Damana, e aha dela goodou hagalee hagadonu au, goodou belee hagadonu hua agu hegau haga goboina, gei goodou ga iloo mo di modongoohia bolo Tamana le e noho i ogu lodo, gei au e noho i ono lodo.” 
JHN.10.39	Digaula belee kumi a mee labelaa, gei mee gu hana gi daha mo digaula. 
JHN.10.40	Gei Jesus ga hana labelaa gi muli gi di baahi dela i golo di monowai Jordan i di gowaa John nogo hai ana babdais, ga noho i golo.
JHN.10.41	Digau dogologo ne loomoi gi mee, ga helehelekai, “John la hagalee hai ana mogobuna haga goboina, gei ana helekai huogodoo i di gili tangada deenei, le e donu.” 
JHN.10.42	Digau dogologo nogo i golo gu hagadonu a mee.
JHN.11.1	Taane dono ingoo go Lazarus, e noho i Bethany, ne magi. Bethany la go di guongo dela e noho ai a Mary mo dono duaahina go Martha.
JHN.11.2	(Mary deenei la go Mary ne llingi dana lolo kala gi nia wae o Tagi, ga omo gi nia ngaahulu o dono libogo, dono duaahina go Lazarus dela nogo magi.)
JHN.11.3	Taga haanau ahina deelaa ga hai di nau hegau gi Jesus boloo, “Meenei Tagi, doo ehoo hagaaloho la gu magi.” 
JHN.11.4	Di madagoaa Jesus ne longono, geia ga helekai, “Di hagaodi o di magi deenei la hagalee go di made o Lazarus. Di mee deenei ne hai belee haga madamada a God, na hai labelaa di mee haga madamada Tama a God.” 
JHN.11.5	Jesus e aloho i Martha, mo dono duaahina ahina, mo Lazarus. 
JHN.11.6	Jesus gu longono bolo Lazarus gu magi, malaa, mee gu noho hua i di gowaa deelaa i nia laangi e lua. 
JHN.11.7	Nomuli, gei mee ga helekai gi ana dama agoago, “Gidaadou ga hula gi muli gi Judea.” 
JHN.11.8	Ana dama agoago ga helekai, “Meenei, Tangada Agoago, nia laangi dulii ne too gi daha, gei nia daangada i golo e hiihai e dilidili goe gi nia hadu, gei goe e helekai bolo goe e hana labelaa gi muli?” 
JHN.11.9	Jesus ga helekai, “Di laangi e dahi e madangaholu maa lua ono aawaa, hagalee hai beelaa? Digau ma ga heehee, la hagalee hingahinga, idimaa, digaula e gidee di maalama o henuailala. 
JHN.11.10	Maa digaula ga taele i di boo, le e hingahinga, idimaa, di maalama la hagalee i baahi digaula.” 
JHN.11.11	Jesus ne helekai nia mee aanei, ga duudagi adu, “Tadau ihoo Lazarus gu kii. Au e hana, e hangahanga a mee.” 
JHN.11.12	Ana dama agoago ga helekai gi mee, “Meenei, maa mee e kii, mee ga humalia hua.” 
JHN.11.13	Nnelekai a Jesus le e hai bolo Lazarus la gu made, gei digaula e hagamamaanadu bolo mee ne helekai bolo Lazarus e kii hua.” 
JHN.11.14	Jesus ga haga modongoohia haga madammaa gi digaula, “Lazarus la gu made. 
JHN.11.15	Gei au e tentene i goodou gili, i di au hagalee nogo madalia a mee, bolo gi hagadonu goodou. Gidaadou ga hula gi mee.” 
JHN.11.16	Thomas (dela e haga ingoo bolo Didymus) ga helekai ang gi ono ehoo dama agoago, “Gidaadou ga hula dalia Tangada Agoago, gi mmade gidaadou madalia a mee.”
JHN.11.17	Di madagoaa Jesus ne dau i golo, gei mee ga iloo bolo Lazarus la gu danu i nia laangi e haa gu too gi daha. 
JHN.11.18	Bethany le e hoohoo gi Jerusalem, hogoohi mai nia maele e lua. 
JHN.11.19	Digau o Jew dogologo ne loomoi belee haga tentene Martha mo Mary i di made di nau duaahina daane. 
JHN.11.20	Di madagoaa Martha ne longono ia bolo Jesus la gu hanimoi, mee ga hana belee haga heetugi gi mee, gei Mary le e noho hua i lodo di hale. 
JHN.11.21	Martha ga helekai gi Jesus, “Meenei dogu Dagi, maa goe nogo i ginei, gei dogu duaahina daane la digi made. 
JHN.11.22	Gei au e iloo bolo dolomeenei God ga dumaalia adu gi di goe tei mee ma ga dangi iei goe gi mee.” 
JHN.11.23	Jesus ga helekai gi mee, “Doo duaahina ga mouli aga.” 
JHN.11.24	Martha ga helekai gi Jesus, “Au e iloo bolo dogu duaahina le e mouli aga i di laangi hagaodi.” 
JHN.11.25	Jesus ga helekai gi mee, “Au go di haga mouli aga, mo di mouli. Digau ala ga hagadonu au, ga mouli, maeaha maa ginaadou ga mmade. 
JHN.11.26	Digau ala e mouli ge e hagadonu au, e hagalee loo e mmade ga hana hua beelaa. Goe e hagadonu di mee deenei?” 
JHN.11.27	Gei Martha ga helekai gi mee, “Uaa, Meenei, au e hagadonu bolo goe go di Mesaia, go Tama a God dela belee hanimoi gi henuailala.”
JHN.11.28	Muli hua Martha ne helekai, geia ga hana, ga gahigahi hagammuni dono duaahina ahina Mary, ga helekai gi mee, “Tangada Agoago gu i ginei, mee e heheeu goe.” 
JHN.11.29	Di madagoaa Mary ne longono ia, ga duu i-nua, ga hagalimalima ga hana ga heetugi gi mee. 
JHN.11.30	Jesus digi dau i di guongo deelaa, nogo i di gowaa hua ne heetugi eia gi Martha. 
JHN.11.31	Digau ala nogo haga manawa lamalia Mary i lodo di hale, ga gidee a mee ne ulu hagalimalima gi malaelae. Digaula ne haga bau, bolo mee e hana gi taalunga, e dangi i golo. Gei digaula ga daudali a mee. 
JHN.11.32	Mary gu dau i di gowaa dela e noho ai a Jesus. Dono madagoaa ne gidee ia a mee, geia ga dogoduli, ga helekai, “Meenei Tagi, maa goe nogo i ginei, gei dogu duaahina daane la digi made.” 
JHN.11.33	Jesus ga gidee a mee mo digau labelaa i golo e tangitangi, gei dono manawa gu ngalungalua huoloo. 
JHN.11.34	Gei mee ga heeu, “Goodou ne danu a mee i hee?”
JHN.11.34	Digaula ga helekai gi mee, “Meenei, hanimoi, mmada.” 
JHN.11.35	Jesus gu madatangi. 
JHN.11.36	Digaula ga helekai, “Mmada malaa, di aloho o maa la gu damanaiee huoloo i mee.” 
JHN.11.37	Malaa, hunu gau i digaula ga helekai, “Mee gu haga gida dana dangada deegida. Malaa e hai behee, mee e deemee di daa a Lazarus gi daha mo di made?!”
JHN.11.38	Jesus ga ngalungalua labelaa dono manawa, ga hana gi taalunga. Taalunga la di bagungoo, gei di bontai di maa e pono gi di hadu. 
JHN.11.39	Jesus ga helekai, “Daawa ina gi daha di hadu.”
JHN.11.39	Martha, tuaahina o tangada dela ne made, ga helekai gi mee, “Meenei, ma gu bilau huoloo, idimaa, mee ne made gu haa ono laangi.” 
JHN.11.40	Jesus ga helekai gi mee, “Au digi helekai bolo goe ga gidee di madamada o God, maa goe ga hagadonu?” 
JHN.11.41	Digaula ga daa gi daha di hadu, Jesus ga mmada gi nua, ga helekai, “Di mee bolo goe, Tamana, i doo hagalongo mai gi di au. 
JHN.11.42	Au e iloo bolo goe e hagalongo mai i nia madagoaa huogodoo, gei au ne helekai beenei bolo gi hagadonu digau aanei, bolo ma kooe dela ne hagau mai au.” 
JHN.11.43	I muli hua ana helekai aanei, geia ga helekai gi nua, “Lazarus, ulu mai gi daha!” 
JHN.11.44	Mee ga ulu mai. Nia lima o maa mono wae e didi gi di gahu lodo daalunga, gei nia hadumada o maa e gahu gi di gahu. Jesus ga helekai gi digaula, “Wweedee a mee. Hagau ina a mee gi hana.”
JHN.11.45	E dogologo digau ne loomoi gi Mary, ne mmada gi nia mee ne hai go Jesus, gu hagadonu a mee. 
JHN.11.46	Hunu gau ga hula gi muli gi nia Pharisee, ga hagi ang gi digaula nia mee a Jesus ne hai. 
JHN.11.47	Nia Pharisee mo nia dagi hai mee dabu, ga gahi mai di hagabuulinga gau hai gabunga aamua, ga helekai, “Gidaadou ga hai tadau aha? Mmada gi nia mogobuna huogodoo taane deenei ala e haihai! 
JHN.11.48	Maa gidaadou ga dumaalia gi mee gi heia nia mee aanei, gei digau huogodoo ga hagadonu a mee, gei digau aamua o Rome ga loomoi, ga oho gi daha tadau Hale Daumaha mo tadau henua hagatau!” 
JHN.11.49	Tangada e dahi i digaula, dono ingoo go Caiaphas, di tagi aamua hai mee dabu di ngadau deelaa, ga helekai, “Goodou e de iloo nia mee! 
JHN.11.50	Goodou digi modongoohia bolo maa tangada e dahi e made gi nia daangada, koia e humalia i di haga huaidu tenua huogodoo?” 
JHN.11.51	(Caiaphas digi helekai hua i deia, gei mee ne helekai beenei, idimaa, mee tagi aamua hai mee dabu i di ngadau deelaa, gei mee ne haga modongoohia, bolo Jesus le e made gi digau o Jew, 
JHN.11.52	malaa, hagalee go digaula la hua. E hagabuni mai labelaa nia dama a God huogodoo ala gu mamaaheu.) 
JHN.11.53	Tugi di laangi deelaa ga huli gi muli, gei digau aamua o Jew ga haga maanadu bolo e daaligi a Jesus gi made. 
JHN.11.54	Malaa, Jesus gu hagalee heehee haga mmaa i lodo Judea, gu hagatanga, gu hana gi di gowaa hoohoo gi di anggowaa e hana gi tama guongo go Ephraim, di gowaa dela e noho iei mee mo ana dama agoago. 
JHN.11.55	Tagamiami Pasoobaa digau o Jew la gu hoohoo mai, gei digau dogologo gu lloo aga i nadau gowaa gi Jerusalem belee haga kila aga di nadau hai haga madammaa i mua Tagamiami ga daamada. 
JHN.11.56	Digaula e halahala a Jesus, ga dagabuli i lodo di Hale Daumaha, ga heheeu, “Goodou le e hai bolo aha? Taane deelaa le e hanimoi gi Tagamiami be deeai?” 
JHN.11.57	Nia dagi hai mee dabu mo nia Pharisee gu hai di nadau haga iloo, bolo tangada ga gidee ia Jesus, gi haga iloo gi galabudi a mee.
JHN.12.1	Nia laangi e ono i mua Tagamiami Pasoobaa, Jesus ga hana gi Bethany, di guongo o Lazarus, taane dela ne haga mouli go mee. 
JHN.12.2	Digaula ga hagatogomaalia di nadau hagamiami hiahi, gei Martha e hagamaamaa e duwwe nia meegai. Lazarus tangada e dahi i digau ala e noho i baahi o Jesus i teebele. 
JHN.12.3	Mary ga gaamai dana loaabi lolo kala, dela koia e hui ngadaa huoloo, ne hai gi nia “nard”, ga llingi gi nia wae o Jesus, ga omo gi nia ngaahulu o dono libogo. Di lolo kala gu kala hagatau i lodo di hale deelaa.
JHN.12.4	Tama agoago Jesus go Judas Iscariot, dela ga hagi anga a mee, ga helekai, 
JHN.12.5	“Ma e aha di lolo kala deenei digi huina gi daha nia bahihadu silber e dolu lau, nia bahihadu ga wanga gi digau hagaloale?” 
JHN.12.6	Mee ne helekai beenei, idimaa hagalee go dono manawa i digau hagaloale, gei idimaa, mee tangada gaiaa. Go mee dela e benebene di budehede hadu ge e daadaa ana mee i di maa. 
JHN.12.7	Jesus ga helekai, “Hudee heia a mee. Dugua a mee gi benebene ana mee gi di laangi dela e danu iei au. 
JHN.12.8	Godou gau hagaloale le e noho i godou baahi i di waalooloo, gei au ga hagalee i godou baahi i di waalooloo.”
JHN.12.9	Digau dogologowaahee ne longono bolo Jesus la i Bethany, digaula ga hula gi golo. Hagalee go Jesus hua ne hula ginai, e hula labelaa e mmada gi Lazarus ne haga mouli aga go Jesus. 
JHN.12.10	Malaa, nia dagi hai mee dabu gu hagamaanadu bolo e daaligi a Lazarus gi made labelaa, 
JHN.12.11	idimaa, go mee ne hai digau o Jew dogologowaahee gi diiagi digaula, ga hagadonu a Jesus.
JHN.12.12	Hooaga dono daiaa, digau dogologowaahee ne lloomoi gi Tagamiami Pasoobaa, ga longono bolo Jesus e hanimoi gi Jerusalem. 
JHN.12.13	Digaula ga kae nadau manga laagau be nia louniu, ga hula belee haga heetugi gi mee, ga wwolowwolo, “Hagaamuina God! God gi hagahumalia ina a mee dela e hanimoi i di ingoo o Dimaadua! God gi hagahumalia ina di King o Israel!”
JHN.12.14	Jesus ga gidee ia tamaa-‘donkey’, ga gaga gi nonua, ga hana i hongo di maa, gi hai be nnelekai di Beebaa Dabu gu helekai:
JHN.12.15	“Di waahale o Zion, goe hudee madagu! Di godou king deenei e hanadu i hongo tamaa-‘donkey’.”
JHN.12.16	Di madagoaa deelaa, gei nia dama agoago a maa digi modongoohia di mee deelaa, gei di madagoaa Jesus dela ne haga madamada, gei digaula ga langahia bolo di Beebaa Dabu gu helekai beenei, gei digaula gu hai nia mee aanei gi mee. 
JHN.12.17	Nia daangada nogo i baahi o Jesus i dono madagoaa ne gahigahi a Lazarus gi daha mo taalunga, ga haga mouli a mee mai di made, gu haga iloo di mee dela ne hai. 
JHN.12.18	Digau dogologowaahee gu heetugi gi mee, idimaa, digaula gu longono di mogobuna a maa dela ne hai. 
JHN.12.19	Nia Pharisee ga helehelekai i nadau mehanga, “Goodou mmada, gidaadou hagalee loo e gila! Mmada, digau henuailala hagatau la gu daudali hua a mee!”
JHN.12.20	Hunu gau Greece, i lodo digau ala e hula gi Jerusalem belee daumaha di madagoaa Tagamiami Pasoobaa. 
JHN.12.21	Digaula ga hula gi Philip (tangada mai Bethsaida i lodo Galilee), ga helekai, “Meenei, gimaadou e hiihai e heetugi gi Jesus.” 
JHN.12.22	Philip ga hana, ga hagi anga gi Andrew, gei meemaa dogolua ga hula, ga haga iloo gi Jesus. 
JHN.12.23	Jesus ga helekai gi meemaa, “Di madagoaa la gu dau mai ang gi Tama Tangada e hai mee gi dono madamada aamua. 
JHN.12.24	Au e hagi adu di tonu: Di lii-‘wheat’ la hagalee tomo, maa digi doo gi lodo nia gelegele, ga made. Ma ga made, di maa ga hua logowaahee. 
JHN.12.25	Maa tangada ma ga aloho i dono mouli, la ga hagalee mouli. Maa tangada ma ga de hiihai gi dono mouli henuailala, la ga hai mee hua gi di mouli, ga hana hua beelaa.
JHN.12.26	Be koai e hiihai e hai hegau mai, geia e hai gi daudali au, geia ga madalia au i di gowaa dela iei au. Gei dogu Damana le e hagalaamua tangada dela e hai hegau mai gi di au.
JHN.12.27	“Dolomeenei, dogu manawa la gu manawa gee. Gei au ga helekai bolo aha? Au belee helekai boloo: Tamana, goe hudee dugua mai di madagoaa deenei? Gei deelaa tadinga dogu hanimoi, bolo gi dau au gi di hagaduadua deenei! 
JHN.12.28	Tamana, haga madamada ina doo ingoo!”
JHN.12.28	Di lee e haneia i di langi, “Au gu haga madamada dogu ingoo, gei au ga haga madamada labelaa di maa.” 
JHN.12.29	Digau dogologo e tuu i golo gu longono di lee deelaa, gei hunu ginaadou e hai bolo ma di lee atili, ge hunu ginaadou e hai bolo ma tangada di langi e leelee gi mee!” 
JHN.12.30	Jesus ga helekai, “Di lee hagalee ne hai mai gi di au, gei ne hai adu gi goodou. 
JHN.12.31	Dolomeenei di madagoaa e hagi aga ai henuailala. Dolomeenei di tagi o henuailala ga hudu gi daha. 
JHN.12.32	Dogu madagoaa ma ga daudau gi nua i henuailala, gei au ga dahi mai gi di au nia daangada huogodoo.” 
JHN.12.33	Mee e helekai i nia mee aanei, belee haga modongoohia aga tagadilinga made dela e made ieia. 
JHN.12.34	Digau dogologo ga helekai, “Madau Haganoho e hagi mai bolo di Mesaia le e mouli ga hana hua beelaa. E hai behee, goe dela e helekai bolo di Tama Tangada le e daudau gi nua? Tama Tangada deenei la koai?”
JHN.12.35	Jesus ga helekai gi digaula, “Di maalama la ga noho i godou baahi i di madagoaa dulii. Hula hua belaa i di godou ala, di madagoaa e hai mee gi di maalama, gi deemee di hanadu di bouli gi goodou. Tangada dela e heehee i lodo di bouli, le e de gidee dono gowaa e hana ginai. 
JHN.12.36	Hagadonu ina di maalama i di madagoaa goodou e hai mee gi di maa, gi hai goodou nia daangada ni di maalama.”
JHN.12.36	Muli Jesus ne helekai, gei mee ga hana hagammuni gi daha mo digaula. 
JHN.12.37	Maeaha maa mee ne hai ana mogobuna haga goboina huogodoo aanei i mua nadau golomada, gei digaula hagalee hagadonu a mee, 
JHN.12.38	bolo gi kila ai nia helekai soukohp Isaiah ala ne hai boloo,
JHN.12.38	“Meenei Tagi, ma koai dela e hagadonu tadau mee ala gu haga modongoohia? God ne haga modongoohia ana mogobuna la gi di ai?”
JHN.12.39	Deenei tadinga di nadau dee hagadonu, idimaa, Isaiah gu helekai labelaa boloo,
JHN.12.40	“God la gu haga bouli nia golomada digaula, ge gu tai nadau hagabaubau, bolo nadau golomada gi de gidee, gei nadau hagabaubau gi de modongoohia, gei digaula ga hagalee huli mai gi di au, bolo gei au ga hagahili digaula. Aanei nia helekai a God.”
JHN.12.41	Isaiah ne helekai beenei, idimaa, mee gu gidee di madamada o Jesus, mee e helekai i mee. 
JHN.12.42	Gei deeai, dogologowaahee nia dagi o digau o Jew e hagadonu a Jesus, gei digaula hagalee haga modongoohia aga nadau hagadonu, idimaa, digaula gu mmaadagu i nia Pharisee ga kili digaula gi daha mo synagogee. 
JHN.12.43	Digaula gu hiihai e haga gila aga nia hiihai o nia daangada, laa hongo di hiihai mai baahi o God.
JHN.12.44	Jesus ga helekai dono lee gi nua, “Be koai hua dela e hagadonu au, gei mee ne hagadonu labelaa tangada a mee dela ne hagau mai au. 
JHN.12.45	Be koai hua e gidee ia au, e gidee labelaa a mee dela ne hagau mai au. 
JHN.12.46	Au go di maalama ne hanimoi gi henuailala, bolo digau ala e hagadonu au, ga hagalee noho i lodo di bouli. 
JHN.12.47	Au hagalee hagi aga digau ala e longono agu agoago, ge hagalee daudali nia maa. Au hagalee ne hanimoi belee hagi aga henuailala, au ne hanimoi belee haga dagaloaha henuailala. 
JHN.12.48	Tangada dela ga hudu Au gi daha, ge hagalee daudali agu agoago, gei nia helekai ala ne helekai iei Au e hagi aga a mee i di laangi hagaodi. 
JHN.12.49	Idimaa, hagalee nnelekai ni aagu. Tamana dela ne hagau mai au, go mee hua dela ne dugu mai nia mee ala e helekai ge e leelee iei au.” 
JHN.12.50	Gei au e iloo bolo dana haganoho deenei le e gaamai di mouli dee odi. Agu mee ala e helekai ai, la go nia mee a Tamana ne hagi mai bolo gi helekai ai.”
JHN.13.1	Di laangi i mua Tagamiami Pasoobaa, Jesus gu modongoohia ia bolo dono madagoaa e hagatanga i henuailala, e hana gi baahi Tamana la gu dau mai. Mee e aloho i ana daangada donu i henuailala. Mee e aloho i digaula ga dae loo gi di hagaodi. 
JHN.13.2	Jesus mo ana dama agoago e miami hiahi. Gei Satan gu lawa di haga ulu gi lodo Judas, tama daane Simon Iscariot, di hagamaanadu e wanga Jesus gi digau huaidu. 
JHN.13.3	Jesus e iloo Tamana gu wanga gi deia nia mogobuna huogodoo. Mee gu iloo bolo ia ne hanimoi i baahi o God, ga hana labelaa gi baahi o God. 
JHN.13.4	Jesus ga duu i nua, ga daa gi daha dono gahu laa daha, ga dahi aga dana taaole, ga nnoo gi dono huaidina, 
JHN.13.5	ga llingi ana wai gi lodo di baisin, ga daamada ga tono nia babaawae ana dama agoago, ga omo gi taaole dela i dono huaidina. 
JHN.13.6	Mee ga dau mai gi Simon Peter, gei Peter ga helekai gi mee, “Meenei, dogu Dagi, goe ga tono ogu babaawae?” 
JHN.13.7	Jesus ga helekai gi mee, “Goe e de iloo agu mee ala e hai dolomeenei. Maalia, goe ga modongoohia laa.” 
JHN.13.8	Peter ga helekai, “Goe hagalee loo e tono ogu babaawae.”
JHN.13.8	Gei Jesus ga helekai, “Maa au ga hagalee tono oo wae, gei goe e deemee di hai tama agoago ni aagu.” 
JHN.13.9	Simon Peter ga helekai, “Meenei Tagi, hagalee go ogu babaawae la hua. Tono ina labelaa ogu lima mo dogu libogo!” 
JHN.13.10	Jesus ga helekai, “Digau ala gu gaugau, la gu madammaa, hagalee humalia di gaugau labelaa, e tono hua nadau babaawae. Malaa, goodou huogodoo la gu madammaa, tangada hua e-dahi digi madammaa.” 
JHN.13.11	Jesus gu iloo ma koai dela ga hagi anga ia, deelaa di mee a mee ne helekai ai bolo digau huogodoo gu madammaa, tangada hua e-dahi digi madammaa. 
JHN.13.12	I muli hua Jesus ne tono nia babaawae digaula, gei mee ga ulu gi lodo dono gahu laa daha, ga hana gi dono lohongo dela i teebele, ga heeu, “Goodou gu modongoohia dagu mee nogo hai adu gi goodou?
JHN.13.13	Goodou e haga ingoo au boloo: Tangada Agoago, mo di Tagi. E donu go di godou haga ingoo au beelaa, idimaa, mee ko au. 
JHN.13.14	Au go di godou Dagi mo di godou Dangada Agoago dela gu tono godou babaawae, malaa, goodou e hai gi hagadau tono labelaa godou babaawae. 
JHN.13.15	Au ne hai dagu haga modongoohia adu gi goodou, boloo goodou gi heia be agu mee ala nogo hai adu gi goodou. 
JHN.13.16	Au e hagi adu gi goodou di tonu: Ma di hege e mada aamua i dono dagi ai. Teai tangada kae hegau e mada aamua i dono dangada ne hagau ia ai.
JHN.13.17	Dolomeenei goodou gu iloo di tonu deenei, e tentene huoloo behee maa goodou ga haga hai hegau di maa!
JHN.13.18	“Au hagalee helekai i goodou huogodoo. Au e iloo agu gau ala gu hilihili. Malaa, nia helekai di Beebaa Dabu, le e hai gi kila ala e hai boloo,
JHN.13.18	Tangada dela e miami madalia au, deelaa go mee dela e hai baahi mai gi di au.
JHN.13.19	au e hagi adu gi goodou i mua nia maa ma ga kila aga, gei goodou gu hagadonu bolo “Au dela Ko au.” 
JHN.13.20	Au e hagi adu gi goodou di tonu: Be koai hua e benebene dagu dangada hagau, geia ne benebene hua au. Be koai hua e benebene au, geia ne benebene hua tangada dela ne hagau mai au.”
JHN.13.21	I muli Jesus ne helekai nia mee aanei, gei mee gu lodo huaidu, ga helekai aga, “Tangada e dahi i goodou, e wanga au gi ogu hagadaumee.” 
JHN.13.22	Nia dama agoago gu lodo boo huoloo, gu madamada i nadau mehanga be di maa koai dela e helekai iei mee. 
JHN.13.23	Tangada agoago e dahi i lodo nia dama agoago aanei dela e aloho iei Jesus, e noho i baahi o Jesus. 
JHN.13.24	Simon Peter ga menege adu gi mee, ga helekai be ma koai dela e helekai iei mee. 
JHN.13.25	Tama agoago deelaa ga menege gi Jesus, ga heeu gi mee, “ma koai go tangada?” 
JHN.13.26	Jesus ga helekai gi mee, “Au ga haga tiu dagu palaawaa gi lodo di ibu deenei, ga wanga gi mee, deelaa go taane.” Gei mee ga dahi aga dana palaawaa, ga haga tiu, ga wanga gi Judas, go tama daane a Simon Iscariot. 
JHN.13.27	Di madagoaa Judas ne kumi di palaawaa, Satan gu ulu gi lodo o mee. Gei Jesus ga helekai gi mee, “Hagalimalima, heia dau mee ne belee hai!” 
JHN.13.28	Deai tangada i teebele e modongoohia be Jesus e helekai beleiaha gi Judas. 
JHN.13.29	Idimaa, Judas dela e madamada humalia i di budehede bahihadu digaula, gei hunu dama agoago e hagamaanadu, bolo holongo Jesus ne helekai gi mee bolo gi hana gi huia mai ana mee ala e hai tagamiami, be e wanga ana mee gi digau hagaloale. 
JHN.13.30	Judas ne kumi di palaawaa deelaa, ga ulu gi malaelae, gei di maa gu boo.
JHN.13.31	Muli hua Judas ne hana, Jesus ga helekai, “Dolomeenei gei nia madamada o Tama Tangada la gu modongoohia aga. Dolomeenei nia madamada o God gu modongoohia aga mai i dono baahi. 
JHN.13.32	Maa Tama Tangada ga haga modongoohia aga di madamada o God, malaa, God ga haga modongoohia aga di madamada o Tama Tangada mai dono baahi, gei mee ga hai di mee deenei. 
JHN.13.33	Agu dama, au hagalee noho duai i godou baahi. Goodou ga halahala au, gei dolomeenei au ga hagi adu gi goodou dagu mee dela ne hagi ang gi digau aamua o Jew: Goodou e deemee di hula gi di gowaa dela e hana ginai au.
JHN.13.34	“Au e gowadu gi goodou taganoho hoou: Hagadau aloho i goodou. Be dagu hai dela ne aloho i goodou, goodou e hai loo gi hagadau aaloho i goodou.
JHN.13.35	Maa goodou ga hagadau aaloho, gei nia daangada huogodoo ga modongoohia bolo goodou nia dama agoago ni aagu.”
JHN.13.36	Simon Peter ga heeu gi mee, “Meenei dogu Dagi, dehee di gowaa e hana ginai goe?”
JHN.13.36	Jesus ga helekai, “Goe e deemee di daudali au gi di gowaa dela e hana ginai au. Maalia, gei goe ga mee di daudali au.” 
JHN.13.37	Peter ga heeu, “Meenei Tagi, au e aha, dela e deemee di daudali goe dolomeenei? Au gu togomaalia e made adu gi di goe!” 
JHN.13.38	Jesus ga helekai, “Goe gu togomaalia bolo goe ga made mai gi di au? Au e hagi adu gi di goe di tonu: Goe ga haga de iloo au haga dolu i mua teduu ma ga wolo.”
JHN.14.1	Jesus ga helekai gi digaula, “Goodou hudee de nnoomaalia ge lodo huaidu. Hagadonu ina God ge gi hagadonu ina au labelaa. 
JHN.14.2	Nia ruum e logo i lodo di hale dogu Damana, gei au e hana e hagatogomaalia di godou lohongo. Maa nei bolo maa hagalee, gei au hagalee hagi adu di maa gi goodou. 
JHN.14.3	I muli dagu hagatogomaalia di godou lohongo, gei au ga hanimoi labelaa, ga lahi goodou gi di gowaa dela e noho iei au, ga madalia Au. 
JHN.14.4	Goodou gu iloo di ala dela e hana gi di gowaa dela e hana ginai au.” 
JHN.14.5	Thomas ga helekai gi mee, “Meenei Tagi, gimaadou e de iloo di gowaa dela e hana ginai goe. Dehee di madau hai ga mee di iloo di ala dela e hana gi golo?” 
JHN.14.6	Jesus ga helekai gi mee, “Au go di ala, go di tonu, go di mouli. Tangada e hana laa daha mo au gi Tamana ai. 
JHN.14.7	Maa goodou gu iloo au, goodou gu iloo dogu Damana. Tugi dolomeenei ga huli gi muli, goodou gu iloo a mee, gu gidee a mee.” 
JHN.14.8	Philip ga helekai gi mee, “Meenei Tagi, haga modongoohia ina Tamana mai gi gimaadou, dela hua di madau mee e hiihai ginai.” 
JHN.14.9	Jesus ga helekai, “Gu waalooloo dogu madalia goodou. Philip, goe digi iloo au? Tangada dela gu gidee au, geia gu gidee labelaa Tamana. Ma e aha goe dela e helekai boloo: Haga modongoohia ina Tamana mai gi gimaadou?” 
JHN.14.10	Philip, goe hagalee hagadonu bolo au i lodo Tamana, ge Tamana i ogu lodo?”
JHN.14.10	Gei Jesus ga helekai gi ana dama agoago, “Nia helekai ala ne hai adu ko au gi goodou, hagalee ne loomoi i dogu baahi. Tamana dela e noho i ogu lodo e hai ana hegau. 
JHN.14.11	Hagadonu ina au, bolo au e noho i lodo o Tamana, ge Tamana le e noho i ogu lodo. Maa deeai, hagadonu ina hua idimaa go agu mee ala ne hai. 
JHN.14.12	Au e hagi adu gi goodou di tonu: Digau ala ga hagadonu au, ga hai agu mee ala nogo hai, gei mee ga hai nia maa gi nonua, idimaa, au ga hana gi baahi o Tamana. 
JHN.14.13	Gei au ga haga kila aga godou mee huogodoo ala ma ga tangi iei goodou i dogu ingoo, bolo gi modongoohia aga di madamada o Tamana mai i baahi dana Dama. 
JHN.14.14	Maa goodou ga tangi mai dahi mee i dogu ingoo, gei au ga hai di maa.
JHN.14.15	“Maa goodou e aloho i di au, goodou ga daudali agu haganoho. 
JHN.14.16	Au ga dangi gi Tamana, gei mee ga gowadu gi goodou di Hagamaamaa gi noho i godou baahi ga hana hua beelaa. 
JHN.14.17	Mee go di Hagataalunga dela e hagi aga di tonu a God. Henuailala e deemee di hai mee gi mee, idimaa, digaula e deemee di mmada gi mee, be e iloo a mee. Gei goodou e iloo a mee, i mee e noho i godou baahi mo i godou lodo. 
JHN.14.18	Au ma ga hana, gei goodou hagalee noho mada goodou. Au ga hanimoi labelaa gi goodou. 
JHN.14.19	Tama madagoaa dulii i golo, gei digau henuailala ga de gidee ginaadou au, gei goodou ga gidee au. Idimaa, au e mouli, gei goodou e mouli labelaa. 
JHN.14.20	Di laangi deelaa ma ga dau mai, gei goodou gu iloo bolo au e noho i lodo dogu Damana, gei goodou le e noho i ogu lodo, gadoo be au dela e noho i godou lodo. 
JHN.14.21	Be koai hua e hai mee gi agu haganoho ge daudali ai, go mee e aloho i di au. Dogu Damana e aloho i mee dela e aloho i di au. Gei au hogi e aloho i tangada mo di haga modongoohia au gi mee.” 
JHN.14.22	Judas (hagalee go Judas Iscariot) ga helekai, “Meenei Tagi, ma e hai behee go dau haga modongoohia goe mai gi gimaadou, ge hagalee ang gi henuailala?” 
JHN.14.23	Jesus ga helekai gi mee, “Digau ala e aloho i di au, le e daudali agu agoago. Gei dogu Damana ga aloho i digaula, gei gimaua mo dogu Damana ga loomoi gi digaula, ga noho i nadau baahi. 
JHN.14.24	Digau ala hagalee aloho i di au, hagalee haga gila aga agu helekai. Nia agoago ala ne longono goodou, la hagalee ni aagu, gei ne loomoi i baahi o Tamana dela ne hagau mai au. 
JHN.14.25	Au ne helekai adu nia mee aanei i dogu madagoaa e noho i godou baahi. 
JHN.14.26	Di Hagamaamaa, go di Hagataalunga Dabu ga hagau mai go Tamana i dogu ingoo, ga agoago adu laa gi goodou nia mee huogodoo, ga hai goodou gi mamaanadu agu mee ala ne hagi adu gi goodou. 
JHN.14.27	Au e gowadu gi goodou di noho i di aumaalia. Di aumaalia deenei di mee donu ni aagu e gowadu gi goodou. Au hagalee gowadu gi goodou be di hai o henuailala. Goodou hudee de nnoomaalia, hudee lodo huaidu, hudee mmaadagu. 
JHN.14.28	Goodou gu longono agu helekai bolo au e hana, gei au ga hanimoi labelaa gi goodou. Maa goodou e aloho i di au, goodou e tentene gi dogu hana gi Tamana, idimaa, mee koia e aamua i di au. 
JHN.14.29	Au gu hagi adu gi goodou dolomeenei i mua di maa ma ga gila aga. Malaa, di madagoaa di maa ma ga gila aga, gei goodou ga hagadonu. 
JHN.14.30	Au hagalee hagabooboo adu gi goodou gi waalooloo, idimaa, di tagi o henuailala le e hanimoi. Mee ono mogobuna i dogu gili ai, 
JHN.14.31	gei henuailala la gi iloo bolo au e aloho i Tamana, ga hidi mai iei au, ga hai nia mee a maa huogodoo ala bolo gi heia.
JHN.14.31	Lloomoi, gidaadou ga hula gi daha mo di gowaa deenei.
JHN.15.1	Au go di laagau donu, gei dogu Damana tangada hai hadagee. 
JHN.15.2	Mee e haala nia manga huogodoo hagalee hua i lodo au. Mee e haga madammaa nia manga ala e hua, gi hua dau logo. 
JHN.15.3	Goodou gu haga madammaa gi agu agoago adu gi goodou. 
JHN.15.4	Goodou gi buni mai gi di au, gei au ga buni adu gi goodou. Di manga la deemee di hua modogoia. Maa ia ga buni gi tuaidina donu o di laagau, ia ga mee di hua. E hai gadoo be goodou: goodou e deemee di hua, maa goodou hagalee buni mai gi di au.
JHN.15.5	“Au go tuaidina o di laagau, gei goodou go nia manga. Be koai hua dela e buni mai gi di au, gei au e buni ang gi deia, geia ga hua dau logo, idimaa, goodou e deemee di hai godou mee laa daha mo au. 
JHN.15.6	Be koai hua hagalee buni mai gi di au, ga hudu gi daha be di manga laagau, ga maangoo. Nia manga laagau beelaa la ga hagabudu mai, ga kili gi lodo di ahi, di gowaa dela e dudu ai. 
JHN.15.7	Maa goodou ga buni mai gi di au, agu helekai ga noho i godou lodo, gei goodou ga dangi mai di ingoo hua di mee dela e hiihai ginai, goodou ga hai mee ginai. 
JHN.15.8	Di madamada o dogu Damana le e haga gila aga go di godou hua dau logo. Di hai beenei, goodou ga hai nia dama agoago ni aagu. 
JHN.15.9	Au e aloho i goodou, gadoo be Tamana dela e aloho i di au. Goodou gi dogi ang gi dogu aloho. 
JHN.15.10	Maa goodou ga daudali agu helekai, goodou gu dogi ang gi dogu aloho, gadoo be au dela ne daudali nnelekai dogu Damana, gei au gu dogi ang gi dono aloho. 
JHN.15.11	Au ne hagi adu gi goodou nia mee aanei, bolo dogu tene la gi i godou lodo, gei godou tene la gi dogomaalia. 
JHN.15.12	Deenei dagu haganoho: Hagadau aaloho i goodou, be au dela e aloho i goodou.
JHN.15.13	Di aloho dela e kaedahi e damanaiee e mee di hai go tangada le e wanga dono mouli gi ono ehoo. 
JHN.15.14	Gei goodou nia hoo ni oogu, maa goodou ga daudali agu helekai. 
JHN.15.15	Au hagalee haga ingoo goodou bolo nia hege, idimaa, di hege le e de iloo nia mee o dono dagi ala e hai. Au ga haga ingoo goodou bolo nia hoo ni oogu, idimaa, au gu hagi adu gi goodou nia mee huogodoo ala ne hagi mai go dogu Damana. 
JHN.15.16	Goodou digi hilihili ina au, go au ne hilihili goodou, ge ne dongo goodou belee hula hagahua dau logo, nia hagadilinga hua ala e hana hua beelaa. Gei Tamana ga gowadu di ingoo hua di mee dela ga dangi ei goodou gi mee i dogu ingoo. 
JHN.15.17	Deenei dagu haganoho e hai adu gi goodou: Hagadau aaloho.
JHN.15.18	“Maa henuailala le e de hiihai adu gi goodou, goodou gi langahia bolo digaula ne de hiihai mai gi di au matagidagi. 
JHN.15.19	Ma ne bolo goodou digau ni henuailala, ge henuailala e aloho i goodou be nia dama henuailala. Gei au ne hilihili aga goodou mai i henuailala, gei goodou gu hagalee hai nia daangada ni henuailala. Deelaa laa, henuailala le e de hiihai adu gi goodou. 
JHN.15.20	Gi langahia agu mee ala ne hagi adu gi goodou: Di hege e aamua i dono dagi ai. Maa digaula gu hagahuaidu au, digaula ga hagahuaidu labelaa goodou. Maa digaula gu daudali agu agoago, gei digaula ga daudali labelaa godou agoago.
JHN.15.21	Digaula ga hai nia mee huogodoo aanei adu gi goodou, idimaa, goodou nia dama ni aagu. Gei digaula e de iloo a mee ne hagau mai au. 
JHN.15.22	Maa au digi hanimoi e hagi ang gi digaula, gei digaula nadau huaidu ai. Dolomeenei digaula gu deai nadau helekai hagahumalia nadau huaidu ai. 
JHN.15.23	Be koai dela e de hiihai mai gi di au, geia e de hiihai labelaa gi dogu Damana. 
JHN.15.24	Maa au digi hai nia hagadilinga mee digi hai loo go tangada mai i-mua i nadau baahi, digaula nadau huaidu ai. Dolomeenei digaula gu gidee agu mee haga goboina ne hai, gei digaula e de hiihai mai gi di au mo dogu Damana. 
JHN.15.25	Deenei ne hai loo gi gila, belee haga kila nia mee ala gu hihi gi lodo di nadau haganoho boloo: Te hiihai digaula mai gi di au la dono hadinga ai.
JHN.15.26	Di Hagamaamaa ga hanimoi, go di Hagataalunga e haga modongoohia di tonu o God, e hanimoi i baahi o Tamana. Au ga hagau mai a mee i baahi Tamana, gei mee ga haga modongoohia aga au. 
JHN.15.27	Goodou ga haga modongoohia aga au labelaa, idimaa, goodou nogo madalia au mai loo i taamada.
JHN.16.1	“Au ne hagi adu nia mee aanei bolo gi dee kili gi daha godou hagadonu. 
JHN.16.2	Digaula ga kili goodou gi daha mo nia synagogee, gei di madagoaa ga dae mai, digau huogodoo ga daaligi goodou gi mmade, ga hagabau bolo di hai deenei le e hai nnegau a God. 
JHN.16.3	Digaula ga hai nia mee aanei adu gi goodou, i digaula e de iloo Tamana be au. 
JHN.16.4	Malaa, au gu hagi adu nia mee aanei, bolo goodou gi langahia agu helekai i di madagoaa digaula ga hai nia mee aanei.
JHN.16.4	“Au digi hagi adu nia mee aanei i taamada, idimaa, au nogo i godou baahi. 
JHN.16.5	Malaa, dolomeenei gei au ga hana gi mee dela ne hagau mai au, gei tangada i goodou e heeu mai gi di au be au e hana gi hee ai. 
JHN.16.6	Di manawa gee gu haga honu godou manawa, i di au ne hagi adu gi goodou nia mee aanei. 
JHN.16.7	Au e hagi adu gi goodou di tonu: Dogu hana le e humalia adu gi goodou, idimaa, maa au hagalee hana, gei Di Hagamaamaa la hagalee hanimoi gi goodou. Maa au ga hana, gei au ga hagau mai a mee gi goodou. 
JHN.16.8	Mee ga hanimoi, ga haga donu digau i henuailala, bolo ginaadou e hai gee i di huaidu, i di mee dela e donu, mo i di hagi aga a God. 
JHN.16.9	Digaula e hai gee i di huaidu, idimaa, digaula e de hagadonu au. 
JHN.16.10	Digaula e hai gee i di hai o di mee dela e donu, idimaa, au ga hana gi Tamana, gei goodou ga deemee di mmada mai gi di au labelaa. 
JHN.16.11	Digaula e hai gee i di hagi aga, idimaa, di tagi o henuailala la gu hagi aga. 
JHN.16.12	Nia mee logowaahee i golo belee helekai iei au adu gi goodou, gei e haingadaa huoloo di donu ginai goodou dolomeenei. 
JHN.16.13	Gei di Hagataalunga dela e donu ga hanimoi, ga dagi goodou gi nia mee huogodoo ala e donu. Mee hagalee helekai aga hua i deia. Mee e haga modongoohia aga hua ana mee ala ne hagalongo ginai, ga hagi adu gi goodou nia mee ala ga loomoi. 
JHN.16.14	Mee ga haga madamada au, idimaa, mee ga kae agu helekai, ga hagi adu gi goodou. 
JHN.16.15	Nia mee huogodoo ala e hai mee ginai Tamana, go agu mee. Deelaa laa au ne helekai bolo di Hagataalunga ga kae agu mee e wanga gi mee, ga hagi adu gi goodou.
JHN.16.16	“Di madagoaa dulii, gei goodou ga de gidee au, gei i muli di madagoaa dulii, gei goodou ga gidee au.” 
JHN.16.17	Hunu daangada i ana dama agoago ga heheeu i nadau mehanga, “Di mee hai bolo aha deenei? Mee gu helekai bolo i muli di madagoaa dulii, gei gidaadou ga de gidee a mee, gei i muli di madagoaa dulii, gei gidaadou ga gidee a mee. Mee gu helekai labelaa boloo: Idimaa, au ga hana gi Tamana. 
JHN.16.18	Di madagoaa dulii deenei le e hai bolo aha? Gidaadou e de iloo be mee e helekai bolo aha!” 
JHN.16.19	Jesus gu modongoohia bolo digaula belee hai nadau heeu, malaa, gei mee ga helekai adu gi digaula, “Au ne helekai boloo: Di madagoaa dulii, gei goodou ga de gidee au, gei i muli di madagoaa dulii, gei goodou ga gidee au. Deenei di mee e heheeu i godou mehanga? 
JHN.16.20	Au e hagi adu gi goodou i di tonu: Goodou ga tangitangi ge manawa gee, gei henuailala ga tentene. Goodou ga lodo huaidu, gei godou lodo huaidu ga huli ga tentene. 
JHN.16.21	Di madagoaa di ahina ma ga hoohoo ga haanau, mee e manawa gee, idimaa, dono madagoaa haga mmaemmae la gu dau mai. Gei di madagoaa di tama gu haanau, mee gu de langahia dono mmaemmae, idimaa, mee gu tentene, bolo di tama la gu haanau mai gi henuailala. 
JHN.16.22	E hai labelaa be goodou. Dolomeenei gei goodou e lodo huaidu, gei au ga heetugi adu labelaa gi goodou, gei godou manawa ga honu i di tentene. Tangada e mee di daa gi daha di godou tentene ai. 
JHN.16.23	Di laangi dela ma ga dae mai, goodou hagalee dangi mai i dahi mee. Au e hagi adu gi goodou di tonu: Tamana ga dugu adu gi goodou di godou mee ga dangi ai i dogu ingoo. 
JHN.16.24	Ga dae mai gi dolomeenei, goodou digi tangi mai i dahi mee i dogu ingoo. Dangidangi, goodou ga hai mee ginai, godou tentene la ga dohu.
JHN.16.25	“Au gu hai hegau i nia ala kai belee hagi adu gi goodou nia mee aanei, gei di madagoaa ga dae mai, gei au ga hagalee hai hegau gi nia ala kai. Au ga helekai adu gi goodou haga madammaa i Tamana. 
JHN.16.26	Di laangi ga dau mai, gei goodou ga tangi gi mee i dogu ingoo. Au hagalee helekai bolo au ga dangi gi mee i goodou, 
JHN.16.27	idimaa, ma go Tamana dela e aloho i goodou. Mee e aloho i goodou, idimaa, goodou e aloho i di au, gei goodou ne hagadonu bolo au ne hanimoi i baahi o God. 
JHN.16.28	Au ne hanimoi i baahi Tamana gi henuailala. Gei dolomeenei au ga hagatanga i henuailala, ga hana gi baahi Tamana.” 
JHN.16.29	Gei ana dama agoago ga helekai gi mee, “Dolomeenei goe gu helekai madammaa, hagalee hai hegau nia ala kai. 
JHN.16.30	Dolomeenei gimaadou gu iloo, bolo goe e iloo nia mee huogodoo. Goe hagalee hiihai gi tangada e hai adu ana heeu. Di mee deenei e hai gimaadou gi hagadonu bolo goe ne hanimoi i baahi o God.” 
JHN.16.31	Jesus ga helekai gi digaula, “Goodou gu hagadonu laa dolomeenei? 
JHN.16.32	Di madagoaa ga dau mai, gei gu i kinei, gei goodou huogodoo ga maaheu, tangada nei mo tangada nei ga hana gi dono hale donu. Gei au ga dubu modogoau. Au hagalee modogoau hua, idimaa, Tamana le e madalia au. 
JHN.16.33	Au ne hagi adu gi goodou nia mee aanei, bolo gi noho goodou i di aumaalia, i di godou hagadaubuni mai gi di au. Henuailala ga hagaduadua goodou, malaa goodou gi manawa maaloo! Au gu aali i henuailala!”
JHN.17.1	I muli ana helekai aanei, Jesus ga mmada gi nua gi di langi, ga helekai, “Tamana, di madagoaa gu dau mai. Haga uda ina di madamada gi di Tama, gei di Tama ga haga madamada Goe. 
JHN.17.2	I doo haga uda ang gi deia di mogobuna di dagi nia daangada huogodoo, bolo gi mee ai dana wanga di mouli dee odi gi digau huogodoo ala ne dugu anga kooe gi deia. 
JHN.17.3	Gei di mouli dee odi, dono hadinga e hai bolo gi iloo( -ginaadou) goe, go di God e donu hua e dahi, gi iloo Jesus Christ dela ne hagau mai kooe. 
JHN.17.4	Au gu haga modongoohia doo madamada i henuailala. Au gu haga lawa dagu hegau dela ne gaamai kooe bolo gi heia. 
JHN.17.5	Tamana! Haga madamada ina au i mua oo hadumada dolomeenei, di madamada dela nogo i dogu baahi i mua henuailala ne hai.
JHN.17.6	“Au gu haga modongoohia goe gi au daangada ala ne dugu mai gi di au i henuailala. Nia daangada ni aau, gei goe ne dugu mai digaula gi di au. Digaula gu daudali au helekai, 
JHN.17.7	gei dolomeenei digaula gu iloo bolo nia mee huogodoo ala ne gaamai kooe, la ne lloomoi i doo baahi. 
JHN.17.8	Au gu wanga gi digaula nia agoago ala ne gaamai kooe gi di au, gei digaula gu kae nia maa. Digaula gu iloo bolo ma e donu bolo au ne hanimoi i doo baahi, gei gu hagadonu, bolo goe ne hagau mai au. 
JHN.17.9	Au e dalodalo i digaula. Au hagalee dalodalo i digau henuailala hagatau, gei au e dalodalo hua i digau ala ne gaamai kooe gi di au, i digaula nia dama ni aau. 
JHN.17.10	Agu mee huogodoo nia mee ni aau, gei au mee huogodoo nia mee ni aagu. Gei dogu madamada gu modongoohia aga mai i nadau baahi. 
JHN.17.11	Dolomeenei, gei au ga hanadu gi di goe. Au ga hagalee noho i henuailala, gei digaula e noho i henuailala. Meenei dogu Damana Dabu! Benabena ina digaula i nia mahi o doo ingoo, di ingoo dela ne gaamai kooe gi di au, gi hai ai digaula di mee hua e-dahi, gadoo be goe mo au ala e dahi. 
JHN.17.12	Dogu madagoaa nogo i baahi digaula, au nogo benebene digaula i nia mahi o doo ingoo, go di ingoo dela ne gaamai kooe gi di au. Au nogo madamada humalia i digaula, tangada digaula ne ngala ai, dela hua go tangada dela gu haga ingoo bolo e ngala, gi donu ai nia helekai o di Beebaa Dabu.
JHN.17.13	Dolomeenei gei au ga hanadu, gei au e helekai nia mee aanei i henuailala, bolo gi honu dogu tene i lodo nadau manawa. 
JHN.17.14	Au gu wanga gi digaula au agoago, gei digau henuailala e de hiihai gi digaula, idimaa, digaula hagalee digau ni henuailala, gadoo be au dela hagalee tangada ni henuailala. 
JHN.17.15	Au hagalee dangi adu bolo goe gi daawa digaula gi daha mo henuailala, gei au e dangi adu bolo goe gi benabena ina digaula gi daha mo tangada haga magiaa. 
JHN.17.16	Digaula hagalee digau ni henuailala, gadoo be au dela hagalee tangada ni henuailala. 
JHN.17.17	Haga dabu ina digaula adu gi di goe gi di tonu. Au helekai la go di tonu. 
JHN.17.18	Au ne hagau digaula gi lodo henuailala, gadoo be dau hagau mai au gi lodo henuailala. 
JHN.17.19	Au e hagadabu au adu gi di goe i digaula, bolo gi donu di hagadabu digaula adu gi di goe.
JHN.17.20	“Au hagalee dalodalo hua i agu dama agoago, gei Au e dalodalo labelaa i digau ala e hagadonu Au mai nadau agoago. 
JHN.17.21	Au e dalodalo, digaula huogodoo gi hai hua di mee e dahi. Meenei Tamana, digaula belee hai gi noho i tau lodo, be goe dela i ogu lodo, gei au i oo lodo. Digaula belee hai gi hai hua di mee e dahi, gei digau henuailala ga hagadonu bolo ma kooe dela ne hagau mai au. 
JHN.17.22	Au ne wanga gi digaula di madamada dela ne gaamai kooe gi di au, bolo gi hai digaula di mee e dahi, be gidaua ala gu hai di mee e dahi. 
JHN.17.23	Au i nadau lodo, gei goe i ogu lodo, gei digaula gi hai hua di mee e dahi, gi hai digau henuailala gi iloo bolo ma kooe dela ne hagau mai au, ge e aloho i digaula, be doo aloho i di au. 
JHN.17.24	Meenei Tamana, goe ne dugu mai digaula gi di au. Au e hiihai bolo digaula gi madalia au i di gowaa dela e noho iei au, gi gidee ginaadou ogu madamada, go nia madamada ala ne dugu mai kooe gi di au, i doo aloho i di au i mua di hai o henuailala. 
JHN.17.25	Meenei Tamana dela e donu, digau henuailala e de iloo goe, gei au e iloo goe. Gei digau aanei gu iloo bolo ma kooe dela ne hagau mai au. 
JHN.17.26	Au ne haga modongoohia aga goe gi digaula, gei au ga duudagi hua beelaa, bolo di aloho dela ne gaamai kooe gi di au, la gi noho i nadau lodo, gei au gi noho labelaa i nadau lodo.”
JHN.18.1	I muli ana dalodalo aanei, Jesus mo ana dama agoago ga hula laa lodo tama monowai Kidron. Gei di maa di hadagee i di gowaa deelaa, Jesus mo ana dama agoago ga hula gi golo. 
JHN.18.2	Malaa, Judas, dela ga hagi aga a Jesus, e iloo ia di gowaa deelaa, idimaa, nia madagoaa e logo Jesus mo ana dama agoago e nnoo mau e heheetugi i di gowaa deelaa. 
JHN.18.3	Malaa, Judas ga hana gi di hadagee deelaa, e lahi ana gau dauwa o Rome, mono gau hagaloohi di Hale Daumaha ala ne hagau go nia dagi hai mee dabu mo nia Pharisee. Digaula gu ulu nadau goloo dauwa, e kae nadau malama mono lama ulaula. 
JHN.18.4	Jesus le e iloo nia mee huogodoo ala ga hai ang gi deia, geia ga duu mai gi digaula, ga helekai, “Ma koai dela e halahala go goodou?” 
JHN.18.5	Digaula ga helekai gi mee, “Jesus o Nazareth.”
JHN.18.5	Jesus ga helekai, “Au go mee.”
JHN.18.5	Gei Judas dela ga hagi aga a mee, le e duu i baahi digaula. 
JHN.18.6	Di madagoaa Jesus ne helekai gi digaula boloo, “Au go mee,” digaula ga mmaanege gi muli, ga tinga laa hongo nia gelegele. 
JHN.18.7	Jesus ga heeu labelaa gi digaula, “Ma koai dela e halahala go goodou?”
JHN.18.7	Digaula ga helekai, “Jesus o Nazareth.” 
JHN.18.8	Jesus ga helekai, “Au gu lawa di hagi adu gi goodou bolo au go mee. Maa goodou e halahala au, hagau ina digau aanei gi hula.” 
JHN.18.9	Mee ne helekai beenei, bolo gi donu ana helekai ala ne helekai, “Tamana, ma tangada e dahi i au daangada ne gaamai gi di au ne ngala ai.” 
JHN.18.10	Simon Peter dana hulumanu dauwa, ga dahi aga di maa, ga tuu talinga baahi gau donu o di hege tagi hai mee dabu. Di ingoo di hege deelaa, la go Malchus. 
JHN.18.11	Jesus ga helekai gi Peter, “Dugua dau hulumanu gi dono lohongo! Goe e hagabau bolo au hagalee belee inu di ibu o di hagaduadua Tamana dela belee gaamai gi di au?”
JHN.18.12	Nia gau dauwa o Rome mo nadau dagi dauwa, mo digau hagaloohi o Jew ga kumi Jesus, ga lawalawa, 
JHN.18.13	ga lahi a mee matagidagi gi Annas. Go mee dela tamana dauaga a Caiaphas, dela di tagi aamua hai mee dabu di ngadau deelaa. 
JHN.18.14	Ma go Caiaphas dela ne helekai hagamaamaa digau o Jew bolo ma koia e humalia tangada hua e dahi e made ang gi nia daangada huogodoo.
JHN.18.15	Simon Peter mo tama agoago dela i golo ga loo adu i muli o Jesus. Di tagi aamua hai mee dabu e modongoohia tama agoago dela i golo. Tama agoago deelaa gu hana madalia a Jesus gi lodo di abaaba di hale tagi aamua hai mee dabu. 
JHN.18.16	Peter le e duu hua i malaelae baahi di bontai, gei tama agoago dela e modongoohia di tagi hai mee dabu, ga hana gi muli ga helekai gi di ahina dela i di bontai, ga laha mai a Peter gi lodo. 
JHN.18.17	Tama ahina nogo i di ngudu di bontai ga heeu gi Peter, “Ma kooe tangada e dahi i nia dama agoago a taane deelaa!”
JHN.18.17	Peter ga helekai, “Deeai, hagalee ko au!” 
JHN.18.18	Di madagoaa gu magalillili huoloo, gei nia hege mono gau hagaloohi ne akaa di nadau ahi belee haga mahana ginaadou, gei Peter ga hanadu, ga duu i baahi digaula belee haga mahana.
JHN.18.19	Di tagi aamua hai mee dabu e heheeu gi Jesus i di gili nia dama agoago a maa mo nia agoago a maa. 
JHN.18.20	Jesus ga helekai gi mee, “Au nogo helehelekai hua haga mmaa gi digau huogodoo. Au nogo agoago i lodo nia synagogee mo i lodo di Hale Daumaha i nia gowaa ala e lloomoi nia daangada gi di gowaa e dahi. Au digi helekai hagammuni. 
JHN.18.21	Malaa, au heeu le e hagi mai eimaha? Heeu gi nia daangada ala ne longono ginaadou au. Heeu gi digaula be au ne helekai gi digaula bolo aha. Digaula e iloo agu helekai.” 
JHN.18.22	Di madagoaa Jesus ne helekai beenei, tangada hagaloohi dela e duu i baahi o mee ga paa a Jesus, ga helekai, “Deenaa hua dau helekai e helekai gi tangada aamua hai mee dabu?” 
JHN.18.23	Jesus ga helekai gi mee, “Maa au gu helekai hala, haga modongoohia ina gi digau huogodoo aanei di hala deelaa. Maa au e donu hua, malaa goe ne paa au eiaha?” 
JHN.18.24	Annas ga lahi a mee gi Caiaphas, go tagi aamua hai mee dabu, gei mee e lawalawa huaigolo.
JHN.18.25	Peter le e duu hua i golo, e haga mahanahana, gei digau ala i golo ga helekai gi mee, “Kooe labelaa tangada e dahi i nia dama agoago taane deelaa!”
JHN.18.25	Gei Peter ga haga de iloo ia, ga helekai, “Deeai, hagalee ko au!” 
JHN.18.26	Tangada e dahi i nia hege tagi aamua hai mee dabu, e dangada gi taane dela ne tuu dono dalinga go Peter, ga helekai aga, “Au gu mmada adu gi di goe madalia a mee i lodo di hadagee!” 
JHN.18.27	Peter ga helekai labelaa, “Deeai!” Di madagoaa hua deelaa, teduu ga wolo.
JHN.18.28	Heniheni loo, gei digaula ga lahi a Jesus i di hale o Caiaphas gi di hale gobinaa. Gei digau o Jew la digi ulu gi lodo di gowaa deelaa, idimaa, digaula belee haga madammaa gi mee ginaadou di miami Tagamiami Pasoobaa. 
JHN.18.29	Pilate ga ulu gi malaelae, ga heeu, “Goodou e hai bolo taane deenei le e hala di aha?” 
JHN.18.30	Digaula ga helekai gi mee, “Gimaadou hagalee laha mai a mee gi di goe, maa mee digi hai dana hala.” 
JHN.18.31	Pilate ga helekai gi digaula, “Lahia a mee, gabunga ina gi hai be godou haganoho donu.”
JHN.18.31	Digaula ga helekai gi mee, “Gimaadou digi dumaalia ginai e daaligi tangada gi made.” 
JHN.18.32	(Di hai deenei ne hai bolo gi donu ai telekai a Jesus dono haga modongoohia aga di hagadilinga made dela ga made ieia.)
JHN.18.33	Pilate ga ulu gi lodo dono hale, ga gahigahi a Jesus, ga heeu gi mee, “Ma kooe dela go di king o digau o Jew?” 
JHN.18.34	Jesus ga heeu, “Di heeu deenaa ne hanimoi i doo baahi, be hunu daangada ne hagi adu au gi di goe?” 
JHN.18.35	Pilate ga helekai, “Goe hagabau bolo au tangada o Jew? Oo daangada donu mo nia dagi hai mee dabu ala ne laha mai goe gi di au. Goe ne hai dau aha?” 
JHN.18.36	Jesus ga helekai, “Dogu henua la hagalee ni henuailala. Maa dogu henua la ni henuailala, digau ala e daudali au, gu heebagi gi dee lahi au gi digau aamua o Jew. Dogu henua la hagalee ni henuailala.” 
JHN.18.37	Gei Pilate ga heeu gi mee, “Malaa goe di king?”
JHN.18.37	Jesus ga helekai gi mee, “Goe dela e helekai bolo au di king. Au ne haanau ge ne hanimoi gi henuailala gi tadinga hua e dahi belee haga modongoohia di tonu. Be koai hua tangada ni di tonu, geia e hagalongo mai gi di au.” 
JHN.18.38	Pilate ga heeu, “Di tonu la di aha?”
JHN.18.38	Pilate ga hana gi malaelae gi baahi digau o Jew, ga helekai gi digaula, “Au digi gida dagu mee e hagahuaidu iei mee. 
JHN.18.39	Nnangaa hai godou mouli, au e wwede tangada e dahi i digau lawalawa i di madagoaa nia Pasoobaa huogodoo. Goodou e hiihai au gi haga mehede ina adu gi goodou di king o digau o Jew?” 
JHN.18.40	Digaula ga wwolo gi nua gi telekai a maa, ga helekai, “Deeai! Hagalee go mee! Gimaadou e hiihai gi Barabbas (Barabbas la tangada huaidu).
JHN.19.1	Gei Pilate ga lahi a Jesus belee haga mamaawa. 
JHN.19.2	Nia gau dauwa ga hai di nadau hau king gi di manga laagau duduia, ga dugu gi hongo di libogo o maa, ga haga ulu a mee gi di gahu mmee uli, 
JHN.19.3	ga mmaanege mai ga helekai gi mee, “Di king o digau o Jew, goe gi mouli ga hana hua beelaa!” Digaula ga paapaa a mee. 
JHN.19.4	Pilate ga ulu labelaa gi malaelae, ga helekai gi digau dogologo, “Mmada, au ga laha mai a mee gi kinei gi gidee goodou bolo au e deemee di gida dagu mee belee haga huaidu a mee.” 
JHN.19.5	Gei Jesus ga ulu mai gi malaelae e ulu di hau duduia mo di gahu gono uli, Pilate ga helekai gi digaula, “Mmada! Deenei taane!” 
JHN.19.6	Di madagoaa nia dagi hai mee dabu mono gau hagaloohi di Hale Daumaha ne gidee a mee, digaula ga wwolo, “Daudaulia a mee! Daudaulia a mee!”
JHN.19.6	Pilate ga helekai gi digaula, “Goodou bida lahia a mee, daudaulia. Au digi gida dagu mee belee haga huaidu a mee.” 
JHN.19.7	Digau o Jew ga helekai, “Di madau haganoho i golo, bolo taane deenaa le e hai gi made, idimaa, mee e helekai bolo ia di Tama ni God.” 
JHN.19.8	Di madagoaa Pilate ne hagalongo gi nia helekai aanei, geia gu madagu huoloo, 
JHN.19.9	ga ulu labelaa gi lodo dono hale, ga heeu labelaa gi Jesus, “Goe tangada mai hee?”
JHN.19.9	Gei Jesus digi helekai. 
JHN.19.10	Pilate ga helekai gi mee, “Goe hagalee helekai mai gi di au? Maanadu ina ogu mogobuna i golo e wwede goe, mo e daudau goe?” 
JHN.19.11	Jesus ga helekai, “Goe oo mogobuna i ogu nua ne gowadu go God. Gei tangada dela ne gowadu au gi di goe, la koia gu ihala gi nonua.” 
JHN.19.12	Di madagoaa Pilate ne longono ia nia helekai aanei, geia ga hagamaanadu dana hai belee hagamehede a Jesus, gei digau o Jew ga wwolowwolo ga helekai, “Maa goe ga hagamehede a mee, le e haga modongoohia, bolo goe hagalee di hoo ni di king damana o Rome, go Caesar. Tangada dela e helekai bolo ia di king, le e hai baahi gi di king o Rome!” 
JHN.19.13	Di madagoaa Pilate ne longono ia nia helekai aanei, geia ga lahi a Jesus gi malaelae, ga noho gi lala gi hongo di lohongo gangada hai gabunga, i di gowaa dela e haga ingoo bolo di “Baba hadu” (e haga ingoo i telekai Hebrew bolo “Gabbatha”). 
JHN.19.14	Di laangi deelaa la di laangi i mua di Pasoobaa, i mua di oodee. Pilate ga helekai gi digau o Jew, “Deenei di godou king!” 
JHN.19.15	Digaula ga wwolo gi mee, “Daaligidia a mee gi made! Daaligidia a mee gi made! Daudaulia a mee!”
JHN.19.15	Pilate ga heeu gi digaula, “Goodou e hiihai bolo au gi daudaulia di godou king?
JHN.19.15	Gei nia dagi hai mee dabu ga helekai gi mee, “Di madau king le e dahi hua, go di king damana o Rome!” 
JHN.19.16	Gei Pilate ga wanga Jesus gi digaula bolo gi daudaulia gi nua.
JHN.19.16	Digau dauwa ga lahi a Jesus. 
JHN.19.17	Mee ga hana, e aamo dono loobuu, ga dau adu gi di gowaa dela e haga ingoo bolo “Di Gowaa Hangaibu Libogo” (e haga ingoo i telekai Hebrew bolo 
JHN.19.18	Deelaa di gowaa ne daudau iei mee mono daane dogolua, tangada e dahi i di baahi gau donu, tangada e dahi i di baahi gau ihala, gei Jesus i mehanga meemaa. 
JHN.19.19	Pilate ne hihi dana haga iloo, ga dogi gi hongo di loobuu, “Jesus o Nazareth, di king o digau o Jew.” 
JHN.19.20	Digau o Jew dogologowaahee gu dau di maa, idimaa, di gowaa dela e daudau ai Jesus, la hagalee mogowaa i di waahale. Di haga iloo le e hihi i nia helekai Hebrew, Latin mo Greek. 
JHN.19.21	Nia tagi hai mee dabu ga helekai gi Pilate, “Hudee hihia bolo “Di king o digau o Jew”. Hihia bolo “Taane deenei ne bida helekai boloo, Au go di king o digau o Jew”. 
JHN.19.22	Pilate ga helekai gi digaula, “Agu mee ala gu lawa di hihi, le e dugu hua beelaa.” 
JHN.19.23	I muli hua digau dauwa ne daudau a Jesus, gei digaula ga kae nia goloo o maa, ga wwae haa, tuhongo e dahi ni tangada dauwa e dahi. Digaula ga daa di gahu la tua o maa. Di gahu dela ne hai hua gi di gahu e dahi, ono duudagi ai. 
JHN.19.24	Digau dauwa ga helehelekai i nadau mehanga, “Gidaadou hagalee hahaahi di maa. Gidaadou e hudihudi be di maa koai dela e hai mee gi di maa.”
JHN.19.24	Deenei la ne hai bolo gi kila nia helekai di Beebaa Dabu:
JHN.19.24	“Digaula gu duwwe ogu goloo i ginaadou, ge gu hudihudi i dogu gahu la tua.”
JHN.19.24	Gei deenei di mee ne hai go digau dauwa.
JHN.19.25	Nia daangada ala e tuu hoohoo gi di loobuu o Jesus, la go tinana o maa, tuaahina ahina tinana o maa, mo Mary di lodo o Clopas, mo Mary mai Magdala. 
JHN.19.26	Jesus gu gidee ia dono dinana mo dana dama agoago dela e aloho ieia ala e tuu i golo, ga helekai gi dono dinana, “Mee go dau dama daane.” 
JHN.19.27	Nomuli, gei mee ga helekai gi dana dama agoago, “Deenaa doo dinana.” Di madagoaa deelaa, gei tama agoago deelaa ga lahi tinana o Jesus gi dono hale belee noho i dono baahi.
JHN.19.28	Jesus gu modongoohia ia bolo nia mee huogodoo gu lawa, gei mee ga helekai, “Au gu hiieinu,” bolo gi kila nia helekai di Beebaa Dabu.
JHN.19.29	Di boolo nogo i golo e honu i nia waini hui ngoohia. Digaula ga daalo di nadau liimi gi lodo, ga nnoo gi di gili di laagau hisop, ga togo gi nia malau ngudu o maa. 
JHN.19.30	Jesus ga inu nia waini aalaa, ga helekai, “Ma gu lawa!”
JHN.19.30	Geia ga bala dono libogo gi mua, ga made.
JHN.19.31	Nia dagi o digau o Jew ga dangi gi Pilate, bolo gi dumaalia ang gi ginaadou gi hadihadia nia wae o digau ala gu daudau gi nua, gi dugu ia labelaa nia huaidina digaula gi daha mo nia loobuu. Digaula ne tangi gi mee, idimaa, di laangi deenei la di lima laangi, gei digaula e de hiihai bolo nia huaidina digaula e daudau huaigolo i lodo di Laangi Sabad, idimaa, di Laangi Sabad deelaa la di laangi e dabu. 
JHN.19.32	Digau dauwa ga hula, ga hadihadi nia wae o tangada dela ne daudau matagidagi mo nia wae taane ne daudau madalia a Jesus. 
JHN.19.33	Malaa digaula ga loomoi gi Jesus ga modongoohia bolo mee gu made, gei digaula digi hadihadia nia wae o maa. 
JHN.19.34	Dahi dangada dauwa ga daalo di baahi o Jesus gi taalo, gei nia dodo mono wai gu hali mai. 
JHN.19.35	(Taane dela ne gidee ia nia mee aanei, gu haga modongoohia nia maa bolo gi hagadonu goodou. Nia helekai a maa le e donu, gei mee e iloo ia bolo ia e helekai donu.) 
JHN.19.36	Nia mee aanei la ne hai belee haga kila nia helekai di Beebaa Dabu: “Di iwi e dahi i ono iwi e mooho ai.”
JHN.19.37	Di gubu labelaa e dahi i golo, e helekai: “Nia daangada ga mmada gi mee ne daalo go digaula.”
JHN.19.38	I muli nia mee aanei, Joseph, tangada mai di guongo o Aremethea, ga helekai gi Pilate, be ia e mee di kae tuaidina o Jesus. (Joseph la tangada hai hegau ni Jesus, malaa mee hagammuni ia, idimaa, mee e madagu i nia dagi o digau o Jew.) Pilate ga helekai gi mee, bolo mee e mee di kae tuaidina o maa, malaa Joseph ga hana ga kae tuaidina o maa. 
JHN.19.39	Nicodemus, taane dela ne hana gi baahi o Jesus dahi boo, ga hana madalia a Joseph, e kae ana pauna lolo kala e mada hidu maa lima madalia ia. Nia lolo ala ne unugi gi nia ‘myrrh’ mo nia “aloe”.
JHN.19.40	Nia daane dogolua aanei ga kae tuaidina Jesus, ga didi gi di gahu lenge mono lolo kala, gi hai be di hai o digau o Jew e hagatogomaalia tuaidina dangada e danu. 
JHN.19.41	Di hadagee i golo i di gowaa ne daudau ai Jesus gi di loobuu, gei taalunga i lodo tadagee deelaa digi dugu loo tangada nolodo. 
JHN.19.42	Idimaa di laangi deelaa la i-mua di Laangi Sabad, gei di lua deelaa le e hoohoo, meemaa ga dugu tuaidina o maa i golo.
JHN.20.1	Luada loo di laangi tabu, gei di maa e bouli huaigolo, gei Mary mai Magdala ne hana gi taalunga, ga gidee ia di hadu o taalunga la gu daa gi daha. 
JHN.20.2	Gei mee ga lele gi Simon Peter mo dono ehoo dama agoago dela e aloho iei Jesus, ga helekai gi meemaa, “Digaula gu lahi di Tagi gi daha mo taalunga, gei gimaadou e de iloo di gowaa digaula ne dugu a mee!” 
JHN.20.3	Gei Peter mo tangada agoago dela i golo ga hula gi taalunga. 
JHN.20.4	Meemaa dogolua le e llele, gei di hoo dama agoago a Peter le koia e lele i Peter, gu dau i taalunga i mua. 
JHN.20.5	Mee ga bala gi lala, ga mmada gi di gahu lenge, gei mee digi ulu gi lodo. 
JHN.20.6	Simon Peter dela ne daudali mai a mee, ga dau adu gi taalunga deelaa, ga ulu gi lodo, ga mmada gi di gahu lenge dela e moe i lodo, 
JHN.20.7	di gahu dela nogo didi di libogo o Jesus la hagalee i baahi di gahu lenge deelaa, e wini e dugu i tuai gowaa. 
JHN.20.8	Gei tama agoago dela ne dau i taalunga i mua, gu ulu gi lodo labelaa, gu mmada, gu hagadonu. 
JHN.20.9	(Meemaa digi modongoohia nia helekai di Beebaa Dabu ala e helekai bolo mee e hai loo gi mouli aga i di made.) 
JHN.20.10	Gei nia dama agoago aalaa ga hula gi muli gi nau hale.
JHN.20.11	Mary e duu i malaelae taalunga e dangidangi. Di madagoaa hua dela e dangidangi iei mee, gei mee ga bala gi lala, ga mmada adu gi lodo taalunga, 
JHN.20.12	ga gidee nia daangada di langi dogolua e ulu nau goloo kene, e noho i di gowaa dela nogo dugu Jesus. Tangada e dahi i libogo, gei di hoo o maa i wae. 
JHN.20.13	Meemaa ga heeu gi Mary, “Di ahina nei, goe e dangidangi di aha?”
JHN.20.13	Gei Mary ga helekai gi meemaa, “Digaula gu lahi dogu Dagi gi daha, gei au e de iloo eau be digaula ne dugu a mee i hee!” 
JHN.20.14	Mee ne helekai beenei, ga huli, ga mmada gi Jesus e duu i dono baahi, digi iloo bolo ma go Jesus. 
JHN.20.15	Jesus ga heeu gi mee, “Di ahina nei, goe e dangidangi di aha? Ma koai dela e halahala kooe?”
JHN.20.15	Gei Mary e hagabau bolo mee go tangada hai hadagee, geia ga helekai gi mee, “Meenei, ma kooe dela ne lahi a mee? Hagia mai di gowaa ne dugu a mee, au ga hana e lahi a mee.” 
JHN.20.16	Jesus ga gahi a mee, “Mary.”
JHN.20.16	Gei Mary ga huli adu gi mee, ga helekai gi mee i telekai Hebrew, 
JHN.20.17	Jesus ga helekai gi mee, “Hudee bili mai, idimaa, au digi hana gi baahi dogu Damana. Hana gi baahi ogu duaahina, hagi anga ina gi digaula, bolo au ga hana gi baahi o mee dela go dogu Damana, mo di nadau Damana, go dogu God, mo di nadau God.” 
JHN.20.18	Mary mai Magdala ga hana, ga hagi ang gi nia dama agoago a maa bolo ia gu gidee di Tagi, mee ga hagi ang gi digaula nnelekai a maa ala ne hai ang gi deia.
JHN.20.19	Hiahi hua di laangi tabu deelaa, gei nia dama agoago a Jesus la ne dagabuli mai gi lodo di hale tai, idimaa, digaula e mmaadagu i digau aamua o Jew. Gei Jesus ga hanimoi, ga duu i nadau mehanga, ga helekai, “Di aumaalia gi madalia goodou.” 
JHN.20.20	I muli hua dana helekai deenei, gei mee ga haga mmada digaula gi ono lima mo dono baahi. Gei nia dama agoago a maa gu tentene huoloo i di nadau gidee ginaadou di Tagi. 
JHN.20.21	Jesus ga helekai labelaa gi digaula, “Di aumaalia gi madalia goodou. Gadoo be dogu Damana dela ne hagau mai au, gei au e hagau labelaa goodou.” 
JHN.20.22	Mee ga dogi gi hongo digaula, ga helekai, “Goodou kae ina di Hagataalunga Dabu. 
JHN.20.23	Maa goodou ga dumaalia gi nia huaidu o nia daangada, gei nadau huaidu la gu maahede. Maa goodou hagalee dumaalia gi digaula, gei nia huaidu digaula la hagalee maahede.”
JHN.20.24	Tangada e dahi i nia dama agoago dilongoholu maa lua, go Thomas (dela e haga ingoo bolo Didymus), nogo hagalee i baahi digaula i di madagoaa Jesus ne hanimoi. 
JHN.20.25	Nia dama agoago ala i golo ga helekai gi mee, “Gimaadou gu mmada gi di Tagi.”
JHN.20.25	Thomas ga helekai gi digaula, “Maa au digi mmada gi nia lohongo baalanga, be e daalo dogu madaalima gi nia lohongo baalanga i ono lima mo dono baahi, au hagalee hagadonu.” 
JHN.20.26	Muli di tabu e dahi, ana dama agoago ne dagabuli labelaa gi lodo di hale deelaa, gei Thomas gu madalia digaula. Nia bontai gu tai, gei Jesus ga duu gi baahi digaula, ga helekai, “Di aumaalia gi madalia goodou.” 
JHN.20.27	Gei mee ga helekai gi Thomas, “Dugua mai doo madaalima, mmada gi ogu lima. Holo ina mai doo lima, daalo gi lodo dogu baahi. Hudee de hagadonu, hagadonu hua!” 
JHN.20.28	Thomas ga helekai gi mee, “Dogu Dagi mo dogu God!” 
JHN.20.29	Jesus ga helekai gi mee, “Goe ne hagadonu idimaa goe dela ne mmada mai? E maluagina go digau ala e hagadonu, gei digi mmada mai.”
JHN.20.30	Jesus ne hai ana mogobuna haga goboina e logo i mua ana dama agago gei digi hihia gi lodo di beebaa deenei. 
JHN.20.31	Gei nia mee aanei la ne hihi, bolo gi hagadonu goodou bolo Jesus la go di Mesaia, go Tama a God. Mai godou hagadonu a mee, goodou ga hai mee gi di mouli.
JHN.21.1	I muli hua nia mee aanei, Jesus ga haga gida gi ana dama agoago labelaa i di tai go Tiberias. Deenei dono hai: 
JHN.21.2	Simon Peter, Thomas (dela e haga ingoo bolo Didymus), Nathanael (tangada mai Cana o Galilee), nia dama Zebedee, mo nia dama agoago dogolua i golo, nogo i di gowaa e dahi. 
JHN.21.3	Simon Peter ga helekai gi digaula, “Au e hana e wagadaha.”
JHN.21.3	Digaula ga helekai, “Gimaadou e hula dalia goe.” Malaa, digaula ga hula i di boodi, gei di boo deelaa, digi kumi nadau iga.
JHN.21.4	Di madagoaa di laa ne hobo, Jesus e duu i tongotai, gei nia dama agoago a maa digi iloo bolo ma go Jesus. 
JHN.21.5	Gei Jesus ga heeu gi digaula, “Digau nei, goodou digi kumi godou iga?”
JHN.21.5	Digaula ga helekai, “Hagalee loo.” 
JHN.21.6	Gei mee ga helekai gi digaula, “Hudua di godou kau gi lala i di baahi gau donu o di boodi, gei goodou ga kumi godou iga.” Malaa, digaula ga hudu di nadau kau gi lala, gu deemee di hudi aga, i di maa gu hontula iga.
JHN.21.7	Tama agoago dela e aloho iei Jesus, ga helekai gi Peter, “Mee go Tagi!” Di madagoaa o Peter ne longono ia bolo ma go Tagi, geia ga didi dono gahu laa daha gi dono gili (idimaa, mee gu liagi gi daha ono goloo), ga hobo gi lodo tai. 
JHN.21.8	Nia dama agoago ala i golo, ga aalo aga di nadau boodi gi tongotai, ga hudi aga di kau honu iga. Digaula hagalee mogowaa i tenua, holongo nia loho e madalima gi daha. 
JHN.21.9	Di nadau dau i tongotai, digaula ga mmada gi di ahi e gaa e dunu nia iga nonua, mono palaawaa. 
JHN.21.10	Jesus ga helekai gi digaula, “Gaamai hunu iga i godou iga ala ne kumi.” 
JHN.21.11	Simon Peter ga hana gi hongo di boodi, ga hudi aga dana kau honu iga llauehaa, e lau madalima maa dolu, gi tongotai. Gei di kau deelaa la gu honu iga huoloo, gei di maa digi mahaa. 
JHN.21.12	Jesus ga helekai, “Lloomoi, miami.”
JHN.21.12	Tangada i ana dama agoago ne heeu gi mee be ia la koai ai, idimaa, digaula gu iloo bolo mee go Tagi. 
JHN.21.13	Jesus ga hanadu, ga dahi aga nia palaawaa, ga wanga gi digaula, ga duwwe labelaa nia iga. 
JHN.21.14	Deenei la di tolu holongo a Jesus ne haga gida gi ana dama agoago i muli dono mouli aga.
JHN.21.15	I muli hua di nadau miami, gei Jesus ga helekai gi Simon Peter, “Simon, tama a John, goe e aloho i di au laa hongo digau aanei?”
JHN.21.15	Gei mee ga helekai, “Uaa, meenei Tagi, goe e iloo hua bolo au e aloho i di goe.”
JHN.21.15	Jesus ga helekai gi mee, “Madamada humalia i agu damaa siibi.” 
JHN.21.16	Mee ga heeu haga lua, “Simon, tama a John, goe e aloho i di au?”
JHN.21.16	Gei mee ga helekai gi Jesus, “Uaa, meenei Tagi, goe e iloo hua bolo au e aloho i di goe.”
JHN.21.16	Jesus ga helekai gi mee, “Madamada humalia i agu siibi.” 
JHN.21.17	Jesus ga heeu haga dolu, “Simon, tama a John, goe e aloho i di au?”
JHN.21.17	Peter gu manawa gee, idimaa, Jesus gu heeu haga dolu gi mee bolo mee e aloho i deia? Gei mee ga helekai gi Jesus, “Meenei Tagi, goe e iloo nia mee huogodoo. Goe e iloo hua bolo au e aloho i di goe.”
JHN.21.17	Jesus ga helekai gi mee, “Madamada humalia i agu siibi. 
JHN.21.18	Au e hagi adu gi di goe di tonu: Doo madagoaa nogo dulii, goe e hau goe e hana gi di gowaa dela e hiihai ginai goe. Doo madagoaa ma ga madua, gei goe ga holo oo lima gi daha, gei tangada ga nnoo oo lima, ga dagi goe gi di gowaa dela e de hiihai di hana ginai goe.” 
JHN.21.19	(Jesus e helekai i nnelekai aanei e haga modongoohia di made a Peter belee gaamai di madamada gi God.)
JHN.21.19	Nomuli, gei Jesus ga helekai, “Daudalia mai au.”
JHN.21.20	Peter ga huli gi muli ga gidee ia tama agoago dela e aloho iei Jesus e daudali ginaua, go mee dela ne menege adu gi Jesus i di madagoaa digaula nogo miami ga heeu, “Meenei Tagi, ma koai dela ga hagi aga goe?”
JHN.21.21	Di madagoaa Peter ne gidee ia a mee, ga heeu gi Jesus, “Meenei Tagi, taane deenei le e hai behee?” 
JHN.21.22	Jesus ga helekai, “Maa au ga hiihai mee gi mouli hua beelaa, ga dae loo gi dogu hanimoi, e hai dana aha adu gi di goe? Daudalia mai au.” 
JHN.21.23	Malaa, di longo gu dele gi digau ala e hagadonu a Jesus, bolo tama agoago Jesus deenei, la hagalee made. Jesus la digi helekai bolo mee hagalee made. Mee ne helekai hua boloo, “Maa au ga hiihai bolo mee gi mouli hua beelaa, ga dae loo gi dogu hanimoi, e hai dana aha adu gi di goe?” 
JHN.21.24	Mee go tama agoago Jesus dela nogo helehelekai i nia mee aanei. Go mee dela ne hihi nia mee aanei gi lala, gei gidaadou gu iloo hua bolo ana helekai le e donu.
JHN.21.25	Jesus gu hai ana mee labelaa e logowaahee. Maa nei bolo ne hihi gi lala hagatau, gei au bolo henuailala hagatau e deemee di daahi nia beebaa ala ma ga hihi ginai nia maa.
ACT.1.1	Meenei Theophilus,
ACT.1.1	I lodo dagu beebaa matagidagi au gu hihi nia mee huogodoo a Jesus ne hai, mono mee a maa ne agoago ai, mai i dono madagoaa ne daamada ne hai ana hegau,
ACT.1.2	ga dae loo gi di laangi mee ne hana gi di langi. Gei i mua dono hana gi di langi, gei mee gu hai ana boloagi i di mogobuna o di Hagataalunga Dabu ang gi nia daane ala ne hilihili go mee belee hai ana gau agoago hagau. 
ACT.1.3	I lodo nia laangi madahaa i muli o Jesus ne made, nnolongo e logo gei mee gu bida haga gida ia gi digaula, ge gu haga modongoohia hagahumalia bolo ia gu mouli. Digaula gu mmada gi mee, gei mee gu helehelekai gi digaula di hai o Tenua o God. 
ACT.1.4	Di madagoaa digaula ne dagabuli gi di gowaa e dahi, gei mee ga helekai gi digaula, “Goodou hudee hula gi daha mo Jerusalem, taalia hua di wanga dehuia dela gu lawa i di hagababa go dogu Damana, gu lawa di hagi adu ko au gi goodou.
ACT.1.5	John gu babdais goodou gi nia wai, gei muli hua nia laangi dulii, gei goodou ga babdais gi di Hagataalunga Dabu.”
ACT.1.6	Di madagoaa digau agoago hagau ne dagabuli mai gi baahi o Jesus, digaula ga heheeu gi mee, “Meenei Tagi, e hai behee, deenei doo madagoaa e haga menege aga Tenua Israel labelaa?” 
ACT.1.7	Gei Jesus ga helekai gi digaula, “Nia madagoaa mono mee huogodoo gu lawa di haganoho mai baahi dogu Damana i ana mogobuna, gei mee hagalee dumaalia adu gi goodou gi iloo nia madagoaa ala e kila aga ai nia mee aanei. 
ACT.1.8	Gei goodou ga haga honu gi di mogobuna i di madagoaa di Hagataalunga Dabu ma ga hanadu gi goodou, gei goodou ga haga modomodongoohia au i Jerusalem, mo lodo Judea hagatau, mo Samaria, ga tugi loo i nia mada o henuailala.”
ACT.1.9	I muli o mee ne helekai beenei, gei mee ga lahi gi di langi. I di nadau daumada a mee, gei di baahi gololangi ga gahu a mee gi de gidee digaula.
ACT.1.10	I di nadau dadaumada adu i lodo di ahiaalangi Jesus e hana gi nua, gei di madagoaa hua deelaa, nia daane dogolua e gahu gi nia gahu kene, e tuu i baahi digaula, 
ACT.1.11	ga helekai, “Goodou digau Galilee, goodou e aha ala e tuu i gono e mmada gi di langi i nua? Ma go Jesus dela gu lahi gi di langi gi daha mo goodou, gei mee ga hanimoi labelaa, be dono hai dela ne mmada ginai goodou e hana gi di langi.”
ACT.1.12	Malaa, digau agoago hagau aalaa, ga hagatanga i di Gonduu Olib, ga hula gi muli gi Jerusalem. Di gonduu deelaa e mogowaa di baahi maele mai di waahale deelaa. 
ACT.1.13	Digaula ga ulu adu gi Jerusalem, ga hula gi di ruum dela mugi nua, di gowaa dela e noho ai digaula: Peter, John, James mo Andrew, Philip mo Thomas, Bartholomew mo Matthew, James tama Alphaeus, Simon di “Patriot”, mo Judas tama James.
ACT.1.14	Nia madagoaa e logo, digaula huogodoo e buni e hai dalodalo, ginaadou mo nia ahina, mo Mary tinana Jesus, mo nia duaahina daane o Jesus.
ACT.1.15	Muli hua nia laangi dulii, digau ala ne hagadonu gu dagabuli gi di gowaa e dahi, huogodoo hoohoo digau e lau madalua. Peter ga duu i-nua, ga helekai, 
ACT.1.16	“Ogu duaahina nei, nia helekai di Beebaa Dabu le e hai loo gi kila, dela di mee di Hagataalunga Dabu ne hai David gi helekai i dana haga modongoohia Judas dela nogo dagi digau ala ne kumi Jesus. 
ACT.1.17	Judas nogo hai di hoo ni gidaadou, i mee dela gu hilihili e hai dana hegau i tadau hegau.” 
ACT.1.18	(Nia bahihadu a Judas ne kumi i dana hegau huaidu, la gu hui dana gowaa. Di gowaa dela ne doo iei mee ga made, ga mooho dagidahi, gei nia mee huogodoo i lodo dono dinae gu malingi mai gi daha.
ACT.1.19	Digau huogodoo ala e noho i Jerusalem, gu longono di mee deenei. Digaula gu haga ingoo di gowaa deenei gi nadau helekai donu bolo 
ACT.1.20	Idimaa, ma gu lawa di hihi i lodo di Beebaa Pisalem boloo,
ACT.1.20	Dono hale gi hai di angaa hale, hudee dumaalia gi dahi dangada gi noho i ono lodo.
ACT.1.20	Gu lawa di hihi labelaa,
ACT.1.20	Wanga ina gi tuai dangada e kae tuhongo hegau a maa.
ACT.1.21+ACT.1.22	Malaa, e humalia belee hilihili taane e dahi, e hula gimaadou e haga modomodongoohia di hai o di mouli aga Jesus. Malaa, taane deenei, e hai gi hai taane mai i lodo digau nogo madalia a Jesus i di madagoaa Jesus nogo i tadau baahi, daamada i di madagoaa John nogo babdais ana daangada, ga dae gi di lahi o Jesus gi di langi gi daha mo gidaaadou.
ACT.1.23	Digaula ga dahi aga nia ingoo nia daane dogolua: Joseph dela e haga ingoo bolo Barsabbas, e haga ingoo labelaa boloo Justus, mo Matthias. 
ACT.1.24	Gei digaula ga dalodalo, “Meenei Tagi, goe dela e iloo nia manawa o nia daangada huogodoo. Hagia mai koai i meemaa dela gu hilihili kooe, 
ACT.1.25	belee hai tangada agoago hagau e pono di lohongo o Judas dela gu hagatanga, gu hana gi di gowaa dela e taau ginai mee.” 
ACT.1.26	Nomuli, gei digaula ga hudu nia hadu ni hihi ginai nia ingoo mee belee hilihili di nadau dangada e dahi i meemaa. Tangada dela ne gila la go Matthias, ga haga puni ang gi digau agoago hagau dilongoholu maa dahi.
ACT.2.1	Di dae mai di laangi Pentikos, digau hagadonu huogodoo, gu dagabuli mai gi di gowaa e dahi.
ACT.2.2	Di madagoaa deelaa, gei di lee mai i di langi e hai be di lee madangi maaloo, gu haga honu lodo di hale hagatau dela e noho ai digaula. 
ACT.2.3	Digaula ga mmada gi nia ulaula ahi i nadau nua, e tale gi tangada nei mo tangada nei ala ne dagabuli i di gowaa deelaa. 
ACT.2.4	Gei digaula huogodoo gu-(haga-)honu i di Hagataalunga Dabu, ga daamada ga leelee nia helekai o nnenua mai i daha, dela di hai o di Hagataalunga Dabu e haga helehelekai digaula. 
ACT.2.5	Hunu gau o Jew e noho i Jerusalem, digaula digau daumaha ala ne loomoi i nia henua huogodoo o henuailala. 
ACT.2.6	I di nadau longono di hagalongoaa deenei, digau dogologo ga mmui mai gi di gowaa deelaa. Digaula gu homouli, idimaa, tangada nei mo tangada nei gu longono nadau helekai ala e helehelekai ai digau hagadonu aalaa. 
ACT.2.7	Malaa, i di nadau goboina huoloo, gei digaula ga helehelekai, “Digau aanei ala e leelee beenei, la digau o Galilee! 
ACT.2.8	Ma e hai behee go tadau hagalongo gi digau aalaa, e leelee i nia helekai o tadau henua donu? 
ACT.2.9	Gidaadou digau mai Parthia, Media, Elam, Mesopotamia, Judea, Cappadocia, Pondus, Asia, 
ACT.2.10	Phrygia, Pamphylia, Egypt, mo mai nia waa henua o Libya ala e hoohoo gi Saerin. Gei hunu gidaadou digau mai Rome: 
ACT.2.11	digau o Jew mo digau tuadimee gu dau gi taumaha o Jew. Gei hunu gau i gidaadou la mai Crete mo Arabia, gidaadou huogodoo gu bida hagalongo hua gi digaula ala e leelee i tadau helekai donu e haga modongoohia aga nia mogobuna haga goboina o God. 
ACT.2.12	Digaula gu goboina, ga heheeu i nadau mehanga, “Ma e hai bolo aha dono hadinga?” 
ACT.2.13	Hunu ginaadou ga haga balumee digaula ga helekai, “Digau hagadonu aalaa le e libaliba!”
ACT.2.14	Peter ga duu aga ngaadahi mo digau agoago hagau dilongoholu maa dahi, ga helekai gi nua, ga daamada ga agoago gi digau dogologo aalaa, “Ogu ihoo o Jew mo goodou huogodoo ala e noho i Jerusalem. Goodou hagalongo gi humalia gi agu helekai, au ga hagi adu tadinga di mee deenei. 
ACT.2.15	Nia daangada aanei la hagalee libaliba be godou hagamamaanadu. Dolomeenei di laa le e hiwa luada. 
ACT.2.16	Malaa, deenei di mee a soukohp Soel ne helekai ai,
ACT.2.17	God ne helekai boloo: deenei dagu mee ga hai i nia laangi muliagi: Au ga llingi ia dogu Hagataalunga gi hongo digau huogodoo. Godou dama daane mono dama ahina ga hagadele agu helekai. Nia dama daane ga hai nadau moe, gei digau mmaadua ga hai nadau midi.
ACT.2.18	I nia laangi aalaa, gei au ga llingi ia dogu Hagataalunga gi hongo agu gau hai hegau, nia daane mo nia ahina, gei digaula ga hagadele agu helekai. 
ACT.2.19	Au ga hai agu mogobuna i di langi, mono hagailongo haga goboina i henuailala. Nia dodo, mo di ahi, mo di huiahi gohu huoloo ga kila aga. 
ACT.2.20	Di laa ga bouli dongoeho, di malama ga huli ga mmee be nia dodo, i mua di laangi aamua madamada dela e hanimoi ai Dimaadua. 
ACT.2.21	Be koai hua dela ga gahigahi di ingoo o Dimaadua mai i lodo dono haingadaa, geia ga hagamouli.
ACT.2.22	“Nia daane o Israel! Hagalongo gi agu helekai aanei: Jesus o Nazareth, dela ne hai mee ginai di mogobuna o God, gu haga modongoohia adu gi goodou nia mogobuna huogodoo ala gu haga modongoohia aga go God i dono baahi. Tangada nei mo tangada nei i goodou gu iloo nia mee aanei, idimaa, nia mee aanei ne hai i godou mua. 
ACT.2.23	Tangada deenei ne gowadu gi goodou, be di manawa o God dela gu lawa di hagatogomaalia, gei goodou ne daaligi a mee i di wanga a mee gi digau huaidu, e daudau gi di loobuu.
ACT.2.24	Gei God gu haga mouli aga a mee, gu hagamehede a mee gi daha mo di mogobuna o di made, idimaa, di made le e deemee di daahi a mee i lodo di made.
ACT.2.25	Deenei di mee David ne helekai ai di hai o maa:
ACT.2.25	Au gu gidee Dimaadua e noho i ogu mua i nia madagoaa huogodoo. Mee e hoohoo mai gi di au, gei au e deemee di tale gi di haingadaa.
ACT.2.26	Malaa, ogu lodo e tentene huoloo, agu helekai e honu i di tentene. Maeaha maa au ga made, gei au dogu hagadagadagagee i golo, 
ACT.2.27	idimaa, goe hagalee diiagi au gi lodo di gowaa o digau mmade, gei goe hagalee diiagi tuaidina dau dangada hai hegau dabu gi bala i lodo taalunga. 
ACT.2.28	Goe gu haga modongoohia mai nia ala e dagi gi di mouli, gei doo noho i dogu baahi ga haga honu au gi di tentene.
ACT.2.29	“Ogu duaahina nei, au e hai loo gi helekai adu gi goodou haga madammaa di hai o tadau damana go king David. Mee ne made, ga danu, gei dono daalunga la i-ginei i tadau baahi, ga dae mai loo gi dolomeenei. 
ACT.2.30	Mee di soukohp, gei mee e iloo di hagababa a God ne hai gi mee: God ne hagamodu ang gi mee bolo ia ga hai tangada mai di madawaawa o David, di king gadoo be David.
ACT.2.31	David gu gidee di hai a God dela ga hai maalia, gei mee ga helekai i di mouli aga o di Mesaia boloo,
ACT.2.31	Di mouli o maa la hagalee diiagi gi lodo di gowaa o digau mmade, gei dono huaidina hagalee bala i lodo taalunga.
ACT.2.32	“God ne haga mouli aga a Jesus mai i di made, gei gimaadou huogodoo ala go digau haga modongoohia ni di mee deenei. 
ACT.2.33	Mee gu haga menege aga gi di baahi gau donu o God, go dono Damana, gei gu hai mee gi di Hagataalunga Dabu be dana hagababa. Gei di godou mee dela e gidee ge e longono dolomeenei, la go dana wanga dehuia dela ne dugu mai gi gimaadou. 
ACT.2.34	Idimaa, hagalee go David dela ne hana gi di langi. Mee ne helekai boloo,
ACT.2.34	Dimaadua gu helekai gi dogu Dagi: Noho i dogu baahi gau donu,
ACT.2.35	ga dae loo gi dogu madagoaa ma ga dugu oo hagadaumee gi lala oo babaawae.
ACT.2.36	“Digau Israel huogodoo la gi iloo humalia bolo ma go Jesus dela daudau go goodou gi di loobuu, go mee dela ne haga gila aga go God ga hai di Tagi mo di Mesaia.”
ACT.2.37	Digaula ga longono gei digaula gu manawa gee huoloo, ga helekai gi Peter mono gau agoago hagau, “Madau duaahina nei, malaa dehee di madau hai ga hai?” 
ACT.2.38	Peter ga helekai, “Tangada nei mo tangada nei i goodou gi bida maliu gi daha mo ono huaidu, gi babdais i di ingoo o Jesus Christ, gei godou huaidu ga maahede, gei goodou ga hai mee gi di wanga dehuia a God, go di Hagataalunga Dabu. 
ACT.2.39	Idimaa, di hagababa a God la ne hai adu gi goodou mo godou dama mo digau huogodoo ala e noho mogowaa, digau huogodoo ala ga gahi go Dimaadua go tadau God ang gi deia.” 
ACT.2.40	Peter ga hai dana hagamaamaa gi digaula, ga agoago hagamaaloo ge hagamahi, ga helekai, “Goodou hula gi daha mo di hagaduadua dela ga wanga gi digau huaidu aanei!” 
ACT.2.41	Nia daangada dogologo gu hagadonu ana agoago, gu babdais, holongo e dolu mana(3,000) daangada ne haga puni gi di buini deelaa i di laangi deelaa. 
ACT.2.42	Digaula gu noho madalia digau agoago hagau, e kabe nadau mee gi digaula, gei gu hai hegau madalia digaula i nia hagamiami mo nia hai dalodalo.
ACT.2.43	E logo nia mee haga goboina ne hai go digau agoago hagau, gei digau huogodoo gu goboina huoloo. 
ACT.2.44	Digau ala e hagadonu, gu buni ge gu hagadau maamaa i nadau goloo ngaadahi.
ACT.2.45	Digaula gu hui nadau goloo mo nadau gowaa gi daha, gu duwweduwwe nia bahihadu i nadau mehanga, hagatau ang gi nadau hagaloale. 
ACT.2.46	Nia laangi huogodoo, digaula e dagadagabuli i lodo di Hale Daumaha, gei e hagadau miami i di gowaa e dahi i nadau hale, mo nadau manawa tentene mo di hila gi lala, 
ACT.2.47	e haga hagaamu a God mo di hagalabagau ina go nia daangada ala i golo. Di laangi nei mo di laangi nei Dimaadua gu hagauda labelaa gi baahi digaula digau ala e haga mouli eIa.
ACT.3.1	Dahi laangi hua, Peter mo John ne hula gi di Hale Daumaha, di laa e dolu i muli di oodee, i di aawaa hai dalodalo. 
ACT.3.2	Taane mmade ono wae mai i dono tomo aga damagiigi e lahalaha ia gi di ngudu di bontai di Hale Daumaha dela e haga ingoo bolo di “Bontai Madamada”, belee madamadau teenedi gi nia daangada ala ma ga ulu gi lodo di Hale Daumaha deelaa. 
ACT.3.3	Taane ga gidee Peter mo John e ulu gi lodo, gei mee ga madau ana bahihadu gi meemaa. 
ACT.3.4	Meemaa ga mmada ia gi mee, gei Peter ga helekai, “Mmada mai gi gimaua!” 
ACT.3.5	Taane deelaa ga huli adu gi meemaa, e haga maanadu bolo meemaa ga wanga nau bahihadu gi deia. 
ACT.3.6	Peter ga helekai gi mee, “Agu teenedi be agu goolo ai, gei au ga gowadu gi di goe di mee dela i dogu baahi. Au e helekai adu gi di goe i di ingoo o Jesus Christ o Nazareth: Duu i-nua, haele!” 
ACT.3.7	Malaa, Peter ga kumi di lima gau donu o taane, ga hagamaamaa aga a mee gi duu i-nua. Di madagoaa hua deelaa, gei nia wae mo ono dudaginga gu maaloo. 
ACT.3.8	Mee ga hobo gi nua, ga duu gi ono wae, ga daamada ga heehee, ga ulu adu madalia meemaa gi lodo di Hale Daumaha, e hobohobo haga hagaamu a God. 
ACT.3.9	Digau dogologowaahee gu gidee taane e heehee mo di haga hagaamu a God. 
ACT.3.10	Di madagoaa hua digaula ne modongoohia bolo ma go taane nogo noho taalinga di “Bontai Madamada” nogo madamadau teenedi, gei digaula huogodoo gu goboina huoloo di hai dela ne hai gi taane mmade ono wae deelaa.
ACT.3.11	I dono daudali Peter mo John, nia daangada huogodoo gu goboina huoloo, ga llele gi digaula i di gowaa dela e haga ingoo bolo di “Balanda Solomon”. 
ACT.3.12	Malaa, di madagoaa Peter ne gidee digaula, mee ga helekai, “Nia daangada Israel huogodoo! Goodou e aha ala e goboina huoloo nia mee aanei, ge dadaumada gimaadou? Goodou e hagamamaanadu bolo ma go gimaua ne hai taane deenei gi heehee, mai mau mogobuna mo mau humalia? 
ACT.3.13	Di God o Abraham, Isaac mo Jacob, di God o tadau maadua mmaadua ne wanga ono mogobuna madamada gi dana hege go Jesus. Gei goodou gu wanga a mee gi digau aamua, gu hagahuaidu a mee i mua o Pilate, maeaha maa mee bolo ia e hagamehede a mee.
ACT.3.14	Go mee dela e dabuaahia ge humalia, gei goodou gu haga de iloo a mee, ga tangi gi Pilate gi haga mehede ina taane daaligi dangada.
ACT.3.15	Goodou ne daaligi a mee dela e dagi nia daangada gi di haga mouli, gei God ne haga mouli aga a mee mai i di made. Gimaua ala go digau haga modongoohia nia mee aanei. 
ACT.3.16	Nia mogobuna o di ingoo o Jesus, aalaa ne hagamaaloo taane mmade ono wae deenei. Di mee dela gu mmada ginai goodou gei gu iloo, la ne hai mai i di hagadonu i di ingoo o Jesus. Di hagadonu Jesus dela ne hai a mee gi hili be di hai dela ne mmada ginai goodou huogodoo.
ACT.3.17	“Ogu duaahina nei, au gu iloo bolo nia mee ala ne hai go goodou mo godou dagi ang gi Jesus, la ne hai idimaa goodou e haga de iloo. 
ACT.3.18	Namua loo, God gu haga modongoohia i nnelekai soukohp bolo dana Mesaia le e hai loo gi hagaduadua, ge gu gila. 
ACT.3.19	Malaa, goodou huluhia godou manawa, huli hoou ang gi God, gi haga madammaa ina godou huaidu. Maa goodou ga hai beelaa, 
ACT.3.20	gei di madagoaa e hagamaaloo aga godou hagataalunga le e dugu mai baahi o Dimaadua. Gei mee ga hagau mai Jesus, di Mesaia, dela gu lawa di hilihili adu gi goodou. 
ACT.3.21	Mee e hai loo gi noho i di langi, ga dae loo gi di madagoaa dela ga haga hoou nia mee huogodoo, be di hai a God ne hagi ang gi ana soukohp haga madagu i mua. 
ACT.3.22	Idimaa, Moses gu helekai,
ACT.3.22	Dimaadua di godou God, ga hagau adu gi goodou soukohp, be dana hai ne hagau mai au. Soukohp le e hanimoi i godou baahi. Goodou e hai loo gi hagalongo gi nia mee huogodoo a maa ala ma ga aago adu gi goodou.
ACT.3.23	Maa tangada ga hagalee hagalongo gi soukohp deelaa, le e dugu gee gi daha mo nia daangada a God, e haga mmaa gi daha.
ACT.3.24	“Malaa nia soukohp huogodoo nogo kokohp mai mua, mo Samuel mono soukohp nomuli, gu hagadele nia mee huogodoo ala e hai i nia laangi aanei. 
ACT.3.25	Nia hagababa a God ala ne wanga gi nia soukohp, la aanei adu gi goodou, gei goodou e hai mee labelaa gi di hagababa a God ne hai gi godou maadua mmaadua. Be ana helekai gi Abraham boloo: Au ga haga maluagina nia daangada huogodoo i henuailala mai doo hagadili.
ACT.3.26	God gu hilihili dana dangada hai hegau, gu hagau mai i mua gi godou baahi, belee haga maluagina goodou, gi mee goodou di lawa gi daha mo godou haihai huaidu huogodoo.”
ACT.4.1	Di madagoaa Peter mo John e helehelekai gi nia daangada aalaa, hunu gau hai mee dabu, tagi o digau hagaloohi di Hale Daumaha, mo hunu Sadduccee ga dau mai gi baahi meemaa. 
ACT.4.2	Digaula gu boo huoloo nadau lodo i nia agoago nia daangada agoago hagau dogolua aanei bolo Jesus la gu mouli aga mai i di made, idimaa, di agoago deenei e haga modongoohia bolo digau ala ne mmade la ga mouli aga labelaa. 
ACT.4.3	Digaula ga kumi meemaa, ga kili gi lodo di hale galabudi, ga noho i golo ga dae loo gi di luada, idimaa, di madagoaa deelaa la gu hiahi. 
ACT.4.4	Gei digau dogologo ne longono nnelekai aanei, la gu hagadonu. Digaula gu dogologo mai, gu tugi di lima mana (5,000).
ACT.4.5	Dono daiaa, nia dagi o digau o Jew, nia dagi mmaadua, mo digau hagadondonu haganoho ga dagabuli i Jerusalem. 
ACT.4.6	Digaula ga dagabuli ginaadou mo di tagi aamua hai mee dabu Annas, Caiaphas, John, Alexander mo hunu ginaadou di madahaanau o di tagi aamua hai mee dabu deelaa. 
ACT.4.7	Digaula ga laha mai nia daangada agoago hagau dogolua aalaa gi nadau mua, ga heeu gi meemaa, “Di mee deenei la ne hai go goolua behee? Nia hagadilinga mogobuna behee ala i gulu baahi? Di ingoo ni ooi dela e hai hegau ai goolua?” 
ACT.4.8	Peter gu honu i di Hagataalunga Dabu, ga helekai gi digaula, “Digau nei, nia dagi o nia daangada huogodoo mo nia dagi mmaadua: 
ACT.4.9	Maa goodou e heeu mai gi gimaua dangi nei tegau humalia dela ne hai gi taane mmade ono wae, ge ne maaloo aga behee, 
ACT.4.10	malaa, goodou huogodoo mo digau Israel huogodoo, gi iloo bolo taane deenei e duu i godou mua dolomeenei la gu hili, gu humalia mai i di mogobuna o di ingoo o Jesus Christ, tangada o Nazareth dela ne daudau go goodou, gei God gu haga mouli aga a mee mai i di made. 
ACT.4.11	Deelaa go mee dela e helehelekai ai di Beebaa Dabu boloo,
ACT.4.11	Di hadu dela ne haga balumee go digau hau hale, la gu hai di hadu e kaedahi hagalabagau.
ACT.4.12	Di hagamouli le e gila mai hua i baahi o mee modogoia. Idimaa, deenei hua di ingoo ne wanga go God gi nia daangada huogodoo i henuailala, belee hai tangada haga mouli ni gidaadou.” 
ACT.4.13	Digau hai gabunga aamua gu goboina huoloo Peter mo John i di nau manawa maaloo, gei gu modongoohia ginaadou bolo meemaa hagalee dau, digi kae nau kuulu llauehe. Digaula gu iloo bolo meemaa nia daangada nogo heehee dalia a Jesus i mua. 
ACT.4.14	Digaula nadau helekai e hai gi meemaa ai, idimaa, digaula gu gidee taane dela gu hili dono magi, e duu madalia Peter mo John i golo. 
ACT.4.15	Digaula ga helekai gi meemaa gi ulu gi daha mo di gowaa hai gabunga aamua deelaa, ga daamada ga helehelekai i nadau mehanga, 
ACT.4.16	ga heheeu, “Gidaadou ga hai tadau aha gi nia daane dogolua aanei? Nia daangada huogodoo ala e noho i Jerusalem gu modongoohia bolo meemaa gu hai di nau mogobuna haga goboina deenei, gei gidaadou e deemee di haga de iloo di mogobuna meemaa ne hai. 
ACT.4.17	Malaa, nia mee aanei hagalee hai gi iloo digau ala i golo. Gidaadou ga hai gi meemaa bolo gu lawa, hudee helehelekai gi nia daangada di hai o di ingoo o Jesus.” 
ACT.4.18	Gei digaula ga gahigahi mai meemaa gi lodo, ga aago meemaa boloo, “Goolua hudee helehelekai labelaa be e agoago i di ingoo o Jesus.” 
ACT.4.19	Gei Peter mo John ga helekai gi digaula, “Goodou haga donu ina di mee dela e donu i mua nia hadumada o God: gimaua e hagalongo adu gi goodou, be e hagalongo gi God. 
ACT.4.20	Idimaa, gimaua hagalee lawa loo di helehelekai i mau mee ala ne mmada ginai gimaua, be ne hagalongo ginai gimaua.” 
ACT.4.21	Di buini aamua deelaa, ga hagamaaloo aga di nadau aago meemaa, ga haga maahede meemaa. Digaula digi gida di nadau hadinga humalia belee hagaduadua meemaa, idimaa, nia daangada huogodoo gu haga hagaamu a God, i di nadau gidee ginaadou nia mee ala ne hai. 
ACT.4.22	Idimaa, taane dela ne hai ginai di mogobuna deenei, gu mada haa duumaa ono ngadau.
ACT.4.23	Meemaa gu maahede, ga hula gi baahi nau ihoo, ga helekai gi digaula nia mee nia dagi hai mee dabu mo nia dagi mmaadua aalaa ne hagi ang gi ginaua. 
ACT.4.24	I di nadau longono ginaadou nia mee aanei, digaula huogodoo gu buni, gu hai dalodalo ang gi God, boloo, “Meenei Tagi, kooe ne hai di langi mo henuailala, di moana mono hagahonu huogodoo.
ACT.4.25	Dau Hagataalunga Dabu gu helekai mai gi gimaadou mai dau dangada hai hegau go David, go di madau damana madua, boloo,
ACT.4.25	Digau tuadimee nogo hagawelewele di aha? Gei nia daangada le e aha ala e hai nadau haganoho ono hadinga ai?
ACT.4.26	Nia king o henuailala gu hagatogomaalia ginaadou, gei nia dagi gu dagabuli gi di gowaa e dahi belee hai baahi gi Dimaadua mo dana Mesaia.
ACT.4.27	E donu, Herod mo Pontius Pilate, mo digau tuadimee huogodoo, mo nia daangada o Israel huogodoo, gu dagabuli mai gi lodo di waahale deenei, gu hai baahi gi Jesus, dau dangada hai hegau dabuaahia dela gu haga menege aga kooe gu hai di Mesaia.
ACT.4.28	Digaula gu dagabuli gi di gowaa e dahi, belee hai nia mee huogodoo ala gu lawa dau hagatau mai i mua, mai i oo mogobuna mo doo manawa. 
ACT.4.29	Meenei di madau Dagi, goe e modongoohia di huaidu dela e hai mai gi gimaadou. Dumaalia mai gi gimaadou, au gau hai hegau aanei, gi helehelekai i au agoago i di manawa maaloo. 
ACT.4.30	Holohia oo lima gi daha, gi haga hili nia magi ge gi heia nia mogobuna haga goboina huogodoo, mai i di ingoo o dau dangada hai hegau dabuaahia go Jesus.” 
ACT.4.31	I di haga lawa di nadau dalodalo, gei di gowaa dela e dagabuli iei digaula gu ngalungalua. Digaula huogodoo gu honu i di Hagataalunga Dabu, ga daamada ga agoago nia helekai a God i di manawa maaloo.
ACT.4.32	Nia manawa mo nia hagabaubau o digau huogodoo ala ne hagadonu, gu hai hua be di mee e dahi. Tangada e helekai bolo ana goloo la nia mee hua ni aana ai. Gei digaula huogodoo gu hai mee ngaadahi gi nia mee huogodoo.
ACT.4.33	Malaa, digau agoago hagau ga haga modomodongoohia di hai o di mouli aga o Tagi Jesus mai i nia mogobuna, gei God gu haga maluagina digaula. 
ACT.4.34	Deai tangada ne haingadaa i dahi mee ai, idimaa, digau ala e hai mee gi nia gowaa mono hale, la gu hui gi daha nia maa, gu gaamai nia bahihadu o nia goloo ala ne hui, 
ACT.4.35	ga wanga gi digau agoago hagau. Malaa, nia bahihadu aalaa, la ga duwwe ngaadahi gi taau gi di hagaloale tangada. 
ACT.4.36	Malaa, deelaa di hai a Joseph ne hai. Mee tangada Levi ne haanau i Cyprus, dela e haga ingoo go digau agoago hagau bolo Barnabas (dono hadinga bolo “Tangada Hagamaaloo aga”). 
ACT.4.37	Mee gu hui dana gowaa, gu gaamai di hui di gowaa gi digau agoago hagau.
ACT.5.1	Taane dono ingoo go Ananias, dono lodo go Sapphira, meemaa ne hui gi daha di nau gowaa donu. 
ACT.5.2	Taane deelaa ne dugu di baahi nia bahihadu e hai ana mee. Di hai deenei la gu donu ginai labelaa dono lodo, ga kae nia bahihadu ala e dubu gi digau agoago hagau. 
ACT.5.3	Peter ga heeu gi mee, “Ananias, goe e aha dela ne hai Satan gi dagi ina goe gi halahalau ina di Hagataalunga Dabu, i dau dugu di baahi au bahihadu ala ne kumi kooe mai di hui dau gowaa? 
ACT.5.4	I mua di hui dau gowaa gi daha, gei di maa nogo hai di gowaa ni aau. I muli dau hui di maa gi daha, gei nia bahihadu la nia bahihadu ni aau. Malaa goe ne aha dela ne hagamaanadu beenei? Goe hagalee ne halahalau nia daangada, gei ne halahalau hua a God!” 
ACT.5.5	Ananias ne longono hua telekai deenei, geia ga hinga gi lala, gu made. Digau huogodoo ala ne longono di kai deenei, la gu mmaadagu huoloo. 
ACT.5.6	Nia dama daane ga loomoi, ga hii tuaidina o maa, ga lahi gi daha, ga danu.
ACT.5.7	Hoohoo nia aawaa e dolu nomuli, gei dono lodo ga ulu mai gi lodo, e de iloo di mee ne hai. 
ACT.5.8	Peter ga heeu gi mee, “Hagia mai be maa deenei go di hulu bahihadu huogodoo dela ne kumi go goolua mai di gulu gowaa?”
ACT.5.8	Di ahina deelaa ga helekai, “Uaa, aanei huogodoo.” 
ACT.5.9	Peter ga helekai gi mee, “Maeaha dela goolua mo doo lodo ne hagamaanadu bolo e hagamada di Hagataalunga o Dimaadua? Nia daane ala ne danu doo lodo, la aalaa i di ngudu di bontai dolomeenei, ga lahi goe gi daha!” 
ACT.5.10	Di madagoaa hua deelaa, di ahina deelaa ga hinga gi lala i mua o Peter, ga made. Nia dama daane ga lloomoi gi lodo, ga gidee bolo mee gu made, ga lahi a mee gi daha, ga danu i baahi dono lodo. 
ACT.5.11	Di a dabu hagatau mo nia daangada huogodoo ala ne longono di kai deenei, la gu mmaadagu huoloo.
ACT.5.12	Digau agoago hagau e hai nadau mogobuna e logowaahee i baahi nia daangada huogodoo. Digau ala ne hagadonu gu buni gi di gowaa e dahi i di “Balanda Solomon” i di Hale Daumaha. 
ACT.5.13	Nia daangada huogodoo e hagaamu digau ala ne hagadonu, gei digau ala i tua e mmaadagu di hagabuni gi digaula. 
ACT.5.14	Gei deeai, e dogologo gu madalia di buini deelaa, nia daane mono ahina dogologo gu hagadonu Dimaadua. 
ACT.5.15	Idimaa nia hegau digau agoago hagau ala ne hai, digau magi gu lahi gi hongo nia ala, gu dugu gi hongo nia mee taga dangada mono gahala, bolo di malu o Peter gi tale gi digaula i dono madagoaa ma ga hanimoi laa laa. 
ACT.5.16	Digau dogologowaahee ne loomoi i nia waahale i daha o Jerusalem, e laha mai nadau gau magi, mo digau iai nia hagataalunga huaidu nadau lodo, gei digau huogodoo gu hili, gu maaloo.
ACT.5.17	Tagi aamua hai mee dabu, mo ono ehoo huogodoo ala e buni ang gi di buini Sadduccee, gu de hiihai huoloo gi digau agoago hagau, ga hai nadau mee gi digaula. 
ACT.5.18	Digaula ga kumi digau agoago hagau aalaa, ga kili gi lodo di hale galabudi. 
ACT.5.19	Di boo hua deelaa, tangada di langi o Dimaadua ga huge nia bontai o di hale galabudi deelaa, ga haga ulu gi daha digau agoago hagau, ga helekai gi digaula, 
ACT.5.20	“Goodou hula, tuu i lodo di Hale Daumaha, agoago dogomaalia gi nia daangada di hai o di mouli hoou.” 
ACT.5.21	Digau agoago hagau aalaa gu hagalongo, hooaga heniheni loo, ga ulu adu gi lodo di Hale Daumaha, ga daamada ga agoago.
ACT.5.21	Tagi aamua hai mee dabu mo ono ehoo ga gahi mai nia dagi digau o Jew huogodoo gi baahi digau hai gabunga aamua huogodoo. Digaula ga haga iloo gi di hale galabudi bolo gi laha mai digau agoago hagau gi nadau mua. 
ACT.5.22	Di madagoaa digau dauwa ne dau i di hale galabudi, gei digau agoago hagau la gu hagalee i lodo di hale galabudi deelaa. Digaula ga huli gi muli, ga hula gi baahi digau aamua hai gabunga, ga helekai gi digaula, 
ACT.5.23	“Di madau dau adu hua gi di hale galabudi, gimaadou gu gidee bolo nia bontai huogodoo le e tai, gei digau hagaloohi e hagaloohi hua i nia ngudu nia bontai aalaa. Di madau huge adu nia bontai aalaa, ga gidee bolo ma tangada i lodo ai!” 
ACT.5.24	Di madagoaa tagi digau hagaloohi di Hale Daumaha mo digau aamua hai mee dabu ne longono nnelekai aanei, digaula gu gologolo huoloo gi nia mee ala ne hai ang gi digau agoago hagau aalaa. 
ACT.5.25	Malaa, di madagoaa deelaa, tangada ga ulu adu gi lodo, ga helekai ang gi digaula, “Goodou hagalongo! Nia daane ala ne kili go goodou gi lodo di hale galabudi, le e hai nadau agoago gi nia daangada i lodo di Hale Daumaha!” 
ACT.5.26	Malaa, di tagi o digau hagaloohi ga hana mo ana hege belee laha mai digau agoago hagau aalaa. Digaula e laha mai digau agoago hagau hagahumalia, idimaa, digaula e mmaadagu bolo nia daangada la ga dilidili ginaadou.
ACT.5.27	Digaula ga laha mai digau agoago hagau gi lodo, ga haga tuu digaula i mua digau hai gabunga aamua, ga daamada ga hagi aga digaula, ga helekai, 
ACT.5.28	“Gimaadou gu gowadu madau haganoho maaloo dangihi bolo goodou hudee agoago labelaa i di ingoo o taane deenei, mmada gi godou mee ala ne hai! Goodou gu hagadele godou agoago laa lodo Jerusalem hagatau, ge e hagaanga mai labelaa gi gimaadou di made o taane deenei!”
ACT.5.29	Gei Peter mono gau agoago hagau ala i golo ga helekai, “Gimaadou e hai gi hagalongo gi God, hagalee hagalongo gi nia daangada. 
ACT.5.30	Di God o tadau maadua mmaadua ne haga mouli aga a Jesus mai i di made i muli dono daaligi go goodou, ga dogi gi di loobuu. 
ACT.5.31	God gu haga menege aga a mee gi dono baahi gau donu, belee hai di Tagi mo Tangada Hagamouli, belee wanga gi digau Israel di madagoaa humalia e lui ai nadau manawa, e huli hoou ge e kae di maahede o nadau huaidu. 
ACT.5.32	Gimaadou la go digau haga modongoohia o nia mee aanei. Gimaadou mo di Hagataalunga Dabu a God dela ne wanga gi digau ala e hagalongo ang gi deia.” 
ACT.5.33	Di madagoaa digau aamua hai gabunga ne longono nia mee aanei, ginaadou gu hagawelewele huoloo, gu hiihai bolo digau agoago hagau aalaa le e daaligi gi mmade. 
ACT.5.34	Tangada e dahi i digaula la di Pharisee, dono ingoo go Gamaliel, tangada hagadondonu haganoho ge e hagalabagau labelaa i baahi nia daangada huogodoo, ga duu i-nua i di gowaa hai gabunga aamua deelaa, ga hagadaba bolo digau agoago hagau aalaa gi lahia gi malaelae. 
ACT.5.35	Gei mee ga helekai gi digau aamua hai gabunga aalaa, “Nia daane o Israel! Goodou pula i goodou i godou mee ala ga hai gi nia daane aanei. 
ACT.5.36	Di madagoaa dulii gu doo gi daha, taane go Theudas ne hanimoi labelaa, e hai bolo ia tangada aamua. Holongo nia daangada e haa lau nogo ginaadou. Taane deenei la gu daaligi, gu made, gei digau ala nogo daudali a mee la gu lellele dagidahi, gei nia mee ala nogo hai go mee, la gu hagalee. 
ACT.5.37	Ga nomuli, Judas, tangada Galilee ga hanimoi labelaa i di madagoaa dela e hihi nia madahaanau, gei nia daangada gu daudali a mee, gei mee gu daaligi labelaa, gu made, gei digau nogo daudali a mee gu lellele dagidahi labelaa. 
ACT.5.38	Dolomeenei, au e aago adu gi goodou bolo goodou hudee hai dahi mee e hai baahi ang gi nia daane aanei. Maa nei bolo nadau hagamamaanadu mo nadau hegau la ne daamada mai baahi nia daangada, gei nia maa la gu hagalee. 
ACT.5.39	Gei nia maa ne hai mai baahi o God, goodou e deemee di aali i nia maa. Goodou pula i goodou. Hudee hai dahi mee belee hai baahi ang gi di manawa o God!”
ACT.5.39	Gei digau aamua hai gabunga aalaa gu daudali di aago a Gamaliel. 
ACT.5.40	Digaula ga gahigahi mai digau agoago hagau gi lodo, ga haga mamaawa digaula, ga hagamodu gi digaula bolo gi hudee agoago labelaa i di ingoo o Jesus, ga haga maahede digaula. 
ACT.5.41	Digau agoago hagau aalaa ga hagatanga gi daha mo digau hai gabunga aamua aalaa. Digaula gu tentene huoloo di hai a God dono hila ang gi ginaadou, e hiihai labelaa bolo ginaadou e tau hua gi nadau hagaduadua haga langaadia i di gili di ingoo o Jesus. 
ACT.5.42	Nia laangi huogodoo i lodo di Hale Daumaha, mo lodo nia hale o nia daangada, digaula gi mua hua i lodo nadau hai agoago mo di haga modomodongoohia di Longo Humalia o Jesus, bolo mee go di Mesaia.
ACT.6.1	Muli tama madagoaa dulii, di madagoaa nia dama agoago ne dogologo mai, di lagalagamaaloo gu hai mehanga digau o Jew ala e leelee Greece, mo digau donu o Jew. Digau ala e leelee Greek e hai bolo nia ahina gu mmade nadau lodo ala i nadau baahi, la hagalee kae nadau duhongo hagamaamaa ala e duwwe i nia laangi huogodoo. 
ACT.6.2	Gei digau agoago hagau dilongoholu maa lua ga gahi mai digau ala gu hagadonu gi di gowaa e dahi, ga helekai gi digaula, “Ma hagalee donu maa gidaadou ga haga de iloo di agoago o nnelekai a God, i di duwwe nia bahihadu. 
ACT.6.3	Malaa, madau duaahina nei, goodou hilihili ina godou daane dogohidu i godou lodo ala e iloo bolo ginaadou e honu i di Hagataalunga Dabu mo di kabemee, gei gimaadou ga dumaalia gi digaula e hai di moomee deenei. 
ACT.6.4	Gimaadou ala hua gu dugu madau madagoaa huogodoo gi hai dalodalo mo di hai agoago.” 
ACT.6.5	Di hagabuulinga dangada hagatau gu tentene huoloo gi di hai o digau agoago hagau ne haga modongoohia. Digaula gu hilihili Stephen, taane dela e honu i di hagadonu mo di Hagataalunga Dabu, Philip, Prochorus, Nicanor, Timon, Parmenas mo Nicolaus tangada tuadimee mai Antioch dela gu huli, gu hai tangada daumaha o Jew. 
ACT.6.6	Digaula ga lahi nia daangada aanei gi baahi digau agoago hagau aalaa, gei digaula ga dalodalo ga dugu nadau lima gi hongo digaula. 
ACT.6.7	Nia helekai a God gu hagadele hagatau. Nia dama agoago ala i Jerusalem gu dogologo mai, gei digau dogologo labelaa i digau hai mee dabu gu hagadonu.
ACT.6.8	Stephen gu haga honu go God gi tumaalia mo di mogobuna, gu haihai ana mogobuna haga goboina huoloo i baahi nia daangada. 
ACT.6.9	Hunu daangada e hai baahi gi Stephen, digau aanei digau ni synagogee dela e haga ingoo bolo “Nia Daangada Maahede”, ala go digau o Jew mai Cyrene mo Alexandria. Digau aanei mo hunu gau o Jew mai Cilicia mo Asia gu daamada, gu lagalagamaaloo gi Stephen. 
ACT.6.10	Gei di Hagataalunga Dabu ga wanga gi Stephen di kabemee, gei digaula gu deemee di hai baahi gi mee. 
ACT.6.11	Digaula gu hai hagammuni hunu gau gi helekai tilikai boloo, “Gimaadou gu longono bolo Stephen e helekai hai baahi gi nia mee a Moses mo God!” 
ACT.6.12	Nia helekai aanei e haga hinihini nia daangada mo nia dagi mmaadua, mo digau haga dondonu haganoho. Nia daangada aanei ga loomoi gi Stephen, ga kumi a mee, ga lahi gi mua digau hai gabunga aamua. 
ACT.6.13	Digaula ga haga ulu nadau daane gi lodo di gowaa hai gabunga deelaa, belee hai nadau kai tilikai e hagahuaidu a Stephen, boloo, “Taane deenei koia e helehelekai hai baahi gi tadau Hale Daumaha mo Nnaganoho Moses 
ACT.6.14	Gimaadou gu hagalongo labelaa gi mee e helekai boloo: Jesus tangada o Nazareth ga oho di Hale Daumaha, ga huli nia mee huogodoo ala ne gaamai gi gidaadou mai baahi o Moses bolo gi hai hegau ai!” 
ACT.6.15	Digau huogodoo ala i lodo di gowaa hai gabunga aamua deelaa, ga haga daumada a Stephen, ga gidee ginaadou bolo nia golomada o maa gu hai gadoo be nia golomada tangada di langi.
ACT.7.1	Di tagi aamua hai mee dabu ga heeu gi Stephen, “Ma e donu go nia mee aanei?” 
ACT.7.2	Stephen ga helekai, “Ogu duaahina nei mo ogu damana nei, hagalongo mai! I mua tadau damana madua go Abraham nogo noho i Haran, di God Madamada ga haga gila gi mee i Mesopotamia,
ACT.7.3	ga helekai gi mee boloo: Hagatanga mo oo gau gi daha mo doo henua, hana gi tenua dela ga hagi adu ko au gi di goe. 
ACT.7.4	Gei mee ga hagatanga ga hana ga noho i Haran. I muli tamana o Abraham ne made, gei God ga hai a mee gi hanimoi gi tenua dela e noho iei goodou dolomeenei.
ACT.7.5	God digi wanga gi Abraham dahi gowaa be tama madagoaa gi hai mee ginai i di madagoaa deelaa. Gei God gu hai dana hagababa bolo ia ga wanga gi mee di gowaa e hai mee ginai, mo dono hagadili gi muli. I di madagoaa a God ne hai dana hagababa, gei Abraham la ana dama ai.
ACT.7.6	Deenei telekai a God ne hai gi mee: Doo hagadili gi muli ga noho i tenua i daha, i di gowaa dela e hai hege ai, ge e hagahuaidu i lodo nia ngadau e haa lau.
ACT.7.7	Gei au ga hagi aga digau ala ga haga hai hege digaula, nomuli, gei digaula ga lloomoi gi daha mo tenua deelaa, ga daumaha mai gi di au i kinei.
ACT.7.8	Gei God ga wanga gi Abraham di hagadabu o di sirkumsais, gi hai di haga modongoohia o di hagababa deelaa. Abraham ga sirkumsais Isaac nia laangi e walu i muli i dono haanau, gei Isaac ga sirkumsais dana dama daane go Jacob, gei Jacob ga sirkumsais ana dama daane dilongoholu maa lua, ala go tadau maadua mmaadua.
ACT.7.9	Nia dama a Jacob hudiou gi di nadau duaahina go Joseph, gei digaula ga hui a mee gi daha, ga hai di hege i Egypt. Gei God gu madalia a mee,
ACT.7.10	gu daa mai a mee gi daha mo ono haingadaa huogodoo. I di madagoaa a Joseph ne hanimoi gi baahi di king o Egypt, God gu wanga gi mee di daudonu mo di kabemee. Di king ga haga menege aga a Joseph gi hai di gobinaa Egypt gei e dagi dono hale.
ACT.7.11	Malaa, i di madagoaa deelaa, gei tau magamaga gu hai i hongo Egypt hagatau mo Canaan, ga hidi mai ai di haingadaa damana. Tadau maadua mmaadua gu deemee di kida nadau meegai.
ACT.7.12	Jacob ga longono bolo nia palaawaa i Egypt, gei mee ga hagau ana dama daane, ala go tadau maadua mmaadua, dela di nadau hula matagidagi gi golo. 
ACT.7.13	Di lua holongo ne hula digaula gi golo, Joseph ga haga modongoohia ia gi ono duaahina, gei di king gu iloo labelaa nia gau o Joseph.
ACT.7.14	Gei Joseph ga haga iloo gi dono damana Jacob, mo ono gau huogodoo gi lloomoi gi Egypt, digaula huogodoo e madahidu maa lima.
ACT.7.15	Jacob ga hana gi Egypt, di gowaa dela ne made iei mee mo tadau maadua mmaadua.
ACT.7.16	Nnuaidina meemaa ne kae gi Shechem, di gowaa dela ne danu ai meemaa i taalunga dela ne hui go Abraham gi nia bahihadu silber mai di madahaanau o Hamor.
ACT.7.17	“Ne hoohoo gi di madagoaa a God e haga gila aga dana hagababa dela ne hai gi Abraham, gei di hulu dangada i Egypt gu dogologowaahee.
ACT.7.18	Nomuli, tuai king dela e de iloo ia Joseph, ga daamada ga dagi Egypt. 
ACT.7.19	Mee halahalau tadau maadua mmaadua ge hagamuamua gi digaula, ge hono digaula gi dugua nadau dama lligi gi malaelae nadau hale bolo gi mmade digaula.
ACT.7.20	Malaa, deenei di madagoaa Moses ne haanau ai, di tama humalia huoloo. Mee ne tomo aga i lodo dono hale nia malama e dolu.
ACT.7.21	Dono madagoaa ne daa gi daha mo dono hale, gei tama ahina di king o Egypt ga daahi a mee, ga benebene a mee be di tama donu ni aana.
ACT.7.22	Moses gu aago ginai nia kabemee hagatau o digau o Egypt, gu hai tangada e dau i nia helekai mo nia hai hegau. 
ACT.7.23	Malaa, Moses ne madahaa ono ngadau, geia gu maanadu bolo ia e hana gi baahi ono gau Israel.
ACT.7.24	Mee ga gidee tangada i ginaadou e hai hagahuaidu go tangada Egypt, gei mee ga hanadu hua gi meemaa, ga hagamaamaa tangada Israel, ga daaligi tangada Egypt gi made. 
ACT.7.25	(Moses e hai bolo ono gau donu belee iloo bolo God ga haga hai hegau laa ia, e haga dagaloaha ginaadou, gei digaula digi iloo.) 
ACT.7.26	Di laangi nomuli, gei mee ga gidee nia daane Israel dogolua e heebagi, gei mee ga hagamada belee hagahumalia mehanga meemaa, ga helekai: Nia daane nei, hagalongo mai! Goolua tagahaanau, gei goolua e heebagi di aha? 
ACT.7.27	Gei tangada dela e hai hagahuaidu dono ehoo, ga hono a Moses gi daha, ga heeu: Koai ne dugu goe belee dagi gimaua ge hagi aga gimaua? 
ACT.7.28	Goe e hiihai bolo goe e daaligi au gi made, gadoo be dau dangada Egypt dela ne daaligi gi made anaahi? 
ACT.7.29	Moses ga longono di mee deenei, geia ga lele gi daha mo Egypt, ga hana ga noho i Midian, ga hai ana dama daane dogolua i golo.
ACT.7.30	I muli nia ngadau e madahaa, tangada di langi ga haga gila gi Moses i lodo di ulaula di laagau i lodo di anggowaa, e hoohoo gi di Gonduu Sinai.
ACT.7.31	Moses gu goboina huoloo gi dana mee dela ne mmada ginai, ga hana gi hoohoo gi di laagau deelaa gi mmada ia hagahumalia. Mee ga longono di lee o God, e helekai boloo, 
ACT.7.32	Au go di God o godou maadua mmaadua, di God o Abraham, Isaac mo Jacob! Gei Moses gu madagu, gu bolebole, gu de hiihai di mmada gi di gowaa deelaa. 
ACT.7.33	Dimaadua ga helekai gi mee: Daawaa gi daha oo hiiwae. Di gowaa deenaa e duu iei goe la di gowaa dabuaahia. 
ACT.7.34	Au gu gidee di hagaduadua huaidu o agu daangada ala e noho i Egypt. Au gu longono di lee o nadau haga mmaemmae, gei au ne hanimoi belee haga dagaloaha digaula. Malaa, dolomeenei gei au ga hagau goe gi Egypt. 
ACT.7.35	Moses la go mee dela digi hagalongo ginai digau Israel i nadau heeu boloo, Koai ne dugu goe belee dagi gimaua ge e hagi aga gimaua? Go mee dela ne hagau mai go God belee hai di tagi o nia daangada mo di haga dagaloaha digaula mai di hagamaamaa o tangada di langi dela ne haga gila gi mee i lodo di ulaula di laagau.
ACT.7.36	Mee ne dagi mai digaula gi daha mo Egypt, mee gu hai ana mogobuna mono mee haga goboina i Egypt, mo i Tai Mmee, mo i lodo di anggowaa i nia ngadau e madahaa.
ACT.7.37	Ma go Moses deenei dela ne helekai gi digau Israel boloo, God ga hagau adu gi goodou di soukohp, e hai gadoo be dana hagau mai au, gei soukohp deenei la tangada mai goodou baahi.
ACT.7.38	Moses deenei nogo madalia digau Israel ala nogo dagabuli i lodo di anggowaa. Go mee nogo madalia tadau maadua mmaadua ge nogo madalia tangada di langi dela ne helekai gi mee i hongo di gonduu Sinai. Go mee ne gaamai nia helekai haga mouli a God belee hagadae mai gi gidaadou.
ACT.7.39	Gei tadau maadua mmaadua ne de hiihai di hagalongo gi mee. Digaula ne hono a mee gi daha ge ne hiihai bolo ginaadou e hula gi muli gi Egypt. 
ACT.7.40	Gei digaula ga helekai gi Aaron boloo: Heia dau god e dagi gidaadou. Gidaadou e de iloo ma di aha gu hai gi Moses dela ne laha mai gidaadou gi daha mo Egypt.
ACT.7.41	Gei digaula ga hai di nadau ada damaa kau dulii, ga tigidaumaha ginai, mo di hai nadau hagamiami e budu ai di maa dela ne hai gi nadau lima.
ACT.7.42	God gu huli gi daha mo digaula, gu diiagi digaula gi daumaha ang gi nia heduu ala i di langi, gi hai be nnelekai i lodo di beebaa nia soukohp, dela e hai boloo:
ACT.7.42	Digau Israel! Ma hagalee ko au dela ne daaligi ginai godou manu, ge ne tigidaumaha ginai godou manu i lodo nia ngadau e madahaa i lodo di anggowaa!
ACT.7.43	Ma go di hale laa o di balu god Molech dela e dagidagi go goodou, mo di heduu balu god Rephan. Aanei nia balu god ne hai go goodou belee dadaumaha ginai. Malaa, au ga hai goodou gi lahia gi Babylon.
ACT.7.44	I lodo di anggowaa, gei tadau maadua mmaadua nogo hai mee gi di hale laa dela e noho ai Dimaadua e dagi ge hagi anga gi Moses gi hauhia be di ada hale dela ne mmada ginai Moses,
ACT.7.45	Di hale laa deelaa ne wanga gi tadau maadua mmaadua, ga kae dalia ginaadou mo Joshua gi lodo tenua digau tuadimee, ala ne hagabagi go God i mua tadau maadua mmaadua. Digaula gu dugu di hale laa i golo, ga dae loo gi di madagoaa o David.
ACT.7.46	Mee ne aali i baahi o God, ga dangi ang gi God bolo ia e hagatogomaalia di hale gi di God o Jacob.
ACT.7.47	Ma go Solomon dela ne hau di hale o maa.
ACT.7.48	Gei di God Aamua Huoloo la hagalee noho i di hale dela ne hau go nia daangada, gi hai be nnelekai soukohp,
ACT.7.49	Di Maadua ga helekai boloo, Di langi la go dogu lohongo king, gei henuailala e dugu ai ogu wae. Ma di hale behee, dela e hau go goodou mai gi di au? Au e noho i di gowaa dehee?
ACT.7.50	Ma hagalee ko au dela ne hai nia mee aanei huogodoo?”
ACT.7.51	Stephen ga duudagi adu hua ana helekai, “Goodou gu hamaaloo dangihi godou lodo! Gei godou manawa e bouli dongoeho! Gei godou dalinga e longoduli, e de longono nia helekai a God! Goodou e hai gadoo be godou maadua mmaadua. Goodou e hai baahi labelaa ang gi di Hagataalunga Dabu!
ACT.7.52	Ma di soukohp i golo digi hagahuaidu ina go godou maadua mmaadua? Digaula ne dadaaligi gi mmade nia daangada ala ne haga iloo namua loo bolo dana Dangada hai hegau donu la ga hanimoi. Dolomeenei, gei goodou gu wanga a mee, ga daaligi a mee gi made. 
ACT.7.53	Ma go goodou ala ne kae nnaganoho a God ala ne gaweia go nia daangada di langi, gei goodou hagalee hagalongo ginai!”
ACT.7.54	Digau hai gabunga aamua gu hagalongo gi nnelekai a Stephen, gu hagawelewele huoloo mo di gadigadi nadau niha. 
ACT.7.55	Gei Stephen gu honu i di Hagataalunga Dabu, gu mmada gi di langi i nua, gu gidee ia di madamada o God, gei Jesus dela e duu i dono baahi gau donu. 
ACT.7.56	Gei mee ga helekai, “Mmada! Au gu gidee au di langi gu mahuge, gei Tama Tangada dela e duu i di baahi gau donu o God!” 
ACT.7.57	Digau hai gabunga aamua ga wwolo gi nua loo, ga pono nadau dalinga gi nadau lima, ga hagalimalima, ga llele gi mee, 
ACT.7.58	ga hudu a mee gi tua di waahale, ga dilidili a mee gi nia hadu.
ACT.7.58	Digau hagadootonu ne wanga nadau gahu laa daha gi tama daane dono ingoo go Saul bolo gi benebene ina. 
ACT.7.59	Digaula ga dilidili a Stephen, gei mee e hai dangidangi i lodo dono dilidili, ga helekai, “Meenei dogu Dagi Jesus, benebene ina dogu hagataalunga!” 
ACT.7.60	Mee ga dogoduli, ga helekai dono lee gi nua, “Meenei Dimaadua! Goe haga de langahia ina di huaidu digau aanei!” Mee ne helekai beenei, ga made.
ACT.8.1	Saul e donu hua gi tadaaligi o Stephen gi made
ACT.8.1	Malaa, di laangi hua deelaa, di nohongo dabu dela i Jerusalem gu kae tadaaligi damana. Digau huogodoo ala ne hagadonu, i daha mo nia gau agoago hagau, ga llele dagidahi gi lodo Judea mo Samaria. 
ACT.8.2	Hunu daangada daumaha maaloo gu hai nadau hangihangi gi Stephen, ga danu a mee.
ACT.8.3	Saul ga hagamada belee oho di nohongo dabu. Mee ga hagadau i hongo nia adu hale, gei mee ga datada mai nia daangada ala gu hagadonu, nia daane mo nia ahina, ga kili digaula gi lodo di hale galabudi.
ACT.8.4	Digau hagadonu ala ne llele gi daha, gu dau i nia guongo huogodoo, ga agoago di Longo Humalia. 
ACT.8.5	Philip ga hana gi di waahale i lodo Samaria, ga agoago gi digaula di hai o di Mesaia. 
ACT.8.6	Digau dogologo gu hagalongo hagahumalia gi nia agoago a Philip, ge gu gidee ginaadou nia mogobuna a maa ala ne hai. 
ACT.8.7	Nia hagataalunga huaidu gu ulu gi daha mo digau dogologo mo di tangitangi gi nua loo. Gei dogologo i digau ala ne mmade nadau huaidina, e mmade nadau wae ge deemee di heehee, la gu humalia. 
ACT.8.8	Malaa, di tentene damanaiee gu haga honu di waahale deelaa.
ACT.8.9	Taane dono ingoo go Simon e noho i lodo di waahale deelaa, gei digau Samaria nogo goboina huoloo i ana buubuu, gei mee e hai bolo ia tangada aamua. 
ACT.8.10	Gei digau huogodoo ala e noho i lodo di waahale deelaa, digau lligi mo digau aamua, e hagalongo huoloo gi mee, mo di helekai boloo, “Go mee dela go di mogobuna o God, dela e dugu go gidaadou boloo, “Di Mogobuna Aamua”.” 
ACT.8.11	Digaula gu hagalongo huoloo gi mee, idimaa, nia buubuu a maa gu haga goboina digaula di madagoaa waalooloo. 
ACT.8.12	Gei di madagoaa digaula ne hagadonu nia agoago a Philip, di hai o di Longo Humalia o Tenua o God, mo di ingoo o Jesus Christ, digaula huogodoo, nia daane mo nia ahina, la gu babdais. 
ACT.8.13	Simon gu hagadonu labelaa, gu babdais, gei mee gu madalia Philip, gu goboina huoloo i dana mmada gi nia mogobuna haga goboina ala ne hai.
ACT.8.14	Gei digau agoago hagau ala e noho i Jerusalem ga longono bolo digau Samaria gu kae nia helekai a God, gei ginaadou ga hagau a Peter mo John gi baahi digaula. 
ACT.8.15	Di dau o Peter mo John i Samaria, meemaa ga dalodalo i digau ala ne hagadonu, bolo digaula gi kae di Hagataalunga Dabu. 
ACT.8.16	Idimaa, di Hagataalunga Dabu la digi haneia gi baahi o dahi dangada i digaula, gei digaula ne babdais hua i di ingoo o Tagi go Jesus. 
ACT.8.17	Peter mo John ne dugu nau lima gi hongo digaula, gei digaula gu kae di Hagataalunga Dabu. 
ACT.8.18	Malaa, Simon ga gidee ia bolo digaula gu kae di Hagataalunga i di dugu nia lima o digau agoago hagau gi hongo digaula, gei mee ga wanga gi Peter mo John nia bahihadu, 
ACT.8.19	ga dangi ang gi meemaa, “Goolua gaamai gi di au gulu mogobuna aanaa, gei nia daangada huogodoo ala ma ga dugu ginai ogu lima gi nonua, ga kae di Hagataalunga Dabu.” 
ACT.8.20	Peter ga helekai gi mee, “Goe mo au bahihadu ga kili gi lodo di ahi, idimaa, goe e hagamamaanadu bolo goe e mee di hui di wanga dehuia a God gi nia bahihadu! 
ACT.8.21	Goe doo duhongo hegau ai ge hagalee dau i lodo madau hegau, idimaa, doo manawa la hagalee donu i mua nia hadumada o God. 
ACT.8.22	Huli gi daha mo dau maanadu huaidu deenaa. Dangidangi ang gi Dimaadua gi dumaalia adu i au hagadilinga maanadu huaidu aanaa. 
ACT.8.23	Idimaa, au gu iloo bolo goe e honu i di manawa dubua, ge gu lawalawa go di huaidu!” 
ACT.8.24	Simon ga helekai gi Peter mo John, “Dumaalia mai, dalodalo ang gi Dimaadua i nia mee ala gu helekai ai goolua gi dee hai mai gi di au.”
ACT.8.25	Malaa, i muli hua di hai nau haga modongoohia mo di agoago i nia helekai a Tagi, Peter mo John ga hula labelaa gi Jerusalem. I di nau loo adu, meemaa gu hagadele di Longo Humalia i nia guongo e logo i Samaria.
ACT.8.26	Tangada di langi o Dimaadua ga hai gi Philip, “Hagatogomaalia ina goe, hana gi ngaaga gi di ala dela e hanimoi i Jerusalem e hana gi Gaza.” (Di ala deenei la gu hagalee hai hegau i nia laangi aanei.) 
ACT.8.27+ACT.8.28	Gei Philip ga hagatogomaalia ga hana. Di madagoaa hua deelaa, gei taane-“eunuch” mai Ethiopia e hana labelaa gi dono guongo i dono waga hongo henua. Taane deenei di tagi hagalabagau e benebene nia bahihadu a Candace, di Kwini o Ethiopia. Mee nogo i Jerusalem nogo daumaha ang gi God. I dono hanimoi, gei mee nogo dau di Beebaa go Isaiah. 
ACT.8.29	Di Hagataalunga Dabu ga helekai gi Philip, “Hana gi baahi di waga hongo henua deelaa gi hoohoo goe gi di maa.” 
ACT.8.30	Philip ga lele, ga hagalongo gi mee e dau di beebaa soukohp Isaiah. Geia ga heeu, “Goe e iloo au mee aanaa e dau?” 
ACT.8.31	Taane deelaa ga helekai gi mee, “Dehee dagu hai ga iloo eau maa tangada ne haga modongoohia mai gi di au ai?” Mee ga gahi a Philip gi gaga aga, gi noho i dono baahi i hongo dono waga hongo henua. 
ACT.8.32	Di gowaa dela nogo dau go mee i lodo di Beebaa Dabu la deenei:
ACT.8.32	“Mee e hai gadoo be di siibi dela ma ga dagi, e daaligi gi made. Geia e hai be tamaa siibi dela hagalee dangi i dono madagoaa ma ga hai gi daha ono ngaahulu, gei mee e noho hua dee muu.
ACT.8.33	Gei mee ne haga langaadia, gei digau hai gabunga ne haga de iloo ginaadou a mee. Deai tangada e mee di helekai i dono madahaanau ai, idimaa, dono mouli i henuailala nei la gu hagaodi.”
ACT.8.34	Taane deelaa ga heeu gi Philip, “Hagia mai malaa, ma koai dela e helekai ai di soukohp? Mee e helekai i deia, be tangada i golo?” 
ACT.8.35	Philip ga daamada ga helekai mai i nia gubu aanei i lodo di Beebaa Dabu, ga hagi ang gi mee di Longo Humalia o Jesus. 
ACT.8.36	I di nau llele adu laa hongo di ala, gei meemaa gu dau i di gowaa nia wai, gei taane deelaa ga helekai, “Aanei nia wai, ma di aha dela e haga deaadee au belee babdais?” 
ACT.8.37	[Philip ga helekai gi mee, “Goe e mee di babdais maa goe ga hagadonu aga i lodo doo manawa hagatau.”
ACT.8.37	Taane deelaa ga helekai, “Au e hagadonu bolo Jesus Christ di Tama ni God.”] 
ACT.8.38	Gei taane deelaa gu haga dogo di nau waga hongo henua, meemaa ga too gi lala, ga hula gi lodo di monowai, gei Philip ga babdais taane deelaa. 
ACT.8.39	I di nau lloo aga i lodo di monowai, gei di Hagataalunga o Dimaadua, ga llahi a Philip gi daha, gei taane deelaa gu de gidee ia a mee, ga hanadu hua i dono ala mo di tentene huoloo. 
ACT.8.40	Gei Philip gu dau i Azotus, ga hana, ga hagadele di Longo Humalia i lodo nia waahale huogodoo, ga dau loo i Caesarea.
ACT.9.1	Di madagoaa deelaa, Saul e hagamahi huoloo bolo ia e dadaaligi nia dama agoago di Tagi. Mee ga hana gi tagi aamua hai mee dabu, 
ACT.9.2	ga dangi ang gi mee bolo gi heia ana beebaa gi nia synagogee o digau o Jew i Damascus, be ia e gida dana dangada i digau ala e daudali di Ala o Tagi, gi mee ia di lawalawa de hilihili taane be di ahina, e laha mai gi Jerusalem. 
ACT.9.3	Malaa, di madagoaa Saul ne hana gu hoohoo adu gi di waahale Damascus, di maalama mai di langi ga inaina a mee, ga haganiga di gili o maa. 
ACT.9.4	Mee ga doo gi hongo nia gelegele, ga hagalongo gi di lee e helekai boloo, “Saul, Saul, goe e aha dela e hagahuaidu au?” 
ACT.9.5	Saul ga helekai, “Meenei, goe koai?”
ACT.9.5	Di lee deelaa ga helekai, “Go au go Jesus dela e hagahuaidu kooe. 
ACT.9.6	Duu i-nua, hana gi lodo di waahale deenaa, di gowaa e haga modongoohia adu gi di goe au mee ala belee hai.” 
ACT.9.7	Digau ala nogo hula madalia a Saul, gu tuu dee muu, gu longono di lee, gei digaula digi gidee tangada. 
ACT.9.8	Saul ga duu i nua, gei mee gu dee gida. Digaula ga kumi di lima o maa, ga dagi gi lodo Damascus. 
ACT.9.9	Mee gu dee gida i lodo nia laangi e dolu, digi miami be e inu. 
ACT.9.10	Tangada hagadonu nogo i Damascus, dono ingoo go Ananias, dela ne helekai ginai Tagi i lodo dana moe boloo, “Ananias!”
ACT.9.10	Mee ga helekai, “Deenei au, Meenei dogu Dagi.” 
ACT.9.11	Tagi ga helekai, “Hagatogomaalia ina goe, hana gi di ala dela e haga ingoo bolo di “Ala Huudonu”, halahala ina i lodo di hale o Judas taane mai Tarsus dono ingoo go Saul. Mee e hai ana dalodalo, 
ACT.9.12	i lodo dana moe, mee gu mmada gi taane dono ingoo go Ananias, e hanimoi, ga dugu ono lima gi ono nua, gi mee ia di gidee labelaa.” 
ACT.9.13	Ananias ga helekai, “Meenei Tagi, nia daangada dogologo ne helekai mai i nnagadilinga mee huaidu huogodoo ala nogo hai go mee ang gi au daangada i Jerusalem. 
ACT.9.14	Dolomeenei, gei mee gu hanimoi gi Damascus i ono mogobuna ala gu lawa dana kae mai baahi nia dagi hai mee dabu gi kumidia nia daangada huogodoo ala e daumaha adu gi di goe!” 
ACT.9.15	Tagi ga helekai gi Ananias, “Hana, au gu hilihili taane deelaa belee hai hegau mai gi di au, ge e hagi anga dogu ingoo gi digau tuadimee, mono king, mo digau Israel. 
ACT.9.16	Au ga bida hagi anga gi mee nnagadilinga mee huogodoo bolo mee e hai loo gi hagaduadua i di au.” 
ACT.9.17	Ananias ga hana, ga ulu gi lodo di hale deelaa, ga dugu ono lima gi hongo Saul, ga helekai, “Saul, dogu duaahina daane, Tagi Jesus gu hagau mai au, go mee dela ne mmada ginai goe i doo hanimoi i hongo di ala. Mee ne hagau mai au bolo gi mee goe di gidee nia mee, gei gi honu i di Hagataalunga Dabu.” 
ACT.9.18	Di madagoaa hua deelaa, gei nia mee be nia una iga ga too mai i lodo nia golomada o Saul, gei mee gu gidee nia mee, ga duu i-nua, ga babdais. 
ACT.9.19	I muli hua o mee ne miami, gei mee gu maaloo labelaa.
ACT.9.19	Saul gu noho i Damascus i nia laangi dulii, madalia digau ala gu hagadonu. 
ACT.9.20	Gei mee gu hana haga huudonu gi nia synagogee o digau o Jew, ga daamada ga agoago bolo Jesus la Tama ni God. 
ACT.9.21	Digau huogodoo ala nogo hagalongo gi mee, gu homouli huoloo, ga heheeu, “Ma hagalee go taane dela nogo dadaaligi digau i Jerusalem ala e daumaha ang gi Jesus? Mee hagalee ne hanimoi gi kinei belee kumi digaula, e wanga gi nia dagi hai mee dabu?” 
ACT.9.22	Nia agoago Saul gu mada maaloo i ana agoago i mua. Ana haga modongoohia bolo Jesus la go di Mesaia, la gu maaloo huoloo, dela ga hidi mai digau o Jew ala e noho i Damascus, gu deemee di helekai gi nia agoago a maa. 
ACT.9.23	I muli hua nia laangi e logo, gei digau o Jew ga dagabuli gi di gowaa e dahi belee helehelekai, e daaligi Saul gi made.
ACT.9.24	Tangada i golo gu hagi ang gi Saul nia mee digaula ala nogo helehelekai ai. I di boo mo di aa, digaula e haga loohi nia ngudu nia bontai o di waahale deelaa belee daaligi a Saul gi made. 
ACT.9.25	Dahi boo hua, nia dama agoago a Saul ga lahi a mee gi di bongoo di abaaba, ga wanga a mee gi lodo di gada, ga haga hege ia gi daha mo di abaaba deelaa.
ACT.9.26	Saul ga hana gi Jerusalem, ga hagamada belee hagapuni ang gi nia dama agoago ala i golo, gei digaula hagalee hagadonu bolo mee tangada i nia dama agoago a Christ, digaula gu mmaadagu huoloo i mee. 
ACT.9.27	Gei ogo Barnabas ga hagamaamaa a mee, ga laha mai a mee gi nia gau agoago hagau. Barnabas ga haga modongoohia gi digaula di hai o Saul, dono mmada gi Tagi i hongo di ala, mo di hai o Tagi ne helekai gi mee. Geia ga hagi anga labelaa gi digaula di hai o Saul i dono agoago manawa maaloo i di ingoo o Jesus i Damascus. 
ACT.9.28	Malaa, Saul gu noho i baahi digaula, e heehee i lodo Jerusalem, e agoago manawa maaloo i di ingoo o Tagi. 
ACT.9.29	Mee e helehelekai mo di lagamaaloo ang gi digau o Jew ala e leelee Greek, gei digaula gu hagamada bolo e daaligi a mee gi made. 
ACT.9.30	Di madagoaa hua digau ala gu hagadonu ne longono di mee deenei, digaula ga hagau Saul gi Tarsus i Caesarea. 
ACT.9.31	Malaa, nia nohongo dabu o nia gowaa huogodoo i Judea, Galilee mo Samaria, gu noho i di aumaalia, gu tomo aga, gu dogologowaahee, mai i di hagamaamaa o di Hagataalunga Dabu mo di nadau momouli hagalaamua Dimaadua.
ACT.9.32	Peter ne hana ne hagadau i nia waahale huogodoo, geia ne hana labelaa gi di waahale go Lydda, belee heetugi gi nia daangada a God ala e noho i golo. 
ACT.9.33	Mee ne heetugi gi taane, dono ingoo go Aeneas e magi deemee di heehee, gu moe waalooloo, nogo deemee di duu i-nua gi daha mo dono moenge i lodo nia ngadau e walu. 
ACT.9.34	Peter ga hai gi mee, “Aeneas, Jesus Christ ga hai goe gi hili. Duu i-nua, winia doo moenge.” Gei Aeneas ga limalima hua, ga duu i-nua. 
ACT.9.35	Nia daangada huogodoo ala e noho i Lydda mo Sharon ne mmada gi mee, gei digaula gu huli ang gi Tagi.
ACT.9.36	Di ahina hagadonu, dono ingoo go Tabitha, i lodo di waahale go Joppa. Dono ingoo i telekai Greek la go 
ACT.9.37	Di madagoaa hua deelaa, gei mee gu hai dono magi, gu made. Gei muli dono huaidina ne lawa di gaugau, ga haga moe i lodo di ruum i nua. 
ACT.9.38	Joppa la hagalee mogowaa i Lydda. Digau hagadonu ala i Joppa ga iloo bolo Peter la i-lodo o Lydda, ga hagau nadau daane dogolua, e kae di nau dangidangi gi mee boloo, “Dumaalia, hanimoi doodoo mai laa gi madau baahi.” 
ACT.9.39	Gei Peter ga hagatogomaalia, ga lloomoi ginaadou. I di nadau dau, digaula ga hai a mee gi gaga gi di ruum i nua. Nia ahina huogodoo gu mmade nadau lodo, e mmui haganiga a mee, e tangitangi, ga hagi ang gi Peter nadau gahu mo nadau gahu laa daha ala ne dui go Dorcas i dono madagoaa nogo mouli. 
ACT.9.40	Peter ga hagau digaula gi daha, ga dogoduli, ga dalodalo, ga huli adu gi tuaidina o maa, ga helekai, “Tabitha, ala aga!” Di ahina ga ala aga, ga gidee ia Peter, ga noho gi nua. 
ACT.9.41	Peter ga kumi adu a mee, ga haga duu i-nua, nomuli ga gahigahi digau hagadonu aalaa, mono ahina gu mmade nadau lodo, ga helekai gi digaula bolo di ahina la gu mouli. 
ACT.9.42	Di longo deenei gu dele i lodo Joppa hagatau, gei digau dogologowaahee gu hagadonu di Tagi. 
ACT.9.43	Peter gu logo ono laangi nogo noho i Joppa, i baahi taane dono ingoo go Simon, tangada moomee gili kau.
ACT.10.1	Taane i Caesarea dono ingoo go Cornelius, di tagi ni di hagabuulinga dauwa e haga ingoo bolo “Di Hagabuulinga dauwa o Italy.” 
ACT.10.2	Mee mo digau o dono hale huogodoo e hai daumaha ge e hagalaamua a God. Mee e logo ono holongo e hagamaamaa digau o Jew ala e hagaloale, gei mee hagalee noho loo dono hai dalodalo ang gi God. 
ACT.10.3	Muli di oodee holongo di laa e dolu, mee ga hai dana moe. I lodo hua dana moe, gei mee gu gidee ia haga madammaa tangada di langi o God, e helekai boloo, “Cornelius!” 
ACT.10.4	Mee ga mmada adu gi tangada di langi deelaa, gu madagu huoloo, ga helekai boloo, “Meenei, goe e hiihai gi di aha?”
ACT.10.4	Tangada di langi ga helekai, “God gu longono au dalodalo, gu gidee labelaa au wanga dehuia ang gi digau hagaloale, mee ga hagakila au dalodalo. 
ACT.10.5	Malaa dolomeenei, goe hagau ina hunu daane gi hula gi Joppa, e laha mai taane dono ingoo go Simon Peter. 
ACT.10.6	Mee e noho i di hale o taane dono ingoo go Simon, tangada moomee gili kau, e noho hoohoo gi tongotai.” 
ACT.10.7	Malaa, tangada di langi dela nogo leelee gi Cornelius ga hana, gei Cornelius ga gahigahi mai ana hege dogolua, mo tangada dauwa e dahi dela e nnoo mau e daumaha, tangada i nia daangada hai hegau Cornelius. 
ACT.10.8	Mee ga hagi ang gi digaula nia mee ala gu lawa di hai, ga hagau digaula gi Joppa.
ACT.10.9	Dono daiaa hua, i di nadau hoohoo adu gi Joppa, holongo oodee, gei Peter ga gaga aga gi hongo di hale deelaa belee hai ana dalodalo. 
ACT.10.10	Gei mee gu hiigai huoloo, gei di madagoaa nia meegai ala e haga togotogomaalia, gei mee ga hai dana moe. 
ACT.10.11	Mee gu gidee ia di langi gu mahuge. Dahi mee e haneia, e hai gadoo be di tei damana, e hai ono madaaduge e haa, e haga hege ia gi henuailala. 
ACT.10.12	I lodo di tei deelaa, nia hagadilinga manu, nia manu dolodolo, mo nia manu mamaangi. 
ACT.10.13	Di lee ga helekai gi mee, “Peter, duu i-nua, daaligidia, geina!” 
ACT.10.14	Peter ga helekai, “Meenei dogu Dagi, au e deemee! Au digi gai nia mee gulugulua ang gi di hai daumaha ge hagalee madammaa.” 
ACT.10.15	Di lee deelaa ga helekai labelaa, “Goe hudee hai bolo ma nia mee hagalee madammaa go nia mee a God ala gu lawa dana helekai ai bolo e madammaa.” 
ACT.10.16	Di mee deenei ne hai haga dolu, ga nomuli gei di mee deenei gu hudi labelaa gi di langi. 
ACT.10.17	Peter gu hagabaubau huoloo be dehee tadinga di moe deenei dela ne mmada ginai. Di madagoaa hua deelaa, gei nia daane a Cornelius ala ne hagau mai, gu gidee di hale o Simon. Digaula ga tuu adu gi baahi di bontai, 
ACT.10.18	ga gahigahi mo di heheeu, “Ma taane mai i daha i ginei, dono ingoo go Simon Peter?” 
ACT.10.19	Di madagoaa hua Peter e hagamamaanadu huaigolo tadinga o dana moe, gei di Hagataalunga Dabu ga helekai, “Nia daane dogodolu e halahala goe. 
ACT.10.20	Malaa, hagatogomaalia gi gaga goe gi lala. Goe hudee dagalili i doo hana i muli digaula, idimaa, ma ko au dela ne hagau mai digaula.” 
ACT.10.21	Gei Peter ga gaga ia gi lala, ga helekai gi nia daane aalaa, “Go au go taane dela e halahala go goodou. Goodou ne lloomoi eiaha?” 
ACT.10.22	Gei digaula ga helekai, “Tagi dauwa go Cornelius ne hagau mai gimaadou. Mee taane humalia, e hai daumaha ang gi God, gei digau o Jew e hagalaamua a mee huoloo. Malaa, tangada di langi o God ne helekai gi mee bolo gi gahigahia goe gi dono hale, bolo gi hagalongo ia gi au helekai ai.” 
ACT.10.23	Peter gu benebene nia daane aalaa, digaula ga kii i baahi o mee i di boo deelaa.
ACT.10.23	Ga hooaga luada, Peter ga hagatogomaalia, ga hana i muli digaula, gei hunu gau ala gu hagadonu i Joppa, ga hula madalia digaula. 
ACT.10.24	Dono daiaa hua, gei digaula ga dau i Caesarea, di gowaa dela e noho ai a Cornelius, e talitali a Peter ginaadou mo ono gau, mo hunu ginaadou i ono ehoo hagaaloho ala ne gahi mai go mee. 
ACT.10.25	Peter bolo ga ulu adu, gei Cornelius ga hanimoi, ga heetugi gi mee, ga dogoduli i mua o mee. 
ACT.10.26	Peter ga haga duu aga a mee, ga helekai, “Duu i-nua, au tangada hua.” 
ACT.10.27	Gei mee e helehelekai gi Cornelius i di nau ulu adu gi lodo di hale, gi di gowaa dela e noho ai digau dogologowaahee. 
ACT.10.28	Mee ga helekai gi digaula, “Goodou e iloo humalia bolo ma hagalee dumaalia gi tangada o Jew gi hagabuni ang gi digau tuadimee. Gei God gu hagi mai gi di au, bolo au gi hudee hai bolo nia daangada le e milimilia ge hagalee madammaa. 
ACT.10.29	Deenei dagu mee ne hanimoi iei au, hagalee manawa logo i di godou gahi mai au. Malaa, au e hiihai e heeu adu gi goodou be di maa di aha dela ne hidi ai goodou ga hai bolo au gi hanimoi?” 
ACT.10.30	Cornelius ga helekai, “Nia laangi e dolu gu too gi daha, dogu hai dalodalo i dogu hale, holongo di laa e dolu i muli di oodee, gei di madagoaa hua deelaa, taane dela e ulu i nia gahu dingidingia ga duu mai i ogu mua, 
ACT.10.31	ga helekai, Cornelius, God gu longono ia au dalodalo, gei mee hagalee de langahia ia au wanga dehuia ang gi digau hagaloale. 
ACT.10.32	Goe hagau ina dau dangada gi Joppa, e laha mai taane dono ingoo go Simon Peter, mee e noho i di hale o Simon, taane hai gili kau, dela e noho i tongotai. 
ACT.10.33	Gei au ga hagalimalima hua, ga hagau adu gi di goe. Ma go doo manawa humalia dela ne hanimoi iei goe. Malaa dolomeenei, gimaadou huogodoo gu noho i mua nia hadumada o God, e talitali e hagalongo nia mee a Dimaadua ala e hagi adu gi di goe gi agoago ina mai gi gimaadou.”
ACT.10.34	Peter ga daamada ga hai dana agoago, “Dolomeenei, gei au gu modongoohia bolo God la hagalee hilihili dangada.
ACT.10.35	Mee e manawa tene huoloo gi tangada dela e hagalaamua ia ge e haihai nia mee ala e donu, hagalee hilihili be mee tangada o hee. 
ACT.10.36	Goodou gu iloo di Longo Humalia dela ne hagau go God gi digau Israel dela e haga modongoohia di noho i di aumaalia mai baahi o Jesus Christ, dela go Tagi o nia daangada huogodoo. 
ACT.10.37	Goodou gu iloo nia hagadilinga mee haga goboina ala nogo hai i tenua go Israel hagatau, ne daamada i Galilee i muli di agoago a John i di hai o di babdais. 
ACT.10.38	Goodou gu iloo labelaa di hai o Jesus o Nazareth, mo di hai a God dana haga uda gi hongo o mee di Hagataalunga Dabu mo di mogobuna. Mee gu hana gi nia gowaa huogodoo, e hai nia mee ala e humalia ge e hagamaaloo aga digau huogodoo ala e noho i lala nia mogobuna a Satan, idimaa, God le e madalia a mee. 
ACT.10.39	Go gimaadou go digau haga modongoohia nia hagadilinga mee huogodoo a maa ala ne hai i lodo tenua digau o Jew mo i lodo Jerusalem. Digaula gu daaligi a mee gi made, gu dogi a mee gi di loobuu. 
ACT.10.40	Nia laangi e dolu nomuli, God gu haga mouli aga a mee, ga hai a mee gi mmada ginai nia daangada, 
ACT.10.41	hagalee go digau huogodoo ala ne mmada gi mee. Ma go digau haga modongoohia a God ne hilihili, aanei go gimaadou ala gu madalia a mee e miami mo di inu i muli dono mouli aga mai i di made. 
ACT.10.42	Gei mee gu helekai mai gi gimaadou bolo gimaadou gi hagadele ina di Longo Humalia ang gi nia daangada huogodoo, mo di haga modongoohia ina aga bolo ma go mee dela ne hilihili go God belee hai tangada e gabunga nia daangada ala e mouli mo nia daangada ala e mmade. 
ACT.10.43	Nia soukohp huogodoo ne helekai i di hai o Jesus, bolo tangada dela ga hagadonu a mee, le e maahede ono huaidu mai i di mogobuna o dono ingoo.”
ACT.10.44	Di madagoaa Peter dela e helehelekai, di Hagataalunga Dabu ga haneia gi hongo digau huogodoo ala e hagalongo gi nia helekai a maa. 
ACT.10.45	Digau o Jew ala ne hagadonu ala nogo lloomoi madalia a Peter i Joppa, gu goboina e-ginaadou huoloo di hai a God dela ne wanga dana Hagataalunga Dabu gi hongo digau tuadimee. 
ACT.10.46	Idimaa, digaula gu longono ginaadou bolo digaula gu daamada gu helehelekai nia hagadilinga helekai henua gee, ge gu haga hagaamu nia mahi aamua o God. Gei Peter ga helekai boloo, 
ACT.10.47	“Nia daangada aanei gu kae di Hagataalunga Dabu, be di hai dela gu hai go gidaadou. Ma iai tangada i golo e mee di duuli digaula gi dee babdais gi nia wai?” 
ACT.10.48	Gei mee ga hai bolo digaula la gi babdais ina gi di ingoo o Jesus Christ. Gei digaula ga tangi gi mee bolo mee gi noho i nadau baahi nia laangi dulii.
ACT.11.1	Nia gau agoago hagau mo digau ala ne hagadonu ala i lodo Judea hagatau, gu longono ginaadou bolo digau tuadimee gu kae nia helekai a God. 
ACT.11.2	Di madagoaa Peter ne hana gi Jerusalem, digau ala nogo hai bolo digau tuadimee e hai loo gi sirkumsais, gu tamu a mee boloo, 
ACT.11.3	“Goe gu ulu gi lodo di hale digau tuadimee ala digi sirkumsais, gu miami madalia digaula!” 
ACT.11.4	Peter ga agoago haga madammaa gi digaula nia mee ala ne hai mai i taamada: 
ACT.11.5	“Au nogo hai dalodalo i lodo di waahale i Joppa, gei au gu hai dagu moe. I lodo dagu moe ne hai, au ne mmada gi di mee be di tei damana e haga hege ia i di langi, gei nia madaaduge e haa o di tei ga dau i dogu baahi. 
ACT.11.6	Au ga mmada gi lodo di maa, gei au gu gidee nia manu gaidala, mono manu lodo geinga, mono manu dolodolo, mono manu mamaangi. 
ACT.11.7	Gei au ga hagalongo gi di lee dela e helekai mai boloo: Peter, duu i-nua, daaligidia gi mmade, geina! 
ACT.11.8	Gei au ga helekai boloo, Meenei Tagi, au e deemee! Au digi gai nia meegai gulugulua ang gi di hai daumaha be hagalee madammaa! 
ACT.11.9	Di lee deelaa ga helekai labelaa mai i di langi, boloo, Nia mee a God ala gu hai bolo e madammaa, gei goe gi hudee hai bolo ma nia mee e gulugulua. 
ACT.11.10	Di mee deenei ne hai nia holongo e dolu. Nomuli, gei di maa gu hudi gi nua gi di langi. 
ACT.11.11	Di madagoaa hua deelaa, nia daane dogodolu ala ne hagau mai gi di au mai Caesarea ga dau i di hale dela nogo noho iei au. 
ACT.11.12	Gei di Hagataalunga Dabu ga helekai mai gi di au, bolo au gi hana i muli digaula, hudee manawa logo. Gei nia daane hagadonu dogoono aanei ne hula madalia au gi Caesarea. Gimaadou huogodoo gu ulu gi lodo di hale o Cornelius. 
ACT.11.13	Gei mee kaai mai gi gimaadou dana hai ne mmada gi tangada di langi nogo duu i lodo dono hale, ne helekai boloo: Hagau ina dau dangada gi Joppa gi baahi taane dono ingoo go Simon Peter. 
ACT.11.14	Mee ga agoago adu gi di goe nia helekai huogodoo ala e haga mouli iei goe mo digau doo hale huogodoo. 
ACT.11.15	Dogu madagoaa ne daamada ne helekai, di Hagataalunga Dabu gu doo ia gi hongo digaula, be di hai dela ne doo ia gi gidaadou i taamada loo. 
ACT.11.16	Malaa, gei au ga langahia eau nia mee a Tagi nogo helekai ai boloo: John nogo babdais goodou gi nia wai, gei goodou ga babdais gi di Hagataalunga Dabu.
ACT.11.17	Malaa, gu modongoohia humalia bolo God ne wanga labelaa gi digau tuadimee tumaalia dela ne gaamai go mee gi gidaadou i tadau madagoaa ne hagadonu tadau Dagi Jesus Christ. Malaa, au koai dela bolo ga dugu a God gi dee hai di maa?” 
ACT.11.18	Di nadau longono hua nia mee aanei, digaula gu dugu nadau tamu, gu haga hagaamu a God, ga helekai, “God gu wanga gi digau tuadimee di madagoaa humalia gi huli hoou ang gi di mouli!”
ACT.11.19	Malaa, digau ala gu hagadonu gu mamaaheu dagidahi gi nia gowaa ala i golo, mai i tadaaligi dela ne daamada i di madagoaa Stephen ne daaligi gi made. Hunu gau i digaula gu hula gi Phoenicia mo Cyprus mo Antioch, e hagadele nnelekai aalaa anga hua gi digau o Jew.
ACT.11.20	Gei hunu gau ala gu hagadonu, nia daane mai Cyprus mo Cyrene, gu hula gi Antioch, gu agoago labelaa ang gi digau tuadimee nnelekai aalaa, e agoago gi digaula di Longo Humalia o Tagi go Jesus. 
ACT.11.21	Di mogobuna o Dimaadua gu madalia digaula, gei digau dogologowaahee gu hagadonu, gu huli nadau manawa ang gi Tagi. 
ACT.11.22	Di longo deenei gu dau i di nohongo dabu i Jerusalem, gei digaula ga hagau a Barnabas gi Antioch. 
ACT.11.23	Dono madagoaa ne dau i golo, gei mee gu gidee ia di hai a God ne haga maluagina nia daangada, gei mee gu tentene huoloo, gu hagi anga hagamahi gi digaula huogodoo bolo digaula gi hagadonu manawa dahi, gei gi donu ang gi Tagi mai i lodo nadau manawa hagatau. 
ACT.11.24	Barnabas taane humalia, e honu i di Hagataalunga Dabu, geia e hagadonu maaloo, malaa, digau dogologowaahee gu huli nadau manawa ang gi Tagi. 
ACT.11.25	Nomuli hua, gei Barnabas ga hana gi Tarsus belee halahala a Saul. 
ACT.11.26	Dono gidee ia a mee, geia ga laha mai a mee gi Antioch. I lodo di ngadau e dahi, meemaa e heheetugi gi digau di nohongo dabu mo di agoago nia daangada dogologowaahee. I Antioch dela ne daamada ne gahi digau hagadonu bolo nia “Dama Christ”.
ACT.11.27	Malaa, nia laangi aalaa, hunu soukohp ne loomoi i Jerusalem, e hula gi Antioch. 
ACT.11.28	Tangada e dahi i digaula, dono ingoo go Agabus, ga duu i-nua, ga haga modongoohia i di mogobuna o di Hagataalunga Dabu bolo tau hiigai hoohoo ga hai gi henuailala hagatau. (Malaa, tau hiigai deenei ne hai i di madagoaa Claudius nogo hai di king aamua o Rome.)
ACT.11.29	Malaa, nia dama agoago ga haga noho di nadau mee bolo tangada nei mo tangada nei i ginaadou e hagau ana mee ala e mee, e hagamaamaa digau ala gu hagadonu i Judea. 
ACT.11.30	Malaa, digaula gu haga kila aga di mee deenei, ga hagau nadau bahihadu ang gi digau mmaadua daumaha o di nohongo dabu, ga kae go Barnabas mo Saul.
ACT.12.1	Deenei di madagoaa di king Herod ne daamada ga daaligi hunu daangada o di nohongo dabu. 
ACT.12.2	Mee ne daaligi a James, tuaahina o John gi tulumanu dauwa. 
ACT.12.3	Mee ne gidee ia bolo digau o Jew e tentene gi di hai deenei, gei mee ga kumi labelaa a Peter. Di mee deenei ne hai di madagoaa Tagamiami o di Palaawaa Digi Hagatanga. 
ACT.12.4	Muli dana kumi a Peter, gei mee ga hudu a mee gi lodo di hale galabudi, e hagaloohi go nia hagabuulinga dauwa e haa, e dogohaa di hagabuulinga e dahi. Herod e hiihai e wanga a Peter gi di gowaa hai gabunga i mua nia daangada dogologo, i muli Tagamiami Pasoobaa.
ACT.12.5	Peter e noho i lodo di hale galabudi, gei digau di nohongo dabu e dalodalo hagamahi i mee ang gi God.
ACT.12.6	Di boo hua dela i mua di laangi Herod dela belee laha mai a Peter gi mua nia daangada, Peter nogo kii i mehanga nia daane hagaloohi dogolua, e lawalawa gi nia daula baalanga e lua, gei nia daane hagaloohi e madamada humalia i di ngudu di bontai di hale galabudi. 
ACT.12.7	Di madagoaa hua deelaa, tangada di langi o Dimaadua e duu i golo, gei di maalama ga ina i lodo di hale galabudi deelaa. Tangada di langi deelaa ga kumi di bakau o Peter, ga hangahanga a mee, ga helekai, “Hagalimalima! Duu i-nua!” Di madagoaa hua deelaa, nia daula baalanga la gu maahede gi daha mo nia lima o maa. 
ACT.12.8	Tangada di langi ga helekai, “Nnoodia doo duu gi mau, nnoodia oo suudi labelaa.” Gei Peter ga hai gi hai be nnelekai tangada di langi ne helekai. Gei tangada di langi ga helekai, “Ulu ina doo gahu laa daha, daudali mai i ogu muli.” 
ACT.12.9	Peter ga daudali a mee gi malaelae, gei digi modongoohia loo bolo maa tangada di langi dela e hai ana mee ang gi deia, mee ne maanadu bolo ma di moe hua. 
ACT.12.10	Meemaa ga diiagi tahi buini hagaloohi, ga nomuli ga diiagi di lua buini hagaloohi, ga nomuli meemaa ga dau loo i di ngudu di bontai baalanga dela e huudonu gi di waahale, gei di bontai deelaa ga mahuge hua wa deia ang gi meemaa. Meemaa ga ulu gi daha, ga taele i hongo di ala, gei di madagoaa hua deelaa, tangada di langi ga ngala gi daha mo Peter. 
ACT.12.11	Malaa, Peter la gu modongoohia ia nia mee ala ne hai ang gi deia, gei mee ga helekai boloo, “Au gu modongoohia bolo ma e donu hua go nia mee aanei. Dimaadua ne hagau mai dana dangada di langi, gu hagamehede au gi daha mo nia mogobuna a Herod, mo nia mee huogodoo digau o Jew ala e kana belee hai mai gi di au.” 
ACT.12.12	Dono modongoohia hua nia mee aanei, gei mee ga hana gi di hale o Mary, tinana o John Mark. Nia daangada dogologowaahee ne dagabuli gi golo e hai nadau dalodalo. 
ACT.12.13	Peter ga dugidugi di bontai dela i malaelae, gei tama ahina dela e ngalua i golo, dono ingoo go Rhoda, ga hana belee huge di bontai. 
ACT.12.14	Tama ahina deelaa gu modongoohia ia di lee o Peter, gu tentene huoloo, digi huge ina di bontai, gu lele mai labelaa gi muli gi lodo di hale, ga hagi ang gi digau ala i lodo di hale bolo Peter i malaelae. 
ACT.12.15	Digaula ga helekai gi tama ahina deelaa boloo, “Goe e laba!”
ACT.12.15	Gei mee e maaloo adu hua gi digaula boloo, “E donu!”
ACT.12.15	Gei digaula ga helekai gi mee, “Holongo go dono dangada di langi.” 
ACT.12.16	Peter e dugidugi huaigolo di bontai, gei digaula ga huge di bontai. Di nadau gidee hua e-ginaadou a Peter, digaula gu goboina huoloo. 
ACT.12.17	Peter ga helekai gi digaula bolo gi haga kila, gei mee ga haga modongoohia gi digaula di hai o Dimaadua dela ne dagi mai ia gi daha mo di hale galabudi. Gei mee ga helekai gi digaula boloo, “Goodou hagi anga ina di hai deenei gi James mo tadau duaahina ala i golo.” Gei mee ga hagatanga, ga hana gi tuai gowaa.
ACT.12.18	Di mee gu aa, digau hagaloohi gu gologolo huoloo be di maa di aha dela ne hai gi Peter. 
ACT.12.19	Herod ga hai bolo digaula gi halahala ina a mee, gei digaula e deemee di gida a mee. Herod ga hai ana heeu gi digau hagaloohi aalaa, ga hai bolo digaula e dadaaligi gi mmade. Muli nia mee aanei, gei Herod ga hagatanga ga hana gi daha mo Judea, ga hana gi Caesarea, ga noho i golo.
ACT.12.20	Herod gu hagawelewele huoloo gi digau Tyre mo Sidon, malaa, digaula gu hai di nadau buini, ga hula belee heetugi gi Herod. Matagidagi, digaula ne tangi ang gi Blastus dela e dagi di hale o di king, bolo mee e hana madalia ginaadou. Digaula ga hula gi baahi o Herod, ga tangi gi mee i di noho i di aumaalia, idimaa, nadau meegai le e gaamai i di gowaa di king. 
ACT.12.21	I lodo di laangi digaula dela ne dugu, Herod ne ulu gi ono goloo king, ga noho i hongo dono lohongo king, ga hai ana agoago gi nia daangada huogodoo. 
ACT.12.22	Digaula ga wwolo loo gi nua boloo, “Ma hagalee tangada dela e helehelekai nia mee aanei, ma di god!” 
ACT.12.23	Di madagoaa hua deelaa, tangada di langi o Dimaadua ga haga hinga a mee gi lala, idimaa, mee hagalee hagalaamua a God. Mee gu gai go nia ila, gu made.
ACT.12.24	Gei nia helekai a God gu hagadeledele, gu kila humalia. 
ACT.12.25	Barnabas mo Saul ne haga lawa nau hegau, ga hagatanga i Jerusalem, ginaadou mo John Mark.
ACT.13.1	I lodo di nohongo dabu i Antioch nogo iai nia soukohp mono gau agoago, ala go Barnabas, Simeon (dela e haga ingoo bolo Luuli), Lucius (mai Cyrene), Manaen (dela ne tomo aga i baahi di gobinaa go Herod), mo Saul. 
ACT.13.2	Di nadau madagoaa nogo hai hegau gi Dimaadua mo di hagaonge, di Hagataalunga Dabu ga helekai gi digaula, “Goodou dugua mai Barnabas mo Saul, e hai agu hegau ala ne haga gahi meemaa bolo gi heia.” 
ACT.13.3	Digaula ga hagaonge ge e dalodalo, e dugu nadau lima i hongo meemaa, ga hagau meemaa.
ACT.13.4	Di Hagataalunga Dabu ne hagau Barnabas mo Saul gi Seleucia, nomuli ga dele di boodi mai i golo gi tenua go Cyprus. 
ACT.13.5	Di nau dau i di waahale Salamis, meemaa ga agoago nia helekai a God i lodo nia synagogee. John Mark e madalia meemaa e hagamaamaa meemaa. 
ACT.13.6	Digaula ga lloo adu laa lodo tenua deelaa gi Paphos, ga heetugi gi tangada haihai mogobuna, dono ingoo go Bar-Jesus, tangada o Jew e helehelekai bolo ia di soukohp. 
ACT.13.7	Taane deenei e hai bolo ia di hoo hagaaloho ni di gobinaa o tenua deelaa, go Sergius Paulus, mee taane kabemee huoloo. Di gobinaa ga gahi mai Barnabas mo Saul gi ono mua, idimaa, mee e hiihai bolo ia e hagalongo gi nnelekai a God. 
ACT.13.8	Tangada hai mogobuna go Elymas (dela dono ingoo i telekai Greek) ga hai baahi gi meemaa, e hagamada di gobinaa gi huli gi daha mo di hagadonu. 
ACT.13.9	Gei Saul dela e haga ingoo labelaa bolo Paul, gu honu i di Hagataalunga Dabu, ga mmada haga huudonu gi tangada hai mogobuna, 
ACT.13.10	ga helekai, “Goe tama daane ni Satan! Goe di hagadaumee ni nia mee huogodoo ala e humalia. Goe e honu i nia hagadilinga mee kai tilikai huaidu huogodoo, gei goe e hagamahi huoloo belee huli di donu o Dimaadua gi nia kai tilikai i nia madagoaa huogodoo! 
ACT.13.11	Di lima o Dimaadua la ga hagaduadua goe dolomeenei, gei goe ga dee gida, ga deemee di gidee di maalama o di laa i di madagoaa bodobodo.”
ACT.13.11	Di madagoaa hua deelaa, Elymas gu dee gida, gei e heehee hagamahi, e halahala dana dangada belee dagi ia i dono lima. 
ACT.13.12	Di gobinaa gu hagadonu i dono gidee ia di mee dela ne hai, i mee gu goboina huoloo gi nia agoago i di hai o Tagi.
ACT.13.13	Paul mo ono ehoo ne dele di boodi mai i Paphos, ga dau i Perga, di waahale damana i lodo tenua go Pamphylia, gei John Mark ga hagatanga i nau baahi, ga hana gi muli gi Jerusalem. 
ACT.13.14	Gei meemaa ga hagatanga i Perga, ga hula gi Antioch i lodo tenua go Pisidia. Gei i lodo di Laangi Sabad, meemaa ga hula gi lodo synagogee, ga noho gi lala. 
ACT.13.15	I muli hua di dau Nnaganoho Moses mo nia Beebaa o nia Soukohp, digau aamua o synagogee ga helekai gi meemaa, “Madau ihoo hagaaloho, gimaadou e hiihai bolo goolua gi helekai gi nia daangada aanei, be di maa di agoago i golo e mee di gulu haga maaloo aga digaula.” 
ACT.13.16	Paul ga duu gi nua, ga aau ono lima gi digaula, ga daamada, ga helekai, “Nia daane o Israel, mo digau tuadimee huogodoo ala e daumaha ang gi God. Hagalongo mai gi di au: 
ACT.13.17	Di God o digau Israel gu hilihili aga tadau maadua mmaadua, ge gu haga dogologowaahee i di madagoaa digaula nogo noho be digau mai i daha i Egypt. Nomuli, gei God ga laha mai digaula gi daha mo Egypt, mai i ono mahi mogobuna.
ACT.13.18	Nia ngadau e madahaa, gei mee nogo benebene hagahumalia digaula i lodo di anggowaa,
ACT.13.19	gei mee gu hagahuaidu nia guongo llauehe e hidu i lodo tenua go Canaan, ge gu hai ana daangada gi hai mee gi nia guongo digaula.
ACT.13.20	Nia mee huogodoo aanei, holongo ne hai i lodo nia ngadau e haa lau madalima. I muli di mee deenei, gei mee ga dugu ang gi digaula hunu gau hai gabunga, ga dae loo gi di madagoaa soukohp Samuel.
ACT.13.21	Gei digaula e hiihai belee hai di nadau king. God gu wanga gi digaula Saul, tama daane a Kish, mai i di madawaawa Benjamin, gu hai di nadau king i nia ngadau e madahaa.
ACT.13.22	I muli hua di daa gi daha a mee, gei God ga haga gila aga a David di nadau king. Deenei laa di mee a God ne helekai ai i mee: Au gu gidee bolo David tama daane a Jesse, la go tagadilinga daane dela e hiihai ginai au, taane dela e hai nia mee huogodoo ala e hiihai ginai au.
ACT.13.23	Jesus, tangada di madawaawa o David, ne haga gila aga go God belee hai Tangada Hagamouli digau Israel, be dana hagababa dela ne hai. 
ACT.13.24	I mua Jesus ne daamada ana hegau, John gu agoago gi nia daangada o Israel huogodoo, bolo digaula gi loomoi gi daha mo nadau huaidu, gi babdais.
ACT.13.25	Di madagoaa John ga hoohoo ga haga lawa ana hegau, mee ga helekai gi nia daangada boloo: Goodou e hagabau bolo au koai? Ma hagalee ko au dela e talitali go goodou. Hagalongo! Mee e hanimoi i ogu muli, gei au la hagalee tau loo belee daa gi daha nia suudi o maa mo ono wae!
ACT.13.26	Ogu ihoo digau Israel, di madawaawa o Abraham, mo goodou digau tuadimee ala e daumaha ang gi God: aalaa go gidaadou ne gaamai ginai di longo hagamouli deenei! 
ACT.13.27	Idimaa, nia daangada ala e noho i Jerusalem mo nadau dagi ne de iloo ginaadou bolo mee go Tangada Hagamouli, gei digaula digi modongoohia nia helekai nia soukohp ala e daudau i nia Laangi Sabad huogodoo, gei digaula gu haga kila aga nia helekai nia soukohp aalaa i di nadau hagi aga a Jesus. 
ACT.13.28	Maeaha maa digaula nadau hadinga ai belee daaligi a mee gi made, gei digaula ne helekai gi Pilate, bolo mee e daaligi gi made.
ACT.13.29	I muli hua nadau hegau huogodoo ala ne hai gi mee, ala gu lawa di haga modongoohia mai i lodo di Beebaa Dabu, digaula ga dugu ia a mee gi lala mo di loobuu, ga dugu gi lodo taalunga.
ACT.13.30	Gei God gu haga mouli aga a mee. 
ACT.13.31	Nia laangi e logo gei mee ne haga gida gi digau ala ne lloomoi madalia a mee mai Galilee gi Jerusalem, aanei go digau ala e haga modongoohia a mee ang gi digau Israel dolomeenei.
ACT.13.32	Gei aanei gimaua ala e gowadu gi goodou di Longo Humalia deenei: Di mee a God dela ne hagababa gi tadau maadua mmaadua bolo e hai koia, 
ACT.13.33	la gu hai mai gi gidaadou, ala go nia hagadili digaula, mai i dana haga mouli aga a Jesus, be di mee dela gu lawa i di hihi i lodo Pisalem di mada e lua,
ACT.13.33	Goe go dagu Dama daane, dangi nei au gu hai tamana ni oou.
ACT.13.34	Deenei di mee a God dela ne helekai ai i dana haga mouli aga a mee mai i di made, bolo tuaidina o maa la ga hagalee bala i lodo taalunga:
ACT.13.34	Au ga gowadu gi di goe nia hagahumalia dabu ala e donu ala ne hagababa ko au gi David. 
ACT.13.35	Gi hai be dana hai dela ne helekai ai i tuai hagailoo:
ACT.13.35	Goe hagalee dumaalia gi dau dangada hai hegau dabu gi mooho i lodo taalunga.
ACT.13.36	David, i lodo dono madagoaa, la nogo hai hegau gi nia haganoho a God, gei mee gu made, gu danu i baahi ono maadua mmaadua, gei dono huaidina la gu bala i lodo taalunga. 
ACT.13.37	Di mee deenei la digi hai gi tangada dela ne haga mouli aga go God mai i di made. 
ACT.13.38+ACT.13.39	Ogu ihoo hagaaloho digau Israel, au bolo goodou huogodoo gi iloo donu bolo ma go Jesus dela ne hidi mai iei di agoago o di wwede nia huaidu dela e hagi adu gi goodou. Goodou gi iloo bolo tangada ma ga hagadonu a mee, geia ga mehede mai gi daha mo ono huaidu huogodoo. Nnaganoho Moses le e deemee di haga maahede mai goodou gi daha mo nia huaidu aalaa. 
ACT.13.40	Goodou gi pula i goodou gi dee gila aga hua i godou baahi nia helekai nia soukohp ala e hai boloo:
ACT.13.41	Mmada, goodou ala e haganneennee! Goodou gi homouli ge gi mmade, idimaa agu mee ala ga hai ko au dangi nei, la go nia mee ala hagalee hagadonu go goodou, maeaha maa tangada ga aago nia maa adu gi goodou!”
ACT.13.42	Di nau hagatanga mai synagogee, gei nia daangada ga hai gi Paul mo Barnabas bolo gi loomoi labelaa i di Laangi Sabad dela i golo, e agoago gi ginaadou labelaa gi nonua, i nia mee ala i golo. 
ACT.13.43	I muli hua nia daangada ne hula gi daha mo synagogee, Paul mo Barnabas gu daudali go digau o Jew dogologo mono gau mai i daha dogologo ala ne huli gi taumaha o digau o Jew. Nia gau agoago hagau aalaa ga helekai hagamahi ang gi digaula, bolo ginaadou gi manawa dahi gei gi mouli i tumaalia o God. 
ACT.13.44	Di Laangi Sabad nomuli, hoohoo digau huogodoo ala i lodo di waahale gu lloomoi belee hagalongo gi nnelekai a Dimaadua. 
ACT.13.45	Di madagoaa digau o Jew ne gidee ginaadou digau dogologowaahee, digaula gu de hiihai huoloo, gu dubua. Digaula ga hai baahi ang gi nia helekai a Paul ge e haga balumee a mee. 
ACT.13.46	Gei Paul mo Barnabas ga helekai manawa maaloo ang gi digaula boloo, “Koia e humalia go nia helekai a God ala belee gowadu i mua gi goodou. Gei di maa goodou ala e de hiihai gi di mouli dee odi, gei gimaua ga diiagi goodou, ga hula gi digau tuadimee. 
ACT.13.47	Deenei di haganoho a God dela ne hai mai gi gimaua,
ACT.13.47	Au ne hilihili mai goe belee hai di maalama ang gi digau tuadimee bolo gi mee ai di haga mouli digau huogodoo ala i henuailala.
ACT.13.48	Di nadau longono hua nia mee aanei, gei digau tuadimee gu tentene, gei gu hagaamu nia helekai a Dimaadua. Digau ala ne hilihili ang gi di mouli dee odi, la gu hagadonu.
ACT.13.49	Nia helekai a Dimaadua la gu dele gi nia madagoaa huogodoo i lodo tenua deelaa. 
ACT.13.50	Digau o Jew la gu haga hinihini nia dagi di waahale deelaa, mo nia ahina tuadimee aamua ala e daumaha ang gi God, ga hagahuaidu Paul mo Barnabas, ga hagabagi meemaa gi daha mo di nadau guongo. 
ACT.13.51	Nia daangada agoago hagau dogolua aalaa ga duidui nia dogolia o nau wae, e hai baahi ang gi digaula, gei ga loo adu beelaa gi Iconium.
ACT.13.52	Gei digau hagadonu ala i Antioch gu honu i di tentene mo di Hagataalunga Dabu.
ACT.14.1	Di hai la hua beenei dela ne hai i Iconium: Paul mo Barnabas ne hula gi synagogee, ga agoago labelaa nau agoago nogo hai, gei digau dogologo o Jew mo digau tuadimee gu hagadonu. 
ACT.14.2	Gei digau o Jew ala hagalee hagadonu, la gu haga hinihini digau tuadimee, ga hai digaula gi hai baahi ang gi digau ala gu hagadonu 
ACT.14.3	Nia gau agoago hagau aalaa ga noho i golo i di madagoaa looloo, e agoago hagamahi i di hai o Tagi, dela ne haga gila aga bolo e donu di nau hai agoago i di hai o tumaalia, i dana dugu ang gi meemaa nia mogobuna haga goboina. 
ACT.14.4	Nia daangada o di guongo deelaa la gu wwae lua: hunu gau gu madalia digau o Jew, gei hunu gau gu madalia digau agoago hagau. 
ACT.14.5	Gei hunu gau tuadimee mono gau o Jew, ngaadahi mo nadau dagi, gu hagababa bolo e hagahuaidu digau agoago hagau ga dilidili meemaa. 
ACT.14.6	Nia gau agoago hagau ga iloo di mee deenei, ga llele gi daha gi Lystra mo Derbe i lodo tenua Lycaonia, mo di waa henua dela e haganiga nia waahale aalaa. 
ACT.14.7	Meemaa ga hai nau agoago, e hagadele di Longo Humalia i golo.
ACT.14.8	Taane i lodo Lystra e mmade ono wae mai i dono haanau, nogo deemee dana heehee. 
ACT.14.9	Mee e noho i golo, e hagalongo gi nia agoago a Paul. Gei Paul gu gidee bolo mee gu hagadonu, e mee hua di hili, gei mee ga mmada haga huudonu gi mee, 
ACT.14.10	ga helekai gi nua, “Duu i-nua gi huudonu gi hongo oo wae!” Gei taane deelaa gu ihobo gi nua, gu daamada gu heehee. 
ACT.14.11	Di madagoaa hua digau dogologowaahee ne gidee ginaadou di mee a Paul dela ne hai, digaula ga daamada ga wwolowwolo gi nua i nadau helekai donu o Lycaonia boloo, “Nia god la gu hai be nia daangada, gu lloo ia gi tadau baahi!” 
ACT.14.12	Digaula ga wanga di ingoo o Barnabas go Zeus, gei di ingoo o Paul go Hermes, idimaa, ma go mee dela e dagi di helehelekai. 
ACT.14.13	Tangada hai mee dabu o di god Zeus, dono hale hai daumaha e duu i taalinga gi daha di waahale, gu laha mai ana kau daane, mono akai gi di ngudu di bontai, idimaa, mee mo digau dogologo aalaa e hiihai belee hai nadau tigidaumaha ang gi digau agoago hagau aalaa. 
ACT.14.14	Di madagoaa Paul mo Barnabas ne iloo ginaua nia mee digaula ala belee hai ang gi ginaua, meemaa ga hahaahi nau gahu, ga llele gi lodo digau dogologo aalaa, ga wwolowwolo boloo, 
ACT.14.15	“Nia daane nei, goodou e aha ala e hai nia mee aanei? Gimaua nia daangada hua be goodou! Gimaua ne lloomoi gi kinei belee hagadele di Longo Humalia bolo gi huli mai goodou gi daha mo nia mee balumee aanei, gei gi huli goodou gi di God Mouli dela ne hai di langi mo henuailala, mo di moana, mono hagahonu huogodoo.
ACT.14.16	I mua, gei mee gu dumaalia ang gi nia daangada huogodoo gi hai nadau manawa ala e hiihai ginai, 
ACT.14.17	gei nia madagoaa huogodoo, mee ne haga modongoohia aga ia mai i ana haihai humalia ala nogo hai. Mee ne dugu adu gi goodou di ua mai di langi, mo di madagoaa humalia dela e hua mai nia hua laagau. Mee gu gowadu gi goodou nia meegai mo di haga honu godou manawa i di tentene.” 
ACT.14.18	Nia gau agoago hagau la gu hai nau helekai beenei, gei meemaa e haingadaa di dugu nia daangada gi dee hai nadau tigidaumaha ang gi ginaua.
ACT.14.19	Hunu gau o Jew ne lloomoi i Antioch i lodo tenua go Pisidia, mo mai i Iconium. Digaula gu huli digau dogologo gi nadau baahi, ga dilidili a Paul, ga dada mai a mee gi daha mo di waahale. Digaula gu hai bolo mee gu made. 
ACT.14.20	Di madagoaa digau hagadonu ne dagabuli mai, ga haganiga a mee gi lodo, gei mee ga duu aga, ga hana gi lodo di waahale. Dono daiaa gei mee mo Barnabas ga hula gi Derbe.
ACT.14.21	Paul mo Barnabas ne hagadele di Longo Humalia i lodo Derbe. Dogologowaahee gu hagadonu, gei meemaa ga hula labelaa gi muli gi Lystra, adu gi Iconium, mo adu gi Antioch i lodo tenua go Pisidia. 
ACT.14.22	Meemaa ga hagamaaloo aga digau ala gu hagadonu, ga helekai hagamahi ang gi digaula bolo gi manawa dahi hua beelaa i nadau hagadonu. Meemaa ga helekai, “Gidaadou e lloo adu i lodo nia haingadaa e logo, gi ulu gidaadou gi lodo Tenua o God.” 
ACT.14.23	I lodo nia nohongo dabu huogodoo, meemaa gu dongo nau gau mmaadua daumaha. I talodalo mo di hagaonge, meemaa gu hagadabu digaula gi Dimaadua dela ne hagadagadagagee ginai digaula. 
ACT.14.24	I muli hua di nau ulu gi lodo tenua go Pisidia, meemaa gu dau i tenua go Pamphylia. 
ACT.14.25	Meemaa ga agoago i Perga, ga lawa, ga hula gi Attalia, 
ACT.14.26	ga hagatanga mai i golo, ga dele labelaa gi muli gi Antioch, di gowaa dela ne haga dabu iei meemaa gi tumaalia o God, i di gili nau moomee ala gu lawa di hai dolomeenei. 
ACT.14.27	Di dau meemaa i Antioch, gei meemaa ga haga dagabuli nia daangada huogodoo gi di gowaa e dahi, ga helekai gi digaula i nia mee a God ala ne haga kila aga i nau baahi, mo dana hai ne huge di bontai ang gi digau tuadimee gi hagadonu. 
ACT.14.28	Gei meemaa gu noho waalooloo i baahi nia dama agoago i golo.
ACT.15.1	Hunu daane ne lloomoi i Judea gi Antioch, gu daamada gu agoago ang gi digau ala gu hagadonu boloo, “Goodou e deemee di haga mouli, maa goodou hagalee e sirkumsais be di hai o taganoho a Moses.”
ACT.15.2	Paul mo Barnabas ga lagamaaloo giibeni gi digaula i di mee deenei, ga hidi mai ai digaula ga hai bolo Paul mo Barnabas mo hunu gau mai Antioch e hula gi Jerusalem, e heetugi gi digau agoago hagau mono gau mmaadua daumaha i di mee deenei. 
ACT.15.3	Muli di hagau digaula go di nohongo dabu deelaa, digaula ga loo adu laa lodo o Phoenicia mo Samaria, ga hagadele di hai o digau tuadimee ala gu huli gi God. Di longo deenei dela ne hidi mai ai digau huogodoo ala gu hagadonu, gu tentene huoloo. 
ACT.15.4	Di dau adu gi Jerusalem, digaula ga benebene go digau o di nohongo dabu deelaa, digau agoago hagau, mo digau mmaadua daumaha. Digaula ga kai nia mee huogodoo a God ala ne hai mai baahi digaula. 
ACT.15.5	Gei hunu gau hagadonu ala nia Pharisee ga tuu i-nua, ga helekai, “Digau tuadimee e hai loo gi sirkumsais, ge gi haga modongoohia ina ginai bolo ginaadou gi daudalia Nnaganoho Moses.” 
ACT.15.6	Digau agoago hagau mo digau mmaadua daumaha ga dagabuli mai belee leelee i di mee deenei. 
ACT.15.7	Muli hua i nadau helehelekai haga dondonu waalooloo, gei Peter ga duu i-nua, ga helekai, “Ogu duaahina, goodou e iloo bolo i mua loo God gu dongo au mai i godou lodo, belee hagadele di Longo Humalia ang gi digau tuadimee, bolo gi longono digaula gi hagadonu.
ACT.15.8	God dela e iloo ia nia manawa o nia daangada huogodoo, geia gu haga modongoohia bolo digau tuadimee e mee labelaa di hagadonu i dana dugu ang gi ginaadou di Hagataalunga Dabu, be dana hai dela ne dugu mai gi gidaadou.
ACT.15.9	Mee e hai bolo deai di mee e hai gee i mehanga digaula mo gidaadou ai. Mee gu dumaalia ang gi digaula i nadau huaidu, idimaa, digaula gu hagadonu. 
ACT.15.10	Malaa goodou e aha ala e haga mmada a God dolomeenei, i di godou haga uda di mee daamaha gi hongo digau ala gu hagadonu, nia mee ala ne deemee di aamo go tadau maadua mmaadua be go gidaadou? 
ACT.15.11	Gei deeai! Gidaadou e hagadonu ge e mouli mai i tumaalia o Tagi go Jesus, gadoo be digau tuadimee.” 
ACT.15.12	Digau dogologo aalaa la gu noho dee muu i di nadau hagalongo gi Barnabas mo Paul ala e helehelekai nia mogobuna haga goboina huogodoo a God ne hai mai baahi meemaa i baahi digau tuadimee. 
ACT.15.13	Di madagoaa meemaa ne lawa nau helekai, gei James ga helekai aga, “Ogu duaahina nei! Hagalongo mai gi di au! 
ACT.15.14	Simon la dogo haga modongoohia mai hua di hai a God dela ne hagi aga dana hai dela e benebene ai digau tuadimee, i mee ne daa hunu ginaadou belee hai ana daangada. 
ACT.15.15	Nia helekai nia soukohp la koia gu donu huoloo gi di mee deenei, be nia helekai di Beebaa Dabu, e helekai boloo:
ACT.15.16	Di Maadua e helekai, I muli nia mee aanei, gei au ga hanimoi labelaa, ga haga duu aga labelaa tenua king o David. Au ga haga duu aga labelaa nia mee ala ne mooho gi ono lohongo.
ACT.15.17	Gei nia daangada ala i golo mo digau tuadimee huogodoo ala gu gahi mai dogu ingoo, bolo gi hai nia dama ni aagu, la ga lloomoi gi di au. 
ACT.15.18	Deenei di mee Dimaadua ne helekai ai, dela ne haga modongoohia aga i mua loo. 
ACT.15.19	James ga duudagi adu, ga helekai, “Deenei dagu hagamaanadu, au bolo gidaadou la hagalee hagaduadua digau tuadimee ala gu huli gi God.
ACT.15.20	Gei gidaadou belee hai loo gi hihi tadau lede e hai gi digaula gi hudee geina nia meegai ala gu milimilia, idimaa, ma nia mee gu tigidaumaha ang gi nia balu god, gei digaula gi haga ligaliga i daha mo di hai be di manu, hudee geina nia manu ala ne lauwa, hudee inu nia dodo.
ACT.15.21	Idimaa, Nnaganoho Moses nogo daudau mai i mua loo i lodo nia synagogee i lodo nia Laangi Sabad huogodoo, gei ana helekai aalaa gu hagadele i lodo nia waahale huogodoo.”
ACT.15.22	Digau agoago hagau mo digau mmaadua daumaha, ngaadahi mo digau di nohongo dabu huogodoo, gu hagamaanadu bolo e hilihili hunu daane mai i nadau mehanga belee hagau gi Antioch, dalia a Paul mo Barnabas. Digaula ne hilihili mai i nadau mehanga nia daane dogolua ala koia e hagalabagau huoloo i baahi digau ala ne hagadonu, go Judas dela e haga ingoo bolo Barsabbas, mo Silas. 
ACT.15.23	Gei digaula ga wanga di lede deenei gi meemaa gi kae ina:
ACT.15.23	“Gimaadou digau agoago hagau mo digau mmaadua daumaha ala go godou duaahina, gimaadou e hagau adu di madau hagaaloho adu gi goodou, madau duaahina huogodoo ala go digau tuadimee ala e noho i Antioch, Syria mo Cilicia. 
ACT.15.24	Gimaadou gu longono bolo hunu gau mai madau baahi ne lloo adu ga haga deaadee ge e haga hinihini goodou mai i nadau helehelekai. Gei e donu, digaula hagalee digau ne pono gimaadou, belee hai nadau mee aanei. 
ACT.15.25	Gei dolomeenei, gimaadou huogodoo gu heetugi, gu donu ngaadahi bolo gimaadou e hilihili madau daangada dogolua kae hegau, ga hagau adu gi goodou. Meemaa ga lloo adu dalia tadau ihoo hagaaloho go Barnabas mo Paul, 
ACT.15.26	ala gu dee hagahuodia nau mouli i lodo nnegau a tadau Tagi go Jesus Christ. 
ACT.15.27	Gimaadou e hagau adu Judas mo Silas gi bida hagi adu madau mee ala ne hihi adu gi goodou. 
ACT.15.28	Di Hagataalunga Dabu mo gimaadou gu donu ngaadahi bolo gimaadou hagalee haga daamaha goodou gi dahi mee i daha mo nia hagadilinga haganoho beenei, ala e tau anga: 
ACT.15.29	Hudee geina nia meegai ala gu tigidaumaha ang gi nia balu god, hudee geina nia dodo, hudee geina nia manu ala ne mmaalemu, gei goodou gi haga ligaliga i daha i di hai be di manu. Goodou ga kila humalia maa goodou ga haga kila aga nia mee aanei. Di laangi humalia adu gi goodou.”
ACT.15.30	Digau kae hegau aanei ga hagau gi Antioch, ga dau i golo, ga haga dagabuli digau huogodoo ala ne hagadonu, ga wanga gi digaula di lede deelaa. 
ACT.15.31	Di madagoaa nia daangada ne dau di lede deelaa, digaula gu tentene huoloo giibeni gi nia helekai hagamaaloo aga. 
ACT.15.32	Judas mo Silas, meemaa la nia soukohp dogolua, ga helehelekai gi digau ala ne hagadonu i di madagoaa looloo, e hagamahi ge e hagamaaloo aga digaula. 
ACT.15.33	I muli di nau noho haga dulii i di gowaa deelaa, gei digau hagadonu aalaa ga hagau meemaa i lodo di aumaalia gi hula gi muli gi digau ala ne hagau mai meemaa. 
ACT.15.34	[Gei Silas gu hagamaanadu bolo ia e noho huaigolo.] 
ACT.15.35	Paul mo Barnabas gu noho haga dulii i Antioch, ngaadahi mo digau hagadonu dogologo e agoago mo di hagadele nia helekai a Dimaadua.
ACT.15.36	Mai hua gi muli, Paul ga helekai gi Barnabas, “Gidaua ga hula gi muli e haga heetugi ang gi digau ala gu hagadonu, ala i lodo nia waahale huogodoo ala ne agoago ginai gidaua i nia helekai o Dimaadua, gi gidee gidaua be digaula gu hai behee.” 
ACT.15.37	Barnabas e hiihai bolo John Mark e hula ginaadou, 
ACT.15.38	gei Paul digi hagamaanadu bolo ma e humalia dono lahi a mee, idimaa, Mark hagalee nogo madalia ginaua ga dae loo gi di haga lawa nau hegau, gei mee ne huli gi muli, ne diiagi meemaa i Pamphylia.
ACT.15.39	Di lagamaaloo ne hai i mehanga Paul mo Barnabas, gei meemaa gu hula dagidahi. Barnabas ga lahi a Mark ga hula ga dele gi Cyprus. 
ACT.15.40	Gei Paul hili aga a Silas, meemaa ga hula gei digau ala gu hagadonu la gu hagau meemaa i lodo tumaalia o Dimaadua. 
ACT.15.41	Meemaa gu hula laa lodo Syria mo Cilicia, e hagamaaloo aga digau o nia nohongo dabu aalaa.
ACT.16.1	Paul ne hana gi Derbe mo Lystra, di gowaa dela e noho ai tama daane hagadonu, dono ingoo go Timothy, dono dinana tangada o Jew e hagadonu labelaa, dono damana tangada o Greece. 
ACT.16.2	Timothy le e hagalabagau i baahi digau hagadonu huogodoo ala i Lystra mo Iconium. 
ACT.16.3	Paul e hiihai bolo Timothy le e hana i ono muli, gei mee ga sirkumsais a mee. Mee ne hai di mee deenei, idimaa, digau huogodoo o Jew ala e noho i lodo nia gowaa aalaa, e iloo bolo tamana Timothy la tangada Greece. 
ACT.16.4	Di hula digaula laa lodo nia waahale aalaa, gei digaula gu hagi ang gi digau hagadonu di hai o nnaganoho ala gu lawa di haga noho go di gau agoago hagau mono gau mmaadua daumaha i Jerusalem, ge gu agoago gi digaula bolo gi daudalia nnaganoho aanei. 
ACT.16.5	Nia nohongo dabu la koia gu maaloo aga nadau hagadonu, gei gu dogologo mai i nia laangi huogodoo.
ACT.16.6	Digaula ne hula laa lodo tenua go Phrygia mo Galatia, idimaa, di Hagataalunga Dabu la digi dumaalia gi digaula gi agoago nia helekai i lodo tenua go Asia. 
ACT.16.7	Digaula ne dau i tenua go Mysia, ga hagamada belee ulu gi lodo tenua go Bithynia, gei di Hagataalunga o Jesus digi dumaalia gi digaula. 
ACT.16.8	Gei digaula gu lloo adu hua laa lodo o Mysia gi Troas. 
ACT.16.9	Di boo deelaa, gei Paul gu hai dana moe, e mmada gi taane Macedonia dela e duu e dangi ang gi deia, boloo “Hanimoi gi Macedonia, e hagamaamaa gimaadou!” 
ACT.16.10	Di madagoaa a Paul ne hai dana moe deenei, gimaadou ga hagatogomaalia, belee hula gi Macedonia, i madau iloo bolo God ne gahi gimaadou bolo gi hagadele ina di Longo Humalia ang gi digau ala i golo.
ACT.16.11	Gimaadou ne hula i di wagabaalii, ne hagatanga i Troas, ga dele haga huudonu gi Samothrace. Dono daiaa ga lloo adu gi Neapolis, 
ACT.16.12	nomuli, gei gimaadou ga hula la uda gi Philippi, di waahale damana o tenua go Macedonia. Di waahale deenei e dau gi Rome. Gimaadou gu noho i golo nia laangi dulii. 
ACT.16.13	Di Laangi Sabad, gei gimaadou ga hula gi daha mo di waahale gi taalinga di monowai. Gimaadou ne maanadu bolo ma deelaa di gowaa o digau o Jew e haihai nadau dalodalo. Gimaadou ga noho gi lala, ga helehelekai gi nia ahina ala gu dagabuli i golo. 
ACT.16.14	Dahi i ginaadou ala ne longono gimaadou go Lydia mai Thyatira, tangada e huihui gi daha ana gahu angauli. Mee di ahina e dadaumaha ang gi God, gei Dimaadua gu huge ono lodo gi hagalongo hagahumalia gi nia mee a Paul ala e helekai ai. 
ACT.16.15	Muli dono babdais mo digau o dono hale huogodoo, mee ga gahi gimaadou, “Lloomoi, noho i dogu hale, maa goodou e hai bolo dogu hagadonu a Dimaadua la gu donu.” Gei mee ga hai gimaadou gi lloomoi gi dono hale.
ACT.16.16	Di laangi e dahi, gei gimaadou ne hula gi di gowaa dalodalo, gei gimaadou gu heetugi gi di hege ahina iai di hagataalunga huaidu i ono lodo, dela e mee di haga modongoohia nia mee ala ma ga loomoi maalia. Gei mee e kumikumi ana bahihadu e logo i dana haga modongoohia aga ana mee beenei. 
ACT.16.17	Mee ga daudali a Paul mo gimaadou, ga wolowolo gi nua, “Nia daane aanei nia hege ni di God Aamua Huoloo! Digaula e hagi adu gi goodou di ala dela e mee di hula iei goodou gi di mouli!” 
ACT.16.18	Nia laangi e logo, gei mee e haihai beenei, ga dae loo gi di madagoaa o Paul gu hagalongo haga de hiihai gi mee, ga huli mai, ga helekai gi di hagataalunga huaidu boloo, “I di ingoo o Jesus Christ, au e helekai adu bolo gi hanimoi gi daha mo mee.” Di madagoaa hua deelaa, gei di hagataalunga huaidu gu ulu mai gi daha mo mee. 
ACT.16.19	Di madagoaa digau di nadau dama ahina deelaa ne modongoohia ginaadou bolo di nadau madagoaa humalia belee hai nadau bahihadu la gu hagalee, gei digaula ga kumi Paul mo Silas, ga lahi meemaa gi baahi digau aamua o di waahale ala e noho i di gowaa huihui mee. 
ACT.16.20	Digaula ga lahi meemaa gi mua digau aamua o Rome, ga helekai boloo, “Nia daane dogolua aanei la nia daangada o Jew, meemaa gu hai di nau mee huaidu i lodo tadau waahale deenei. 
ACT.16.21	Meemaa e haihai nau agoago i nia hangaahai ala e hai baahi mai gi tadau haganoho. Gidaadou digau o Rome e deemee di daudali nia hangaahaihai aanei.” 
ACT.16.22	Digau dogologowaahee gu madalia digau ala gu hai baahi gi Paul mo Silas.
ACT.16.22	Digau aamua o Rome gu hahaahi nia gahu meemaa, ga hai bolo gi haga mamaawadia meemaa. 
ACT.16.23	I muli di nadau haga mamaawa meemaa, digaula ga kili meemaa gi lodo di hale galabudi, ga hai gi tangada hagaloohi gi lawalawa ina meemaa gi mau. 
ACT.16.24	I muli dana kae nia helekai aanei, gei tangada hagaloohi ga kili meemaa gi lodo di abaaba mugi lodo loo, ga lawalawa nau wae i mehanga nia laagau daamaha.
ACT.16.25	I di madahidi waelua di boo, gei Paul mo Silas e hai nau dalodalo mo di dadaahili ang gi God, gei nia daangada galabudi ala i golo la gu hagalongo gi meemaa. 
ACT.16.26	Di madagoaa hua deelaa, gei tenua gu ngalungalua, gu hagangalungalua di baba di hale galabudi deelaa. Nia bontai huogodoo di hale galabudi deelaa gu maahuge i di madagoaa hua deelaa, gei nia daula baalanga nogo lawalawa digau galabudi la gu maahede. 
ACT.16.27	Gei tangada hagaloohi ga ala aga, ga gidee ia nia bontai di hale galabudi la gu maahuge huogodoo, gei mee ga hagabau hua i ono lodo, bolo digau galabudi la gu llele hagammuni, gei mee ga haga mmuu dana hulumanu dauwa belee mademade ia. 
ACT.16.28	Gei Paul ga wolo gi nua, “Hudee mademade ina goe. Gimaadou aanei huogodoo i ginei.” 
ACT.16.29	Tangada hagaloohi ga wolowolo gi gaamai di malama, ga lele gi lodo, ga dogoduli i mua nia wae o Paul mo Silas. 
ACT.16.30	Gei mee ga lahi meemaa gi malaelae, ga heeu gi meemaa, “Meemaa nei, au e hai dagu aha, gei au ga mouli?” 
ACT.16.31	Gei meemaa ga helekai gi mee, “Hagadonu ina di Tagi go Jesus, gei goe mo digau doo hale huogodoo ga mouli.” 
ACT.16.32	Gei meemaa ga agoago nia helekai Dimaadua gi mee mo digau dono hale. 
ACT.16.33	Di boo hua deelaa, gei tangada hagaloohi ga lahi meemaa ga gaugau nau gowaa moholehole, gei mee mo digau o dono hale huogodoo gu babdais i di madagoaa hua deelaa. 
ACT.16.34	Gei mee ga laha aga Paul mo Silas gi dono hale, ga haangai meemaa. Gei mee mo digau o dono hale gu tentene huoloo, idimaa, digaula gu hagadonu a God.
ACT.16.35	Luada dono daiaa, digau aamua o Rome ga hagau nadau tinggee, ga haga iloo hagamodu, “Haga maahede ina nia daane aanaa gi hula.” 
ACT.16.36	Tangada hagaloohi o di hale galabudi ga helekai gi Paul, “Nia dagi aamua gu haga iloo mai bolo goe mo Silas gi haga maahede ina. Goolua gi hula i lodo di aumaalia.” 
ACT.16.37	Gei Paul ga helekai gi nia tinggee, “Gimaua digi hai di mau mee hala, gei digaula gu haga mamaawa gimaua i mua digau dogologo, gei gimaua nia daangada donu o Rome. Digaula gu kili gimaua gi lodo di hale galabudi, gei dolomeenei digaula e hiihai belee haga ulu gimaua gi daha hagammuni. E deemee di hai beenei! Nia dagi aamua o Rome aalaa belee lloomoi gi kinei, e hagaulu gimaua gi daha!” 
ACT.16.38	Nia tinggee ga haga iloo nia helekai aanei gi nia gau aamua o Rome. I di nadau longono hua bolo Paul mo Silas nia daangada donu o Rome, digaula gu mmaadagu. 
ACT.16.39	Gei digaula ga hula, ga dangidangi gi meemaa, ga haga ulu mai meemaa gi daha mo di hale galabudi, ga helekai gi meemaa bolo gi hula gi daha mo di waahale. 
ACT.16.40	Paul mo Silas ga hagatanga i di hale galabudi, ga hula gi di hale o Lydia, ga heetugi labelaa gi digau hagadonu i golo, ga hai nau helekai haga lodo hagamahi digaula, nomuli gei meemaa ga hula.
ACT.17.1	Paul mo Silas gu lloo adu laa lodo nia henua go Amphipolis mo Apollonia, ga dau adu gi Thessalonica, di waahale dela iei synagogee o digau o Jew. 
ACT.17.2	Di hai a Paul dela e nnoo mau e haihai, mee ga hana gi synagogee deelaa. Nia Laangi Sabad e dolu, Paul nogo helehelekai gi digau ala i golo i di Beebaa Dabu, 
ACT.17.3	e haga dondonu ang gi digaula di Beebaa Dabu, e haga modongoohia aga bolo di Mesaia le e hai loo gi hagaduadua, ga lawa ga mouli aga mai i di made. Paul e helekai labelaa boloo, “Jesus dela e haga modongoohia ko au adu gi goodou, mee go di Mesaia.” 
ACT.17.4	Hunu daangada i digaula la gu hagadonu, gu madalia Paul mo Silas, ngaadahi mo di buini dangada Greece dogologowaahee ala e daumaha ang gi God, mono ahina aamua dogologo. 
ACT.17.5	Gei digau o Jew gu dubua, gu haga dagabuli nia daane heehee balumee hongo ala, gu hai di buini huaidu. Digaula gu hai digau o di waahale la gi hinihini huogodoo, ga hula gi di hale o Jason, e halahala a Paul mo Silas belee laha mai gi nia daangada. 
ACT.17.6	Digaula digi gidee meemaa, ga dada mai Jason mono gau ala gu hagadonu gi mua digau aamua o di waahale. Gei digaula ga wwolowwolo boloo, “Nia daane aanei gu haga hinihini nia gowaa huogodoo! Gei meemaa gu lloomoi labelaa gi lodo tadau waahale deenei, 
ACT.17.7	gei Jason gu dugu hagammuni meemaa i lodo dono hale. Digaula huogodoo e hagahuaidu nia haganoho a di king o Rome, e helehelekai bolo ma iei tuai king labelaa, dono ingoo go Jesus.” 
ACT.17.8	Nia helekai aanei la gu hai digau dogologo mo digau aamua gi hinihini mo di hagalongoaa gi nua. 
ACT.17.9	Digau aamua ga helekai gi Jason mo digau hagadonu aalaa bolo gi huia ginaadou gi di hui dela e tau ang gi ginaadou gi mee ai di nadau haga maahede, gei digau aamua ga hagau digaula.
ACT.17.10	Di mee ne boo mai, gei digau hagadonu ga hagau a Paul mo Silas gi Berea. Meemaa ga dau i golo, ga hula gi synagogee o digau o Jew. 
ACT.17.11	Nia daangada Jew o Berea koia e hiihai e hagalongo gi meemaa i digau o Thessalonica. Digaula e hiihai huoloo e hagalongo gi nia helekai aalaa, gei nia laangi huogodoo digaula e hagamaumau di Beebaa Dabu bolo gi modongoohia be nia kai a Paul le e donu be deeai. 
ACT.17.12	Digau dogologo i digaula gu hagadonu. Nia ahina aamua o Greece mono daane Greece dogologo, la gu hagadonu labelaa. 
ACT.17.13	Gei di madagoaa o digau o Jew ala i Thessalonica ga longono ginaadou bolo Paul e hagadele nia helekai a God i lodo Berea, digaula ga lloomoi gi di gowaa deelaa, ga daamada ga haga hinihini nia daangada o di guongo deelaa, ge e hai digaula gi leelee logo. 
ACT.17.14	Gei digau ala gu hagadonu ga hagalimalima, ga hagau a Paul gi tongotai o tenua deelaa, gei Silas mo Timothy e noho hua i Berea. 
ACT.17.15	Nia daane ala ne lahi a Paul la gu hula dalia a mee gi Athens, ga nomuli ga lloomoi labelaa gi Berea, e kae di nadau hegau mai baahi o Paul bolo Silas mo Timothy la gi madalia ia i di madagoaa hagalimalima.
ACT.17.16	Di madagoaa Paul nogo noho i Athens, nogo talitali a Silas mo Timothy, mee gu manawa gee huoloo i dono gidee ia nia ada balu god e logo i lodo di waahale deelaa. 
ACT.17.17	I lodo synagogee mee ga leelee e hai ono donu ang gi digau o Jew mo digau tuadimee ala e daumaha ang gi God, gei mee ga hai ono donu i nia laangi huogodoo i lodo nia gowaa dagadagabuli ang gi digau ala e loomoi gi golo. 
ACT.17.18	Digau o Epicurus mo hunu gau agoago o Stoic e hai nadau donu labelaa gi Paul. Hunu ginaadou e hai boloo, “Ma di aha dela e hiihai e helekai iei di balu dangada deenei?”
ACT.17.18	Hunu ginaadou ga helekai boloo, “Mee e hai be di mee e helehelekai i di gili nia god hua gee.” Digaula e helekai beenei, idimaa, Paul e agoago gi nia daangada i di hai o Jesus, mo di hai o di mouli aga. 
ACT.17.19	Gei digaula ga lahi a Paul gi Areopagus ga lahi gi digau aamua o di waahale deelaa, ga helekai, “Gimaadou e hiihai bolo gi iloo au agoago hoou ala e agoago iei goe gi nia daangada. 
ACT.17.20	Hunu gimaadou ne hagalongo mai i doo baahi di lee hoou mai gi gimaadou. Gimaadou e hiihai gi iloo be nia maa le e hai bolo aha ono hadinga.” 
ACT.17.21	(Idimaa, nia daangada huogodoo o Athens, mo digau o nia henua mai i daha ala e noho i golo, e hiihai e hagauwwou nadau madagoaa e helehelekai ge e hagalongolongo gi nia hagadilinga mee hoou.) 
ACT.17.22	Paul ga duu i-nua i mua digau aamua o di waahale, ga helekai, “Nia daane o Athens! Au gu gidee bolo goodou digau daumaha maaloo i nia hagadilinga daumaha huogodoo. 
ACT.17.23	I dogu heehee i lodo di godou waahale, au gu gidee godou gowaa daumaha. Au gu gidee labelaa di gowaa hai tigidaumaha dela e hihi nia mee aanei: 
ACT.17.24	God dela ne hai henuailala mono mee huogodoo i ono lodo, go mee go Tagi o di langi mo henuailala. Mee hagalee noho i lodo nia hale daumaha ala ne hai go tangada.
ACT.17.25	Gei mee hagalee hiihai labelaa gi nia hagadilinga mee o nia daangada ala e mee di nadau taiaga hagamaamaa belee hai nadau moomee ang gi deia, idimaa, go mee dela e wanga di mouli, mo togidogi, mo nia mee ala i golo gi nia daangada huogodoo. 
ACT.17.26	Mee ne hai di hagadili nia daangada huogodoo mai hua i taane e dahi, ga dugu ang gi digaula gi noho i hongo henuailala hagatau. Mee gu lawa dana haga noho hua i mua, nia donu o digaula ang gi nia madagoaa mo nia geinga o nadau gowaa ala belee noho ai. 
ACT.17.27	Mee ne hai nia mee aanei bolo digaula gi halahala ina ia, holongo digaula e gidee ma digaula ga halahala a mee. God la hagalee mogowaa i gidaadou, 
ACT.17.28	idimaa:
ACT.17.28	Gidaadou e mouli ge e ngalungalua ge e noho mai i mee.
ACT.17.28	E hai hogi be di hai o hunu godou gau hua daahili ala ne helekai ai:
ACT.17.28	Gidaadou nia dama ni mee labelaa.
ACT.17.29	Idimaa gidaadou ala gu hai nia dama ni mee, gei gidaadou hagalee hai bolo nia gono o God le e hagadilinga gee, e hai be di goolo, be di silber, be di hadu ne daadaa i di hai mee o tangada. 
ACT.17.30	I mua gei God digi hai ana mee gi digaula i di madagoaa digi iloo ginaadou a mee, gei dolomeenei, gei mee gu hiihai bolo nia daangada huogodoo i nia gowaa huogodoo la gi huli gi daha mo nadau huaidu. 
ACT.17.31	Gei mee gu hagatogomaalia dana laangi dela belee hagi aga henuailala hagatau gi di tonu, mai baahi taane dela ne hilihili go mee. Mee ne haga modongoohia di mee deenei ang gi nia daangada huogodoo i dana hai dela ne haga mouli aga taane deelaa mai i di made!” 
ACT.17.32	Di madagoaa digaula ne hagalongo gi Paul e helehelekai i di hai o di mouli aga mai i di made, gei hunu gau e de haganeenee a mee, gei hunu gau e helekai boloo, “Gimaadou e hiihai labelaa e hagalongo adu gi di goe ma ga helekai labelaa beenei.” 
ACT.17.33	Gei Paul ga hana gi daha mo digaula. 
ACT.17.34	Hunu gau gu donu anga, gu hagadonu. I lodo digau ne hagadonu ala go Dionysius, dela mai i di buini a Areopagus, mo di ahina dono ingoo go Damaris, mo hunu gau i golo.
ACT.18.1	Muli nia mee aanei, Paul ga hagatanga i Athens ga hana gi Corinth. 
ACT.18.2	Mee ga heetugi gi tangada o Jew dono ingoo go Aquila i di gowaa deelaa. Aquila ne haanau i Pontus. Mee dogo hanimoi hua i Italy mo dono lodo go Priscilla, idimaa, Caesar Claudius gu hagababa bolo digau o Jew huogodoo le e hagabagi gi daha mo Rome. Gei Paul ga hana belee heetugi gi meemaa, 
ACT.18.3	ga noho i baahi meemaa, ga ngalua dalia meemaa, idimaa, mee tangada hau hale laa be meemaa. 
ACT.18.4	Mee e helehelekai gi digau o Jew mo digau o Greece i lodo synagogee i nia Laangi Sabad huogodoo bolo gi huli digaula. 
ACT.18.5	Di madagoaa a Silas mo Timothy ne loomoi i Macedonia, Paul ga dugu anga ono madagoaa huogodoo ang gi di hagadele nia helekai, e haga modongoohia gi digau o Jew bolo Jesus la go di Mesaia. 
ACT.18.6	Di madagoaa digaula ne hai baahi gi mee, ga hai nadau helekai huaidu i mee, gei mee ga duidui nia dogolia ono gahu, e haga modongoohia bolo ia ga lawa gi daha mo digaula, ga helekai gi digaula, “Maa goodou gu nngala, e dau hua ginai goodou, ge hagalee dau mai gi di au. Tugi dolomeenei ga huli gi muli, gei au ga hana gi baahi digau tuadimee.” 
ACT.18.7	Paul ga hagatanga i baahi digaula, ga hana, ga noho i di hale o tangada tuadimee dela e haga ingoo bolo Titius Justus, dela e daumaha ang gi God. Di hale o taane deenei e duu i baahi synagogee o digau o Jew. 
ACT.18.8	Crispus, tangada aamua ni synagogee deelaa, gei mee gu hagadonu a Dimaadua, ngaadahi mo digau o dono hale huogodoo. Digau dogologowaahee i lodo Corinth ne hagalongo gi di Longo Humalia, gu hagadonu, gei gu babdais. 
ACT.18.9	Di boo e dahi, Paul gu hai dana moe mai di Tagi, “Goe hudee madagu, hagamahi hua beelaa i au hai agoago, hudee lodo bagege, 
ACT.18.10	idimaa, au e madalia goe. Deai tangada e hagahuaidu goe ai, idimaa, agu daangada e dogologo i lodo di waahale deenei.” 
ACT.18.11	Gei Paul gu noho i golo i di ngadau e dahi mo di baahi, e agoago nia helekai a God ang gi nia daangada. 
ACT.18.12	I di madagoaa a Gallio nogo hai di gobinaa Rome i Achaia, gei digau o Jew ga dagabuli mai, ga kumi Paul, ga lahi a mee gi di hale hai gabunga. 
ACT.18.13	Gei digaula ga helekai boloo, “Taane deenei e hagamahi, e aago nia daangada bolo gi daumaha ang gi God i di ala dela e hai baahi ang gi nnaganoho!” 
ACT.18.14	Paul ga daamada belee helekai, gei Gallio ga helekai gi digau o Jew, “Maa nei bolo tangada deenei la ne hai dana hala damana, gei e humalia au e hagakono maalia, e hagalongo adu gi goodou digau o Jew. 
ACT.18.15	Gei di maa dela e hidi mai di lagalagamaaloo i nia bida kai mono ingoo mo nnaganoho mai godou baahi, heia di hai dela e hai gi donu ai, gei au hagalee gabunga nia mee beenei!” 
ACT.18.16	Gei mee ga hagabagi digaula gi daha mo di hale hai gabunga deelaa. 
ACT.18.17	Gei digaula ga kumi Sosthenes, di tagi synagogee deelaa, ga daaligi a mee i mua di hale hai gabunga, gei Gallio hagalee haga dahidamee di mee deenei.
ACT.18.18	Paul gu noho i baahi digau hagadonu ala i Corinth i nia laangi e logo, gei nomuli ga hagatanga mai baahi digaula, ga dele di laa gi Syria dalia a Priscilla mo Aquila. I mua dono dele mai, gei mee gu dahi gi daha nia ngaahulu dono libogo i Cenchreae, be dana hagababa dela gu hai.
ACT.18.19	Digaula ga dau i Ephesus, di gowaa Paul ga dugu a Priscilla mo Aquila, geia ga ulu gi lodo synagogee o digau o Jew, ga helehelekai gi digaula. 
ACT.18.20	Digaula ga tangi gi mee bolo gi noho gi waalooloo i nadau baahi, gei mee hagalee baba ginai. 
ACT.18.21	Di madagoaa o maa belee hagatanga, gei mee ga helekai gi digaula, “Maa deenei di manawa o God, gei au e hanimoi labelaa gi goodou.” Gei mee ga hagatanga i Ephesus. 
ACT.18.22	Di madagoaa ne dau i Caesarea, geia ga hana gi Jerusalem, ga hai dana hagaaloho gi di nohongo dabu, ga hana gi Antioch. 
ACT.18.23	Muli hua di noho o maa haga dulii i golo, mee ga hana laa lodo o nia henua go Galatia mo Phrygia, ga hagamaaloo aga digau ala ne hagadonu.
ACT.18.24	Di madagoaa deelaa, gei tangada o Jew dono ingoo go Apollos ne hanimoi gi Ephesus. Mee ne haanau i Alexandria, gei mee taane hai agoago humalia, gei mee e kabemee gi di Beebaa Dabu. 
ACT.18.25	Mee gu kuulu gi di ala o Tagi, gei mee e hagamadabouli di helehelekai mo di agoago i nia donu o di mouli Jesus i dono manawa tene. Gei mee e modongoohia hua di babdais a John. 
ACT.18.26	Apollos ga daamada ga agoago maaloo i lodo synagogee. Di madagoaa o Priscilla mo Aquila ne hagalongo gi ana agoago, meemaa ga lahi a mee gi di nau hale, ga haga donu ang gi mee hagatau di hai o di tonu o di ala o God. 
ACT.18.27	Gei Apollos gu hagamaanadu bolo ia e hana gi tenua go Achaia, gei digau hagadonu ala i Ephesus ga hagamaamaa a mee, ga hihi nadau lede gi digau hagadonu ala i Achaia, bolo digaula gi hagamahi gi benebene ina Apollos i golo. I dono dau hua i golo, gei mee gu hai dana hagamaamaa damana ang gi digau ala gu hagadonu mai i tumaalia o God. 
ACT.18.28	I di agoago maaloo o maa, mee gu aali i digau o Jew i di nadau haga dondonu i mua tenua, i ana haga modongoohia mai i lodo di Beebaa Dabu bolo Jesus la go di Mesaia.
ACT.19.1	Di madagoaa Apollos nogo noho i Corinth, Paul gu hana laa lodo tenua deelaa, ga dau i Ephesus. Gei mee ga gidee ia hunu dama agoago i golo, 
ACT.19.2	ga heeu gi digaula, “Goodou gu kae di Hagataalunga Dabu i di godou madagoaa ne hagadonu?”
ACT.19.2	Digaula ga helekai, “Gimaadou digi longo bolo di Hagataalunga i golo.” 
ACT.19.3	Paul ga heeu, “Di babdais behee ne kae go goodou?”
ACT.19.3	Gei digaula ga helekai, “Di babdais a John.” 
ACT.19.4	Paul ga helekai, “Di babdais a John la anga hua gi digau ala ne huli mai gi daha mo nadau huaidu. Gei John gu hai labelaa gi nia daangada o Israel bolo digaula e hai loo gi hagadonu tangada dela ma ga hanimoi i ono muli, dela go Jesus.”
ACT.19.5	Digaula ne longono di mee deenei, digaula gu babdais gi di ingoo o Tagi go Jesus. 
ACT.19.6	Paul ga dugu dono lima gi hongo digaula, gei di Hagataalunga Dabu ga hanimoi gi lodo digaula, gei digaula ga helehelekai nia hagadilinga helekai geegee, gei e hagadele nia agoagoa a God. 
ACT.19.7	Digaula huogodoo nia daane holongo dilongoholu maa lua.
ACT.19.8	Paul ga ulu gi lodo synagogee digau o Jew, gei i lodo nia malama e dolu, gei mee e agoago gi nia daangada o di gowaa deelaa, gei e hagamahi huoloo belee huli digaula gi Tenua o God. 
ACT.19.9	Hunu gau i digaula gu lodo hamaaloo huoloo, hagalee hiihai e hagadonu, gei digaula e hagahuaidu di Ala o Tagi, i mua digau dogologo huogodoo. Malaa, Paul ga hagatanga i baahi digaula, ga lahi ana dama agoago, ga hai ana agoago i lodo di hale hai agoago o Tyrannus i nia laangi huogodoo. 
ACT.19.10	Di mee deenei la ne hai i nia ngadau e lua, deelaa laa nia daangada huogodoo ala e noho i lodo tenua go Asia, digau o Jew mo digau tuadimee, gu longono ginaadou nia helekai a Dimaadua.
ACT.19.11	God gu haga hai hegau a Paul i ana mogobuna haga goboina. 
ACT.19.12	Nia angkadi mono gahu haaligi ala nogo hai hegau iei mee, ne kae gi baahi digau magi, gei nia magi digaula gu hili, nia hagataalunga huaidu hogi gu ulu mai gi daha mo digaula. 
ACT.19.13	Hunu daangada hua o Jew e haga bagibagi nia hagataalunga huaidu gi daha, gei digaula e hagamada e hai hegau labelaa i di ingoo o Tagi go Jesus. Digaula e helekai gi nia hagataalunga huaidu aalaa, “Au e helekai goe gi ulu mai gi daha i di ingoo o Jesus dela e agoago iei Paul!” 
ACT.19.14	Taga haanau dogohidu, nia dama ni di tagi aamua hai mee dabu o Jew dono ingoo go Sceva, ginaadou ala e hai di nadau moomee deenei. 
ACT.19.15	Gei di hagataalunga huaidu ga helekai gi digaula, “Au e iloo Jesus, gei au e iloo di hai o Paul, gei goodou koai?” 
ACT.19.16	Taane dela dono hagataalunga huaidu, ga heebagi gi digaula. Mee gu maaloo i digaula huogodoo, gei digaula gu llele gi daha mo di hale o taane deelaa, gu lauwa, nadau gahu ai. 
ACT.19.17	Digau o Jew huogodoo, mo digau tuadimee ala e noho i Ephesus, la gu longono di mee deenei. Digaula huogodoo gu mmaadagu, gu hagalaamua huoloo di ingoo o Tagi go Jesus. 
ACT.19.18	Digau dogologowaahee i digau ala ne hagadonu ga loomoi, ga hagi aga ge e haga modongoohia nadau mee ala ne hai. 
ACT.19.19	Dogologo i digau hai buubuu, ga hagabudu mai nadau beebaa gi di gowaa e dahi, ga dudu nia maa i mua nia daangada. Digaula gu hagabuni nia hui o nia beebaa aalaa, ono hui huogodoo e madalima mana(50,000) bahihadu silber. 
ACT.19.20	I nia hagadilinga mogobuna beenei, nia helekai o Dimaadua la koia gu maaloo aga dono hagadele.
ACT.19.21	I muli hua nia mee aanei ne hai, Paul gu hagamaanadu bolo ia e hana gi Macedonia mo Achaia, ga hanadu gi Jerusalem. Mee ga helekai boloo, “Muli o dogu hana gi Jerusalem, gei au e hai gi gidee Rome.” 
ACT.19.22	Gei mee ga hagau ana daangada hagamaamaa go Timothy mo Erastus gi hula gi Macedonia, gei mee gu noho mada waalooloo i tenua go Asia. 
ACT.19.23	Deenei di madagoaa dela ne hai di hinihini damana i Ephesus i di Ala o Tagi. 
ACT.19.24	Tangada tugi baalanga, dono ingoo go Demetrius, e hai ana ada hale daumaha o di god ahina go Artimis gi nia silber, e huihui. Dana moomee e kumi ana bahihadu e logo ang gi ana gau ngalua.
ACT.19.25	Gei mee e gahigahi mai ono ehoo ngaadahi mo digau huogodoo ala nogo hai nadau moomee beenei, ga helekai gi digaula, “Nia daane nei, goodou e iloo bolo tadau maluagina la ne loomoi mai i di gili tadau moomee deenei. 
ACT.19.26	Goodou gu gidee ge gu longo nia mee a Paul ala e haihai. Mee e hai bolo nia god ala ne hai go nia lima daangada, la hagalee nia god e donu, gei mee gu gila humalia huoloo i dono hagamahi huoloo gi nia daangada dogologo aanei, aalaa i Ephesus mo aalaa e noho i tenua go Asia hagatau. 
ACT.19.27	E hagalliga huoloo go tadau moomee deenei dela ga hai dono ingoo huaidu. Gei hagalee deelaa hua, e hagalliga hogi gi di hale daumaha o di god ahina go Artimis, dela ga hai di balumee, gei dono aamua ga mooho gi daha, di aamua o di god ahina dela e daumaha ginai nia daangada huogodoo ala i Asia mo i hongo henuailala hagatau!” 
ACT.19.28	Digau dogologo aalaa ga longono nia helekai aanei, gei digaula gu hagawelewele huoloo, ga daamada ga wwolowwolo, ga helekai, “Go Artimis o Ephesus, koia e aamua!” 
ACT.19.29	Di hagalongoaa gu modoho gi daha gi lodo di waahale hagatau. Digaula ga kumi Gaius mo Aristarchus, meemaa nia daangada o Macedonia nogo heehee madalia a Paul, gei digaula ga lahi meemaa gi lodo di gowaa dagadagabuli dangada. 
ACT.19.30	Paul e hiihai bolo ia e hana gi mua digau dogologo aalaa, gei digau ala ne hagadonu hagalee dumaalia. 
ACT.19.31	Hunu daangada aamua o di gowaa deelaa, nia hoo hagaaloho ni Paul, ga hai labelaa di nadau hegau gi mee, e tangi gi mee bolo gi hudee haga gila aga ina ia i lodo di gowaa dagadagabuli dangada. 
ACT.19.32	Di madagoaa hua deelaa, digau ala nogo dagabuli mai gi di gowaa deelaa, la gu hinihini huoloo. Nia daangada gu wwolowwolo i nia hagadilinga wwolowwolo, idimaa, e dogologo e de iloo be di maa di aha dela ne belee dagabuli ginai ginaadou. 
ACT.19.33	Hunu gau e hai bolo ma di mee ni Alexander ne hai, idimaa, digau o Jew ne hono a mee gi hana gi mua tagabuli dogologo deelaa. Alexander ga liagi dono lima gi digau dogologo aalaa bolo gi haga kila, gei mee ga hagamada ga haga donu dana agoago hai baahi gi digaula. 
ACT.19.34	Di madagoaa digaula ne iloo bolo Alexander la tangada o Jew, digau huogodoo ngaadahi ga wwolowwolo i nia aawaa e lua, “Go Artimis o Ephesus, koia e aamua!” 
ACT.19.35	Tangada hihi mai i di waahale deelaa, ga dugu di hagalongoaa o digau dogologo, ga helekai, “Nia daane o Ephesus. Nia daangada huogodoo gu iloo bolo digau o Ephesus la go digau hagaloohi di hale daumaha o Artimis mo di hadu dabu dela ne doo ia i di langi. 
ACT.19.36	Deai tangada e haga tilikai nia mee aanei ai. Goodou gi noho i di aumaalia, hudee hai dahi mee gi hala. 
ACT.19.37	Goodou ne laha mai nia daane aanei gi kinei, gei meemaa digi gaiaa ina nia hale daumaha, be digi leelee huaidu i tadau god ahina deelaa. 
ACT.19.38	Maa Demetrius mo ana gau ngalua bolo ginaadou e hagahuaidu dahi dangada, deelaa laa ma iei digau aamua mono laangi gabunga i golo. Nia gabunga e mee di hai i golo. 
ACT.19.39	Maa nia mee labelaa i golo e hiihai ginai goodou, nia mee aanei e mee di haga noho i lodo tagabuli hai gabunga ma ga hai go digau o di guongo deenei. 
ACT.19.40	I muli hua nia mee aanei ne hai dangi nei, e hagalliga gi dee hagi aga hua gidaadou i di haga hinihini deenei. Gidaadou e deemee di helekai dahi hadinga humalia i di mee dela ne hai.” 
ACT.19.41	I muli hua dana helekai nia mee aanei, gei mee ga haga maaheu digaula.
ACT.20.1	I muli hua di hinihini ne lawa, Paul ga gahi mai digau ala ne hagadonu gi di gowaa e dahi, ga helekai hagamaaloo aga nadau manawa, ga hai dana hagaaloho gi digaula. Gei mee ga hana gi Macedonia. 
ACT.20.2	Mee ga hana laa lodo nia guongo, ga hai ana agoago e logo e hagamaaloo aga nia manawa o nia daangada. Nomuli, gei mee ga dau i Achaia, 
ACT.20.3	ga noho i golo nia malama e dolu. Mee gu hagatogomaalia belee hana gi Syria, gei di madagoaa hua deelaa, mee gu modongoohia bolo digau o Jew belee lawalawa ia, mee gu maanadu bolo ia ga hanimoi labelaa gi muli laa lodo tenua go Macedonia. 
ACT.20.4	Sopater, tama daane Pyrrhus, tangada mai Berea, gu hana madalia a mee, ngaadahi mo Aristarchus mo Secundus, nia daangada o Thessalonica, mo Gaius mai Derbe, Tychicus mo Trophimus mai tenua go Asia, mo Timothy. 
ACT.20.5	Digaula huogodoo gu hula i mua, ga talitali laa gimaadou i Troas. 
ACT.20.6	Gimaadou ne dele mai i Philippi i muli Tagamiami o di Palaawaa Digi Hagatanga ne lawa, gei i muli nia laangi e lima, gimaadou ga heetugi gi digaula i Troas, ga noho i golo tabu e dahi.
ACT.20.7	Hiahi di ono laangi, gimaadou gu dagabuli gi di gowaa e dahi belee miami i di palaawaa. Gei Paul ga helekai gi nia daangada, ga helehelekai ga dae loo gi di madahidi waelua di boo, idimaa, mee ga hagatanga hua luada dono daiaa.
ACT.20.8	Nia malama e logo e haula i lodo di ruum i nua, di gowaa dela e dagabuli gimaadou. 
ACT.20.9	Tama daane, dono ingoo go Eutychus e noho i di bontai i nua, gei di waalooloo o Paul e helehelekai, Eutychus la gu molemoe, gu kii danu mmoe, gu doo ia i nua i di tolu baba, gu doo gi hongo nia gelegele. Gei digaula ga dahi aga a mee, gei mee gu made. 
ACT.20.10	Paul ga haneia gi lala, ga haga haa ia gi hongo o mee, ga dahi mai a mee, ga bulubulu, ga helekai, “Goodou hudee lodo huaidu, mee e mouli huaigolo!” 
ACT.20.11	Paul ga hanaga labelaa gi nua, ga ginigini dana palaawaa, ga gai. Gei mee ga helehelekai gi digaula ga dae loo gi di luada. Nomuli, gei mee ga hagatanga i nadau baahi. 
ACT.20.12	Gei digaula ga lahi tama daane dela gu mouli gi dono hale, gei digaula gu manawa lamalia.
ACT.20.13	Gimaadou ne hula i mua gi di wagabaalii, ga dele gi Assos, di gowaa dela belee hagauda a Paul go gimaadou. Mee ne hai mai gi gimaadou bolo gimaadou gi heia di mee deenei, idimaa, mee ga hana hua i lala gi golo. 
ACT.20.14	Di madagoaa a mee ne heetugi mai gi gimaadou i lodo Assos, gimaadou ga haga uda a mee, ga dele gi Mitylene. 
ACT.20.15	Gimaadou ne hagatanga i golo, ga dau i tenua go Chios dono daiaa. Di laangi e dahi nomuli, gei gimaadou ga loomoi gi tenua go Samos. Muli di laangi deelaa, gimaadou ga dau i Miletus. 
ACT.20.16	Paul gu baba bolo ia e dele hua gi mua, e diiagi Ephesus, i mee e de hiihai di hagauwwou dono madagoaa i lodo tenua go Asia. Mee e hagalimalima huoloo bolo gi dau i Jerusalem, be di maa e mee i mua di laangi Pentekos.
ACT.20.17	Paul ne hai dana hegau gi digau mmaadua daumaha o di nohongo dabu Ephesus gi loomoi e heetugi ang gi deia i Miletus. 
ACT.20.18	Di madagoaa digaula ne dau i baahi o mee, gei mee ga helekai gi digaula, “Goodou gu iloo di hai o dogu noho i godou baahi, mai taamada di laangi ne gila mai iei au gi goodou i tenua go Asia. 
ACT.20.19	Au nogo hai agu hegau manawa hila gi lala ge e dangidangi i nia madagoaa haingadaa ala ne tale mai gi di au mai i baahi digau o Jew, i nadau hai baahi mai gi di au i agu hegau gi di Tagi. 
ACT.20.20	Goodou e iloo bolo au digi hagammuni agu mee i goodou, nia mee ala e iloo eau bolo e mee di hagamaamaa goodou i agu agoago mo aago goodou, i lodo di gowaa dogologo mo i lodo godou hale. 
ACT.20.21	Au ne aago digau o Jew mo digau tuadimee bolo digaula gi huli gi daha mo nadau huaidu, gi huli ang gi God, gei gi hagadonu ina di Tagi go Jesus. 
ACT.20.22	Dolomeenei gei au ga hana gi Jerusalem, i dogu hagalongo gi di Hagataalunga Dabu. Au e de iloo be di maa di aha dela ga hai mai gi di au i di gowaa deelaa. 
ACT.20.23	Dela hua dagu mee e iloo eau bolo i lodo nia waahale huogodoo ala ne hana ginai au, di Hagataalunga Dabu e haga modongoohia mai bolo di lawalawa mo di haingadaa le e tale mai. 
ACT.20.24	Au hagalee haga dahidamee dogu mouli, dela hua dagu mee belee haga gila aga la go dogu duhongo hegau, dela ne dugu mai go Tagi go Jesus mai gi di au, bolo gi hagadele ina di Longo Humalia o tumaalia o God.
ACT.20.25	Au gu hagadele i godou mehanga huogodoo mo di aago adu gi goodou di hai o Tenua o God. Gei dolomeenei, au e iloo bolo deai tangada i goodou ga gidee au labelaa ai. 
ACT.20.26	Au e hai dagu boloagi adu gi goodou dangi nei, maa tangada i goodou ga ngala, la hagalee dau mai gi di au, 
ACT.20.27	idimaa, au digi dugu hagammuni i goodou dahi mee. Au gu hagi adu gi goodou di manawa o God hagatau. 
ACT.20.28	Goodou gi bida pula i goodou mo di hagabuulinga siibi ala ne dugu adu go di Hagataalunga Dabu gi goodou bolo gi benabena ina. Goodou gi hai digau hagaloohi di nohongo dabu a God ne hai mee ginai mai i nia dodo o dana Dama daane. 
ACT.20.29	Au e iloo bolo i muli dogu hagatanga, nia paana lodo geinga la ga loomoi gi godou mehanga, ga hagalee dumaalia gi di hagabuulinga siibi gi humalia nadau mouli. 
ACT.20.30	Di madagoaa ga dau mai, gei hunu daangada i godou baahi ga halahalau digau ala ne hagadonu gi nia helekai tilikai belee dagi digaula i nadau muli. 
ACT.20.31	Gi pula i goodou, gei gi langalangahia bolo au e dangidangi i goodou i di boo mo di aa, i dagu hai agoago adu gi goodou huogodoo i nia ngadau e dolu. 
ACT.20.32	Gei dolomeenei, au e dugu adu gi goodou di madamada humalia o God mo nnelekai o dono dumaalia. Go mee dela e mee dana haga gila aga goodou, ge e gowadu gi goodou nia maluagina oona ala e benebene go mee ang gi ana daangada huogodoo. 
ACT.20.33	Au hagalee moinaa eau nia silber be nia goolo be nia goloo. 
ACT.20.34	Goodou e iloo bolo au e ngalua gi ogu lima, e hai nia mee huogodoo ala e hiihai ginai au mo ogu ihoo. 
ACT.20.35	Au gu haga modongoohia adu gi goodou nia mee huogodoo bolo gi ngalua gidaadou hagamahi belee hagamaamaa digau ala e paagege. Gidaadou gi langahia labelaa nia helekai a Tagi go Jesus ala ne bida helekai ai boloo: Di wanga le e mada haga maluagina i di kae.” 
ACT.20.36	Di madagoaa a Paul ne haga lawa ana helekai, mee mo digau ala madalia a mee gu dogoduli gi lala, ga dalodalo. 
ACT.20.37	Digaula huogodoo gu bulubulu mai a Paul, gu dangidangi, gu hongihongi a mee. 
ACT.20.38	Digaula gu lodo huaidu gi telekai a maa dela bolo digaula ga de gidee a mee labelaa. Gei digaula ga hula i muli o mee gi di wagabaalii.
ACT.21.1	Gimaadou ga hagaaloho gi digaula, ga hagatanga. I muli di madau dele adu haga huudonu, gimaadou ga dau i tenua go Cos. Di laangi nomuli, gimaadou ga dau i tenua go Rhodes, mai i golo gimaadou ga lloo adu gi Patara. 
ACT.21.2	Gimaadou ga iloo bolo di wagabaalii i golo dela e hana gi tenua go Phoenicia, gei gimaadou ga kaga, ga hula. 
ACT.21.3	Gimaadou ga loomoi gi di gowaa dela e mee di gidee tenua go Cyprus, ga dele la bahi ngaaga Cyprus gi Syria. Gimaadou ga dau i Tyre di gowaa belee dugu ia nia goloo di wagabaalii. 
ACT.21.4	Gimaadou ga gidee hunu daangada hagadonu i di gowaa deelaa, ga noho i baahi digaula tabu e dahi. Mai i nia mogobuna o di Hagataalunga Dabu, digaula ga hai gi Paul gi hudee hana gi Jerusalem. 
ACT.21.5	Ga dae gi di madau madagoaa belee maaheu ai, gimaadou ga hagatanga ga hula. Digaula huogodoo, mo nadau lodo, mo nadau dama ga hula madalia gimaadou gi daha mo di waahale gi tongotai, gimaadou huogodoo ga dogoduli gi lala, ga dalodalo. 
ACT.21.6	Gimaadou ga hagadau hagaaloho i madau mehanga, gei gimaadou ga hula, ga kaga gi di wagabaalii, gei digaula ga hula gi nadau guongo. 
ACT.21.7	Gimaadou ga duudagi adu di madau ala, ga dele mai i Tyre gi Ptolemais, di gowaa dela ne haga aloho iei gimaadou gi madau ihoo hagaaloho hagadonu, ga noho i baahi digaula i di laangi e dahi. 
ACT.21.8	Dono daiaa, gimaadou ga hula ga dau i Caesarea, ga noho i golo i di hale o Philip tangada hagadele di Longo Humalia. Mee tangada e dahi i nia daangada hagamaamaa dogohidu i Jerusalem.
ACT.21.9	Gei mee ana dama ahina e dogohaa, nadau lodo ai, e hagadele nnelekai a God. 
ACT.21.10	Gimaadou ne noho i golo i nia laangi e hidu, gei soukohp dono ingoo go Agabus ga dau gi madau baahi mai Judea.
ACT.21.11	Mee ne hanimoi gi gimaadou, ga daa di tuu a Paul, ga bida lawalawa ono wae mo ono lima gi di maa, ga helekai, “Deenei telekai di Hagataalunga Dabu ne hai bolo tangada dono duu deenei la ga lawalawa beenei go digau o Jew i Jerusalem, ga wanga a mee gi digau tuadimee.” 
ACT.21.12	Di madau longono di mee deenei, gimaadou mo digau ala e noho i golo, ga tangi ang gi Paul gi hudee hana gi Jerusalem. 
ACT.21.13	Gei mee ga helekai, “Goodou e tangitangi di aha, dela e hagahuaidu ogu lodo? Au gu togomaalia, hagalee anga hua gi di lawalawa i Jerusalem, gei anga labelaa gi di made, idimaa i di ingoo o Tagi go Jesus!” 
ACT.21.14	Gimaadou gu deemee di hai a mee gi huli dono manawa, gei gimaadou ga helekai, “Go di manawa o Dimaadua la gi gila.” 
ACT.21.15	I muli hua di madau nohonoho haga dulii i golo, gei gimaadou ga hagatogomaalia madau mee, ga hagatanga, ga hula gi Jerusalem. 
ACT.21.16	Hunu dama agoago mai Caesarea gu hula madalia gimaadou, gu lahi gimaadou gi di hale o taane dela belee noho iei gimaadou i dono baahi, dono ingoo go Mnason, tangada mai Cyprus, tangada hagadonu mai i mua.
ACT.21.17	Gimaadou ne dau i Jerusalem, gei digau hagadonu gu haga heetugi mai gi gimaadou hagahumalia. 
ACT.21.18	Dono daiaa, gei Paul ga hula gimaadou belee heetugi gi James. Gei digau mmaadua daumaha huogodoo o di nohongo dabu deelaa la nogo i golo. 
ACT.21.19	Paul ga hagaaloho gi digaula, ga helekai gi digaula nia mee a God huogodoo ala ne hai i mehanga o digau tuadimee i dana hai hegau i nadau baahi. 
ACT.21.20	I muli hua digaula ne longono a mee, digaula gu hagaamu a God. Gei digaula ga helekai, “Paul, di madau duaahina nei, goe gu gidee bolo nia daangada o Jew dogologowaahee huoloo ala ne hagadonu, gei digaula huogodoo e hagamahi e hai hegau gi nnaganoho. 
ACT.21.21	Digaula gu longo bolo goe e hai au agoago gi digau o Jew huogodoo ala e noho i lodo nia guongo o digau tuadimee bolo gi kilia gi daha Nnaganoho Moses, e hai gi digaula bolo gi hudee sirkumsais nadau dama, be e daudali nnangaahaihai digau o Jew. 
ACT.21.22	Digaula gu longono bolo goe gu dau mai. Malaa di aha dela ga hai? 
ACT.21.23	Deenei di madau mee e hiihai bolo goe gi heia: Nia daane dogohaa i ginei ala gu hai di nadau hagababa.
ACT.21.24	Goe hana dalia digaula e hai di hagadabu o di haga madammaa, e hui digaula, gei digaula ga mee di dahi nadau libogo. I di ala mee beenei, nia daangada huogodoo ga iloo bolo nadau mee ala ne longo(no)-iei ginaadou, le e dilikai, goe e daudali hua Nnaganoho Moses. 
ACT.21.25	Gei ang gi digau tuadimee ala ne hagadonu, gimaadou gu hagau ginai di lede bolo gidaadou gu hagamaanadu bolo digaula gi hudee geina nia meegai ala gu tigidaumaha ang gi nia balu god, be e inu nia dodo, be e gai nia manu ala ne haga dagamila nadau ua gi mmade, gei digaula gi haga ligaliga i daha mo di hai be di manu.”
ACT.21.26	Dono daiaa, gei Paul ga lahi nia daane, ga hai di nadau daumaha haga madammaa. Gei mee ga hana gi lodo di Hale Daumaha, ga hai gi iloo be nia maa nia laangi e hia o nadau madagoaa haga madammaa, mo di madagoaa tangada nei mo tangada nei e hai ana tigidaumaha.
ACT.21.27	Di hagaodi gi muli nia laangi e hidu o di haga madammaa, gei hunu gau o Jew mai i tenua go Asia gu gidee ginaadou a Paul i lodo di Hale Daumaha. Digaula ga hai digau dogologo aalaa gi hagalongoaa, ga kumi Paul. 
ACT.21.28	Digaula ga wwolowwolo, “Nia daane o Israel! Goodou hagamaamaa ina gimaadou! Deenei taane dela e heehee i nia madagoaa huogodoo, e agoago gi nia daangada huogodoo, e hai baahi gi digau Israel mo Nnaganoho Moses, mo di Hale Daumaha deenei. Gei dolomeenei mee gu laha mai ana gau tuadimee gi lodo di Hale Daumaha, gei gu hagahuaidu di gowaa haga madagu deenei!” 
ACT.21.29	(Digaula ne helekai di mee deenei, idimaa, digaula gu gidee Trophimus mai Ephesus e madalia Paul i lodo di waahale deelaa. Digaula e hagamaanadu bolo mee ne lahi go Paul gi lodo di Hale Daumaha.)
ACT.21.30	Di hinihini damana gu hai i lodo di waahale hagatau, nia daangada gu llele mai, ga kumi Paul, ga dada mai a mee gi daha mo di Hale Daumaha. Di madagoaa hua deelaa, digaula ga tai nia bontai o di Hale Daumaha. 
ACT.21.31	Di buini deelaa bolo ginaadou e daaligi a Paul gi made i di madagoaa di haga iloo ne dau i di tagi dauwa aamua o Rome bolo di hinihini gu hai i lodo Jerusalem hagatau. 
ACT.21.32	Gei tagi dauwa aamua deelaa ga limalima hua ga lahi ana dagi dauwa mono gau dauwa, ga hagalimalima gi lala gi di gowaa dela iei digau dogologo. Di madagoaa nia daangada ne gidee di tagi dauwa aamua i baahi digau dauwa, digaula gu noho, digi daaligidia Paul. 
ACT.21.33	Tagi dauwa aamua ga hanimoi gi Paul, ga kumi a mee, ga helekai bolo gi nnoodia a mee gi nia daula baalanga e lua, ga heeu, “Taane deenei la koai? Mee ne hai dana aha?” 
ACT.21.34	Hunu gau mai i lodo digau dogologo ga wwolowwolo i di mee e dahi, gei hunu gau ga wwolowwolo i nnuai mee. Gei di maa di hinihini dela ne hidi mai ai, tagi dauwa aamua deelaa gu deemee di modongoohia ma di aha dela ne hai. Gei mee ga helekai gi ana gau dauwa bolo gi lahia a Paul gi lodo di abaaba digau dauwa. 
ACT.21.35	Digaula ga lahi a mee gi tugi i di gaagenge o di abaaba deelaa, gei digau dauwa ga aamo a mee, idimaa, digau dogologowaahee le e hagawelewele huoloo. 
ACT.21.36	Digau dogologowaahee ga loomoi i muli o mee, e wwolowwolo, “Daaligidia a mee gi made!”
ACT.21.37	Digaula ne hoohoo adu hua di ulu gi lodo di abaaba deelaa, gei Paul ga helekai gi tagi dauwa aamua, “Au e mee di helekai dagu mee adu gi di goe?
ACT.21.37	Tagi dauwa aamua ga heeu, “Goe e iloo telekai Greek? 
ACT.21.38	Malaa, goe hagalee go taane Egypt dela ne daamada dana hinihini damana, ga dagi ana gau daaligi dangada e haa mana(4,000) gi lodo di anggowaa?” 
ACT.21.39	Paul ga helekai, “Au tangada o Jew, ne haanau i Tarsus i lodo Cilicia, tangada donu ni di waahale hagalabagau. Dumaalia mai gi di au e helekai gi digau aanei.” 
ACT.21.40	Tagi dauwa aamua ga dumaalia gi mee, gei Paul ga duu i-nua i hongo di gaagenge, ga lialiagi dono lima gi nia daangada bolo gi haga kila. Di madagoaa hua digaula ne noho haga kila, gei Paul ga helekai gi digaula i nia helekai Hebrew.
ACT.22.1	“Ogu ihoo digau Israel. Goodou hagalongo mai i dagu haga modongoohia au i godou mua.” 
ACT.22.2	Digaula ne hagalongo gi mee e helekai i nia helekai Hebrew, gei digaula gu noho haga kila. Paul ga helekai adu, 
ACT.22.3	“Au tangada o Jew, ne haanau i Tarsus i lodo tenua go Cilicia, ne tomo aga i ginei i Jerusalem, ga hai tangada kuulu ni Gamaliel. Au gu kae dogu duhongo hegau maaloo mai i lodo nia haganoho o tadau maadua mmaadua, nogo dogi ang gi God, gadoo be goodou huogodoo ala i ginei dangi nei.
ACT.22.4	Au nogo hagahuaidu digau ala nogo daudali di Ala deenei, ga daaligi digaula gi mmade. Au gu lawalawa nia daane mono ahina, gu kili digaula gi lodo nia hale galabudi.
ACT.22.5	Tagi aamua hai mee dabu mo digau hai gabunga aamua huogodoo e mee di haga modongoohia bolo agu helekai aanei le e donu. Au gu kae hunu lede ala gu hihi ang gi nadau duaahina ala i Damascus, au gu hana gi golo belee lawalawa digau daumaha, e laha mai gi Jerusalem, e galabudi.
ACT.22.6	I dogu hanadu hua i hongo di ala, ga hoohoo adu gi Damascus, holongo oodee, gei di maalama ga maahina ia i di langi, ga haganiga i dogu gili. 
ACT.22.7	Gei au ga doo gi hongo nia gelegele, ga longono di lee e helekai boloo, Saul! Saul! Goe e aha dela e hagahuaidu au? 
ACT.22.8	Gei au ga heeu, Goe koai, meenei dogu Dagi? Di lee deelaa ga helekai, Au go Jesus, tangada o Nazareth, dela e hagahuaidu kooe. 
ACT.22.9	Gei nia daane ala nogo madalia au gu gidee ginaadou di maalama deelaa, gei digaula e de longono ginaadou di lee dela e leelee mai gi di au. 
ACT.22.10	Gei au ga heeu, Au e hai dagu aha, Meenei dogu Dagi? Gei di Tagi ga helekai mai gi di au, Duu i-nua, hanadu gi Damascus, gi di gowaa dela ga haga modongoohia adu gi di goe nia mee huogodoo a God ala ne hagatogomaalia adu belee hai kooe. 
ACT.22.11	Gei au gu dee gida i di maahina o di maalama deelaa. Gei digau ala nogo hula gimaadou, ga kumi ogu lima, ga dagi au gi Damascus. 
ACT.22.12	I lodo di waahale deelaa, taane dono ingoo go Ananias, taane daumaha donu, ge e hagalongo ang gi tadau haganoho, taane e hagalabagau i baahi digau o Jew ala e noho i golo. 
ACT.22.13	Mee ne hanimoi gi di au, ga duu i dogu baahi, ga helekai, Dogu duaahina go Saul, goe gi gidee labelaa! Di madagoaa hua deelaa, gei au gu gidee, ga mmada adu gi mee. 
ACT.22.14	Mee ga helekai boloo, Di God o tadau maadua mmaadua ne hilihili mai goe bolo gi iloo e-goe dono manawa, gi gidee e-goe dana Dangada Hai hegau Donu, gi longono e-goe a mee e helekai gi dono lee donu. 
ACT.22.15	Idimaa, goe ga hai tangada haga modongoohia ni mee, e hagi ang gi nia daangada huogodoo i nia mee ala ne gidee e-goe ge ne longono. 
ACT.22.16	Gei dolomeenei, goe e tali dau aha? Duu i-nua, gi babdais goe, gei oo huaidu la ga madammaa gi daha, mai i dau dangidangi ang gi mee.
ACT.22.17	“Gei au gu hana labelaa gi Jerusalem. I dogu madagoaa nogo dalodalo iei au i lodo di Hale Daumaha, gei au gu hai dagu moe. 
ACT.22.18	I lodo dagu moe deenei, gei au gu mmada gi Tagi dela ne helekai mai gi di au, Hagalimalima, hana gi daha mo Jerusalem, idimaa, nia daangada o di guongo deenei hagalee hagadonu goe dela e haga modomodongoohia au gi ginaadou. 
ACT.22.19	Gei au ga helekai, Meenei Tagi, digaula e iloo hagahumalia bolo au ne hana gi nia synagogee, belee kumi ge e dadaaligi digau ala gu hagadonu goe. 
ACT.22.20	Di madagoaa dau dangada haga modongoohia go Stephen ne daaligi gi made, gei au nogo i golo, gei au nogo donu bolo mee e daaligi gi made, au nogo madamada humalia i nia gahu laa daha o digaula ala nogo daaligi a mee gi made.
ACT.22.21	Tagi ga helekai mai gi di au, Hana, au ga hagau goe haga mogowaa gi digau tuadimee.” 
ACT.22.22	Nia daangada nogo hagalongo gi Paul ga dae loo gi mee ne helekai beenei, gei digaula ga daamada ga wwolowwolo gi nua loo, boloo, “Haga bagia a mee gi daha mo kinei! E daaligi gi made! Mee hagalee humalia belee mouli!” 
ACT.22.23	Digaula ga wwolowwolo, ga lialiagi nadau goloo, ga kilikili nadau gelegele gohu gi lodo di ahiaalangi. 
ACT.22.24	Tagi dauwa aamua o Rome ga helekai gi ana gau dauwa bolo gi lahia a Paul gi lodo di abaaba o digau dauwa, ga hai gi digaula bolo gi haga mamaawadia, bolo gi iloo ia be dehee di mee digau o Jew ala e wwolowwolo ai ge e hai baahi gi mee. 
ACT.22.25	Digaula ga lawalawa a mee belee haga mamaawa, gei Paul ga hai ang gi tagi dauwa e duu i golo, “Ma e donu go di godou haga mamaawa tangada o Rome donu, dela digi hagi aga gi di huaidu?” 
ACT.22.26	Di madagoaa tagi dauwa ne longono ia di mee deenei, gei mee ga hana gi tagi dauwa aamua, ga helekai gi mee, “Goe e hai dau aha? Paul la tangada donu o Rome!” 
ACT.22.27	Tagi dauwa aamua ga hana gi baahi o Paul, ga heeu gi mee, “Helekai mai gi di au, be di maa e donu bolo goe tangada donu o Rome?”
ACT.22.27	Paul ga helekai, “Uaa.” 
ACT.22.28	Tagi dauwa aamua ga helekai gi mee, “Au gu hai tangada o Rome donu, mai i dagu hui au gi nia bahihadu e logo.”
ACT.22.28	Paul ga helekai, “Gei au mai i dogu haanau.” 
ACT.22.29	Di madagoaa hua deelaa, gei nia daane ala belee heheeu gi Paul la ga hula gi daha mo mee. Gei tagi dauwa aamua deelaa, la gu madagu huoloo i dono iloo bolo ia gu lawalawa a Paul tangada donu o Rome gi taula baalanga.
ACT.22.30	Ga hooaga luada, tagi dauwa aamua e hiihai huoloo bolo gi iloo di mee digau o Jew dela ne hagi aga Paul, gei mee ga hai bolo nia daula baalanga gi wwede gi daha, gei mee ga haga dagabuli mai nia dagi hai mee dabu, mo digau aamua hai gabunga huogodoo. Gei mee ga lahi a Paul ga haga duu i mua digaula huogodoo.
ACT.23.1	Paul ga mmada adu haga huudonu gi digau hai gabunga aamua, ga helekai, “Ogu ihoo hagaaloho digau Israel! Dogu manawa e madammaa huoloo i di hai o dogu mouli hagatau, i mua nnadumada o God ga dae mai loo gi dangi nei.” 
ACT.23.2	Di tagi aamua hai mee dabu go Ananias ga hai ang gi digau ala e tuu hoohoo gi Paul bolo gi paagia di ngudu o maa. 
ACT.23.3	Paul ga helekai gi mee, “Maa God ga paa goe, goe tangada hai hegau dilikai i mua nia daangada! Goe e noho i di lohongo hai gabunga belee hagi aga au gi hai be nnaganoho, gei goe dela e oho nnaganoho i dau helekai gi digau aanei bolo gi paagia au!”
ACT.23.4	Nia daane ala e hoohoo gi Paul, ga helekai gi mee, “Goe e haganneennee di tagi aamua hai mee dabu a God! 
ACT.23.5	Paul ga helekai, “Ogu ihoo, digau Israel, au digi iloo bolo mee di tagi aamua hai mee dabu. Di Beebaa Dabu e helekai boloo, Goe hudee hagahuaidu ina di tagi o au daangada.”
ACT.23.6	Di madagoaa hua Paul ne gidee ia bolo hunu gau i digaula la nia Sadduccee, ge hunu gau la nia Pharisee, gei mee ga haga damana dono lee gi nua ang gi digau hai gabunga aamua aalaa, ga helekai, “Ogu ihoo digau Israel! Au di Pharisee, di tama ni di Pharisee. Au e hagi aga i ginei, idimaa, dogu hagadagadagagee bolo digau ala ne mmade la ga mouli aga labelaa gi di mouli!”
ACT.23.7	Di madagoaa a mee ne helekai beenei, nia Pharisee mono Sadduccee ga daamada ga lagalagamaaloo i nadau mehanga. Gei digaula ga nohonoho i hagabuulinga. 
ACT.23.8	(Nia Sadduccee e hai bolo nia daangada la hagalee mouli aga, digau di langi ai, di hagataalunga ai, gei nia Pharisee e hagadonu nia mee e dolu aanei.)
ACT.23.9	Gei di wwolowwolo la koia gi nonua, gei hunu gau i ginaadou la nia gau haga dondonu haganoho ala digau ni di hagabuulinga Pharisee ga tuu i-nua, ga helekai aga hagamahi, “Gimaadou digi gidee nia mee hala mai baahi taane deenei! Holongo e donu bolo di hagataalunga, be tangada di langi ne helekai gi mee!” 
ACT.23.10	Di lagalagamaaloo la koia gi nonua, gei tagi dauwa aamua la gu madagu bolo Paul ga hagihagi go digaula. Gei mee ga helekai gi ana gau dauwa bolo gi hula gi lala gi lodo digau dogologo aalaa, daawaa gi daha Paul mo digaula, lahia gi lodo di abaaba gau dauwa. 
ACT.23.11	Di boo hua deelaa, di Tagi ga duu i baahi o Paul ga helekai gi mee, “Goe hudee madagu! Goe gu haga modongoohia au i lodo Jerusalem, malaa, gei goe e hai gi haaga modongoohia labelaa i Rome.”
ACT.23.12	Di luada dono daiaa, hunu gau o Jew gu dagabuli mai gi di gowaa e dahi, e hai nadau haganoho. Digaula ga hagababa bolo ginaadou hagalee miami be e inu, ga dae loo gi di nadau daaligi a Paul gi made. 
ACT.23.13	Digau dogologo i hongo di hulu e madahaa, la ne hagababa bolo e haga noho di nadau mee deenei. 
ACT.23.14	Digaula ga hula gi baahi nia dagi hai mee dabu mo nia dagi mmaadua, ga helekai, “Gimaadou gu hai di madau hagababa maaloo bolo gimaadou hagalee miami be e inu ga dae loo gi di madau daaligi a Paul gi made. 
ACT.23.15	Goodou mo digau hai gabunga aamua, heia godou hegau gi tagi dauwa aamua o Rome, gi laha mai a Paul gi goodou. Halahalau ina digaula bolo goodou e hiihai e kabe godou helekai mai i baahi o mee. Gei gimaadou gu togomaalia belee daaligi a mee gi made, i mua di dau o maa i ginei.” 
ACT.23.16	Gei tama daane o tuaahina ahina o Paul gu longono ia nia helekai di hagabuulinga deelaa, gei mee ga hana, ga ulu gi lodo di abaaba digau dauwa, ga hagi anga gi Paul. 
ACT.23.17	Gei Paul ga gahigahi mai dahi dagi dauwa, ga helekai gi mee, “Lahia tama daane deenei gi di tagi dauwa aamua. Mee ana mee belee hagi ang gi mee.” 
ACT.23.18	Gei tagi dauwa ga lahi tama daane deenei gi di tagi dauwa aamua, ga helekai, “Tangada galabudi go Paul ne gahigahi au, ga helekai mai gi di au bolo gi laha mai tama daane deenei gi di goe, idimaa, mee ana mee belee hagi adu gi di goe.” 
ACT.23.19	Tagi dauwa aamua ga kumi di lima o maa, ga hula ginaua gi daha, ga heeu gi mee, “Ma di aha dela belee hagi mai kooe gi di au?” 
ACT.23.20	Gei tama daane ga helekai, “Digau o Jew gu hagababa ngaadahi bolo ginaadou ga heeu adu gi di goe daiaa bolo gi lahia a Paul gi digau hai gabunga aamua. Digaula e hai di nadau kai tilikai bolo digau hai gabunga e hiihai bolo ginaadou e kae nadau haga modongoohia humalia mai i mee. 
ACT.23.21	Gei goe hudee hagalongo gi digaula, idimaa, digaula e dogologo i di madahaa duumaa ala e pala hagammuni, e talitali a mee. Gei digaula huogodoo gu hai di nadau hagababa bolo ginaadou hagalee miami be e inu, ga dae loo gi taaligi a mee gi made. Digaula dolomeenei gu togomaalia, e tali hua dau hagamodu.” 
ACT.23.22	Gei di tagi dauwa aamua ga helekai, “Goe hudee hagi ang gi dahi dangada bolo goe gu odi mai gi di au di mee deenei.” Gei mee ga hagau a mee gi hana.
ACT.23.23	Di tagi dauwa aamua ga gahi mai ana dagi dauwa dogolua, ga helekai, “Hagatogomaalia ina digau dauwa e lua lau gi hula gi Caesarea, dalia nia daane llele hoodo e madahidu, ge lua lau daane hudu daalo, gi togomaalia gi di laa e hiwa boo nei. 
ACT.23.24	Hagatogomaalia ina hunu hoodo e hana iei Paul, gei gi madamada humalia i mee gi dau a mee gi di gobinaa go Felix. 
ACT.23.25	Tagi dauwa aamua gu hihi dana lede, e hai boloo:
ACT.23.26	“Mai Claudius Lysias, ang gi di gobinaa go Felix. Humalia goe. 
ACT.23.27	Digau o Jew gu kumi taane deenei belee daaligi gi made. Gei au gu modongoohia bolo mee tangada donu o Rome, gei au gu hana i muli agu gau dauwa, gu daa mai a mee gi daha. 
ACT.23.28	Au ne hiihai gi iloo eau be di maa di aha dela ne hagahuaidu iei mee, gei au gu lahi a mee gi nadau gau hai gabunga aamua. 
ACT.23.29	Gei dolomeenei, gei au gu iloo bolo mee digi hai dana mee ga hidi mai iei mee ga daaligi gi made, be e galabudi. Gei di mee digaula dela ne belee hagahuaidu hai baahi gi mee, la mai hua i di gili nadau haganoho.”
ACT.23.30	Dogu iloo hua bolo digau o Jew gu haganoho di nadau mee belee daaligi a mee, gei au gu hai bolo au ga hagau adu taane deenei gi doo baahi. Au gu hai gi digaula bolo digaula gi heia di nadau hai dela belee hai baahi gi mee i oo mua.” 
ACT.23.31	Digau dauwa gu hai nadau hegau. Digaula ga lahi a Paul i di boo deelaa, ga dau i Antipatris. 
ACT.23.32	Dono daiaa digau dauwa ala e taele i lala, gu hula gi muli gi di nadau abaaba gau dauwa, gei digau ala e hula i nia hoodo, la gu hula i muli o Paul. 
ACT.23.33	Digaula ga lahi a mee gi Caesarea, ga kae di lede gi di gobinaa, ga wanga a Paul gi mee. 
ACT.23.34	Di gobinaa ga dau di lede, ga heeu gi Paul, “Goe tangada mai tenua dehee?” Di madagoaa a mee ne iloo ia bolo mee tangada mai tenua go Cilicia, 
ACT.23.35	mee ga helekai, “Au ga hagalongo adu laa gi di goe, i di madagoaa digau ala e hagahuaidu goe ma ga dau mai.” Gei mee ga helekai anga bolo gi hagaloohia a mee i lodo di hale oobidi o gobinaa.
ACT.24.1	Muli nia laangi e lima, gei tagi aamua hai mee dabu go Ananias ga hana gi Caesarea dalia nia dagi mmaadua mo tangada hagamaamaa dono ingoo go Tertullus. Digaula ga hula gi mua o Felix, ga hai di nadau haga dondonu e hai baahi ang gi Paul. 
ACT.24.2	Gei Paul ga gahi mai gi lodo, gei Tertullus ga daamada ga hagahuaidu hai baahi boloo:
ACT.24.2	“Meenei Felix. Goe di tagi kabemee ne dugu mai gi gimaadou di madagoaa looloo di noho i di aumaalia, gei e logo nia mee humalia gu hai belee huli tadau henua gi humalia. 
ACT.24.3	Gimaadou e tentene huoloo i nia mee aanei, i nia gowaa huogodoo mo nia madagoaa huogodoo, gei gimaadou e hagaamu huoloo goe. 
ACT.24.4	Au hagalee hiihai e hagauwwou oo madagoaa, deenei laa au e dangi adu gi di goe bolo goe gi manawa balabala gi hagalongo gi madau helekai dulii. 
ACT.24.5	Gimaadou gu gidee bolo taane deenei le e haga lliga huoloo, ge e haga deaadee, gu daamada dana haga hinihini i lodo digau o Jew i hongo henuailala hagatau, gei mee gu hai labelaa tangada dagi ni di hagabuulinga hai kai tilikai o tangada o Nazareth. 
ACT.24.6	Gei mee gu hagamada labelaa belee hagahuaidu di Hale Daumaha, gei gimaadou gu galabudi a mee. [Gimaadou gu maanadu bolo mee e gabunga gi hai be madau haganoho, 
ACT.24.7	gei di tagi dauwa aamua go Lysias mo ono gau dauwa dogologo ga lloomoi, ga lahi a mee i madau baahi. 
ACT.24.8	Lysias ga hai dana hagababa bolo digau ala e hai baahi gi mee gi lloomoi gi oo mua.] Maa goe ga hai au heeu gi taane deenei, gei goe ga mee di modongoohia nia mee huogodoo ala e hagahuaidu a mee go gimaadou.” 
ACT.24.9	Digau o Jew gu madalia di hagahuaidu deenei, gu hai bolo nia helekai aanei le e donu.
ACT.24.10	Di gobinaa gu lialiagi dono lima gi Paul bolo gi helekai, gei Paul ga helekai,
ACT.24.10	“Au e iloo bolo goe gu hai tangada hai gabunga o tenua deenei i nia ngadau e logo, gei au e tentene huoloo bolo au e duuli au gi daha i oo mua. 
ACT.24.11	Goe e-(mee di-)gidee bolo ma digi hai nia laangi e madangaholu maa lua belee hana iei au gi Jerusalem e daumaha. 
ACT.24.12	Digau o Jew digi gidee bolo au gu lagamaaloo gi nia daangada i lodo di Hale Daumaha, be digi iloo bolo au gu haga hinihini nia daangada i lodo nia synagogee, be tei madagoaa i daha i lodo di waahale. 
ACT.24.13	Digaula e deemee labelaa di haga modongoohia adu gi di goe di nadau hai dela e hagahuaidu hai baahi mai gi di au dolomeenei. 
ACT.24.14	Au e haga modongoohia adu gi di goe, bolo au e daumaha ang gi di God o madau maadua mmaadua, i dagu daudali di Ala, dela e helekai iei digaula bolo di hagabuulinga hai kai tilikai. Gei au e hagadonu nia mee huogodoo ala gu hihi i lodo Nnaganoho Moses mo nia Beebaa o nia Soukohp. 
ACT.24.15	Au e hagadagadagagee gi God, gadoo be nia daane aanei ala e hagadagadagagee ginai, bolo nia daangada huogodoo ala e humalia ge e huaidu, le e mouli aga mai di made. 
ACT.24.16	Au e hagamahi huoloo e hai agu mee ala e mee di hai i nia madagoaa huogodoo bolo au e hai mee gi di manawa madammaa i mua o God mo nia daangada. 
ACT.24.17	I muli dogu noho i daha mo Jerusalem i nia ngadau dulii, gei au gu hana labelaa gi golo, belee kae nia bahihadu gi agu daangada donu, ge e hai labelaa agu tigidaumaha.
ACT.24.18	Di madagoaa nogo haihai agu mee aanei, gei digaula gu gidee au i lodo di Hale Daumaha, i muli hua dagu haga lawa di hagadabu di haga madammaa. Gei digau dogologo nogo madalia au ai, di haga hinihini ai. 
ACT.24.19	Gei digau o Jew mai Asia nogo i golo. Ma go digaula ala belee lloomoi gi oo mua e haga modongoohia aga, be di maa nia mee i nadau baahi, e hai baahi mai gi di au. 
ACT.24.20	Be dumaalia ang gi nia daane aanei gi hagi aga ina nia huaidu ala ne gidee iei ginaadou bolo ne hala iei au, i di madagoaa au nogo noho i mua digau hai gabunga aamua. 
ACT.24.21	Dagu mee dela ne hai i di madagoaa au nogo i mua digaula, au ne helekai boloo: Goodou e hagi aga au dangi nei, idimaa, au dela e hagadonu bolo digau ala ne mmade la ga mouli aga.”
ACT.24.22	Gei Felix la gu modongoohia hagahumalia di Ala deelaa, ga haga lawa di haga dondonu, ga helekai gi digaula, “Au ga haga noho di godou hai deenei, i di madagoaa di tagi dauwa aamua go Lysias ma ga dau.” 
ACT.24.23	Gei mee ga hai gi tagi dauwa bolo gi hagaloohia hua a Paul i golo, gei gi dugu ang gi mee gi mee di loomoi nia hoo hagaaloho o maa, e gaamai ana mee ala e hiihai ginai.
ACT.24.24	I muli hua nia laangi dulii, Felix gu hanimoi mo dono lodo go Drusilla, tangada o Jew. Mee ne hagau tangada gi laha mai a Paul, gei meemaa ga hagalongo gi ana helekai i di hagadonu a Jesus Christ. 
ACT.24.25	Gei Paul e duudagi adu hua, e helekai i di haihai humalia, di benebene tuaidina, mo di Laangi Hagi aga dela ga hanimoi. Felix gu madagu, ga helekai, “Goe gu mee dau hana dolomeenei. Au ga gahi goe labelaa i dogu madagoaa ma ga aadee.” 
ACT.24.26	Gei mee gu hagamaanadu labelaa bolo Paul ga wanga ana bahihadu gi deia, deelaa di mee a mee e gahigahi ai a Paul i nia madagoaa huogodoo belee helehelekai ginaua.
ACT.24.27	I muli hua nia ngadau e lua ne too gi daha, Porcius Festus ga gobinaa di lohongo Felix. Felix e hiihai bolo ia gi gila humalia i baahi digau o Jew, dela ne dugu a Paul huaigolo i lodo di hale galabudi.
ACT.25.1	Nia laangi e dolu no muli, Festus ne dau i di guongo deelaa, gei mee ga hagatanga i Caesarea, ga hana gi Jerusalem. 
ACT.25.2	Di madagoaa nia dagi hai mee dabu mo nia dagi o digau o Jew ne hai baahi gi Paul, digaula ga tangi gi Festus 
ACT.25.3	bolo gi heia nadau manawa gi hagau ina a Paul gi Jerusalem, idimaa, digaula gu hagatogomaalia di nadau buini belee daaligi a mee gi made i hongo di ala. 
ACT.25.4	Festus ga helekai, “Paul la i-lodo di hale galabudi i Caesarea, hoohoo mai hua gei au ga hana gi golo. 
ACT.25.5	Gei godou dagi gi hula madalia au gi Caesarea, e hagi aga taane deelaa, be mee gu hai ana mee hala.” 
ACT.25.6	Festus gu noho nia laangi e walu be e madangaholu i baahi digaula, ga nomuli ga hana gi Caesarea. Dono daiaa, gei mee ga noho i di gowaa hai gabunga, ga helekai bolo gi laha mai a Paul. 
ACT.25.7	Di madagoaa Paul ne dau, digau o Jew ala ne loomoi i Jerusalem, ga tuu i-nua ga haganiga a mee, ga hai nadau hagi aga i nia huaidu llauehaa hai baahi gi mee, gei digaula nadau haga modongoohia donu ai. 
ACT.25.8	Paul ga bida abaaba ia: “Au digi hai dagu ihala hai baahi gi nia haganoho digau o Jew, be e hai baahi gi di Hale Daumaha, be e hai baahi gi Caesar.” 
ACT.25.9	Festus e hiihai bolo ia e hai gi humalia i baahi digau o Jew, dela ne hidi iei mee ga heeu gi Paul, “Goe e hiihai e hana gi Jerusalem, e hagi aga i ogu mua i golo i nia mee ala e hagahuaidu goe?” 
ACT.25.10	Paul ga helekai, “Au belee duu i mua di goaa gabunga o Caesar, deelaa di gowaa e tau di- hagi aga au. Au digi hai dagu mee hala ang gi digau o Jew, be dau iloo. 
ACT.25.11	Maa au gu oho taganoho, gu hai dagu mee ga hidi mai iei au ga kae di hagaduadua o di made, au hagalee hai bolo au ga mehede gi daha. Maa nadau hagahuaidu ala belee hagahuaidu au le e dilikai, malaa, deai tangada e mee di wanga au gi digaula ai. Au e hiihai e gabunga labelaa i baahi o Caesar.” 
ACT.25.12	I muli hua Festus ne helehelekai gi ana gau hagamaamaa, gei mee ga helekai, “Goe e hiihai bolo e gabunga labelaa i baahi o Caesar, gei goe ga hana gi mee!”
ACT.25.13	Mai gi nomuli, king Agrippa mo dono duaahina ahina go Bernice ga lloomoi gi Caesarea belee haga heetugi gi Festus. 
ACT.25.14	I muli hua nia laangi dulii i di nau noho i golo, gei Festus ga haga modongoohia a Paul gi di king boloo: “Taane galabudi i ginei ne dugu go Felix. 
ACT.25.15	Gei dogu hana gi Jerusalem, nia dagi hai mee dabu mo nia dagi mmaadua o Jew ga hagahuaidu a mee mai gi di au, ga dangi mai bolo mee daaligi gi made. 
ACT.25.16	Gei au ne helekai gi digaula bolo gimaadou digau o Rome e hagalee e hagahuaidu tangada i mua dono heetugi gi tangada ne hagahuaidu ia, gei gu duuli ia gi daha mo nia hagahuaidu ala e hai baahi ang gi deia. 
ACT.25.17	I di nadau lloomoi gi kinei, gei au ga hagalimalima ga noho gi dogu lohongo gabunga, ga hai dagu hegau gi taane deelaa gi hanimoi. 
ACT.25.18	Gei digau ala ne hagahuaidu a mee gu tuu i-nua, gei digaula digi hagahuaidu ina a mee gi di hagadilinga hala huaidu dela ne hagamaanadu ko au bolo ga hai go digaula. 
ACT.25.19	Gei di mee digaula ne hai, ne lagamaaloo gi mee i di gili di nadau daumaha donu mo taane dono ingoo go Jesus dela ne made, gei Paul e hai bolo mee e mouli. 
ACT.25.20	Au gu deemee di haga noho be dehee dagu hai e mee di kae dagu haga modongoohia o nia mee beenei, gei au ga heeu gi Paul be mee e hiihai e hana gi Jerusalem e hagi aga i di hai o di hagahuaidu deenei. 
ACT.25.21	Gei Paul e hai bolo ia e gabunga labelaa. Mee e hiihai bolo ia e galabudi huaigolo, gi dugu ang gi Caesar e hagabaubau dana gabunga. Gei au gu hagababa bolo mee e galabudi hua, ga dae loo gi di madagoaa dela e mee di hagau a mee gi Caesar.” 
ACT.25.22	Agrippa ga helekai gi Festus, “Au e hiihai bolo ma ko au donu hua belee hagalongo gi taane deenei.”
ACT.25.22	Festus ga helekai, “Daiaa gei goe ga hagalongo gi mee.” 
ACT.25.23	Dono daiaa, gei Agrippa mo Bernice ga lloomoi gu madamada huoloo, ga ulu gi lodo di gowaa hai gabunga, mo nia dagi dauwa aamua, mo nia dagi o di guongo deelaa. Festus ga hai dana hegau gi laha mai a Paul, gei mee ga laha mai. 
ACT.25.24	Festus ga helekai, “King Agrippa mo goodou huogodoo ala i madau baahi i ginei. Goodou gu iloo taane deenei e hai baahi ginai digau o Jew huogodoo, digau ala i ginei mo i Jerusalem. Digaula ne hagahuaidu a mee mai gi di au mo di wwolowwolo bolo mee e daaligi gi made. 
ACT.25.25	Gei au digi gidee bolo mee gu hai dana mee ga hidi ai iei mee belee daaligi gi made, gei di maa go mee hua dela ne hai bolo dana gabunga le e wanga gi Caesar, gei au gu hagamaanadu bolo e hagau a mee gi Caesar. 
ACT.25.26	Dagu mee ne togomaalia i di gili o maa ai bolo ga hihi ai dagu beebaa gi di tagi go Caesar. Deelaa laa, au gu laha mai a mee gi godou mua, gei donu gi oo mua, meenei king Agrippa! Gei i muli dagu iloo nia hangaahai o maa, gei au dagu mee i golo e hihi i mee. 
ACT.25.27	Idimaa, ma dono hadinga ai, maa au ga hagau dagu dangada galabudi, gei digi haga modongoohia gi madammaa nia hagahuaidu ala e hai baahi gi mee!”
ACT.26.1	Agrippa ga helekai gi Paul, “Au gu dugu adu bolo goe gi helekai i di goe.” Paul ga holo dono lima gi daha, ga duuli ia gi daha, ga helekai, 
ACT.26.2	“King Agrippa! Au gu hadanga lamalia dangi nei i oo mua, idimaa, au gu mee di duuli au gi daha mo nia hagahuaidu huogodoo o digau o Jew ala e hai baahi mai gi di au. 
ACT.26.3	Deenei la koia e donu huoloo, idimaa, goe e iloo hagahumalia nia hangaahaihai o digau o Jew mo nadau hai. Deelaa laa, au e dangi adu gi di goe bolo goe gi manawa hagakono gi hagalongo mai. 
ACT.26.4	Digau o Jew huogodoo gu iloo ginaadou dogu mouli mai i dogu tomo aga damagiigi. Digaula e iloo dogu mouli mai i taamada, i di au nogo noho i lodo dogu guongo donu, mo i lodo o Jerusalem. 
ACT.26.5	Maa nei bolo digaula e hiihai e haga modongoohia, gei digaula ga haga modongoohia bolo ginaadou gu iloo mai taamada loo bolo au tangada i di hagabuulinga Pharisee ala e hai hegau maaloo i nnegau daumaha.
ACT.26.6	Gei dolomeenei, au e duu i ginei belee hagi aga, idimaa, au e hagadagadagagee gi di hagababa a God dela ne hai gi tadau maadua mmaadua i mua. 
ACT.26.7	Gei deenei di hagababa dela e hagadagadagagee ginai nia madawaawa madangaholu maa lua belee kae mai i di nadau hai daumaha ang gi God i di boo mo di aa. Meenei di king, di hagadagadagagee deenei, dela e hala iei au i baahi digau o Jew! 
ACT.26.8	Ma e aha goodou hagalee hagadonu bolo God e mee di haga mouli aga digau ala gu mmade? 
ACT.26.9	Au dogu huaidina nogo hagamamaanadu bolo au e hai loo gi hai nia mee huogodoo ala e hai baahi gi di ingoo o Jesus tangada o Nazareth.
ACT.26.10	Deelaa dagu mee ne hai i Jerusalem. Au gu kae dogu hagadootonu mai baahi nia dagi hai mee dabu, gi haawa nia daangada a God gi lodo nia hale galabudi belee daaligi gi mmade, gei au gu donu ginai. 
ACT.26.11	Nia madagoaa e logo, au nogo hagaduadua digaula i lodo nia synagogee bolo digaula gi de langahia e-ginaadou nadau hagadonu. Au gu hagawelewele huoloo gi digaula, dela ne hana iei au gi lodo nia waahale o digau tuadimee belee hagahuaidu digaula.
ACT.26.12	“Deenei tadinga dagu mee dela ne hana iei au gi Damascus mai i lodo nia mogobuna mo nia boloagi mai baahi nia dagi hai mee dabu. 
ACT.26.13	Meenei di king, i hongo di ala, oodee, dela ne gidee au di maalama koia e maahina i di laa, e maahina mai i di langi, e haganiga au mo nia daane ala e lloomoi i ogu muli. 
ACT.26.14	Gimaadou huogodoo gu tinga gi hongo nia gelegele, gei au gu hagalongo gi di lee e helekai mai gi di au i telekai Hebrew boloo, Saul! Saul! Goe e aha dela e hagahuaidu au? Goe gu haga mmaemmae doo huaidina i doo hai be di kau e badubadu hai baahi gi di laagau o dono dagi. 
ACT.26.15	Au ga heeu, Gooe koai, Tagi? Gei di Tagi ga helekai, Au go Jesus, dela e hagahuaidu kooe! 
ACT.26.16	Duu i-nua gi hongo oo wae. Au gu haga gida adu gi di goe belee haga gila aga goe e hai dagu hege. Goe gi haga modongoohia ina gi nia daangada nia mee ala ne gidee goe dangi nei, mo nia mee ala ga haga gida adu gi di goe i lodo di madagoaa ga hanimoi. 
ACT.26.17	Au ga daa mai goe gi daha mo digau Israel, mo digau tuadimee ala e hagau ginai goe ko au, 
ACT.26.18	bolo gi huge ina nadau golomada, gi hulu hia digaula gi daha mo di bouli ang gi di maalama, ge gi lawa mai gi daha mo nia mahi o Satan gi huli ang gi God. Mai i di nadau hagadonu au, gei nadau huaidu la ga maahede, ga kae nadau lohongo i baahi nia dama a God ala gu lawa di hilihili.
ACT.26.19	“Meenei king Agrippa, au digi haga balumee ina dagu mee dela ne mmada ginai au i di langi. 
ACT.26.20	Kaedahi i Damascus, mo i Jerusalem, mo i lodo nia waahale o Israel, mo i baahi digau tuadimee, au gu agoago gi digaula bolo gi huli hoou, gi huli ang gi God, gi heia nia mee ala e haga modongoohia bolo ginaadou gu huli hoou.
ACT.26.21	Deenei tadinga di mee digau o Jew ne kumi au i lodo di Hale Daumaha belee daaligi au gi made. 
ACT.26.22	Ga dae mai loo gi dangi nei, gei au ne hagamaamaa go God, dela au e duu i ginei, e haga modongoohia adu gi goodou huogodoo, aalaa lligi mo aamua. Gei dagu mee dela e helekai iei au, e hai hua be di mee dela gu lawa di helekai iei nia soukohp mo Moses bolo e kila aga, boloo: 
ACT.26.23	Di Mesaia le e hai loo gi hagaduadua, gei go mee dela e mouli aga i di matagidagi i di mmade, belee haga iloo di maalama o di haga mouli ang gi digau o Jew mo digau tuadimee.”
ACT.26.24	I di hai a Paul dela e bida duuli ia gi daha i ana helekai aanei, Festus ga wolo gi mee, “Goe gu kabemee balua, Paul! I dau kae di kuulu damana dela gu hai goe gi helekai huaidu!” 
ACT.26.25	Paul ga helekai, “Au hagalee helekai huaidu, meenei! Au e helekai hua i nia mee ala e donu ge e humalia. 
ACT.26.26	Meenei king Agrippa, au e mee di helekai haga huudonu adu gi di goe, idimaa, goe e iloo nia mee aanei. Au e donu mai gi di au bolo goe e iloo nia mee aanei huogodoo, idimaa, di mee deenei la hagalee ne hai hagammuni. 
ACT.26.27	Meenei king Agrippa, goe e hagadonu nia soukohp? Au e iloo bolo goe e hagadonu nia soukohp!” 
ACT.26.28	Agrippa ga helekai gi Paul, “I lodo di madagoaa bodobodo deenei, goe e hagamamaanadu bolo goe e hai au gi hai di tama a Christ? 
ACT.26.29	Paul ga helekai, “Maeaha maa di madagoaa bodobodo be di madagoaa looloo, deenei dagu dalodalo ang gi God bolo goe mo oo ehoo huogodoo ala e hagalongolongo mai gi di au dangi nei, gi hai be au, gei hagalee go nia daula baalanga aanei!” 
ACT.26.30	Gei di king, di gobinaa, Bernice, mo digaula huogodoo ga tuu i-nua, 
ACT.26.31	gei i muli nadau hagatanga, digaula ga helehelekai i nadau mehanga, “Taane deenei digi hai dana mee hala bolo ga hidi iei mee ga lawalawa, be e daaligi gi made.” 
ACT.26.32	Agrippa ga helekai gi Festus, “Taane deenei belee hagamehede, maa ia digi hiihai bolo e hai dana gabunga labelaa i baahi o Caesar.”
ACT.27.1	Nadau madagoaa ne hagamaanadu bolo gimaadou e hula, e dele gi Italy, digaula gu wanga a Paul mo ono ehoo galabudi gi Julius, di tagi dauwa o digau dauwa o Rome dela e haga ingoo bolo “Di Buini Gau dauwa ni Caesar.” 
ACT.27.2	Gimaadou gu kaga gi hongo di wagabaalii mai Adramyttium dela gu hagatogomaalia belee hagatanga, e hula gi nia waahale o Asia ala i tongotai, gei gimaadou ga hagatanga. Aristarchus, tangada Macedonia mai Thessalonica e hula gimaadou. 
ACT.27.3	Di laangi nomuli, gimaadou ga dau i Sidon. Julius e humalia gi Paul ga dumaalia gi mee gi hana e heetugi gi ono ehoo hagaaloho belee gaamai ana mee ala e hiihai ginai mai nadau baahi. 
ACT.27.4	Gimaadou ga dele adu hua gi mua. Di madangi le e dau gee ginai gimaadou, gei gimaadou gu dele i di malu tenua dono ingoo go Cyprus. 
ACT.27.5	Gimaadou ga dele laa lodo di tai gi nia henua go Cilicia mo Pamphylia, ga loomoi gi Myra i lodo tenua go Lycia. 
ACT.27.6	Di madagoaa deelaa, tagi dauwa ne gidee ia di wagabaalii mai Alexandria e hana gi Italy, gei mee ga lahi gimaadou gi di wagabaalii, ga kaga gi di maa. 
ACT.27.7	Gimaadou gu dele maalia loo i lodo nia laangi dulii i lodo nia haingadaa llauehe, ga dau loo i di waahale Cnidus. Di madangi le e dau gee, gu deemee di dele adu gi mogowaa gi nomua, gei gimaadou gu dele gi lala i di malu tenua go Crete, ga diiagi gi muli di udua o Salmone. 
ACT.27.8	Gei gimaadou gu hoohoo gi tongotai, gu haingadaa huoloo ga dau mai gi di gowaa dono ingoo go “Di Malua Humalia”, hagalee mogowaa i di waahale o Lasea. 
ACT.27.9	Gimaadou gu noho i golo gu duai, ga dae mai loo gi di madagoaa haingadaa belee hagatanga labelaa gimaadou e lloo adu i madau ala, idimaa, dolomeenei la di madagoaa madangi gau dogi, i di Laangi Haga madammaa nia Huaidu la gu doo gi daha. Gei Paul ga hai dana helekai hagamaamaa gi digaula,
ACT.27.10	“Nia daane nei, au e iloo bolo tadau ala e hula, la ga haingadaa huoloo, ga mooho nia mee llauehe, ga mooho i nia goloo mo di wagabaalii, gei hunu gau i gidaadou ga mmade.” 
ACT.27.11	Gei di tagi dauwa le e hagadagadagagee huoloo gi di gaabinu mo tangada dono wagabaalii i nau helekai ala ne hai, digi hagalongo gi nnelekai a Paul ala ne hai. 
ACT.27.12	Di gowaa daula wagabaalii deelaa, la hagalee humalia bolo di wagabaalii e noho i golo i di madagoaa magalillili. Di baahi dogologo o digaula e hiihai bolo e hagamada e hagatanga e hula gi dau i Phoenix, belee noho i golo i lodo di madagoaa magalillili. Phoenix la di malua i Crete e huli gi bahi i-dai a-ngaaga mo bahi i-dai a-ngeia.
ACT.27.13	Tama madangi dulii ne daamada, gu angiangi mai i ngaaga, gei nia daane o di wagabaalii e hagamaanadu bolo ginaadou e mee hua di hula, gei digaula ga hudi aga taula, ga dele adu hoohoo gi tongotai o Crete. 
ACT.27.14	Digi duai gei di madangi maaloo dela e hai dono ingoo bolo “Baahi dua ngeia”, e gono ia i tenua, 
ACT.27.15	gu dau i di wagabaalii, gei gu deemee di dele haga huudonu gi di madangi. Gimaadou gu deemee, gu diiagi hua gi dehee dalia di madangi. 
ACT.27.16	Gimaadou gu nuunagi i di madau dele bahi ngaaga tama henua go Cauda. Gimaadou gu ngalua damana i di gowaa deelaa, gu hagamau di boodi gi di wagabaalii. 
ACT.27.17	Digaula ga hudi aga di boodi gi hongo di wagabaalii, gei nomuli digaula ga lawalawa di wagabaalii gi mau dangihi. Digaula e mmaadagu gi dee hudu aga hua ginaadou gi tongotai o Libya, gei digaula gu haga maluu ia gi lala di laa, gu diiagi hua di wagabaalii gi dehee dalia di madangi. 
ACT.27.18	Di madangi le e maaloo huaigolo, hooaga dono daiaa, gei digaula ga daamada ga kili gi daha nia goloo ala i lodo di wagabaalii. 
ACT.27.19	Gei dono daiaa, digaula ga kili gi daha nia goloo donu o di wagabaalii. 
ACT.27.20	Nia laangi e logo, gimaadou digi gidee di laa mo nia heduu, gei di madangi le e maaloo dangihi huaigolo, gei gimaadou gu deai madau hagadagadagagee ai bolo gimaadou ga mouli. 
ACT.27.21	I muli hua di nadau noho waalooloo digi miami, gei Paul ga duu i-nua i mua o digaula, ga helekai, “Nia daane nei, maa nei bolo goodou ne hagalongo mai gi di au bolo gidaadou hagalee hagatanga i Crete, gidaadou hagalee tale gi nia haingadaa huogodoo aanei mo di kili gi daha tadau mee. 
ACT.27.22	Gei dolomeenei au e dangi adu gi goodou bolo gi hagadagadagagee! Deai tangada i goodou e made ai, go di wagabaalii hua e mooho. 
ACT.27.23	Tangada di langi o God dela e hai mee mai gi di au ge daumaha ginai au, la nogo i dogu baahi anaboo, 
ACT.27.24	ne helekai, Paul, goe hudee madagu! Goe hai loo gi duu i mua o Caesar. God ga benebene nia mouli o digau huogodoo ala e hula madalia goe. 
ACT.27.25	Nia daane nei, goodou gi hagadagadagagee! Au e hagadonu a God, bolo nia mee aanei le e kila hua be nia mee ala ne helekai mai gi di au. 
ACT.27.26	Gei gidaadou ga baagia aga gi tongotai o tei henua.”
ACT.27.27	Nia boo e madangaholu maa haa, di madangi maaloo deenei nogo deheedehee iei gimaadou i lodo tai go Mediteranean. Holongo hoohoo gi di madahidi waelua di boo nia gau ngalua di waga ga hagabau bolo gimaadou gu hoohoo gi tenua. 
ACT.27.28	Digaula ga haga hege di nadau uga gi lala, di baalanga e nnoo i dono mada, ga iloo bolo di llala o di moana deelaa le lau madalua (200) piidi, gei nomuli, gei digaula ga hagamada labelaa, ga iloo bolo ma nia piidi e matiwa (90) e llala. 
ACT.27.29	Digaula gu mmaadagu bolo di wagabaalii la ga gaga gi hongo talaadogo. Digaula ga haga hege nadau daula e haa gi lala i muli di wagabaalii, ga dalodalo bolo ma gi maalama mai. 
ACT.27.30	Nia gau ngalua di waga bolo ginaadou e hagamada, e llele gi daha mo di wagabaalii. Digaula gu haga hege ia di boodi gi hongo tai, gei digaula ga dili di nadau kai tilikai bolo e dugu ia nia daula gi daha mo di wagabaalii. 
ACT.27.31	Gei Paul ga helekai gi tagi dauwa, mo nia gau dauwa, “Maa digau ngalua ga hagalee noho i hongo di wagabaalii deenei, goodou hagalee mouli. 
ACT.27.32	Nia gau dauwa ga tuu nia daula di boodi, ga diiagi gi dehee.
ACT.27.33	Heniheni, gei Paul ga dangi gi digaula bolo ginaadou gi miami, e helekai boloo, “Goodou gu talitali i nia laangi e madangaholu maa haa (14), gei digi miami. 
ACT.27.34	Gei au e hai adu gi goodou bolo goodou miami, gi mee ai di mouli goodou. Deai dahi ngaahulu i godou libogo e ngala ai.” 
ACT.27.35	I muli hua Paul ne helekai beenei, geia ga dahi aga dana palaawaa, ga danggee ang gi God i mua digau huogodoo, ga haahi di maa, ga daamada ga miami. 
ACT.27.36	Gei digaula huogodoo gu manawa maaloo, ga miami. 
ACT.27.37	Gimaadou digau e lua lau madahidu maa ono (276) ala i hongo di wagabaalii. 
ACT.27.38	I muli digau huogodoo ne maaluu, digaula ga kili gi daha nia peege palaawaa bolo gi maamaa di wagabaalii.
ACT.27.39	Di madagoaa ne maalama mai, nia gau ngalua di waga gu de modongoohia be di maa tenua behee deelaa, gei digaula gu gidee di mada awa bagu gelegele i tongotai, ga hagamaanadu, be di maa e mee di dele di wagabaalii gi lawe i golo. 
ACT.27.40	Gei digaula gu tuu nia daula gi aabulu gi lodo tai, ga wwede di hali di hoe ulungi, ga hudi gi nua di laa dela i mua di wagabaalii, gi dele haga huudonu gi mua gi tongotai. 
ACT.27.41	Di wagabaalii ga gaga gi hongo di tuagimee. Di ngudu di wagabaalii gu lawe, gu deemee di ngalungalua, gei di tono di waga la gu mooho haga ligiligi i nia beau llauehe. 
ACT.27.42	Digau dauwa gu maanadu bolo digau galabudi le e daaligi gi mmade, gi dee kau digaula gi tongotai, ga llele hagammuni. 
ACT.27.43	Gei tagi dauwa e hiihai e benebene Paul, mee hagalee dumaalia gi di maanadu digaula, gei ga hai gi digaula huogodoo ala e mee di kau, gi tobo gi daha mo di wagabaalii, gi kau gi tenua. 
ACT.27.44	Gei digau ala e de iloo di kau, gi hai hegau gi nia laubaba be nia mee mai i di wagabaalii. Deenei di hai dela ne hai, gei gimaadou huogodoo gu dau i tenua.
ACT.28.1	Di madau dau aga hagahumalia gi tongotai, gimaadou ga modongoohia bolo di ingoo tenua deelaa la go Malta. 
ACT.28.2	Nia daangada o tenua deelaa nogo buni mai gi gimaadou. Digaula ga akaa di nadau ahi, ga gahi mai gimaadou huogodoo, idimaa, nogo uaua ge nogo magalillili. 
ACT.28.3	Gei Paul ga gaamai dana uu dohomu, ga wangawanga ana dohomu gi lodo di ahi, di gihaa ga ulu mai gi daha mo di uu dohomu, idimaa, mee gu welengina, ga kadi di lima o maa. 
ACT.28.4	Nia daangada o tenua deelaa gu gidee ginaadou di gihaa dela e daudau i di lima o Paul, ga helehelekai i nadau mehanga, “Taane deenei holongo tangada daaligi dangada, di ahiaalaangi hagalee dumaalia gi mee gi mouli, maeaha mee gu mee di tanga gi daha mo di haingadaa o di moana.” 
ACT.28.5	Gei Paul ga badu gi daha di gihaa deelaa gi lodo di ahi, gei mee digi longono ia dahi mmae. 
ACT.28.6	Digaula gu tali bolo mee ga haga hula be ga hinga gi lala ga made. Di nadau talitali mai gi nomuli, gei digaula digi gidee di mee ne hai gi mee, digaula gu huli nadau maanadu, ga helekai, “Mee go di god!” 
ACT.28.7	Hoohoo mai gi di gowaa iei gimaadou, nia gowaa i golo, nia gowaa ni Publius, di tagi ni tenua deelaa. Mee gu gahi mai gimaadou, gu benebene gimaadou hagahumalia i nia laangi e dolu. 
ACT.28.8	Tamana o Publius e moe i hongo di hada kii, e magi welengina ge e magi halangina. Paul ga hana gi lodo di ruum o maa, ga dalodalo, ga dugu dono lima gi hongo o mee, ga dalodalo, ga hagahili di magi o maa. 
ACT.28.9	I muli hua di mee deenei ne hai, nia daangada huogodoo ala e magi i hongo tenua deelaa, ga lloomoi gi mee, e hagahili nadau magi. 
ACT.28.10	I di madau hagatanga, digaula gu gaamai nadau kisakis, gei gu gaamai madau mee ala e hai hegau ai i hongo di waga.
ACT.28.11	I muli nia malama e dolu, gei gimaadou ga hula i di wagabaalii mai Alexandria, dono ingoo bolo “Dioscurii”. Di wagabaalii deenei nogo noho i tenua deelaa i nia malama magalillili. 
ACT.28.12	Gimaadou ga dau i lodo di waahale go Syracuse, ga noho i golo i nia laangi e dolu. 
ACT.28.13	Gei gimaadou ga hagatanga ga dau i di waahale go Rhegium. Dono daiaa, gei di madangi gu angiangi mai i ngaaga, gei muli nia laangi e lua, gei gimaadou ga dau i di waahale go Puteoli. 
ACT.28.14	Gei gimaadou gu heetugi gi digau hagadonu i golo, ala ne hai mai gi gimaadou bolo gi noho i nadau baahi i tabu e dahi, nomuli gei gimaadou ga hula gi Rome. 
ACT.28.15	Digau hagadonu ala i Rome, ne longo bolo gimaadou i golo, ga lloomoi loo haga mogowaa i di waahale go “Di Gowaa Huihui mee o Appius” mo di waahale go “Hale e Dolu”, belee heetugi mai gi gimaadou. Di madagoaa Paul ne gidee digaula, gei mee gu hai dana danggee ang gi God, gei gu damana mai dono hagadagadagagee.
ACT.28.16	Di madau dau i Rome, digaula gu dumaalia gi Paul gi noho modogoia, e hagaloohi go tangada dauwa. 
ACT.28.17	Nia laangi e dolu nomuli, gei Paul gu haga dagabuli mai nia dagi digau o Jew. Di madagoaa ne dagabuli mai digaula gi di gowaa e dahi, gei mee ga helekai, “Ogu ihoo digau Israel! Au digi hai dahi mee e hai baahi ang gi nia daangada o tadau henua, be ang gi nia hangaahai o tadau maadua mmaadua i mua, gei au ne galabudi i Jerusalem, ga wanga gi digau o Rome. 
ACT.28.18	I muli nadau heheeu nadau mee mai gi di au, gei digau o Rome gu hai belee hagamehede au, idimaa, digaula gu modongoohia bolo au digi hai dagu mee hala, ga hidi iei au belee daaligi. 
ACT.28.19	Digau o Jew hagalee donu gi di mee deenei, gei digaula gu hono au bolo e gabunga labelaa i baahi o Caesar, gei au deai dagu mee i golo bolo au ga hai baahi ang gi digau o Jew ai.
ACT.28.20	Deelaa laa, au e gahi mai goodou belee heetugi gidaadou e helehelekai. Deenei laa au gu lawalawa gi taula baalanga beenei, i di gili o tangada dela e hagadagadagagee ginai digau Israel.” 
ACT.28.21	Gei digaula ga helekai gi mee, “Gimaadou digi dau di madau lede mai Judea e helekai i di goe, be deai tangada mai i gimaadou ne hanimoi i golo mo ana longo huaidu e helehelekai i di goe ai. 
ACT.28.22	Gei gimaadou e hiihai belee hagalongo mai i doo baahi mai i lodo au maanadu, idimaa, gimaadou e iloo bolo i nia madagoaa huogodoo nia daangada e leelee hai baahi ang gi di hagabuulinga dela e dau ginai goe.” 
ACT.28.23	Digaula ga dugu di nadau laangi gi Paul, gei dogologowaahee ne lloomoi i di laangi deelaa, gi di gowaa dela e noho iei Paul. Mai luada ga dae loo gi di boo, mee nogo agoago gi digaula i di hai o Tenua o God. E hagamada belee haga modongoohia gi digaula di hai o Jesus mai lodo Nnaganoho Moses mo lodo nia Beebaa o nia Soukohp. 
ACT.28.24	Hunu gau i digaula gu hagadonu ana helekai, gei hunu gau i digaula hagalee hagadonu. 
ACT.28.25	Digaula ga hagatanga hua, gei digi donu nadau mehanga, i muli hua Paul ne helekai di mee e dahi deenei, “E humalia huoloo di hai o di Hagataalunga Dabu dela ne helekai gi soukohp Isaiah, bolo gi helekai gi godou maadua mmaadua namua, 
ACT.28.26	boloo,
ACT.28.26	Hana, helekai gi nia daangada aanei: Goodou ga hagalongo, ga hagalongo, ge hagalee modongoohia. Goodou ga mmada, ga mmada, gei e de gidee.
ACT.28.27	Idimaa, nia daangada aanei la gu haga hamaaloo nadau lodo. Digaula gu hai nadau dalinga mo nadau golomada gi pono. Maa nei bolo hagalee hai beenei, gei nadau golomada le e- gidee, nadau dalinga le e longono, nadau hagamaanadu ga donu ang gi ginaadou ga lloomoi gi di au, gei au ga hagahili ginaadou. God ne helekai beenei.”
ACT.28.28	Gei Paul ga helekai hagalawa dana agoago, “Goodou gi iloo bolo nnelekai o di haga mouli a God la gu hagau gi digau tuadimee, gei digaula ga hagalongo!” 
ACT.28.29	[Muli hua Paul ne helekai nia mee aanei, digau o Jew ga hula, ga lagalagamaaloo i nadau mehanga.]
ACT.28.30	Nia ngadau e lua, Paul nogo noho i lodo di hale huihui, deelaa di gowaa a mee ne hagamolooloo mai nia daangada ala bolo ginaadou e heetugi gi mee. 
ACT.28.31	Gei mee ga agoago i di hai o Tenua o God mo di agoago i di hai o Tagi go Jesus Christ, gei mee e helekai manawa maaloo, ge deai tangada e hai baahi gi mee ai.
ROM.1.1	Mai baahi o Paul, tangada hai hegau Jesus Christ, tangada agoago hagau ne hilihili go God belee hagadele dono Longo Humalia. 
ROM.1.2	Di Longo Humalia dela ne hagababa i mua loo go God mai i ana soukohp, be dono hai ne hihi gi lodo di Beebaa Dabu. 
ROM.1.3	Deenei la go di Longo Humalia o dana Dama daane tadau Dagi go Jesus Christ: I dono huaidina, mee tangada mai di madawaawa o David. 
ROM.1.4	I dono mogobuna dabuaahia, dono mouli aga i di made gu haga modongoohia aga bolo mee go Tama a God donu, e mahi aamua. 
ROM.1.5	Mai i mee, gei God gu dugu mai tumaalia gi hai au tangada agoago hagau ni mee, bolo gi laha mai nia daangada o nia henua huogodoo gi lodo di mouli hagadonu mo di daudali. 
ROM.1.6	Goodou ala e noho i Rome, goodou e dau gi digaula, idimaa, God gu gahi goodou belee hai nia daangada ni Jesus Christ. 
ROM.1.7	Malaa, gei au e hihi adu gi goodou huogodoo ala i Rome, God e aloho i goodou gei ne haga gahi goodou belee hai ana daangada donu.
ROM.1.7	Tadau Damana go God, tadau Dagi go Jesus Christ, gi dugu adu tumaalia mo di noho di aumaalia.
ROM.1.8	Matagidagi, gei au e danggee gi God mai i Jesus Christ, i goodou huogodoo, i di godou hagadonu gu longono humalia i nia madagoaa huogodoo i henuailala. 
ROM.1.9	God laa di haga modongoohia bolo agu helekai ala e hai le e donu, di God dela e hai hegau iei au aga i lodo dogu manawa hagatau i dagu hagadele di Longo Humalia o dana Dama daane. God e iloo bolo au e langahia goodou 
ROM.1.10	i lodo agu dalodalo i nia madagoaa huogodoo. Au e dangi gi God bolo mee gi manawa dumaalia, gi haga haingoohia ina au gi mee dagu heetugi adu gi goodou dolomeenei. 
ROM.1.11	Idimaa, au e hiihai huoloo bolo au e hanadu gi godou baahi, gi mee au di gowadu gi goodou di maluagina di Hagataalunga, e hagamaaloo aga goodou. 
ROM.1.12	Malaa, e hai bolo gidaadou ga hagadau hagamaamaa i tolongo e dahi, dogu hagadonu ga hagamaamaa goodou, ge godou hagadonu ga hagamaamaa au. 
ROM.1.13	Ogu duaahina nei, au e hiihai bolo goodou gi iloo bolo i nia madagoaa e logo, gei au ne haga togotogomaalia belee hanadu e heetugi adu, gei di maa di mee i golo e haga deaadee dogu hanadu. Au e hiihai e haga huli hoou nia daangada i godou lodo be dagu hai ne hai gi digau tuadimee ala i golo.
ROM.1.14	Idimaa, dogu waawa i golo ang gi nia daangada huogodoo, digau ala gu maalama, mo digau ala e noho i lodo di bouli, digau kabemee, mo digau e de kabemee. 
ROM.1.15	Dela ne hidi iei au ga hiihai mahimahi di hagadele di Longo Humalia adu gi goodou ala e noho i Rome.
ROM.1.16	Dogu hagadagadagagee dogomaalia i golo i lodo di Longo Humalia, idimaa, di mogobuna o God, dela e haga mouli digau huogodoo ala e hagadonu, digau o Jew i mua, mo digau tuadimee labelaa.
ROM.1.17	Idimaa, di Longo Humalia le e haga modongoohia aga di hai a God e dugu nia daangada gi donu i dono baahi, mai i nadau hagadonu, mai taamada ga tugi gi di hagaodi. Gi hai be di Beebaa Dabu dela e helekai: “Tangada dela e donu i baahi o God, le e mouli mai i dono hagadonu!” 
ROM.1.18	Di hagawelewele o God e modongoohia mai i di langi, e hai baahi ang gi di hala mo di huaidu o nia daangada. Nia hangaahaihai huaidu digaula, la gu duuli di tonu gi deemee modongoohia aga. 
ROM.1.19	God e hagaduadua digaula, idimaa, digaula gu iloo nia mee e mee di iloo i di hai o God, idimaa, God gu haga modongoohia madammaa gi digaula. 
ROM.1.20	Mai taamada di madagoaa God ne hai henuailala, gei nia daangada gu gidee madammaa ono mogobuna e dee odi mo dono dabuaahia. Nia mee aanei le e modongoohia humalia mai i di gili ana mee ala ne hai, malaa, gu deai tumaalia ang gi digaula ai. 
ROM.1.21	Digaula e iloo a God, gei digaula hagalee hagalaamua a mee gi tau gi dono aamua be hagalee danggee gi mee. Digaula gu honu i nia hagabaubau balumee, gu honu i di bouli dongoeho.
ROM.1.22	Digaula e helekai bolo ginaadou e kabemee, gei digaula e dadaaulia hua. 
ROM.1.23	Digaula hagalee daumaha ang gi di God mouli, gei e daumaha ang gi nia ada balu god ono mouli ai be nia ada manu mamaangi, be nia ada manu dolodolo, be nia manu mouli hongo henua mo lodo tai.
ROM.1.24	Malaa, God gu diiagi nia daangada dadaaulia beenei gi bida heia nadau haihai gulugulua ala e hiihai ginai, mo nia mee haga langaadia dangada i nadau huaidina. 
ROM.1.25	Digaula e huli nia donu a God gi nia dilikai. Gei digaula e daumaha mo di hai hegau gi nia mee ala ne hai go God, gei digaula hagalee daumaha ang gi God ne hai ana mee huogodoo, go mee ne belee haga hagaamu go nia daangada ga hana hua beelaa. Amen! 
ROM.1.26	Mai i nadau haihai beelaa, God gu diiagi digaula, gi heia nadau haihai haga langaadia. Nia ahina gu hagalee hiihai e hai hoo gi nia daane, digaulak gu haihai hua di huaidu i nadau mehanga aahina. 
ROM.1.27	Nia daane dela gadoo, digaula gu hagalee hiihai gi nia ahina, e hiihai e hai hoo gi nia daane. Digaula gu hai di huaidu haga langaadia i nadau mehanga daane. Di hagaodi gi muli, digaula e kae di hagaduadua dela e tau ang gi nadau hai hala. 
ROM.1.28	Idimaa nia daangada gu hagalee hiihai e hagamamaanadu di tonu a God, gei God gu dugu ang gi ginaadou nia hagabaubau ihala, ga hidi mai digaula ga hai nia mee hagalee belee hai. 
ROM.1.29	Digaula gu honu i nia haihai huaidu huogodoo, hagagailaa, tee aloho, dagadaga dangada, daaligi dangada gi made, heheebagi, hagahuaidu digau ala i golo, tamu dangada, 
ROM.1.30	mo helekai tilikai e hagahuaidu digau ala i golo. Digaula e de hiihai gi God, e buhi, e hagamuamua, e hagalaamua ginaadou, nadau hagabaubau e haga damana aga nadau haihai huaidu. Digaula hagalee hagalongo ang gi nadau damana mo nadau dinana. 
ROM.1.31	Digaula e de longono nadau lodo, ge hagalee haga dahidamee nadau hagababa. Digaula hagalee e aloho be e dumaalia gi digau ala i golo. 
ROM.1.32	Maeaha maa digaula gu iloo nia haganoho a God ala e hai boloo: “Nia daangada ala e momouli i lodo di mouli beenei, le e mmade.” Digaula e haihai hua nia mee huaidu aanei, gei e donu ginai digau ala i golo ma ga hai nia mee aanei.
ROM.2.1	Dogu ihoo hagaaloho, goe e hagi aga digau ala i golo? Malaa, e de hilihili be goe koai, tumaalia adu gi di goe ai. Goe bida haga balumee goe maa goe ga hagi aga digaula, mo e hai nia mee ala e hai go digaula.
ROM.2.2	Gidaadou gu iloo bolo God e donu i dana hagi aga nia daangada ala e hai beenei. 
ROM.2.3	Gei goe, dogu ihoo hagaaloho, goe e hai nia mee aanei, e hagi aga digau ala i golo. Goe e hagamamaanadu bolo goe ga tanga laa gi daha mo di hagi aga a God? 
ROM.2.4	Holongo goe e de hiihai gi dono dumaalia damanaiee, mo dono aloho mo dono manawa hagakono? Goe e modongoohia dono manawa dumaalia i mee dela e dagi goe gi huli hoou. 
ROM.2.5	Gei doo manawa haga hamaaloo ga bida haga damanaiee doo hagaduadua i di laangi ma ga gila aga di hagawelewele a God mo dana hagi aga dela e donu. 
ROM.2.6	Idimaa, God ga wanga gi tangada nei mo tangada nei di hui dela e tau ang gi ana hegau nogo hai.
ROM.2.7	Hunu daangada e hai nia mee ala e humalia, ge e halahala di madamada, di aamua, mo di mouli dono made ai, gei God ga wanga gi digaula di mouli dee odi. 
ROM.2.8	Hunu daangada e hagagailaa ge e haga balumee di mee dela e donu, bolo gi mee di daudali di mee dela hagalee donu, gei God ga dugu gi hongo digaula dono manawa haga daamaha mo dono hagawelewele. 
ROM.2.9	Di hagaduadua mo di haga mmaemmae ga noho i baahi digau huogodoo ala e haihai di huaidu, digau o Jew i mua mo digau tuadimee labelaa. 
ROM.2.10	God ga wanga di madamada, di aamua, mo di aumaalia, gi digau huogodoo ala e haihai di humalia, digau o Jew i mua mo digau tuadimee labelaa. 
ROM.2.11	Idimaa, God e hagi aga nia daangada huogodoo gi di hagatau e dahi.
ROM.2.12	Digau tuadimee hagalee hai mee gi Nnaganoho Moses. Digaula gu ihala, gu nngala, gu hagalee hagi aga go nnaganoho. Digau o Jew e hai mee gi nnaganoho, malaa, digaula ga hai di huaidu, e hagi aga go nnaganoho. 
ROM.2.13	Ma hagalee go di hagalongo hua gi nnaganoho e hai nia daangada gi donu i baahi o God, gei mai di -nadau hai hegau nnaganoho aalaa. 
ROM.2.14	Digau tuadimee nadau haganoho ai, gei di nadau haga gila aga nnaganoho mai i lodo di nadau hiihai iloo, digaula la go nadau haganoho, maeaha maa digaula hagalee hai mee gi Nnaganoho Moses. 
ROM.2.15	Nia hangaahai digaula e haga modongoohia aga di hagahonu o nnaganoho la gu hihi gi lodo nadau manawa. Di nadau iloo di humalia mo di huaidu e haga modongoohia bolo di mee deenei le e donu, idimaa nadau hagamaanadu e haga huaidu ginaadou hunu madagoaa, gei hunu madagoaa e duuli digaula. 
ROM.2.16	Malaa, di Longo Humalia dela e hagadele ko au e hai bolo deenei di hai ga hai i di laangi a God ga hagi aga nia hagamaanadu hagammuni o digau huogodoo mai i Jesus Christ.
ROM.2.17	Gei goe? Goe e haga ingoo goe tangada o Jew, gei goe e hagadagadagagee gi nnaganoho, gei e hagaamu God. 
ROM.2.18	Goe gu iloo di mee a God e hiihai bolo goe gi heia, gei gu kabe mai nnaganoho di mee donu dela e hilihili. 
ROM.2.19	Goe e maanadu bolo goe tangada e dagi digau deegida, ge bolo goe di maalama ni digau ala e noho i lodo di bouli, 
ROM.2.20	tangada agoago ni digau ala e dadaaulia, mo tangada agoago ni digau e de kabemee. Goe e maanadu bolo i lodo nnaganoho goe gu hagahonu go di kabemee mo di tonu. 
ROM.2.21	Goe e aago digau ala i golo, gei goe e aha dela hagalee aago goe? Goe e agoago boloo, “Hudee gaiaa,” gei goe e gaiaa! 
ROM.2.22	Gei goe e helekai boloo, “Hudee hai be di manu,” gei goe e hai be di manu! Goe e de hiihai gi nia balu god, gei goe e gaiaa nia mee i lodo nia hale daumaha! 
ROM.2.23	Goe e hagaamu nnaganoho a God, gei goe e haga langaadia a God i dau oho ana haganoho. 
ROM.2.24	I di Beebaa Dabu e helekai: “Digau tuadimee e helekai huaidu i God, idimaa digau o Jew.”
ROM.2.25	Maa goe ga haga gila aga nnaganoho, gei doo sirkumsais ga hai dono hadinga i golo. Maa goe ga hagalee haga gila aga nnaganoho, goe e hai gadoo be tangada digi sirkumsais. 
ROM.2.26	Maa tangada tuadimee dela digi sirkumsais, ga haga gila aga nnaganoho, malaa, God hagalee ga dugu tangada deenei be tangada dela gu sirkumsais? 
ROM.2.27	Goodou digau o Jew ga hai digau e hagahuaidu go digau tuadimee, idimaa, goodou e dagadagahi nnaganoho, maeaha maa ne hihi adu gi goodou ala gu sirkumsais. Gei digau tuadimee e haga gila aga nnaganoho, maeaha maa digaula digi sirkumsais nadau huaidina. 
ROM.2.28	Koai tangada o Jew donu, gu sirkumsais gi donu? Hagalee go tangada Jew dela ne sirkumsais gi di sirkumsais dono huaidina dela e gidee. 
ROM.2.29	Tangada donu o Jew la tangada o Jew i ono lodo, dono manawa la gu sirkumsais, deenei tegau ni di Hagataalunga o God, hagalee tegau ni nnaganoho. Gei tangada beenei, e kae dono hagaamu mai baahi o God, hagalee mai baahi nia daangada.
ROM.3.1	Malaa digau o Jew le e humalia ang gi ginaadou la hongo digau tuadimee? Be dono dahidamee i golo go nadau sirkumsais? 
ROM.3.2	Uaa, i nia mee huogodoo. Kaedahi, God gu wanga ana helekai gi digau o Jew. 
ROM.3.3	E hai behee, maa hunu gau i digaula ga hagalee manawa dahi, deenei le e hai bolo God ga hagalee manawa dahi? 
ROM.3.4	Gei deeai! God le e donu, maeaha maa digau dogologo e helekai tilikai. Di Beebaa Dabu dela e helekai:
ROM.3.4	“Oo donu gi modongoohia mai i au helekai. Goe gi aali dau gabunga.”
ROM.3.5	Malaa e hai behee? Maa tadau haihai hala e haga modongoohia aga di tonu o God, gidaadou e mee di helekai boloo, God le e hai gee i dana hagaduadua gidaadou? 
ROM.3.6	Gei deeai! Ma God le e hala, mee e deemee di hagi aga henuailala! 
ROM.3.7	Malaa e hai behee maa dogu hai kai tilikai e haga gila aga gi madammaa di tonu o God? Au e hagahalaua be tangada huaidu eiaha? 
ROM.3.8	Malaa, gidaadou de ga helekai boloo, “Gidaadou ga hai di huaidu, gi gila aga di humalia”? Malaa e donu, hunu gau i golo e hagahuaidu dogu ingoo i nadau hai baahi gi agu agoago. Digaula ga hagahalaua, gi tau ange.
ROM.3.9	E hai behee gidaadou digau o Jew, gidaadou e mada humalia i digau tuadimee? Hagalee hai beelaa! Au gu haga modongoohia bolo digau o Jew mo digau tuadimee e hai be di mee e dahi i lala di mogobuna o di huaidu. 
ROM.3.10	Di Beebaa Dabu e helekai:
ROM.3.10	“Tangada e donu ai,
ROM.3.11	Hagalee tangada e iloo ai, be e daumaha gi God ai. 
ROM.3.12	Nia daangada huogodoo gu huli gi daha mo God. Digau huogodoo gu ihala. Hagalee tangada e hai nia mee donu ai. 
ROM.3.13	Nia ngudu digaula e hai be nia daalunga ala gu maahuge. Nia helekai tilikai e lloomoi i nia holole digaula, nia lee lagalagamaaloo e hai be nia poisin o nia gihaa, e lloomoi i nadau malau ngudu.
ROM.3.14	Gei nadau ngudu le e honu i di hagahalaua mmala.
ROM.3.15	Digaula e limalima di haga mmaemmae mo di dadaaligi gi mmade nia daangada.
ROM.3.16	Digaula e oho mo di hagahuaidu nia gowaa huogodoo ala e hula ginai. 
ROM.3.17	Digaula e de iloo di ala o di aumaalia. 
ROM.3.18	Digaula e de iloo di haga madagu a God.”
ROM.3.19	Malaa, gidaadou gu iloo bolo di haga honu o nnaganoho la anga hua gi digau ala e noho i lala nnaganoho bolo gi deemee nia daangada di helekai hagaanga, ge gi- gaamai henuailala hagatau gi lala di hagi aga a God. 
ROM.3.20	Idimaa, deai tangada e mee di donu i baahi o God mai i dono haga gila aga nnaganoho. Nnaganoho le hai gidaadou gi iloo bolo gidaadou digau gu hai nia mee hala.
ROM.3.21	Gei dolomeenei God gu haga modongoohia dana ala e hai nia daangada gi donu i dono baahi, ge hagalee mai nnaganoho. Nnaganoho Moses mo nia Beebaa o nia Soukohp le e haga modongoohia hua di maa. 
ROM.3.22	God e hai nia daangada gi donu i dono baahi mai i di nadau hagadonu a Jesus Christ. God e hai di mee deenei ang gi digau huogodoo ala e hagadonu a Christ, idimaa, nia hai geegee dangada ai.
ROM.3.23	Nia daangada huogodoo la gu hai di huaidu, gei digaula huogodoo gu mogowaa loo, gu hagalee tau ang gi di hagamouli a God. 
ROM.3.24	Mai i di kisakis dehuia o di manawa dumaalia o God, digaula huogodoo gu donu i baahi o God mai i Jesus Christ ne hagamehede digaula. 
ROM.3.25+ROM.3.26	God gu wanga a mee bolo mai dono made kisakis, mee gu hai di ala e wwede ai nia hala o nia daangada mai i nadau hagadonu a mee. God ne hai di mee deenei belee haga modongoohia bolo ma koia dela e donu. Namua, gei mee nogo hagakono, nogo haga de iloo nia huaidu o nia daangada, gei dolomeenei, mee e haga dina loo nia huaidu o nia daangada belee haga gila ono donu. Mai i di mee deenei, God e haga modongoohia bolo ma koia dela e donu, gei e hai nia daangada huogodoo ala e hagadonu a Jesus la gi donu i dono baahi. 
ROM.3.27	Malaa, madi aha dela e hagaamu go gidaadou? Di mee ai! Ge tadinga di maa le e hai bolo aha? Go tadau haga gila aga nnaganoho? Deeai, ma go tadau hagadonu! 
ROM.3.28	Idimaa, gidaadou gu iloo bolo tangada la ne donu i baahi o God mai i di hagadonu la hua, ge hagalee mai i dono haga gila aga nnaganoho. 
ROM.3.29	God la di God hua ni digau o Jew? Mee hagalee di God ni digau tuadimee labelaa? Uaa, mee di God ni digau tuadimee labelaa. 
ROM.3.30	God le e dahi hua. Mee e hai digau o Jew mo digau tuadimee gi donu i dono baahi mai i nadau hagadonu.
ROM.3.31	Malaa, deenei le hai bolo mai di hagadonu deenei gidaadou gi kilia gi daha nia haganoho? Deeai, gidaadou hagalee kili gi daha nnaganoho, gidaadou e daahi nia maa.
ROM.4.1	Gei gidaadou ga helekai bolo aha i Abraham, tamana o tadau hagadili? Ma di aha ne iloo a mee? 
ROM.4.2	Ma mee ne donu i baahi o God i ana mee ne hai, gei mee gu hagaamu eia i ana mee ne hai, malaa hagalee i mua o God. 
ROM.4.3	Di Beebaa Dabu e helekai:
ROM.4.3	“Abraham ne hagadonu a God, gei God gu dugu a mee, bolo mee e donu i dono baahi mai i di hagadonu o maa.”
ROM.4.4	Tangada ngalua e kae dono hui, gei di hui o maa la hagalee di wanga dehuia, di hui ne ngalua ginai. 
ROM.4.5	Tangada dela hagalee hagadagadagagee gi dono ngalua, gei e hagadagadagagee hua gi dono hagadonu a God dela e haga donu nia daangada ala gu hai hala, deenei tangada dela ga hila ginai a God, ga donu i dono baahi. 
ROM.4.6	Aanei nia haga modongoohia nnelekai a David ne helekai i di tentene o tangada a God ga benebene gi donu i dono baahi, i daha mo dono ngalua:
ROM.4.7	“E maluagina go digau ala gu kae tumaalia o nadau ihala i baahi o God, go digau ala gu maaehede nadau huaidu!
ROM.4.8	E maluagina go tangada dela hagalee daahi ono hala go Dimaadua!” 
ROM.4.9	Malaa, di tentene deenei dela e helekai ai David, la anga hua gi digau ala gu sirkumsais? Deeai, anga labelaa gi digau digi sirkumsais. Idimaa, gimaadou gu dau nia helekai di Beebaa Dabu e helekai: “Abraham ne hagadonu a God, gei God gu hai a mee gi donu i dono baahi, mai dono hagadonu.” 
ROM.4.10	Ana hee ne hai ai di mee deenei? I mua Abraham ne sirkumsais, be i muli? I mua, hagalee i muli! 
ROM.4.11	Mee ne sirkumsais nomuli, gei dono sirkumsais ne hai dahi ada haga modongoohia bolo idimaa go dono hagadonu God gu hai a mee gi donu, i mua dono kae di sirkumsais. Deelaa laa, Abraham gu hai tamana hagataalunga ni digau huogodoo ala e hagadonu a God, mo digau ala gu hai go mee gi donu, maeaha maa digaula digi sirkumsais.
ROM.4.12	Gei mee gu hai tamana ni digau ala gu sirkumsais, ana dama gu mouli i di mouli hagadonu dela nogo mouli ai tadau damana Abraham i mua dono sirkumsais.
ROM.4.13	God ne hagababa gi Abraham mo dono hagadili ga hai mee digaula gi henuailala. Dana hagababa ne hai idimaa Abraham dela ne hagadonu, gu donu i baahi o God. Mee hagalee ne haga gila dana hagababa idimaa Abraham ne haga gila nnaganoho.
ROM.4.14	Maa di hagababa a God la anga hua gi digau ala e haga gila aga nnaganoho, malaa di hagadonu o tangada la dono hadinga ai, gei di hagababa a God le e balumee hua.
ROM.4.15	Nnaganoho e gaamai di hagawelewele o God, gei di gowaa ono haganoho ai, de hagalongo gi nnaganoho le hagalee. 
ROM.4.16	Di hagababa ne hagamau mai di hagadonu, belee hai gi i-golo di hagababa wanga dehuia a God hagadagadagagee gi nia hagadili huogodoo o Abraham, hagalee anga hua gi digau ala e haga gila aga nnaganoho, ge anga labelaa gi digau ala e hagadonu be Abraham. Idimaa, Abraham la tamana hagataalunga ni gidaadou huogodoo.
ROM.4.17	Di Beebaa Dabu gu helekai: “Au ne dugu goe e hai tamana o nia henua e logo.”
ROM.4.17	Malaa, di hagababa le humalia i mua o God dela e hagadonu go Abraham, di God e haga mouli digau mmade, e helekai hua gei nia mee ala nogo hagalee ga i-golo. 
ROM.4.18	Abraham tangada hagadonu gei dono hagadagadagagee i golo, maeaha maa deai tadinga bolo mee gi hagadagadagagee, gei mee gu hai tamana o nia henua e logo. Di Beebaa Dabu e helekai:
ROM.4.18	“Doo hagadili ga dogologowaahee be nia heduu.”
ROM.4.19	Mee gu hoohoo ga lau ono ngadau, gei di hagadonu o maa e maaloo huaigolo i lodo dono hagamamaanadu i dono huaidina dela gu bagege, mo di hagamamaanadu Sarah dela hagalee hua.
ROM.4.20	Di hagadonu o maa digi diagia a mee, gei mee digi manawa lua gi di hagababa a God. Di hagadonu o maa e haga honu a mee gi mahi, gei mee e haga hagaamu a God. 
ROM.4.21	Gei mee e donu ang gi deia bolo God e hai loo gi haga gila aga dana hagababa dela ne hai. 
ROM.4.22	Deelaa di mee a God ne helekai ai bolo Abraham ne donu mai i dono hagadonu. 
ROM.4.23	Telekai bolo mee gu hai tangada e donu, la hagalee ne hihi hua ang gi mee modogoia, 
ROM.4.24	ne hihi labelaa mai gi gidaadou ala ga donu, ala e hagadonu a mee dela ne haga mouli aga a Jesus tadau Dagi mai i dono made. 
ROM.4.25	God gu dugu ang gi Jesus gi made mai i tadau huaidu, ga lawa ga haga mouli aga a mee belee hai gidaadou gi donu i dono baahi.
ROM.5.1	Gidaadou ala gu donu i baahi o God mai i tadau hagadonu, gidaadou gu noho i di aumaalia i baahi o God mai i tadau Dagi go Jesus Christ. 
ROM.5.2	Mee ne laha mai gidaadou i tadau hagadonu gi lodo tumaalia o God dela e mouli ai gidaadou. Malaa, gidaadou gi hagaamuina tadau hagadagadagagee e- hai mee ngaadahi gi di madamada o God! 
ROM.5.3	Gidaadou gi hagaamuina labelaa i lodo tadau madagoaa haingadaa, idimaa, di haingadaa e hai gidaadou gi tuu maaloo, 
ROM.5.4	gei di tuu maaloo la di mee a God e hila mai ai gi gidaadou, gei dono hila mai le e hidi ai tadau hagadagadagagee. 
ROM.5.5	Gei di hagadagadagagee deenei hagalee hai gidaadou gi manawa gee, idimaa, God ne hagahonu dono aloho gi lodo tadau manawa mai i di Hagataalunga Dabu dela ne gaamai gi gidaadou. 
ROM.5.6	Idimaa, i lodo tadau madagoaa nogo tadau hagamaamaa ai, Christ gu made gi digau huaidu, i di madagoaa ne haga noho go God. 
ROM.5.7	Di mee e haingadaa dono hai, tangada ma ga made gi tangada dela e donu. Holongo, tangada i golo e hiihai e made gi tangada humalia. 
ROM.5.8	Gei God gu haga modongoohia dono aloho damanaiee i gidaadou, idimaa, di madagoaa gidaadou nogo noho i lodo di huaidu, gei Christ gu made i tadau lohongo! 
ROM.5.9	Malaa, gidaadou la gu hai digau e donu i baahi o God dolomeenei mai i nia dodo o Christ, deenei laa, mee ga haga dagaloaha gidaadou labelaa gi daha mo di hagawelewele o God! 
ROM.5.10	Gidaadou nogo hai nia hagadaumee ni God i mua, gei dolomeenei gei gidaadou gu hai nia hoo hagaaloho ni mee mai i di made o dana Dama daane. Dolomeenei gidaadou gu hai nia hoo hagaaloho ni God, ga hagamouli hogi i di mouli o Jesus Christ! 
ROM.5.11	Gei hagalee bolo deenei hua: gidaadou gu tentene gi nia mee a God ne hai mai tadau Dagi go Jesus Christ, i mee dela ne hai gidaadou gi hai nia hoo hagaaloho ni God!
ROM.5.12	Di huaidu hanimoi gi henuailala mai i tangada e dahi, gu gaamai di made dalia di maa. Di hagaodi gi muli, di made gu tale ang gi digau huogodoo, idimaa, nia daangada huogodoo la gu ihala.
ROM.5.13	Di huaidu nogo i henuailala i mua nnaganoho ne gaamai. I nia gowaa ono haganoho ai, di huaidu digi tale gi tangada. 
ROM.5.14	Mai di madagoaa Adam ga tugi gi di madagoaa Moses, di made nogo dagi nia daangada huogodoo, dalia digau ala digi hai di huaidu a Adam ne hai i dono de hagalongo gi nnelekai a God.
ROM.5.14	Ge Adam la di haga modongoohia o tangada dela ga hanimoi maalia. 
ROM.5.15	Gei meemaa dogolua la hagalee hai be di mee e dahi, idimaa, kisakis o God la hagalee hai be di huaidu o Adam. Gei e donu bolo digau dogologo gu mmade mai i di huaidu o tangada e dahi. Gei tumaalia dehuia o God le koia damanaiee huoloo, dono kisakis dehuia e damanaiee gi nia daangada dogologo mai i tumaalia o tangada e dahi, go Jesus Christ. 
ROM.5.16	E hai geegee huoloo i mehanga tumaalia o God mo di huaidu a tangada e dahi ne hai. I muli di huaidu e dahi ne hai, gei di hagi aga gu gila aga, dela e helekai boloo, “Gu ihala.” Gei i muli nia hala ne logowaahee, gei tumaalia dehuia ga gila aga labelaa, e helekai boloo, “Hagalee e hala!” 
ROM.5.17	E donu bolo di huaidu o tangada e dahi ne hidi ai di made ga daamada ga dagi. Gei e damanaiee go di hai o tangada dela i golo ne hai, deenei go Jesus Christ: Nia daangada huogodoo ala ne kae tumaalia modohi, gu donu i dono baahi, ga dagi i lodo di mouli mai i baahi o Christ. 
ROM.5.18	Malaa, di huaidu e dahi dela ne hagahuaidu nia daangada huogodoo, i di ala la hua, di haihai donu e dahi ga haga mehede nia daangada huogodoo, ga wanga gi digaula di mouli. 
ROM.5.19	Te hagalongo o tangada e dahi ne hai nia daangada huogodoo gi hala, gadoo be di hagalongo o tangada e dahi ga hai nia daangada dogologo gi donu i baahi o God. 
ROM.5.20	Nnaganoho ne hai belee haga damana nia haihai huaidu. Di madagoaa di huaidu ga damana mai, gei tumaalia o God la koia ga damana gi nonua. 
ROM.5.21	Di huaidu e dagi nia daangada gi di made, dela gadoo be tumaalia o God dela e dagi nia daangada mai i di tonu, e dagi gi lodo di mouli dee odi mai i Jesus Christ, go tadau Dagi.
ROM.6.1	Malaa, gidaadou la ga hai bolo aha? Gidaadou gi noho hua i lodo tadau huaidu, gei tumaalia o God la ga damana mai? 
ROM.6.2	Deeai! Gidaadou ne mmade gi daha mo di huaidu, malaa gidaadou e noho huaigolo i lodo di huaidu behee? 
ROM.6.3	E donu goodou gu iloo di hai o tadau babdais, gidaadou gu buni ang gi Jesus Christ, gu buni labelaa ang gi dono made i tadau kae di babdais. 
ROM.6.4	Malaa, mai i tadau babdais, gei gidaadou gu buni ang gi dono made mo dono danu. Christ ne mouli aga mai i dono made i di madamada mo nia mahi o dono Damana, bolo gi noho gidaadou i lodo di mouli hoou.
ROM.6.5	Idimaa gidaadou ala gu buni ang gi mee i dono made, gidaadou gu buni labelaa gi mee i dono mouli aga. 
ROM.6.6	Gidaadou gu modongoohia bolo tadau mouli namua la gu made dalia a Jesus Christ i dono made i di loobuu belee daaligi gi daha di mogobuna huaidu i tadau baahi, gei gidaadou ga hagalee hai nia hege ni di huaidu. 
ROM.6.7	Idimaa, di madagoaa tangada ma ga made, geia gu dagaloaha mai gi daha mo di mogobuna o di huaidu. 
ROM.6.8	Ma gidaadou ne madalia a Christ i dono made, gidaadou e hagadonu bolo gidaadou ga mouli labelaa dalia a mee. 
ROM.6.9	Gidaadou gu modongoohia bolo Christ gu mouli aga mai i di made, gei mee hagalee made labelaa. Mee hagalee noho i lala nia mogobuna o di made. 
ROM.6.10	Idimaa mee ne made, di huaidu gu deai ono mogobuna i hongo mee ai, gei dolomeenei mee e mouli dono mouli buni ang gi God. 
ROM.6.11	Malaa dela di godou hagamaanadu bolo goodou digau e mmade i baahi di mouli huaidu, gei e mouli i baahi di mouli o God mai i Jesus Christ. 
ROM.6.12	Gei goodou hudee dugu anga di huaidu gi dagia godou huaidina, gi dee daudali nia hiihai huaidu o godou huaidina. 
ROM.6.13	Goodou hudee wanga ina gi di huaidu godou huaidina e haga gila aga godou haihai huaidu. Goodou wanga ina goodou gi God, gi dina be nia daangada ala ne mouli aga i di made ang gi di mouli, gei wanga ina godou huaidina hagatau gi hai hegau gi di tonu o God. 
ROM.6.14	Idimaa, di huaidu gi hudee dagi ina goodou, goodou hagalee e mouli i lala nnaganoho, goodou e mouli i lala tumaalia o God.
ROM.6.15	Gei gidaadou la ga hai bolo aha? Gidaadou ga hai nia huaidu, idimaa, gidaadou hagalee noho i lala nnaganoho, gei e noho i lala tumaalia o God? Deeai! 
ROM.6.16	Goodou gu iloo bolo goodou ga hai hege gi dahi dangada, goodou gu hai nia hege ni tangada dagi deelaa. Goodou ma ga hai nia hege ni di huaidu, goodou ga hai digau e mmade. Gei goodou ga hai nia hege ni di tonu, goodou ga donu i baahi o God. 
ROM.6.17	Gi danggee gi God, idimaa, i mua gei goodou nogo hai nia hege ni di huaidu, gei dolomeenei goodou gu hai digau e hagalongo i lodo godou manawa hagatau ang gi di tonu dela gu gidee goodou i lodo nia agoago ala ne kae go goodou. 
ROM.6.18	Goodou gu maahede gi daha mo di huaidu, gu hai nia hege ni di tonu. 
ROM.6.19	(Au e hai hegau gi nia bida helekai haingoohia, idimaa, goodou e paagege.) I mua, gei goodou nogo dugu goodou gi hai nia hege ni di huaidu, mo di haga gila aga di manawa huaidu. Gei dolomeenei goodou dugu anga goodou gi hai nia hege ni di tonu e haga dabuaahia. 
ROM.6.20	I lodo di godou madagoaa nogo hai hege gi di huaidu, goodou nogo maahede gi daha mo di tonu. 
ROM.6.21	Ma di humalia aha dela ne gila adu gi goodou i di godou haihai nia mee haga langaadia dangada dolomeenei? Di hagaodi gi muli o nia mee aanei, la go di made! 
ROM.6.22	Gei dolomeenei, gei goodou gu maahede gi daha mo di huaidu, gu hai nia hege ni God, gei di mee dela e kae go goodou la di mouli dela e hagadabu ang gi God, mo di hagaodi gi muli la di mouli dee odi. 
ROM.6.23	Idimaa, di hui o di huaidu la go di made, gei di wanga dehuia o God la go di mouli dee odi, dela i baahi o Jesus Christ, go tadau Dagi.
ROM.7.1	Ogu duaahina nei, goodou gu iloo agu mee ala ga helekai ai, idimaa, goodou gu iloo di hai o nia haganoho. Nnaganoho le e dagi hua nia daangada i di madagoaa dela e mouli ai digaula. 
ROM.7.2	Deenei dono ala: Di ahina hai lodo e noho i lala taganoho hagamau gi dono lodo i di waalooloo o dono lodo e mouli ai. Maa dono lodo ga made, gei mee gu mehede gi daha mo taganoho hagamau deelaa. 
ROM.7.3	Malaa, mee ga lodo gi tuai daane, gei di lodo o maa le e mouli huaigolo, gei mee e haga ingoo bolo di ahina mouli be di manu. Maa di lodo o maa la gu made, gei mee gu mehede, hagalee haga ingoo bolo di ahina mouli be di manu maa mee ga hai lodo gi tuai daane labelaa. 
ROM.7.4	Ogu duaahina nei, deelaa di hai i godou baahi: I di hai o Nnaganoho Moses, goodou gu mmade labelaa, idimaa, goodou gu hagadaubuni ang gi tuaidina o Christ. Gei dolomeenei, goodou gu hai nia dama ni mee ne haga mouli aga i di made, dela e hai gidaadou gi hai hegau gi God. 
ROM.7.5	Tadau madagoaa nogo mouli i tadau manawa, gei nia hiihai huaidu ala nogo hagangalungalua go nnaganoho i lodo tadau huaidina, le e hai gidaadou gi hai nnegau o di made. 
ROM.7.6	Gei dolomeenei, gidaadou gu maahede gi daha mo nnaganoho, idimaa, gidaadou gu mmade gi taganoho dela nogo daahi gidaadou be digau galabudi, gei gidaadou gu hagalee hai hegau gi nnaganoho namua ala ne hihi, gei gu hai hegau hua gi di ala hoou o di Hagataalunga Dabu.
ROM.7.7	Gidaadou helekai bolo aha, ma go nnaganoho ala e huaidu? Deeai! Nnaganoho ala ne hai au gi iloo di huaidu. Maa taganoho digi helekai boloo, “Hudee hagagailaa,” gei au e de iloo di hagagailaa.
ROM.7.8	Malaa, di huaidu dela ne hagangalua aga nia hagadilinga maanadu dumaanga i ogu lodo mai i taganoho. Gei di maa bolo nnaganoho ai, di huaidu le e deai dono hadinga ai. 
ROM.7.9	Au nogo mouli gi di mouli i daha mo nnaganoho. Di madagoaa taganoho ne gila aga, gei di huaidu gu gila aga labelaa, 
ROM.7.10	gei au gu hai tangada e made. Malaa, taganoho dela belee hai au gi mouli, la ne hai au gi made. 
ROM.7.11	Di huaidu ne gidee dono madagoaa humalia mai i taganoho, gu halahalaau au, gu daaligi au gi made.
ROM.7.12	Malaa, nnaganoho le e dabu, nia helekai o nnaganoho le e dabu, e donu ge e humalia. 
ROM.7.13	E hai behee? Di mee deenei le e haga modongoohia bolo di mee humalia la gu hai au gi made? Deeai! Di huaidu dela ne hidi ai di maa. Di huaidu ne hai au gi hai tangada e made, i dono haga hai hegau i di mee humalia bolo gi modongoohia aga di huaidu. Idimaa, nia helekai o nnaganoho gu haga modongoohia bolo di huaidu la di huaidu damanaiee.
ROM.7.14	Gidaadou gu iloo bolo nnaganoho di Hagataalunga, gei au tangada hua, gu hui be di hege ang gi di huaidu. 
ROM.7.15	Au e de iloo agu mee ala e hai, idimaa, au hagalee hai nia mee ala e hiihai ginai au, gei au e hai hua go nia mee ala e de hiihai ginai au.
ROM.7.16	Au ga hai di mee e de hiihai ginai au, le e haga modongoohia bolo au e donu hua bolo nnaganoho le e donu. 
ROM.7.17	Hagalee ko au deenei dela e hai di maa, go di huaidu dela i ogu lodo. 
ROM.7.18	Au e iloo bolo di haihai humalia la hagalee i lodo dogu huaidina dangada. Idimaa, dogu hiihai e hai di mee humalia la i ogu lodo, gei di maa e deemee di hai ko au. 
ROM.7.19	Au hagalee hai dagu mee humalia belee hai, gei au e hai di mee huaidu, go di mee e de hiihai ginai au e hai. 
ROM.7.20	Au ma ga hai di mee dela e de hiihai ginai au belee hai, malaa, hagalee ko au dela ne hai di maa, di huaidu dela i ogu lodo ne hai di maa. 
ROM.7.21	Malaa, au gu gidee bolo di haga noho deenei le e ngalua: Dogu madagoaa dela e hiihai belee hai di humalia, gei di maa go di huaidu hua dela ne hilihili aga ko au. 
ROM.7.22	Ogu lodo e tentene gi nnaganoho a God. 
ROM.7.23	Gei au gu gidee au tuai haganoho dela e ngalua i lodo dogu huaidina, go taganoho dela e hai baahi gi taganoho dela e donu ginai agu hagamamaanadu, gei au gu galabudi go taganoho o di huaidu dela e ngalua i dogu huaidina. 
ROM.7.24	Au tangada hua lodo huaidu! Ma koai dela ga haga dagaloaha au gi daha mo tuaidina deenei, dela ga dagi au gi lodo di made? 
ROM.7.25	Di mee bolo mee ang gi God dela e haga gila aga di mee deenei, mai baahi tadau Dagi go Jesus Christ!
ROM.7.25	Malaa deenei dagu hai: Au e hai hegau gi nnaganoho God i lodo agu hagamamaanadu, gei dogu huaidina dangada e hai hegau gi taganoho o di huaidu.
ROM.8.1	Digau ala e mouli buni ang gi Jesus Christ la hagalee halaua, 
ROM.8.2	idimaa, taganoho o di Hagataalunga Dabu dela e haga mouli gidaadou i tadau buni ang gi Jesus Christ, la dela ne haga dagaloaha au gi daha mo taganoho o di huaidu mo di made. 
ROM.8.3	Nnaganoho Moses ne deemee di hai mai i di paagege o nia manawa dangada, gei God gu mee di hai. Mee ne hunahuna di huaidu i baahi o tangada i dana hagau mai dana Dama donu i tuaidina tangada huaidu belee hagamehede gi daha di huaidu. 
ROM.8.4	God ne hai di mee deenei belee haga gila aga nia helekai donu o nnaganoho i tadau baahi ala e haa manawa i di Hagataalunga, hagalee go di mouli hangaahai dangada. 
ROM.8.5	Digau ala e mouli i nadau hiihai, nadau hagabaubau e dagi go nadau hiihai o naadou. Digau ala e mouli i di Hagataalunga, digaula e dagi go di hiihai o di Hagataalunga Dabu. 
ROM.8.6	Di hagaodi gi muli o digau ala e dagi go nadau manawa hiihai o naadou, la go di made. Di hagaodi gi muli o digau ala e dagi go di Hagataalunga, la go di mouli mo di aumaalia. 
ROM.8.7	Tangada dela e dagi go dono manawa hiihai oono, gu hai di hagadaumee ni God, idimaa, mee hagalee haga gila aga nnaganoho a God, gei e donu, mee e deemee di haga gila aga nia maa. 
ROM.8.8	Digau ala e dagi go nadau manawa hiihai o naadou, le e deemee di haga tentene a God. 
ROM.8.9	Goodou hagalee dagi go godou manawa hiihai, gei goodou e dagi go di Hagataalunga, maa e donu bolo di Hagataalunga o God le e noho i godou lodo. Ma di Hagataalunga o Christ ga hagalee i baahi tangada, gei mee hagalee di tama ni Christ. 
ROM.8.10	Maa Christ e noho i godou lodo, gei di Hagataalunga Dabu la gu hai di godou mouli,
ROM.8.11	Idimaa, maa di Hagataalunga o God dela ne haga mouli aga a Christ mai i dono made le e noho i godou lodo, malaa mee dela ne haga mouli aga a Christ mai i dono made, la ga gowadu labelaa di mouli gi godou huaidina, mai i dono Hagataalunga dela i godou lodo.
ROM.8.12	Gei deelaa laa, ogu duaahina nei, tadau hegau i golo belee hai, hagalee belee mouli i di mouli o tadau hiihai. 
ROM.8.13	Maa goodou e mouli i godou manawa hiihai, goodou ga mmade. Maa goodou ga mouli i di Hagataalunga Dabu, goodou ne haga mmade gi daha godou haihai hala, ga hai digau e mouli. 
ROM.8.14	Idimaa, digau ala e dagi go di Hagataalunga o God, la nia dama ni God. 
ROM.8.15	Di Hagataalunga dela ne gowadu go God gi goodou, e hagalee haga hai hege goodou, gei hagalee hai goodou gi mmaadagu, gei e hai goodou nia dama ni God mai di mahi o di Hagataalunga deelaa e hai gidaadou gi tangi ang gi God, boloo “Tamana, dogu Damana!”
ROM.8.16	Di Hagataalunga o God e haga puni mai gi tadau hagataalunga e haga modongoohia bolo gidaadou nia dama ni God. 
ROM.8.17	Idimaa gidaadou gu hai nia dama ni mee, gei gidaadou ga hai mee gi nia mee a maa nogo benebene ang gi ana dama, gei gidaadou ga madalia a Christ e hai mee labelaa gi di maluagina a God dela ne benebene ang gi Christ. Idimaa, maa gidaadou ga madalia a Christ e hagaduadua, gei gidaadou ga hai mee labelaa gi dono madamada.
ROM.8.18	Au e hagamaanadu bolo di hagaduadua dela e tale mai gi gidaadou dolomeenei, la hagalee tau gi di madamada dela ga gila mai gi gidaadou. 
ROM.8.19	Nia mee huogodoo ala ne hai le e talitali a God e haga gila aga ana dama. 
ROM.8.20	Nia mee huogodoo ala ne hai gu kili gi daha ono hadinga, hagalee mai nadau hiihai, gei mai di hiihai a God. Gei di hagadagadagagee la i-golo,
ROM.8.21	dahi laangi hua, nia mee ne hai ga dagaloaha gi daha mo di mouli hege ang gi di made, ga madalia nia dama a God i lodo nadau dagaloaha madamada. 
ROM.8.22	Gidaadou gu iloo bolo nia mee ne hai le e mmaemmae ga dae mai gi dangi nei gadoo be di mmae o di ahina ma ga haanau. 
ROM.8.23	Ma hagalee go nia mee ne hai la hua e mmaemmae, gei gidaadou labelaa ala ne kae di Hagataalunga Dabu matagidagi i tumaalia i baahi o God, e mmaemmae labelaa tadau lodo i tadau talitali di madagoaa a God ma ga hai gidaadou nia dama ni aana ge e haga dagaloaha tadau huaidina hagatau.
ROM.8.24	Tadau hagadagadagagee dela ne haga mouli gidaadou. Maa gidaadou e gidee tadau mee ala e hagadagadagagee ginai, gei tadau hagadagadagagee la hagalee di hagadagadagagee e donu. Idimaa, deai tangada e hagadagadagagee gi di mee dela e gidee ia ai! 
ROM.8.25	Maa gidaadou ga hagadagadagagee gi nia mee ala de gidee, gidaadou e talitali ge hagakono di manawa. 
ROM.8.26	I di ala la hua, di Hagataalunga Dabu e hanimoi e hagamaamaa gidaadou i lodo tadau paagege. Idimaa, gidaadou e de iloo di hai dalodalo, gei di Hagataalunga e dalodalo i gidaadou ang gi God i nia lee ala e deemee di haga modongoohia go nnelekai. 
ROM.8.27	God e gidee i lodo di manawa tangada, ge e iloo di hagamaanadu o di Hagataalunga, idimaa, di Hagataalunga Dabu e dalodalo ang gi God i gidaadou i dana hiihai. 
ROM.8.28	Gidaadou gu iloo bolo God ga hai nia mee huogodoo gi kila humalia ang gi digau ala e aloho i deia, go digau ala ne gahi go mee gi hai be dono manawa. 
ROM.8.29	Digau ala ne hilihili go God, gu dugu gi daha go mee gi hai be dana Dama go Christ, bolo gi hai dana Dama di ulumadua o nia duaahina dogologo. 
ROM.8.30	Gei God ga gahi digau ala ne hili gi daha, ga hai digaula gi donu i dono baahi, ga hai digaula gi hai mee gi dono madamada.
ROM.8.31	Gidaadou ga hai bolo aha gi nia mee aanei? Maa God e madalia gidaadou, koai e mee di hai baahi mai gi gidaadou? 
ROM.8.32	God digi duuli dana Dama go Jesus Christ gi daha, mee ne dumaalia a mee mai gi gidaadou huogodoo belee hai ai tigidaumaha! Malaa e hai behee, mee hagalee ga gaamai dehuia gi gidaadou nia mee huogodoo labelaa? 
ROM.8.33	Koai dela e haga hala nia daangada a God ne hilihili? God gu lawa di hai bolo digaula gu hagalee hala! 
ROM.8.34	Malaa, koai dela e hagahuaidu digaula? Hagalee go Jesus Christ dela ne made ga mouli aga, ga noho i di baahi gau donu o God, e dalodalo ang gi God i gidaadou. 
ROM.8.35	Gei di maa koai dela e mee di wwae gidaadou gi daha mo di aloho o Christ? Hagalee go di hagamada, di haingadaa, tadaaligi, di hiigai, di hagaloale, di mee haga lliga, be go di made! 
ROM.8.36	Idimaa, di Beebaa Dabu e helekai:
ROM.8.36	“Idimaa kooe, dela ga noho ai gimaadou i lodo di haingadaa o di made i lodo nia madagoaa huogodoo. Gimaadou e hai gadoo be nia siibi ala ga daaligi gi mmade.”
ROM.8.37	Gei deeai, i lodo nia mee huogodoo aanei, gidaadou gu hagaodi gi di aali, mai dono aloho i gidaadou! 
ROM.8.38	Au e hagadagadagagee bolo ma deai di mee e mee di wwae gidaadou gi daha mo di aloho o God ai: Hagalee go di made, di mouli, nia gau di langi, nia dagi o di langi be nia mogobuna o di langi, hagalee go nia madagoaa dolomeenei be go nia madagoaa dagidilaangi, 
ROM.8.39	hagalee go bahi i-nua henuailala be go bahi i-lala o henuailala. Deai di mee i lodo ana mee ne hai e mee di wwae gidaadou gi daha mo di aloho o God ai, di aloho ne hai mee ginai gidaadou mai tadau Dagi go Jesus Christ.
ROM.9.1	Au e helekai i di tonu, au di tama ni Christ, au hagalee helekai tilikai. Dogu modongoohia di tonu dela e dagi go di Hagataalunga Dabu e haga modongoohia mai labelaa bolo au hagalee helekai tilikai, 
ROM.9.2	i dogu helekai bolo dogu manawa gee la gu damanaiee, gei di mmae o dogu manawa e dee odi 
ROM.9.3	ang gi agu daangada donu, gi ogu goneiga, gi ogu dodo. Au bolo God gi hagahalaua ina au, gi daawa au gi daha mo Christ e haga humalia digau Israel. 
ROM.9.4	Digaula la nia daangada ni God. Mee ne hai digaula gi hai ana dama, ga hagi ang gi digaula dono madamada, ga hai dana boloagi gi digaula, ga wanga gi digaula nnaganoho. Digaula gu daumaha donu, digaula gu kae nia hagababa a God.
ROM.9.5	Digaula la nia madahaanau ni madau maadua mmaadua. Christ dono huaidina dangada e dau ang gi nadau hagadili. Gi haga hagaamuina a God go Tagi o nia mee huogodoo, ga hana hua beelaa. Amen. 
ROM.9.6	Au hagalee helekai bolo di hagababa a God la digi gila, idimaa, hagalee go digau Israel huogodoo la nia daangada ni God. 
ROM.9.7	Ge hagalee go di hagadili a Abraham huogodoo la nia dama ni God. God ne helekai ki Abraham, “Ma go di hagadili hua o Isaac aalaa digau e dau.”
ROM.9.8	Gei nia dama ala e haanau mai i daha mo di hagababa, la hagalee nia dama ni God. Ma go nia dama ala ne haanau i lodo di hagababa a God, aalaa nia dama o di hagadili e donu. 
ROM.9.9	Idimaa, di hagababa a God la ne hai gi nia helekai aanei: “Dahi madagoaa e tau anga, gei au ga hanimoi, gei Sarah ga haanau dana dama daane.”
ROM.9.10	Ge hagalee deenei hua. Nia dama daane Rebecca le e dogolua, di nau damana e dahi dela go di madau damana madua go Isaac. 
ROM.9.11+ROM.9.12	God ne helekai gi Rebecca bolo gi gila ai dono manawa i dana hilihili dana dama daane e dahi i meemaa, boloo, “Tangada madua la ga hai hegau gi tangada dulii.” Nia helekai aanei ne hai i mua di haanau meemaa, ge i mua di nau hai di huaidu be di humalia, gei God ne hai dana hilihili mai dono hiihai haga gahi meemaa, hagalee mai i nau mee ala ne hai.
ROM.9.13	Idimaa, di Beebaa Dabu e helekai, “Au ne aloho i Jacob, gei au ne de hiihai gi Esau.”
ROM.9.14	Malaa, gidaadou la ga hai bolo aha, God le e hai gee? Deeai, hagalee hai gee. 
ROM.9.15	Idimaa, mee gu helekai ang gi Moses, “Au e dumaalia gi di ingoo hua tangada dela e hiihai ginai au, gei au e aloho i di ingoo hua tangada dela e hiihai ginai au.”
ROM.9.16	Deenei laa, nia mee huogodoo hagalee hai mai i di hiihai be go di hai mee o tangada, gei tumaalia o God. 
ROM.9.17	Di Beebaa Dabu e helekai bolo God ne helekai gi di king o Egypt boloo, “Au ne hai goe gi king belee haga modongoohia ogu mogobuna i di goe, ge hagadele dogu ingoo gi modongoohia i hongo henuailala hagatau.”
ROM.9.18	Deelaa laa, God e dumaalia ang gi tangada dela e hiihai ginai ia, gei e haga hamaaloo tangada dela e hiihai ginai ia bolo e haga hamaaloo.
ROM.9.19	Ma tangada i goodou ga helekai mai gi di au, “Maa e hai beenei, dehee di hai a God e gidee di hala o tangada? Gei di maa koai dela e mee di hai baahi gi di manawa o God?” 
ROM.9.20	Dogu ihoo hagaaloho nei, goe koai dela e helekai hai baahi ang gi God? Di boolo hadu e deemee di heeu gi tangada dela ne hai di maa boloo, “Goe e aha dela ne hai au beenei?”
ROM.9.21	Taane hai boolo ono donu e hai hegau gi nia hagadilinga gelegele, e hai ana boolo e lua mai di hagamunga gelegele e dahi. E dahi ang gi di madagoaa hagalabagau, ge dahi e nnoo mau e hai hegau ai. 
ROM.9.22	Malaa e hai be di hai a God. Mee ne hiihai e haga modongoohia aga dono hagawelewele mo e hai nia daangada gi iloo ono mogobuna. Gei mee nogo hagakono dono manawa ang gi digau ala i lala dono hagawelewele gu hai digau belee kili gi daha. 
ROM.9.23	Gei mee ne hiihai e haga modongoohia aga labelaa dono madamada aamua dela ne dugu mai gi gidaadou i lala dono dumaalia, gidaadou ala gu hagatogomaalia go mee e wanga ginai dono madamada. 
ROM.9.24	Go gidaadou ala gu haga gahi go mee, digau o Jew mo digau tuadimee labelaa. 
ROM.9.25	Dela gu helekai iei mee i lodo di Beebaa Hosea,
ROM.9.25	“Nia daangada la hagalee nia daangada ni aagu, gei au ga haga ingoo digaula boloo, “Agu daangada”. Tenua dela digi aloho iei au, gei au ga haga ingoo digaula boloo, “Ogu ihoo hagaaloho.”
ROM.9.26	Gei i lodo hua di gowaa dela ne hai telekai gi digaula boloo, “Goodou hagalee nia daangada ni aagu,” gei i lodo hua di gowaa deelaa, digaula ga haga ingoo boloo, “Nia dama ni di God Mouli.”
ROM.9.27	Gei Isaiah e haga modongoohia digau Israel, boloo,
ROM.9.27	“Maeaha maa digau Israel ga dogologowaahee be nia gelegele tongotai, gei digau hua dulii ga hagamouli, 
ROM.9.28	idimaa, Dimaadua ga limalima hua dana hagi aga digau ala i hongo henuailala.”
ROM.9.29	Malaa, e hai be nnelekai Isaiah i mua, boloo,
ROM.9.29	“Maa nei bolo Dimaadua koia e Aamua digi dugu mai tadau hagadili, gei gidaadou gu hai gadoo be Sodom mo Gomorrah.”
ROM.9.30	Malaa, gidaadou la ga helekai bolo aha? Gidaadou ga helekai bolo digau tuadimee hagalee hagamahi gi donu i baahi o God, gei gu donu mai i nadau hagadonu a God. 
ROM.9.31	Gei digau Israel nogo halahala nadau haganoho bolo gi donu ginaadou i baahi o God, gei digi gidee ginaadou. 
ROM.9.32	Malaa dehee tadinga di mee deenei? Idimaa, digaula e hagamaanadu bolo ginaadou e mee hua di donu mai i nadau hangaahaihai, hagalee go di hagadonu. Digaula gu tinga tinga i di hadu haga hinga dangada, 
ROM.9.33	dela e helekai di Beebaa Dabu,
ROM.9.33	“Goodou mmada! Au ga dugu dagu hadu i lodo Zion, belee hai di hadu haga hingahinga dangada. Be koai hua dela e hagadonu a mee, geia e hagalee manawa gee.”
ROM.10.1	Ogu duaahina nei, au e hiihai huoloo mai i lodo dogu manawa hagatau bolo agu daangada donu huogodoo gi hagamouli. Au e hagamahi e dalodalo gi God i digaula! 
ROM.10.2	Au e mee di haga modongoohia adu gi goodou bolo digaula gu dogi ang gi God. Gei nadau dogi anga la hagalee daudali di kabemee dela e donu. 
ROM.10.3	Idimaa, digaula digi iloo di ala dela e hai ginaadou gi donu i baahi o God, e haihai hua nadau huai ala i ginaadou, malaa, digaula digi daudalia di ala a God dela e hai gi donu ginaadou i dono baahi. 
ROM.10.4	Idimaa, Christ gu haga modongoohia di hagalawa o nnaganoho, gei digau huogodoo ala gu hagadonu a mee, gu hai digau e donu i baahi o God.
ROM.10.5	Deenei di mee Moses ne hihi bolo gi hai nia daangada gi donu i baahi o God i di nadau hagalongo ang gi nnaganoho: “Be koai hua dela e hagalongo ge e daudali nnaganoho, geia ga mouli.”
ROM.10.6	Di mee di Beebaa Dabu e haga modongoohia tangada dela e donu i baahi o God mai i dono hagadonu la deenei: “Goe hudee heeu adu boloo: Ma koai dela ga hana gi di langi?” (belee lahaia a Christ).
ROM.10.7	Hudee heeu labelaa boloo: “Ma koai dela ga hana gi bahi i-lala henuailala?” (belee laha aga a Christ mai di made). 
ROM.10.8	Deenei di mee e helekai ai boloo, “Nia helekai a God le e hoohoo adu gi di goe, i lodo doo ngudu, i lodo doo manawa.” Aalaa go nia helekai o di hagadonu ala e agoago go gimaadou. 
ROM.10.9	Maa goe ga haga modongoohia gi doo ngudu bolo Jesus la go Tagi, ga hagadonu i lodo doo manawa bolo God ne haga mouli aga a mee mai di made, gei goe ga hagamouli. 
ROM.10.10	Idimaa, ma go tadau hagadonu dela e hai gidaadou gi donu i baahi o God, gei tadau haga modongoohia a mee gi tadau ngudu e hai gidaadou gi mouli. 
ROM.10.11	Di Beebaa Dabu e helekai, “Be koai hua dela ga hagadonu a mee, geia hagalee haga langaadia.”
ROM.10.12	Nnelekai aanei la ang gi digau huogodoo, idimaa, di hai geegee i mehanga digau o Jew mo digau tuadimee ai. God e dahi hua, di Tagi ni digaula huogodoo, gei e haga maluagina digau huogodoo ala e tangi ang gi mee. 
ROM.10.13	Di Beebaa Dabu e helekai, “Digau ala e tangi anga gi Tagi idi hagamaamaa, le e hagamouli.”
ROM.10.14	Malaa, digaula e tangi ang gi mee behee maa ginaadou digi hagadonu? Gei digaula e hagadonu behee maa ginaadou digi longono nia helekai? Gei digaula e longono behee, maa nia helekai la digi agoago ina gi digaula? 
ROM.10.15	Gei nnelekai le e agoago behee maa digau agoago la digi hagau ina gi daha? Di Beebaa Dabu e helekai, “E madamada huoloo go di lloomoi o digau ala e gaamai nadau Longo Humalia!”
ROM.10.16	Hagalee go digaula huogodoo ne kae di Longo Humalia. Isaiah ne helekai: “Meenei Tagi, ma koai e hagadonu madau helekai?”
ROM.10.17	Malaa, di hagadonu le e hidi mai i di longono nia helekai, gei nia helekai ne lloomoi i nia agoago o Christ. 
ROM.10.18	Gei au ga heeu be di maa e donu digau Israel digi longono nia helekai agoago? Deeai, digaula gu longono, i di Beebaa Dabu e helekai:
ROM.10.18	“Di lee o nadau helekai gu modoho gi hongo henuailala hagatau, gei nadau helekai gu dau i nia mada o henuailala.”
ROM.10.19	Malaa, au ga heeu labelaa be digau Israel la digi iloo di mee deenei? Ma go Moses modogoia dela ne helekai gi di maa matagidagi:
ROM.10.19	“Au ga hai di adu henua llauehe gi heia agu daangada gi dubua mai i tenua balumee. Au ga hai agu daangada gi hagawelewele mai i tenua de kabemee.”
ROM.10.20	Gei Isaiah e helekai haga madammaa:
ROM.10.20	“Au ne gida go digau ala hagalee nogo halahala au. Au ne haga gida au gi digau ala hagalee nogo heheeu au.”
ROM.10.21	Mee gu helekai: “Di laangi hagatau au nogo holo gi daha ogu lima belee hagahi mai digau de hagalongo ge e de dugu nadau manawa.”
ROM.11.1	Gei au ga heeu, God la gu de hiihai gi ana daangada donu? Deeai! Au tangada o Israel donu, di hagadili a Abraham, di madawaawa o Benjamin.
ROM.11.2	God digi de hiihai gi ana daangada ne hilihili i di matagidagi. Goodou gu iloo di Beebaa Dabu e haga modongoohia Elijah e dangi ang gi God e hai baahi ang gi digau Israel, boloo: 
ROM.11.3	“Meenei Tagi, digaula gu dadaaligi gi mmade au soukohp, gu oho gi daha au gowaa hai tigidaumaha, ko au hua ne dubu i golo, gei digaula belee daaligi au gi made.”
ROM.11.4	God ne helekai bolo aha gi mee? Ne helekai boloo: “Au ne benebene agu daangada e hidu mana(7,000) ala digi daumaha ang gi di balu god go Baal.”
ROM.11.5	Gei dolomeenei le e hai beelaa: Digau hogoohi loo e dubu i digau ala ne hilihili go God i dono dumaalia. 
ROM.11.6	Di hilihili a maa la ne hai i dono dumaalia, hagalee mai i nadau mee ala ne hai. Maa di hilihili a God la ne hai mai i nadau mee ala ne hai, gei tumaalia o maa la hagalee tumaalia e donu. 
ROM.11.7	Malaa e hai behee? Digau Israel la digi gidee nadau mee nogo halahala. Digau hua hogoohi ala ne hilihili go God ne gidee. Gei digau ala i golo la gu haga longoduli gi di gahigahi a God. 
ROM.11.8	Di Beebaa Dabu e helekai:
ROM.11.8	“God gu haga bagege digaula. Nadau golomada gu de gidee, nadau dalinga gu de longono, ga dae mai loo gi dangi nei.”
ROM.11.9	Gei David gu helekai:
ROM.11.9	“Nadau hagamiami gi hai di mee e hele digaula. Digaula gi too ge gi kae nadau hagaduadua.
ROM.11.10	Nadau golomada gi dee gida, gei digaula gi piga i lodo nadau haingadaa i nia madagoaa huogodoo.”
ROM.11.11	Au ga heeu: Di madagoaa digau o Jew ne hingahinga, digaula gu huaidu? Deeai! Idimaa digaula gu hai di huaidu, gei di haga mouli gu hana gi digau tuadimee belee hai digau o Jew gi dubua. 
ROM.11.12	Di hala o digau o Jew la gu haga maluagina henuailala. Di hagaloale o digau o Jew i baahi di Hagataalunga, la gu hai digau tuadimee gi maluagina huoloo. Malaa, di maluagina la koia ga damana i di madagoaa di hulu o digau o Jew ma ga dogomaalia!
ROM.11.13	Dolomeenei gei au e helekai adu gi goodou digau tuadimee. I lodo hua dogu madagoaa e hai tangada agoago hagau ang gi digau tuadimee, gei au e hagaamu i dogu ngalua. 
ROM.11.14	Holongo au e mee di hai agu daangada donu o Jew gi dubua gi mee di mouli hunu ginaadou. 
ROM.11.15	Idimaa, di madagoaa dela ne kili digaula gi daha, nia hagadaumee a God la gu huli gu hai nia hoo hagaaloho ni mee. Malaa, ga hai behee go di madagoaa dela ga haga heaga ai digaula? Ga hai be di mouli ang gi digau mmade! 
ROM.11.16	Maa di baahi palaawaa matagidagi la ga wanga gi God, gei di palaawaa hagatau la ni mee. Maa nia aga laagau la ga tigidaumaha ang gi God, gei nia manga laagau la ni mee. 
ROM.11.17	Hunu manga o di laagau olib hagalabagau la gu hadihadi gi daha, gei nia manga laagau olib lodo geinga ga hagapuni ang gi tuaidina o di laagau hagalabagau deelaa. Goodou digau tuadimee e hai be nia manga o di laagau lodo geinga, ge dolomeenei, goodou gu buni ang gi digau o Jew, gu hai mee gi di mouli hagataalunga maaloo o digau o Jew. 
ROM.11.18	Deelaa laa, goodou hudee haga balumee ina nia daangada ne hadihadi gi daha be nia manga laagau. Goodou e deemee di hagaamu goodou. Goodou e hai be di manga laagau, deenei laa, goodou e deemee di haga mouli nia aga o di laagau. Nia aga laagau ala e haga mouli ana manga, aalaa go goodou. 
ROM.11.19	Malaa, goodou ga helekai boloo, “Uaa, nia manga la ne hadihadi belee haga aadee au.” 
ROM.11.20	Di mee deenei le e donu, digaula ne hadihadi gi daha, idimaa, digaula e de hagadonu, gei goodou e noho huaigolo i di godou hagadonu. Malaa, goodou hudee hagaamuina goodou, goodou gi mmaadagu. 
ROM.11.21	God digi dumaalia ang gi digau o Jew ala e hai be nia manga laagau donu. Gei goodou e hagamaanadu bolo God ga dumaalia adu gi goodou? 
ROM.11.22	Mmada gi di aloho mo di hagawelewele o God. Mee e hagawelewele gi digau ala gu ihala, gei e aloho i goodou, maa goodou ga mouli gi muli i lodo dono manawa dumaalia. Maa goodou ga hagalee mouli beenei, gei goodou ga hadi gi daha labelaa. 
ROM.11.23	Maa digau o Jew ga kili gi daha nadau de hagadonu, gei digaula ga dugu labelaa gi nadau lohongo i mua, idimaa, God e mee di hai di mee deelaa. 
ROM.11.24	Goodou digau tuadimee e hai be di manga laagau olib lodo geinga dela ne hadi gi daha, ga hai baahi ang gi di haganohonoho a God e hagatomo ana mee, ga haga puni ang gi di laagau olib ne hagatomo. Digau o Jew e hai be di laagau olib hagalabagau, e haingoohia huoloo gi God di haga puni labelaa digaula gi nadau lohongo ala ne hadihadi ai.
ROM.11.25	Ogu duaahina nei, di tonu de gidee i golo au e hiihai goodou gi iloo, dela ga duuli goodou gi daha mo godou hagamamaanadu bolo goodou le e kabemee. Gei deenei di tonu: di manawa hamaaloo digau Israel la hagalee noho waalooloo, e noho hua haga balua ga dae loo gi di hulu digau tuadimee ga dogomaalia, ga hai nia dama ni God. 
ROM.11.26	Deenei di hai o digau Israel ga mouli ai, i di Beebaa Dabu e helekai:
ROM.11.26	“Tangada haga mouli ga hanimoi i Zion, ga daa gi daha nia hagadilinga huaidu huogodoo i baahi nia hagadili a Jacob.
ROM.11.27	Au ga hai dagu hagababa gi digaula i dogu madagoaa ma ga wwede nadau huaidu.”
ROM.11.28	Idimaa digau o Jew e de hiihai gi di Longo Humalia, digaula gu hai nia hagadaumee ni God, mai i goodou go digau tuadimee. Idimaa digaula ne hilihili go God, digaula gu hai nia hoo hagaaloho ni mee, mai i nadau maadua mmaadua. 
ROM.11.29	Idimaa, God hagalee huli dono manawa i ana daangada ne hilihili mo ne haga maluagina. 
ROM.11.30	Gei goodou digau tuadimee, goodou nogo de hagalongo gi God i mua, gei dolomeenei goodou gu kae tumaalia o God, i te hagalongo o digau o Jew. 
ROM.11.31	Gei di maa, mai tumaalia dela ne kae go goodou, digau o Jew gu de hagalongo gi God dolomeenei, bolo gi mee ginaadou di kae labelaa tumaalia o God. 
ROM.11.32	God gu lawalawa nia daangada huogodoo mai i nadau de hagalongo, bolo gi mee di haga meehede digaula huogodoo i dono dumaalia.
ROM.11.33	Nia maluagina llauehe huoloo go nia maluagina a God! E llala huoloo go dono kabemee mo dono iloo! Ma koai e mee di haga modongoohia ana maanadu hilihili, ma koai e modongoohia ia ono ala oono?
ROM.11.34	Di Beebaa Dabu e helekai:
ROM.11.34	“Ma koai e iloo di hagamaanadu Dimaadua? Ma koai e mee di wanga ana helekai hagamaamaa gi mee?
ROM.11.35	Ma koai ne wanga gi mee dahi mee belee hui gi muli go mee?”
ROM.11.36	Idimaa, nia mee huogodoo la ne hai go mee, ge ne hai mai i mee, ge ne hai ang gi mee.
ROM.11.36	Di madamada ang gi God gi hana hua beelaa. Amen.
ROM.12.1	Deenei laa, ogu duaahina nei, idimaa tumaalia o God e damanaiee mai gi gidaadou, gei au e dangidangi adu gi goodou gi wanga ina godou huaidina e hai tigidaumaha mouli, ge dabu, ge e haga tene di manawa o God, deenei di hai daumaha e donu belee hai go goodou. 
ROM.12.2	Goodou hudee kawee nia haihai henuailala, gei goodou dugu ang gi God gi huluhia godou lodo hagatau, gei goodou ga mee di iloo di hiihai o God, di mee dela e humalia, gei e tene ginai mee, gei e donu huoloo. 
ROM.12.3	Idimaa, mai i tumaalia o God dela ne gaamai gi di au, au e helekai adu gi goodou huogodoo gi hudee hagabaubau bolo goodou e aamua. Goodou hagabaubau gi donu, tangada nei mo tangada nei, gi bida hagadina ina ia gi tau ang gi di hagadonu dela ne wanga go God gi deia. 
ROM.12.4	Tuaidina e dahi e logo ono dudaginga, gei nia dudaginga aanei le e hai nadau hegau geegee.
ROM.12.5	E hai gadoo be gidaadou: gidaadou e dogologo, gei gidaadou tuaidina e dahi i tadau buni ang gi Christ, gei gidaadou huogodoo e haga puni, e hai be nia dudaginga dagidahi o tuaidina e dahi. 
ROM.12.6	Gidaadou gi haga gila ina aga tadau duhongo hegau dagidahi ala e tau ang gi tumaalia o God mai gi gidaadou. Maa goe dau duhongo hegau e helekai nnelekai a God, gei goe gi heia gi tau ang gi di hagadonu dela e hai mee ginai goe.
ROM.12.7	Maa goe dau duhongo hegau e hagamaamaa, goe e hai gi hagamaamaa. Maa goe tangada agoago, goe e hai gi agoago. 
ROM.12.8	Maa goe dau duhongo hegau e hagamaaloo aga lodo nia daangada, gei goe gi heia. Maa goe e wanga au mee donu gi nia daangada, gei goe gi heia gi logo. Maa goe oo mogobuna di dagi, gei goe gi ngalua giibeni. Maa goe e hai di humalia gi digau ala i golo, gei goe gi heia i di tentene. 
ROM.12.9	Di aloho le e hai gi hai donu hagatau. Ginagina i di huaidu. Haga mau ang gi di humalia. 
ROM.12.10	Goodou gi hagadau aaloho be nia dama a Christ, gei gi hagamahi e hagadau hagalaamua i godou mehanga. 
ROM.12.11	Ngaalua hagamahi, gei hudee hagatoo. Hai hegau manawa dahi ang gi Tagi. 
ROM.12.12	Heia godou hagadagadagagee gi haga tentene goodou. Noho i di aumaalia i lodo godou haingadaa, gei gi dalodalo i nia madagoaa huogodoo. 
ROM.12.13	Wanga ina hunu godou mee gi godou duaahina dama a Christ ala e hagaloale, gei gi benebene ina nia daangada gee gi godou hale. 
ROM.12.14	Dangi gi God gi hagahumalia ina digau ala e hagahuaidu goodou. Uaa, dangi gi mee gi hagahumalia ina, hagalee hagahuaidu.
ROM.12.15	Tentene dalia digau ala e tentene, dangidangi dalia digau ala e tangitangi. 
ROM.12.16	Haga dahidaamee ina nia daangada huogodoo be di mee e dahi. Hudee dugua goodou laa hongo nia daangada. Heia nnegau o di hila gi lala. Hudee hagabaubau bolo goodou digau kabemee.
ROM.12.17	Maa tangada gu hai adu gi goodou di huaidu, hudee huia gi di huaidu. Heia go di mee dela e hai go nia daangada huogodoo bolo e humalia. 
ROM.12.18	Heia nia mee huogodoo ala e mee dau hai, gi noho goodou i di aumaalia i baahi nia daangada huogodoo. 
ROM.12.19	Ogu ihoo hagaaloho, goodou hudee tala di hui gi di huaidu, duguina ga hai laa go di hagawelewele o God. Idimaa, di Beebaa Dabu e helekai: “Dimaadua e helekai boloo, Ko au dela e hui di huaidu, au ga hui gi muli gi tangada.”
ROM.12.20	Heia di hai dela e helekai di Beebaa Dabu boloo, “Maa doo hagadaumee le e hiigai, haangai ina a mee. Maa mee e hiieinu, haga inumia a mee, idimaa, ma ga hai kooe beenei, gei goe ne hai a mee gi langaadia huoloo.”
ROM.12.21	Hudee dugua gi di huaidu gi haga magedaa ina goe. Haga magedaa ina di huaidu gi di humalia.
ROM.13.1	Nia daangada huogodoo e hai gi daudali nia dagi tenua, idimaa, nia mogobuna dagi laa daha mo tumaalia o God ai. Gei nia dagi dolomeenei, la nia dagi ni God ne dugu gi golo. 
ROM.13.2	Be koai e hai baahi gi tagi tenua, le e hai baahi gi di mee a God ne haga noho. Geia e bida hagi aga dono hala. 
ROM.13.3	Digau ala e hai di humalia, la hagalee mmaadagu i tagi, gei digau ala e hai di huaidu le e mmaadagu. Ma goodou e hiihai bolo gi de mmaadagu i tagi, heia nia mee ala e humalia, gei mee ga hagaamu goodou, 
ROM.13.4	idimaa, mee tangada hai hegau ni God belee hagahumalia goodou. Malaa, maa goodou ga hai di huaidu, goodou gi mmaadagu i mee, idimaa, ono mogobuna hagaduadua dangada le e donu. Mee tangada hai hegau ni God, gei ono mogobuna i golo e hagaduadua digau ala e hai di huaidu. 
ROM.13.5	Deenei tadinga goodou e hai loo gi hagalongo gi tagi tenua, idimaa hagalee mai di hagaduadua a God, gei mai i godou manawa madammaa.
ROM.13.6	Deenei tadinga labelaa godou hui nia dagitedi, idimaa, nia waawa o nia dagi le e ngalua gi God.
ROM.13.7	Huia laa godou boibana gi digaula. Huia gi digaula godou dagitedi libogo mono dagitedi goloo, hagalabagau ina mo di hagalaamua digaula huogodoo.
ROM.13.8	Hudee hai boibana ang gi dahi dangada, di boibana hua e dahi dela gi heia, gi hagadau aaloho i godou mehanga. Be koai e hai beenei, la gu daudali nnaganoho. 
ROM.13.9	Nia haganoho e helekai bolo “Hudee mouli hai be di manu, hudee daaligi dangada gi made, hudee gaiaa, hudee hagagailaa” nnaganoho huogodoo aanei mono haganoho ala i golo, le e daabui mai go taganoho e dahi: “Aloho i tangada dela i doo baahi, gi hai be doo aloho i di goe.”
ROM.13.10	Maa goe e aloho i tangada, dau hala gi mee ai. Tangada ma ga aloho, la gu daudali nnaganoho hagatau. 
ROM.13.11	Goe e hai gi hai di mee deenei, idimaa, goe e iloo bolo di madagoaa belee ala aga iei goe, la deenei gu dau mai. Idimaa, dolomeenei tadau haga mouli la gu mada hoohoo mai i di madagoaa o taamada o tadau hagadonu matagidagi. 
ROM.13.12	Di boo gu hoohoo ga lawa, di aa la gu hoohoo mai. Gidaadou ga dugu nia mee o di bouli, ga dahi aga nia goloo e heebagi ai gidaadou i lodo di maalama. 
ROM.13.13	Heia gidaadou gi ngalungalua humalia, gadoo be nia daangada e noho i lodo di maalama o di aa, hagalee gai tagao, mouli huaidu be di mouli hai be di manu, heebagi, be e dubua. 
ROM.13.14	Gei goodou dahi aga ina nia goloo heebagi o tadau Dagi go Jesus Christ, dugu ina godou manawa huaidu i di godou daudali di hiihai o tuaidina.
ROM.14.1	Benebene ina tangada dela e bagege dono hagadonu. Hudee hai baahi gi nia maanadu a maa.
ROM.14.2	Di hagadonu o tangada e hai a mee gi miami noo, gei tangada dela e bagege dono hagadonu, le e gai hua nia hua laagau. 
ROM.14.3	Tangada dela e miami noo, hudee de hiihai gi tangada dela e hilihili ana mee gai. Tangada dela e gai hua nia hua laagau, hudee hagi aga ina tangada dela e miami noo, idimaa, God e donu hua gi mee. 
ROM.14.4	Goe koai dela bolo goe e hagi aga di hege o a tangada i golo? Di tagi donu o maa dela e iloo be mee e gila be hagalee gila. Gei mee ga gila laa, idimaa, Tagi le e mee di hai a mee gi gila.
ROM.14.5	Dahi dangada e hagamaanadu bolo di laangi i golo e mada hagalabagau i nia laangi ala i golo. Tuai dangada i golo e hagamaanadu bolo nia laangi huogodoo le e hai be di mee e dahi. Tangada nei mo tangada nei gi bida hagamaanadu ina di mee dela e humalia, ga daudali. 
ROM.14.6	Tangada dela e hagalabagau di laangi e dahi laa hongo nia laangi ala i golo, le e hagalaamua Tagi. Gei tangada dela e miami noo, le e hagalaamua Tagi, idimaa, mee e danggee ang gi God i nia meegai. Tangada dela e hilihili meegai, le e hagalaamua Tagi, mee e danggee ang gi God. 
ROM.14.7	Deai tangada i gidaadou e bida mouli i deia ai, ge deai tangada i gidaadou e bida made i deia ai. 
ROM.14.8	Maa gidaadou e mouli, go Tagi dela e mouli ginai gidaadou. Maa gidaadou e mmade, go Tagi dela e mmade ginai gidaadou. Maa gidaadou e mouli be e mmade, gidaadou nia daangada ni di Tagi. 
ROM.14.9	Idimaa, Christ ne made, ga mouli aga belee hai di Tagi o digau mouli mo digau mmade. 
ROM.14.10	Goodou ala e gai hua nia hua laagau, goodou e aha ala e hagi aga godou duaahina? Gei goodou ala e gai nia mee huogodoo, goodou e aha ala e hagahuaidu godou duaahina? Gidaadou huogodoo la ga tuu i mua o God e hagi aga go mee.
ROM.14.11	Di Beebaa Dabu e helekai:
ROM.14.11	“Dimaadua e helekai boloo: Au go di God Mouli, nia daangada huogodoo ga dogoduli i ogu mua, ga haga modongoohia aga bolo au go God.”
ROM.14.12	Deenei laa, tangada nei mo tangada nei i gidaadou le e hai gi hagi aga gi God di hai o dono mouli.
ROM.14.13	Malaa gidaadou ga dugu tadau hagadau hagi aga gidaadou. Goodou heia di di hilihili dela e hagalee hai loo nia mee ga hidi ai di godou duaahina ga tinga, be ga doo gi lodo di huaidu. 
ROM.14.14	Dogu buni ang gi tadau Dagi go Jesus Christ, le e hai au gi iloo bolo nia meegai e gulugulua ai, gei maa iai tangada i golo e hai bolo nia meegai aanei e gulugulua, nia meegai aanei le e gulugulua anga hua gi deia. 
ROM.14.15	Maa goe ga haga manawa gee doo duaahina i au meegai, malaa, goe gu hai be tangada doo aloho ai. Goe hudee dumaalia gi au meegai gi hagahuaidu ina tangada dela ne made ginai a Christ. 
ROM.14.16	Goodou hudee haga ingoo ina di humalia gi di huaidu. 
ROM.14.17	Idimaa, Tenua o God la hagalee go nia mee gai mono mee ala e inu, gei go di tonu, di aumaalia mo di tentene mai di Hagataalunga Dabu. 
ROM.14.18	Ma tangada e hai hegau gi Christ i di ala beenei, geia e haga tentene di manawa o God, gei e donu ginai nia daangada ala i golo. 
ROM.14.19	Malaa, gidaadou gi hagamahi i nia madagoaa huogodoo gi nia mee ala e hai gidaadou gi noho i di aumaalia, gei e hagadau hagamaaloo aga gidaadou. 
ROM.14.20	Goodou hudee oho ina nia mee a God ne hai i di gili nia meegai. Gidaadou e humalia e gai nia mee huogodoo, malaa e huaidu go tangada dela ma ga gai nia mee ala ga hai ai ono ehoo gi too gi lodo di hala. 
ROM.14.21	Deenei di mee e donu: goodou hudee geina nia goneiga, hudee inu nia waini, hudee heina di ingoo hua di mee, maa nia mee aanei ga hidi ai godou duaahina ga too gi lodo di huaidu. 
ROM.14.22	Daahia hua beelaa godou hagadonu i di mee deenei gi iloo hua goolua mo God. E maluagina go tangada dela hagalee hagamaanadu bolo ia gu ihala i dana mee dela e iloo ia bolo di mee e donu. 
ROM.14.23	Maa tangada e manawa lua i ana meegai, God ga hagi aga a mee, idimaa, di haihai o tangada deelaa la hagalee ne mau mai i di hagadonu. Nia mee huogodoo ala hagalee mau mai i di hagadonu, la di huaidu.
ROM.15.1	Gidaadou ala e maaloo tadau hagadonu, gidaadou e hai loo gi hagamaamaa digau ala e paagege i nadau mee daamaha. Gidaadou hudee haga tentene ina hua gidaadou. 
ROM.15.2	Gei gidaadou huogodoo gi heia nia mee humalia ang gi tadau duaahina, e haga tomo aga digaula i lodo nadau hagadonu. 
ROM.15.3	Idimaa, Christ hagalee ne haga tentene ia. Di Beebaa Dabu e helekai: “Ma ko au dela ne hagahuaidu go nia daangada ala ne hagahuaidu goe.”
ROM.15.4	Idimaa, nia mee huogodoo ala ne hihi gi lodo di Beebaa Dabu, la ne hihi belee aago mai gi hai mee gidaadou gi di hagadagadagagee mai i tadau hagakono mo di hagamaaloo aga tadau lodo mai i di Beebaa Dabu. 
ROM.15.5	God go taamada o di manawa hagakono, mo di hagamaaloo di manawa, gi gowadu gi goodou di manawa buni i godou daudali a Jesus Christ, 
ROM.15.6	gei goodou gi dahi i di hagaamu a God Tamana o tadau Dagi go Jesus Christ mai i di lee e dahi.
ROM.15.7	Goodou gi hagadau hila anga i godou mehanga bolo gi gila di madamada o God, be Christ dela ne hila adu gi goodou. 
ROM.15.8	Idimaa, au e hagi adu gi goodou bolo Christ gu hai tangada hai hegau ni digau o Jew belee haga modongoohia di manawa dahi o God, gei e haga gila aga nia hagababa a God ala ne hai gi nadau maadua mmaadua, 
ROM.15.9	gei e hai digau tuadimee gi mee di hagaamu tumaalia o God labelaa. Be di Beebaa Dabu e helekai:
ROM.15.9	“Au ga haga hagaamu goe i lodo digau tuadimee,
ROM.15.9	au ga dadaahili mo di hagaamu doo ingoo.”
ROM.15.10	Di Beebaa Dabu e helekai labelaa:
ROM.15.10	“Goodou digau tuadimee, goodou madalia nia dama a God, tentene haga hagaamuina.”
ROM.15.11	Gei e helekai labelaa:
ROM.15.11	“Goodou go digau tuadimee huogodoo, goodou hagaamuina Dimaadua.
ROM.15.11	Goodou huogodoo, hagaamuina a mee.”
ROM.15.12	Isaiah gu helekai:
ROM.15.12	“Tangada i di hagadili a Jesse ga gila aga, e dagi digau tuadimee, gei digaula ga hagadagadagagee gi mee.”
ROM.15.13	Malaa, God dela go taamada o nia hagadagadagagee huogodoo, gi haga honu ina goodou gi nia hagadilinga tentene huogodoo mo di aumaalia mai i di godou hagadonu a mee, bolo gi tomo aga di godou hagadagadagagee i nia mahi o di Hagataalunga Dabu.
ROM.15.14	Ogu duaahina nei, au gu iloo bolo goodou gu haga honu gi nia hagadilinga humalia huogodoo, gu hai mee gi nia kabemee huogodoo, gei gu mee di hagadau agoago goodou. 
ROM.15.15	Gei i lodo di lede deenei, au gu hagamahi e haga madammaa nia mee ala ne haga langahia adu gi goodou. Au e hagamahi adu gi goodou i tumaalia o God dela ne gaamai gi di au, 
ROM.15.16	ga hai iei au tangada hai hegau ni Jesus Christ e hai ana hegau i baahi digau tuadimee. Au e hai hegau gi mee be tangada hai mee dabu, i dagu hai agoago i di Longo Humalia mai baahi o God bolo gi mee ai digau tuadimee di hai tigidaumaha dela e tene ginai di manawa a God, go digau ala ne hagadabu go di Hagataalunga Dabu gi mee. 
ROM.15.17	I dogu buni ang gi Jesus Christ, au e helekai hagaamu au bolo au tangada hai hegau ni God. 
ROM.15.18	Au e hagamahi, e helekai hua nia mee a Christ ne hai ko au bolo gi dagia mai digau tuadimee gi hai digau e hagalongo gi God, mai i agu agoago mono hangaahai, 
ROM.15.19	mai i nia mogobuna mono mee haga goboina, mo mai i di mogobuna o di Hagataalunga o God. Daamada mai i dogu heehee mai i Jerusalem, ga tugi i Illyricum, au gu hagadele di Longo Humalia a Jesus Christ gi nia gowaa huogodoo. 
ROM.15.20	Au gu hagamahi i nia madagoaa huogodoo bolo gi mee au di hagadele di Longo Humalia gi nia gowaa huogodoo ala digi longono ginaadou a Christ, bolo gi dee haga duu aga hua di Longo Humalia i hongo di hagamau dela ne hai go tuai dangada. 
ROM.15.21	Di Beebaa Dabu e helekai:
ROM.15.21	“Digau ala digi hagi anga ginai ga gidee,
ROM.15.21	digau ala digi longono, ga modongoohia.”
ROM.15.22	Di mee deenei dela e haga deaadee au nia madagoaa e logo belee heetugi gi goodou,
ROM.15.23	gei dolomeenei dagu moomee i nia gowaa aanei la gu lawa. I lodo nia ngadau e logo, au nogo hiihai bolo e hanadu gi godou baahi. 
ROM.15.24	Gei au e hagadagadagagee bolo e hanadu gi godou baahi dolomeenei, i dogu hana gi Spain. Au e hiihai e heetugi adu gi goodou, gei i muli dogu noho i godou baahi, gei au e hiihai bolo goodou gi hagamaamaa ina au i dogu hagatanga i godou baahi e hana gi Spain. 
ROM.15.25	Dolomeenei, gei au e hana gi Jerusalem, e hagamaamaa nia daangada a God ala i golo.
ROM.15.26	Idimaa, nia nohongo dabu ala i Macedonia mo Achaia gu bida hiihai bolo e hai tigidaumaha, e hagamaamaa digau hagaloale ala i lodo nia daangada a God i Jerusalem. 
ROM.15.27	Digaula hua ne hiihai tigidaumaha deenei, gei nadau hegau la ne belee hagamaamaa digaula. I digau o Jew gu hagamaamaa digau tuadimee gi nia maluagina mai i baahi di Hagataalunga, deelaa laa, digau tuadimee gi hagamaamaa ina digau o Jew mai i nadau maluagina o henuailala.
ROM.15.28	I dogu madagoaa ga haga lawa dagu moomee ga wanga gi digaula nia bahihadu huogodoo ala ne hagabudu, gei au ga hagatanga, ga hana gi Spain, ga heetugi adu gi goodou i dogu hana. 
ROM.15.29	Malaa, i dogu madagoaa ma ga hanadu gi godou baahi, gei au e iloo bolo au e hanadu mo nia haga maluagina logowaahee a Christ.
ROM.15.30	Ogu duaahina nei, au e dangi adu gi goodou hagamahi i di ingoo o Jesus Christ, tadau Dagi, mo mai i di aloho dela mai baahi o di Hagataalunga, bolo goodou gi hagamahi hai dalodalo gi God i di au. 
ROM.15.31	Goodou dalodalo i di au gi benebene au gi daha mo digau de hagadonu ala i Judea, gi hai dagu moomee dela i Jerusalem gi hai di mee e haga tentene nia dama a God. 
ROM.15.32	Maa God ga dumaalia mai gi gidaadou, gei au ga hanadu gi godou baahi i lodo di tentene, ga hagamolooloo i godou baahi i di madagoaa dulii. 
ROM.15.33	Go God dela go taamada o di aumaalia gi noho i godou baahi huogodoo. Amen.
ROM.16.1	Au e haga modongoohia adu gi goodou tadau duaahina ahina go Phoebe dela e hai hegau i di nohongo dabu i Cenchreae. 
ROM.16.2	Benebene ina a mee i di ingoo o Tagi, be di hai o nia dama a God, gei gi hagamaamaa ina a mee i ana mee ala e hiihai ginai, idimaa, mee tangada e humalia ang gi ono ehoo dogologo mo au. 
ROM.16.3	Heia laa dagu hagaaloho gi Priscilla mo Aquila, go ogu ihoo hai hegau gi Jesus Christ,
ROM.16.4	ala gu de hagahuodia nau mouli i di au. Au e danggee gi meemaa, hagalee ko au hua, gei nia nohongo dabu digau tuadimee huogodoo ala i golo labelaa. 
ROM.16.5	Dagu hagaaloho labelaa ang gi nia gau daumaha ala e dagadagabuli i di nau hale.
ROM.16.5	Dagu hagaaloho ang gi dogu ihoo hagaaloho go Epaenetus, tangada ne daamada ne hagadonu a Christ i Asia. 
ROM.16.6	Dagu hagaaloho ang gi Mary dela nogo ngalua hagamahi adu gi goodou. 
ROM.16.7	Dagu hagaaloho labelaa ang gi Andronicus mo Junias, nia daangada o Jew ala nogo i gimaadou i lodo di hale galabudi. Meemaa gu hai nia daangada e modongoohia ai digau agoago hagau, gei meemaa gu hai nia dama a Christ i mua dogu hai di tama a Christ. 
ROM.16.8	Dagu hagaaloho ang gi Ampliatus, dogu ihoo i mau hagadaubuni ang gi Tagi. 
ROM.16.9	Dagu hagaaloho ang gi Urbanus, tadau ihoo hai hegau gi Christ, mo Stachys, go dogu ihoo hagaaloho. 
ROM.16.10	Dagu hagaaloho ang gi Appeles dela gu donu dono hai hegau gi Christ.
ROM.16.10	Dagu hagaaloho ang gi digau di hale o Aristobulus. 
ROM.16.11	Dagu hagaaloho ang gi Herodion, tangada o Jew labelaa mo nia dama a Christ i di hale o Narcissus. 
ROM.16.12	Dagu hagaaloho ang gi Tryphaena mo Tryphosa nia ahina ala nogo hai hegau i nia hegau a Tagi, mo ang gi dogu ihoo hagaaloho go Persis dela gu ngalua hagamahi i nau buni ang gi Tagi. 
ROM.16.13	Dagu hagaaloho ang gi Rufus, tangada hai hegau humalia huoloo ang gi Tagi, mo dono dinana dela nogo benebene au be tama daane ni aana.
ROM.16.14	Dagu hagaaloho ang gi Asyncritus, Hermes, Phlegon, Patrobas, Hermas mo tadau duaahina huogodoo ala i nadau baahi. 
ROM.16.15	Dagu hagaaloho ang gi Philologus mo Julia, mo ang gi Nereus mo dono duaahina ahina, mo ang gi Olympas mo nia dama huogodoo a God ala i nadau baahi. 
ROM.16.16	Goodou gi hagadau hagaaloho i godou mehanga gi di hagaaloho o nia dama a Christ. Nia nohongo dabu huogodoo a Christ e hagau adu nadau hagaaloho.
ROM.16.17	Ogu duaahina nei, au e dangi adu gi goodou bolo gi hudee kawe i digau ala e hai goodou gi hai godou maanadu hai geegee, e hagahuaidu nia hagadonu ni daangada, ge e hai baahi gi godou mee ala gu agoago ai. Haga ligaliga i daha mo digaula! 
ROM.16.18	Digau ala e hai hegau beenei, la hagalee hai hegau donu gi Jesus Christ tadau Dagi, e hai hua go nadau hiihai. Digaula e halahalau nia hagamaanadu o digau ala e hai di tonu gi nadau helekai humalia mo nadau helekai tilikai. 
ROM.16.19	Digau huogodoo gu longono di godou maaloo di haga gila aga di Longo Humalia, dela ga hidi iei au ga tentene adu gi goodou. Au e hiihai bolo goodou gi kabemee gi nia mee humalia, ge hudee kabemee gi nia mee huaidu. 
ROM.16.20	Gei God dela go taamada o di aumaalia, ga limalima di dugu eia Satan gi lala godou babaawae gi dagadagahia.
ROM.16.20	Tumaalia o tadau Dagi go Jesus gi madalia goodou. 
ROM.16.21	Timothy go dogu ihoo hai hegau, mo Lucius, Jason, mo Sosipater digau o Jew e hagau adu nadau hagaaloho.
ROM.16.22	Au, go Tertius, tangada dela ne hihi di lede deenei, e hagau adu gi goodou dagu hagaaloho dama Christ. 
ROM.16.23	Dogu ihoo go Gaius, dela e noho iei au i dono baahi, dono hale dela e dagadagabuli ai gimaadou, e hai labelaa dana hagaaloho adu gi goodou.
ROM.16.23	Erastus, go tangada benebene mee di guongo deenei, mo tadau ihoo hagaaloho go Quartus, meemaa e hai nau hagaaloho adu gi goodou. 
ROM.16.24	[Tumaalia o tadau Dagi go Jesus Christ gi madalia goodou huogodoo ga hana hua beelaa. Amen]
ROM.16.25	Gidaadou huogodoo gi hagaamuina a God. Ma go mee hua dela e mogobuna i dana haga mau goodou i lodo godou hagadonu, e haga modongoohia go di Longo Humalia dela e agoago ko au i di hai o Jesus Christ, mo di haga modongoohia di tonu de iloo dela nogo ngala waalooloo mai i- mua. 
ROM.16.26	Gei dolomeenei di tonu deelaa la gu dugu mai gi di maalama mai nia beebaa o nia soukohp, ge mai nia helekai a God. Di tonu deenei la gu haga modongoohia gi nia henua llauehe huogodoo, bolo huogodoo gi hagadonu ina gei gi daudalia. 
ROM.16.27	Gidaadou gi hagaamuina a God, go mee hua modogoia e kabemee, ono madamada mai i Jesus Christ gi hana hua beelaa. Amen.
1CO.1.1	Mai baahi o Paul dela ne gahi go God i dono hiihai, belee hai ai tangada agoago hagau ni Jesus Christ, mo mai tadau duaahina go Sosthenes. 
1CO.1.2	Ang gi di nohongo dabu a God i Corinth, mo ang gi digau huogodoo ala gu gahigahi mai belee hai nia dama hagalabagau ni God, ala ga hai nia dama ni mee i di nadau buni ang gi Jesus Christ, mo nia daangada huogodoo ala e noho i nia gowaa huogodoo, ala e dadaumaha ang gi Jesus Christ, di nadau Dagi mo tadau Dagi.
1CO.1.3	God tadau Damana mo Jesus Christ tadau Dagi gi dugua adu gi goodou tumaalia mo di noho i di aumaalia.
1CO.1.4	Au e danggee ang gi God i nia madagoaa huogodoo i goodou, i mee dela ne dugu adu gi goodou tumaalia mai i Jesus Christ. 
1CO.1.5	I di godou buni ang gi Christ, goodou gu maluagina i nia mee huogodoo, madalia di hai agoago mo di kabemee. 
1CO.1.6	Di haga modongoohia i di hai o Christ gu mau dangihi i godou baahi, 
1CO.1.7	ga hidi mai ai goodou, ga kae nia hagahumalia huogodoo mai God, i di godou noho talitali di gila mai ai tadau Dagi go Jesus Christ. 
1CO.1.8	Go mee dela e daahi maaloo goodou ga dae loo gi di hagaodi, bolo gi dee gila aga hua dahi huaidu i godou baahi i di laangi o tadau Dagi go Jesus Christ. 
1CO.1.9	Gi hagadonu ina a God, go di God manawa dahi dela ne gahi goodou gi buni ang gi dana Dama go Jesus Christ, go tadau Dagi.
1CO.1.10	I di ingoo o tadau Dagi go Jesus Christ, au e dangi adu hagamahi gi goodou huogodoo, ogu duaahina nei, bolo goodou huogodoo gi buni ang gi telekai e dahi, bolo gi hudee dumaalia gi tee buni gi gila aga i godou baahi, gei gi hagadaubuni i godou mehanga i di hagamaanadu e dahi mo di hagabaubau e dahi. 
1CO.1.11	Au gu iloo eau mai baahi hunu gau i di hale o Chloe, bolo goodou e lagalagamaaloo i godou mehanga. 
1CO.1.12	Au ga helekai adu beenei: Goodou e helekai geegee, tangada e helekai, “Au e daudali a Paul”, tangada e helekai, “Au e daudali a Apollos”, tangada e helekai, “Au e daudali a Peter”, gei tangada e helekai bolo ia e daudalia a Christ.
1CO.1.13	Christ la gu waewaae i nia hagabuulinga! Ma go Paul dela ne daudau i di loobuu belee haga mouli goodou? Goodou ne babdais gi di ingoo o Paul?
1CO.1.14	Au e danggee ang gi God, au digi babdais dagu dangada i goodou i daha mo Crispus mo Gaius.
1CO.1.15	Tangada e mee di helekai bolo goodou ne babdais belee hai agu dama agoago ai. 
1CO.1.16	(Ke uaa, au gu babdais labelaa Stephanas mo digau o dono hale, gei au digi langahia bolo au gu babdais labelaa dagu dangada i golo.)
1CO.1.17	Christ hagalee ne hagau mai au belee babdais agu daangada. Mee ne hagau mai au belee agoago di Longo Humalia, hagalee belee agoago mai i di kabemee o nia daangada, gi dee haga balumee hua di mogobuna o di loobuu o Christ.
1CO.1.18	Idimaa, nnelekai o di made o Christ i hongo di loobuu la di mee balumee i baahi digau ala bolo e nngala. Gei i baahi gidaadou ala bolo e hagamouli, nnelekai aanei la nia mogobuna hua ni God. 
1CO.1.19	Di Beebaa Dabu e helekai boloo,
1CO.1.19	“Au e hagahuaidu nia iloo mee o digau kabemee, gei au e dugu gi daha nia kabemee o digau ala e iloo nia mee.”
1CO.1.20	Malaa, aahee digau kabemee? Be go digau ala gu maalama? Be go digau ala e dohu di haga modongoohia aga di iloo di mogobuna o henuailala? God gu haga modongoohia aga bolo di kabemee o henuailala la di balumee hua!
1CO.1.21	Idimaa, God i lodo dana iloo mee, la gu lawa dana haga noho bolo deai tangada e mee di iloo ia a God ai, mai i lodo ono kabemee. God gu hai bolo ia e haga mouli hua digau ala e hagadonu di Longo Humalia dela e haga balumee go digau huaidu. 
1CO.1.22	Digau o Jew e hiihai e mmada gi nia mogobuna ga hagadonu laa, gei digau o Greece e halahala di kabemee. 
1CO.1.23	Gei gimaadou e agoago hua i di hai o Christ dela ne daudau i di loobuu. Di longo deenei di mee hagawelewele huoloo ginai digau o Jew, gei digau tuadimee hogi e haga balumee di maa. 
1CO.1.24	Gei i baahi o digau ala gu gahi go God, digau o Jew mo digau tuadimee, nia helekai aanei i di hai o Christ la go di mogobuna o God mo di iloo mee a God. 
1CO.1.25	Idimaa, nia mee ala e hagalee kabemee i baahi o God, le e- kabemee i nia iloo mee o nia daangada, gei nia mee ala e paagege i baahi o God, laa koia e maaloo dangihi i nia mahi o nia daangada.
1CO.1.26	Ogu duaahina nei, goodou gi langahia godou mouli i di madagoaa a God ne gahi mai goodou: digau hua dulii i godou baahi nogo kabemee, be nogo mogobuna, be nogo aamua i di hai o henuailala. 
1CO.1.27	God gu hili aga digau dee kabemee i henuailala, belee hagatee digau kabemee, gei gu hili aga digau paagege i henuailala, belee hagatee digau ala e maaloo. 
1CO.1.28	Gei mee gu hili aga labelaa digau ala e balumee i di hai o henuailala, mo digau huaidu, mo digau hagaloale, belee hagahuaidu ai digau hagalabagau. 
1CO.1.29	Malaa, di mee deenei gu modongoohia bolo ma deai tangada e hagapuu i dahi mee i mua o God ai. 
1CO.1.30	Deelaa di mee a God gu hila adu gi goodou, bolo goodou e hai nia dama ni aana mai i di godou buni ang gi Jesus Christ. Gei God gu hai a Christ di iloo mee ni gidaadou, gei gidaadou gu donu i mua o God mai i Christ, gei gu hai digau dabu ni God, gei gu dagaloaha. 
1CO.1.31	Di Beebaa Dabu e helekai:
1CO.1.31	“Maa iai tangada bolo ia e hagapuu i dahi mee, gi hagapuu i nia mee a Dimaadua ne hai.”
1CO.2.1	Ogu duaahina nei, dogu gila adu gi goodou la ne belee agoago adu nia mee donu a God ala e de iloo nia daangada. Au digi agoago i nia helekai llauehe be nia kabemee o nia daangada. 
1CO.2.2	Gei dogu madagoaa nogo i godou baahi, gei au gu hagamaanadu bolo au ga haga de langahia eau nia mee huogodoo, ga hagamamaanadu hua di hai o Jesus Christ dela ne daudau i hongo di loobuu. 
1CO.2.3	Gei au ne dau adu gi godou baahi, au nogo bagege, gei nogo bolebole huoloo i dogu madagu,
1CO.2.4	gei agu agoago mono helekai la hagalee ne helekai i nia helekai kabemee o di iloo mee o nia daangada, ne hai adu i di tonu mai di mogobuna o di Hagataalunga o God. 
1CO.2.5	Godou hagadonu la hagalee ne hagamaamaa mai i nia kabemee o nia daangada, gei mai i nia mogobuna o God.
1CO.2.6	Au e helekai i di kabemee ang gi digau ala gu mmaadua nadau hagataalunga. Gei di maa hagalee go di kabemee dela e dau gi henuailala, be gi nia mogobuna ala e dagi i henuailala, go nia mogobuna ala e odi gi daha. 
1CO.2.7	Di kabemee dela e helekai iei au, la di kabemee ngala a God dela e hagammuni i nia daangada, gei dela gu hilihili go mee i mua henuailala ne hai belee haga madamada ai gidaadou. 
1CO.2.8	Dahi dagi o henuailala ne donu ang gi di hai o di kabemee deenei ai. Maa nei bolo digaula ne iloo di maa, digaula hagalee daudau di Tagi o di madamada gi di loobuu. 
1CO.2.9	Gei di Beebaa Dabu e helekai:
1CO.2.9	“Nia mee ala de gidee, be digi longono ai,
1CO.2.9	be digi hagamaanadu ina bolo e mee di hai,
1CO.2.9	aalaa nia mee a God ne hagatogomaalia gi digau huogodoo ala e aloho i deia.”
1CO.2.10	God gu hai gidaadou gi iloo nia mee huogodoo ala e de iloo nia daangada, mai hua i dono Hagataalunga. Di Hagataalunga le e hagadina nia mee huogodoo, mo nia mee labelaa ala i lodo nia hagamaanadu a God ala e de gidee nia daangada. 
1CO.2.11	Ma go di hagataalunga dela i tadau lodo e iloo ia hagatau gidaadou. Go di ala la hua, go di Hagataalunga hua o God, dela e iloo ia nia mee huogodoo a God. 
1CO.2.12	Gidaadou hagalee ne hai mee gi di hagataalunga o henuailala, ne hai mee gi di Hagataalunga a God, dela ne hagau mai belee hai gidaadou gi iloo nia mee huogodoo a God ne gaamai gi gidaadou. 
1CO.2.13	Malaa, gimaadou hagalee helekai i nnelekai ne aago mai i nia kabemee o nia daangada, e helekai i nnelekai ne aago mai i di Hagataalunga, i di madau haga modongoohia nia donu o di Hagataalunga ang gi digau ala gu iai di Hagataalunga i nadau lodo. 
1CO.2.14	Tangada dela di Hagataalunga ai, e deemee di hai mee gi nia wanga dehuia mai i di Hagataalunga o God, mee e de iloo ia nia mee aanei, e hai hua nia maa bolo nia balumee hua. Go di Hagataalunga Dabu la hua dela e mee di hagadina nia mee o di hagataalunga. 
1CO.2.15	Tangada dela iai dono Hagataalunga, le e mee di hagadina nia mee huogodoo, gei tangada e mee di hagadina a mee ai. 
1CO.2.16	Di Beebaa Dabu e helekai:
1CO.2.16	“Koai dela e iloo ia di maanadu o Tagi? Koai dela e mee di aago a mee?”
1CO.2.16	Gei gimaadou gu lawa i di kae nia maanadu a Christ.
1CO.3.1	Ogu duaahina nei, au digii mee di helekai be au dela e helekai gi digau ala gu iai di Hagataalunga Dabu. Au e helekai bolo goodou digau ni henuailala, e hai gadoo be nia dama lligi i di hagadonu a Christ. 
1CO.3.2	Au ne belee haangai goodou gi nia milugu, hagalee nia meegai hamaaloo, idimaa, goodou digi togoomaalia gi di maa, gei dolomeenei hogi, goodou digi togoomaalia gi di maa,
1CO.3.3	idimaa, goodou e mouli i di mouli o henuailala. Maa ga gila aga di hudiou i godou mehanga, ga hai baahi ang gi tangada nei mo tangada nei i goodou. Nia mee aanei e haga modongoohia bolo goodou digau ni henuailala, e daudali nia hai o henuailala. 
1CO.3.4	Tangada i goodou ga helekai boloo, “Au e daudali a Paul,” gei tangada i golo e helekai boloo, “Au e daudali a Apollos” malaa, godou hangaahai la go nnangaahai o digau henuailala!
1CO.3.5	Apollos la koai? Paul la koai? Gimaua nia daangada hua hai hegau ni God ala ne laha mai goodou gi lodo di hagadonu. Gimaua tei gi hai dana duhongo hegau, ne wanga go Tagi bolo gi heia. 
1CO.3.6	Au e haga nonnono agu lii laagau, gei Apollos e haga magalillili nia maa gi nia wai, ma go God dela e haga tomo aga nia laagau.
1CO.3.7	Tangada dela e haga nonnono, be tangada dela e haga magalillili di laagau deelaa, la hagalee hagalabagau. Di mee e hagalabagau la deelaa go God, idimaa, go mee dela e haga tomo aga di laagau. 
1CO.3.8	Tangada dela e haga nonnono mo tangada dela e haga magalillili, la hagalee hai geegee. Gei God ga hui meemaa gi di hui dela e tau ang gi nau ngalua ala nogo hai. 
1CO.3.9	Gimaua taga hai hoo hai hegau ni God, goodou go di gowaa dogi mee. Goodou labelaa di hale ni God. 
1CO.3.10	Au gu hai hegau gi dogu duhongo hegau dela ne dugu mai go God, gu ngalua iei au gadoo be tangada e iloo di hau hale, ne haga noho di hagamau o di maa. Gei tuai dangada ga haga duu aga dono hale i hongo di hagamau deenei. Dahi mo dahi i goodou gi mmada gi humalia i dana hau di hale. 
1CO.3.11	Idimaa God gu lawa di haganoho a Jesus Christ bolo go mee hua dela go di hagamau, di hagamau e hagaduu aga i golo ai. 
1CO.3.12	Hunu gau ga haga duu aga nadau hale i hongo di hagamau deenei, e hai hegau gi nia goolo, be nia silber, be nia hadu hagalabagau. Hunu gau e hai hegau gi nia laagau, be nia geinga, be nia lau laagau mae. 
1CO.3.13	Malaa, di hai o nnegau o digau hau hale ga haga modongoohia aga i di laangi o Christ. Idimaa, di laangi deelaa le e hagamada gi di ahi, dela e haga modongoohia aga dahidamee nia ngalua o digau hau hale. 
1CO.3.14	Maa nia moomee o digau hau hale ne hau i hongo di hagamau deenei, la ga hagalee wwele i di ahi deelaa, digaula e kae nadau hui. 
1CO.3.15	Maa nia moomee o tangada ma ga wwele, geia gu luudi nia mee huogodoo. Gei mee ga mouli be tangada dela ma ga hana gi daha mai i lodo di ahi.
1CO.3.16	Goodou digi iloo bolo goodou la di hale daumaha ni God, gei di Hagataalunga o God le e noho i godou lodo?
1CO.3.17	Tangada ma ga oho di hale daumaha o God, gei God ga oho a mee, idimaa, di hale o God le e dabuaahia, malaa aanaa go goodou ala go di hale daumaha o God. 
1CO.3.18	Hudee halahalau ina goodou. Maa tangada i goodou bolo ia tangada kabemee i henuailala nei, geia gi hai tangada dadaaulia, gei dono kabemee la ga donu. 
1CO.3.19	Nia mee o henuailala nei ala nia kabemee, le e- balumee hua i mua o God. Di Beebaa Dabu e helekai,
1CO.3.19	“God ga kumi digau kabemee i lodo nadau balu kabemee.”
1CO.3.20	Di Beebaa Dabu labelaa gu helekai,
1CO.3.20	“Dimaadua e iloo ia nia hagamaanadu o digau kabemee, bolo onoo hadinga ai.”
1CO.3.21	Deenei laa, tangada e hagapuu gi nia mee o nia daangada ala e mee di hai ai, idimaa, nia mee huogodoo la nia mee ni goodou: 
1CO.3.22	Paul, Apollos mo Peter, henuailala nei, di mouli mo di made, di madagoaa dolomeenei mo di madagoaa ga dau mai, nia mee huogodoo aanei ni goodou. 
1CO.3.23	Gei goodou nia dama ni Christ, gei Christ ni God.
1CO.4.1	Goodou gi dugua gimaadou be digau hai hegau ni Christ, ala e hai mee gi nia agoago nngala a God. 
1CO.4.2	Deenei di mee humalia e hai gi hai go digau hai hegau: digaula e hai gi manawa dahi ang gi di nadau dagi. 
1CO.4.3	Au e de hei eau maa goodou be go nia daangada ma ga hagi aga au, gei au hogi hagalee hagi aga au. 
1CO.4.4	Dagu maanadu le e madammaa, gei di mee deenei hagalee hagamodongoohia bolo au ogu huaidu ai, go Dimaadua hua dela e hagi aga au. 
1CO.4.5	Malaa, goodou hudee hagi aga ina tangada i mua di madagoaa donu o di hagi aga. Di madagoaa o Tagi ma ga hanimoi, deelaa di madagoaa e huge nia mee huogodoo ala e nngala i lodo di bouli, mo di haga modongoohia aga nia hagamaanadu nngala ala i lodo nia daangada. Deelaa hogi di madagoaa o tangada nei mo tangada nei e kae dono hagaamu mai baahi o God.
1CO.4.6	Ogu duaahina nei, gimaua mo Apollos gu hai hegau i nia mee aanei bolo gi iloo e- goodou tadinga nia helekai aanei: “Daudalia nnaganoho e donu.” Goodou gi hudee hilihili dangada, bolo ga hagahumalia tangada e dahi, ge e hagahuaidu tangada dela i golo. 
1CO.4.7	Ma koai ne hai goe gi aamua i digau ala i golo? Ma hagalee go God dela ne gowadu gi di goe nia mee huogodoo? Goe e mee di hagapuu gi nia mee ala ne gowadu dehuia gi di goe? 
1CO.4.8	Goodou gu hai mee gi godou mee ala nogo hiihai ginai? Goodou gu maluagina? Goodou gu hai nia king, maeaha maa gimaadou digi hai nia king? Au bolo goodou gi hai nia king donu, gi mee labelaa di madau hai nia king dalia goodou! 
1CO.4.9	Au e hagamaanadu bolo God gu dugu mai gi gimaadou digau agoago hagau di lohongo koia mugi lala loo. Gimaadou e hai gadoo be digau gu hagahuaidu bolo gi mmade i mua nia daangada, belee hai di mee haga mmada i mua digau di langi mo henuailala huogodoo. 
1CO.4.10	Nia daangada bolo gimaadou digau gu dadaaulia idimaa, go Christ, gei goodou digau kabemee i baahi o Christ! Gimaadou digau paagege, gei goodou e maaloo, gimaadou nia balu daangada hua, gei goodou digau hagalabagau! 
1CO.4.11	Ga dae mai gi dolomeenei, gei gimaadou e hihiigai gei e hiieinu, e gahu i nia goloo mahaahaa, e dadaaligi, madau gowaa e noho ai. 
1CO.4.12	Gimaadou e ngalua hagamahi gi madau lima ge e duadua. Gimaadou ma ga hagahuaidu, gei gimaadou ne hagahumalia. Gimaadou ma ga dadaaligi go digaula, gei gimaadou e hagakono madau lodo.
1CO.4.13	Gimaadou ma ga hagatee, gei gimaadou e helekai humalia gi digaula. Dangi nei gei gimaadou gu hai gadoo be tagaba geinga dela koia e huaidu i hongo henuailala, mo nia mee huogodoo o nia daangada ala e ginagina ai. 
1CO.4.14	Au e hihi adu nia mee aanei, hagalee bolo e haga langaadia goodou. Au e hiihai hua e aago goodou be agu dama hagaaloho. 
1CO.4.15	Maeaha maa godou gau madamada humalia e madangaholu mana (10,000) i lodo godou mouli ang gi Christ, di godou damana le e dahi hua. Idimaa i lodo godou mouli buni ang gi Jesus Christ, au gu hai di godou damana i dagu dugu adu di Longo Humalia. 
1CO.4.16	Deenei laa, au e dangi adu gi goodou bolo goodou gi kawe i di au.
1CO.4.17	I di hadinga deenei, au e hagau adu Timothy gi godou baahi. Mee go dagu dama hagaaloho, gei e manawa dahi gi Christ. Go mee dela ga haga langahia adu gi goodou ogu hangaahai i di mouli hoou dela i baahi o Jesus Christ, ala e agoago ko au ang gi nia dama a Christ ala i lodo nia nohongo dabu huogodoo. 
1CO.4.18	Hunu gau i godou baahi gu hai digau hagamuamua, gu hagamaanadu bolo au hagalee gila adu. 
1CO.4.19	Gei di maa ga hiihai mai baahi Dimaadua, gei au ga limalima dogu hanadu, gi gidee au donu nia mogobuna ala i baahi digau ala e hagamuamua, gei hagalee go nadau mee hua ala e helekai ai. 
1CO.4.20	Idimaa, Tenua o God la hagalee go nia mee o nnelekai, gei nia mee o nia mogobuna. 
1CO.4.21	Dehee di godou mee dela e hiihai ginai? Au ne belee hanadu gi goodou mo dagu mee daaligi dangada, be i di hagataalunga o di aloho mo di hila gi lala?
1CO.5.1	Di longo e kaikai di lua lodo i baahi digau dogologo, bolo di hai be di manu e hai i godou mehanga, idimaa, taane i godou baahi gu kii i baahi di lodo o dono damana. Tagadilinga huaidu huoloo beelaa, la hagalee hai hogi i baahi digau ala e bouli!
1CO.5.2	Malaa e hai behee, goodou e mee di hagamuamua? Goodou gi lodo huaidu gi di hai deenei! Hudua gi daha taane dela ne hai dana mee beelaa, hudee buni ginai! 
1CO.5.3	Maeaha maa dogu huaidina le e mogowaa loo i goodou, au i godou baahi i di hagataalunga. Au nei bolo le e noho hua au i godou baahi, au gu hagiaga tangada ne hai di huaidu deelaa, i di ingoo tadau Dagi go Jesus Christ. 
1CO.5.4	Godou madagoaa ala ma ga mmuimmui i di gowaa e dahi, gei au e madalia goodou i dogu hagataalunga, mai di mogobuna o tadau Dagi go Jesus Christ dela e madalia gidaadou, 
1CO.5.5	goodou la gi dugua anga tangada beenei gi Satan, gi ohaa ina dono huaidina, gei dono hagataalunga ga dagaloaha i di Laangi o tadau Dagi.
1CO.5.6	E hai gee go di godou hagamuamua. Goodou e iloo telekai boloo: “Nia mee ‘yeast’ dulii loo e mee di hai di haga munga palaawaa gi haga hula.”
1CO.5.7	Dawa gi daha nia ‘yeast’ pobo o nia huaidu gi madammaa goodou, gi hai be di palaawaa mada hoou dela digi hagatanga ina gi nia ‘yeast’ pobo. Au e iloo bolo goodou huogodoo la digi unugia gi nia ‘yeast’ pobo aanei, idimaa, Tagamiami o di Pasoobaa la gu hagatogomaalia. Christ go tadau damaa siibi o di Pasoobaa gu tigidaumaha.
1CO.5.8	Deenei laa, gidaadou ga budu tadau Hagamiami Pasoobaa, hagalee ne hai gi nia palaawaa ne hagatanga gi nia ‘yeast’ pobo, nia ‘yeast’ o di huaidu mo nia hai milimilia, gei ne hai gi nia paalaawaa ala digi unugia gi nia ‘yeast’, nia palaawaa ala e madammaa gei e donu.
1CO.5.9	I lodo dagu lede dela ne hihi adu gi goodou, au ne helekai bolo hudee hai hoo gi digau hai mee huaidu. 
1CO.5.10	Au hagalee helekai i digau henuailala ala e haihai mee huaidu, hagagailaa, digau gaiaa, be digau e daumaha ang gi nia balu god. Maa goodou ga tuu i-daha mo digau aanei, goodou e hai loo gi tuu i-daha mo henuailala. 
1CO.5.11	Malaa, dolomeenei, au e helekai i di hai o tangada dela bolo ia tuaahina ni goodou, gei mee hai di huaidu be di manu, hagagailaa, daumaha ang gi nia balu god, kai tilikai, hiigeina tagao, gaiaa. Goodou gi hudee buni ang gi mee ge hudee miami i baahi o mee. 
1CO.5.12+1CO.5.13	Ma hagalee ogu donu ai e hagi aga digau ala i tua di nohongo dabu, go God hua dela e hagi aga digaula. Malaa goodou hagalee ne belee hagiaga digau o di godou nohongo dabu? Be di hai o di Beebaa Dabu dela e helekai boloo,
1CO.5.12+1CO.5.13	“Goodou gi hudua gi daha tangada huaidu dela i godou mehanga.”
1CO.6.1	Maa tangada bolo ia e halahala ono donu i baahi dono duaahina dama a Christ, e aha dela e hana e dau i di gowaa hai gabunga o digau o di bouli, de ga halahala adu ono donu gi baahi nia dama a God? 
1CO.6.2	Goodou e de iloo bolo nia daangada a God le hagi aga henuailala? Maa goodou ga hagi aga henuailala, malaa goodou hagalee e mee di hagi aga nia mee hagalligi? 
1CO.6.3	Goodou e de iloo bolo gidaadou ga hagi aga digau di langi? Ma e hai beenei, gidaadou e mee hua di hagi aga nia mee o di mouli nei. 
1CO.6.4	Maa nia mee beelaa ga kila aga, goodou e mee di wanga nia gabunga aanei e hagamodu go digau ala nadau hadinga ai i lodo di nohongo dabu? 
1CO.6.5	Haga langaadia dangada! Ma tangada kabemee hua i godou mehanga e mee di hagahumalia di lagamaaloo dela i mehanga nia dama a Christ ai? 
1CO.6.6	Gei dolomeenei, tama a Christ e kae dono duaahina gi di gowaa hai gabunga, e gabunga i baahi digau de hagadonu. 
1CO.6.7	Maa goodou ga halahala godou donu i godou mehanga, e haga modongoohia aga bolo di mee e hala i godou mehanga. Ma hagalee e humalia adu gi goodou, maa goodou ga diiagi hua godou donu, ga haga balumee? Hagalee e humalia adu gi goodou maa tangada ma ga gaiaa goodou? 
1CO.6.8	Gei deeai, goodou e haihai hua nia mee hala i godou mehanga, goodou e gaiaa i godou mehanga, e gaiaa labelaa nia dama a Christ! 
1CO.6.9	Goodou e de iloo bolo digau huaidu le e deemee di hai mee gi Tenua o God? Goodou hudee halahalau ina goodou: digau ala e hai be di manu, be e daumaha ang gi nia balu god, be e manawa hai be di manu, be e hai di huaidu taane gi taane, 
1CO.6.10	be e gaiaa, be e hagagailaa gi nia goloo, be e hiigeina tagao, be e hai kai tilikai, be e lobodi mee, digau huogodoo aanei hagalee loo e hai mee gi Tenua o God. 
1CO.6.11	Hunu gau i goodou nogo hai be digau aanei i mua, gei dolomeenei, gei goodou gu madammaa gi daha mo godou huaidu, gu hagadabu ang gi God, gei gu donu i baahi o God i di ingoo o tadau Dagi go Jesus Christ mo di Hagataalunga o tadau God.
1CO.6.12	Tangada ga helekai, “Gu dumaalia mai gi heia di ingoo hua di mee.” Uaa, malaa nia mee huogodoo la hagalee humalia adu gi di goe. Au e mee di helekai bolo au gu dumaalia ginai gi heia di ingoo hua di mee, gei au hagalee hai dahi mee gi heia au di hege ni oono.
1CO.6.13	Gei tangada e mee di helekai labelaa, “Nia meegai la ang gi tinae, gei tinae la ang gi nia meegai.” E donu, malaa, God ga hagalawa nia mee e lua aanei. Tuaidina hagalee hai hegau gi di hai be di manu, e hai hegau gi Tagi, gei Tagi e madamada humalia i tuaidina. 
1CO.6.14	God ne haga mouli aga Tagi mai i di made, gei go mee ga haga mouli aga gidaadou labelaa gi ono mogobuna.
1CO.6.15	Goodou e iloo bolo godou huaidina la nia baahi ni tuaidina o Christ? Malaa, au e mee di kae di baahi tuaidina o Christ ga hagabuni gi tuaidina o di ahina huihui dono huaidina! Deeai! E deemee loo! 
1CO.6.16	Goodou e de iloo bolo taane ma ga hagabuni dono huaidina gi tuaidina o di ahina huihui dono huaidina, la ga hai tuaidina hua e dahi? Di Beebaa Dabu e helekai madammaa, “Meemaa dogolua gu hai tuaidina hua e dahi.”
1CO.6.17	Gei tangada dela e hagabuni ang gi Tagi, geia gu madalia a mee gu hai di hagataalunga e dahi. 
1CO.6.18	Goodou gi haga mogowaa gi daha mo di hai be di manu. Nia huaidu huogodoo ala e hai go tangada, le e hai hua laa daha mo tuaidina, gei tangada dela e hai di huaidu be di manu, ia e hai hua di huaidu ang gi donoo huaidina. 
1CO.6.19	Goe e de iloo bolo doo huaidina la di hale daumaha ni di Hagataalunga Dabu dela e noho i oo lodo, ne gowadu gi di goe go God? Goodou hagalee ni godou huaidina, goodou ni God.
1CO.6.20	Go mee dela ne hui goodou gi di hui damanaiee. Deenei laa, goodou gi hai hegau gi godou huaidina, e haga madamada ai God.
1CO.7.1	Aanei agu helekai gi godou mee ala gu hihi mai i lodo di godou lede: Ma koia e humalia go taane ma ga hagalee hai dono lodo. 
1CO.7.2	Gei di maa nia hangaahai huaidu ala gu hai dolomeenei, e humalia taane gi heia dono lodo, di ahina gi heia dono lodo labelaa. 
1CO.7.3	Taane gi haga gila ina aga dono duhongo hegau ang gi dono lodo, gei di ahina gi heia labelaa beelaa gi dono lodo. 
1CO.7.4	Di ahina hai lodo hagalee bida dagi dono huaidina, go dono lodo (+ dagi). Dela gadoo taane hai lodo hagalee bida dagi dono huaidina, go dono lodo e dagi. 
1CO.7.5	Taga hai lodo gi hudee dagalili nau huaidina i di hiihai o taga hai lodo, go di maa hua be meemaa gu buni ngaadahi e hagamolooloo, e dalodalo i tama madagoaa, nomuli, gei meemaa gu mee di haga gila aga di hiihai o taga hai lodo, bolo gi dee paagege hua ginaua ga too gi lodo di hagamada o Sedane. 
1CO.7.6	Deenei la hagalee taganoho adu gi goodou, nia helekai hua aago. 
1CO.7.7	Au bolo goodou huogodoo gi hai gadoo be au, gei tumaalia o God dela gu lawa di wanga gi tangada nei mo tangada nei, malaa e hai geegee. Tangada nei mo dono duhongo, tangada nei mo dono duhongo.
1CO.7.8	Ang gi digau ala digi hai nadau lodo mo digau gu mmade nadau lodo, au e helekai boloo: Ma koia e humalia di noho hua be au, dogu lodo ai. 
1CO.7.9	Maa digaula e deemee di dagi nadau hiihai i di hai lodo, digaula gi hai nadau lodo, idimaa, di hai lodo la koia e humalia i di noho, gei e haa manawa huoloo i nia hiihai o di hai be di manu.
1CO.7.10	Ang gi digau ala gu lawa di hai nadau lodo, taganoho i golo, hagalee taganoho ni aagu, gei taganoho mai baahi o Tagi: Di ahina hai lodo gi hudee diagia dono lodo.
1CO.7.11	Maa mee ga hudu gi daha dono lodo, geia e deemee di hai labelaa dono huai lodo, geia e mee hua di lodo labelaa gi dono lodo. Gei taane hai lodo gi hudee diagia dono lodo.
1CO.7.12	Gei ang gi digau ala i golo, deenei dagu haganoho, taganoho ni aagu, deenei hagalee di mee ni Tagi: maa taane dama a Christ gu lodo ang gi di ahina de hagadonu, gei di ahina la gu hagababa ang gi mee bolo ia ga lodo ang gi taane i di waalooloo o dono mouli, gei taane deelaa gi hudee diagia a mee. 
1CO.7.13	Maa di ahina dama a Christ gu lodo ang gi taane de hagadonu, gei taane deelaa la gu hagababa anga bolo ia e lodo ang gi di ahina deelaa i di waalooloo o dono mouli, gei di ahina gi hudee diagia taane deelaa. 
1CO.7.14	Taane dela dono hagadonu ai, la gu dabu i dono hai lodo ang gi di ahina deelaa, gei di ahina dela dono hagadonu ai, la gu dabu labelaa i mee dela gu hai lodo ang gi taane hagadonu. Maa ga hagalee hai beelaa, malaa, nia dama meemaa le e hai be nia dama ni digau nadau hagadonu ai. Gei di maa ga hai beelaa, nia dama meemaa e dabu i baahi o God. 
1CO.7.15	Maa di baahi dela hagalee hagadonu gu hiihai bolo ia ga hudu gi daha di baahi dela e hagadonu, le e mee hua di maewae. Malaa, i lodo di mee dela gu hai beenei, tadau duaahina dama a Christ, taane be di ahina, gu mehede ang gi deia, idimaa, God ne gahi mai gidaadou gi lodo di mouli noho manawa lamalia. 
1CO.7.16	Di ahina dama a Christ, goe e iloo di aha bolo goe hagalee haga mouli doo lodo? Goe go taane dama a Christ, goe e iloo di aha bolo goe hagalee haga mouli doo lodo?
1CO.7.17	Tangada nei mo tangada nei gi mouli hua be tumaalia a God ang gi deia, ge gi mouli hua be dono mouli i dono madagoaa dela ne gahi go God. Deenei di haganoho dela e agoago ko au i lodo nia nohongo dabu huogodoo. 
1CO.7.18	Maa taane gu lawa di sirkumsais i dono madagoaa dela ne gahi go God gi lodo di hagadonu, geia hagalee e daa di hagailongo deelaa gi daha. Gei taane digi sirkumsais i dono madagoaa ne gahi gi lodo di hagadonu, geia gi hudee sirkumsais. 
1CO.7.19	Maa taane gu sirkumsais be digi sirkumsais la dono hadinga ai. Di mee dono hadinga la go di haga gila aga nia haganoho a God. 
1CO.7.20	Tangada nei mo tangada nei gi noho hua beelaa be dono mouli i dono madagoaa ne gahi go God. 
1CO.7.21	Goe nogo hai di hege i doo madagoaa ne gahi mai go God? E humalia, goe hudee manawa gee. Gei goe e mee di hai dau hai belee hai goe gi dagaloaha, e humalia, heia. 
1CO.7.22	Di hege ma ga gahi mai go Tagi, geia gu dagaloaha i baahi o Tagi, dela gadoo tangada dagaloaha ma ga gahi mai go Christ, geia gu hai di hege ni Christ. 
1CO.7.23	God gu lawa i di hui goodou gi di hui aamua, malaa goodou gi hudee hege gi nia daangada. 
1CO.7.24	Ogu duaahina nei, dahi mo dahi gi noho hua beelaa i lodo dono mouli buni ang gi God, gadoo be dono mouli i dono madagoaa ne gahi go God.
1CO.7.25	Deenei di hai o digau digi hai lodo, dagu haganoho mai i baahi o Tagi ai, gei deenei la di hagamaanadu hua ni aagu ang gi di hai deenei, idimaa, au tangada e mee di hagadonu go goodou mai i tumaalia o Tagi. 
1CO.7.26	Deenei dagu hagamaanadu: idimaa di haingadaa o lodo di madagoaa dolomeenei, ma koia e humalia maa goodou ga noho hua beenaa. 
1CO.7.27	Goe doo lodo ahina i golohudee hudua gi daha a mee. Goe digi hai doo lodo, hudee hai doo lodo. 
1CO.7.28	Maa goe ga hai doo lodo, la dono huaidu ai. Maa di ahina digi hai lodo ga hai dono lodo, la dono huaidu ai. Gei digaula ga haingadaa e logo i nia laangi huogodoo, gei au bolo nia hagadilinga haingadaa beenei, la hagalee hai gi tale adu gi goodou.
1CO.7.29	Ogu duaahina nei, deenei dagu mee e hiihai e helekai iei au adu gi goodou: di madagoaa gu bodobodo loo, deenei di mee dela e humalia bolo nia daane ala gu hai nadau lodo, la gi mouli be digau nadau lodo ai. 
1CO.7.30	Digau ala e tangitangi, la gi hai be digau hagalee lodo huaidu. Digau ala e tentene, la gi hai be digau nadau tene ai. Digau ala e hui nadau goloo, la gi hai bolo nadau mee ai. 
1CO.7.31	Digau ala e hai hegau gi nia goloo o henuailala, la hudee hai bolo ne bau hua mo nia maa, idimaa, nia mee o henuailala nei le e limalima dono hagalee. 
1CO.7.32	Au e hiihai bolo goodou gi hudee hagamaanadu ina nia haga daadaamee. Tangada dela dono lodo ai, le e hagabaubau hua dana hai dela e hai nnegau a Tagi, idimaa, mee e hiihai e haga tentene di manawa o Tagi. 
1CO.7.33	Gei tangada dela gu hai dono lodo, le e hagabaubau nia mee o henuailala, be dehee dana hai dela e mee di haga tentene ai dono lodo. 
1CO.7.34	Deenei laa i lodo hua ana hagamaanadu la gu manga lua. Di ahina be go tama ahina madammaa le e hagabaubau hua nia mee o Tagi, idimaa, mee e hiihai huoloo bolo dono huaidina mo dono hagataalunga le e hagadabu ang gi di Tagi. Gei di ahina gu hai dono lodo, le e daadaamee gi nia mee o henuailala, idimaa, mee e hiihai e haga tentene dono lodo.
1CO.7.35	Au e helekai nia mee aanei, idimaa, au e hiihai belee hagamaamaa goodou. Au hagalee bule goodou. Au e hiihai bolo goodou gi heia nia mee ala e humalia mo nia mee ala e donu, gei goodou ga hai hege ang gi Tagi i di manawa madammaa, gei e odi anga. 
1CO.7.36	Maa taane mo di ahina gu hagababa belee haga hai lodo, gei meemaa gu hai bolo ginaua hagalee haga hai lodo, nomuli gei taane deelaa la gu hiihai huoloo bolo ia e lodo gi di ahina deelaa, meemaa belee haga hai lodo, di mee beenei la hagalee hala. 
1CO.7.37	Maa taane ga hagababa ang gi deia i nia mee aanei, geia e dadaahi ono donu, gei e mee hua di hagakono ono lodo bolo ia hagalee lodo ang gi dana hagababa deelaa, geia digi hai dana mee hala. 
1CO.7.38	Deenei laa, taane ma ga hai dono lodo, le e humalia hua, gei taane dela bolo ia hagalee hai dono lodo, la koia e humalia.
1CO.7.39	Di ahina gu hai dono lodo e deemee di hai labelaa dono huai lodo maa dono lodo donu le e mouli huaigolo. Maa dono lodo la gu made, geia gu mee hua di hai dono lodo gi taane dela e hiihai gineia, malaa gi hai di tama ni Christ. 
1CO.7.40	Mee koia ga tentene ma ga hai bolo ia e noho hua beelaa, hagalee hai dono lodo. Deenei di hai o dagu hagamaanadu, gei au e hagadagadagagee bolo ma go di Hagataalunga o God dela ne haga honu au gi nia mee aanei.
1CO.8.1	Deenei la go di hai o nia meegai ala ne tigidaumaha ang gi nia balu god. E donu, bolo gidaadou huogodoo gu maalama ang gi di hai deenei, gei di maalama deenei dela ga hidi ai di hagamuamua i baahi nia daangada, gei go di aloho la hua dela e mee di hagahumalia gidaadou. 
1CO.8.2	Tangada dela bolo ia gu iloo nia mee, ia digi iloo nia mee ala belee hai gi iloo ia. 
1CO.8.3	Gei tangada dela e aloho i God, deelaa tangada a God e iloo ai.
1CO.8.4	Malaa, di gai o nia meegai ala e tigidaumaha ang gi nia balu god, gidaadou gu iloo bolo di balu god la di mee hagalee donu, gei gidaadou gu iloo bolo ma di God hua e-dahi. 
1CO.8.5	Maeaha maa nia god e logo i di langi mo henuailala e haga ingoo bolo nia “god” mono dagi, 
1CO.8.6	gei tadau God la di God hua e-dahi, go Tamana ne hai nia mee huogodoo, gei dela hogi e mouli ginai gidaadou. Gei Tagi hua e dahi, go Jesus Christ. Nia mee huogodoo ne hai mai i mee, gei dela hogi gidaadou e mouli.
1CO.8.7	Nia daangada huogodoo la hagalee e iloo di tonu deenei. Hunu gau gu wouwou nia balu god mai loo i mua, ga dae mai loo gi dangi nei. I di nadau gai nia meegai beenei, digaula e hai nia maa be nia mee hua ni di balu god, gei e hai bolo ginaadou gu milimilia i di gili nia meegai beenei i nadau hagadonu le e paagege. 
1CO.8.8	Gei gidaadou la hagalee bolo e humalia i baahi o God i di gili nia meegai. Gidaadou hagalee huaidu ma ga hagalee gai nia meegai, be gidaadou hagalee humalia ma ga gai nia meegai.
1CO.8.9	Pula i godou hangaahai, hudee haga bagege ina di hagadonu digau ala e paagege nadau hagadonu ga too gi lodo di huaidu. 
1CO.8.10	Maa tangada dela e bagege dono hagadonu i nia mee aanei, ga mmada adu gi goodou ala gu maalama e miamiami i lodo di hale daumaha balu god, malaa, dono gidee di mee deenei, la hagalee ga hai a mee gi hiihai di miami i nia meegai tigidaumaha ang gi nia balu god! 
1CO.8.11	Malaa, di godou duaahina deenei dela e bagege dono hagadonu, dela ne made ginai a Christ, la ga doo gi daha mo goodou, ne hidi mai i godou maalama. 
1CO.8.12	Di hai deenei, goodou gu hai di huaidu ang gi Christ i di godou hai di huaidu ang gi godou duaahina, mo di haga huaidu nia manawa o digau paagege nadau hagadonu. 
1CO.8.13	Maa go agu meegai ga hidi dogu duaahina ga doo gi lodo di huaidu, malaa, au ga hagalee gai nia goneiga labelaa, gi dee doo dogu duaahina gi lodo di huaidu.
1CO.9.1	Au hagalee tangada moholo? Au hagalee tangada agoago hagau? Au digi mmada gi Jesus go tadau Dagi? Gei goodou hagalee go nia hua o agu hegau ang gi Tagi? 
1CO.9.2	Ma e aha maa nia daangada hagalee dugu bolo au tangada agoago hagau, gei goodou e hai au bolo au tangada agoago hagau donu, idimaa, godou mouli buni ang gi Tagi e haga modongoohia aga agu hegau dangada agoago hagau. 
1CO.9.3	Deenei dagu hai e duuli au gi daha, i di madagoaa nia daangada ma ga helekai hai baahi i di au. 
1CO.9.4	Ogu donu ai bolo au e miami ge e inu mai i agu hegau? 
1CO.9.5	Au ogu donu ai e lahi di ahina hai lodo dama a Christ madalia au i dogu hana e hagadele di Longo Humalia, gadoo be di hai o nia daangada agoago hagau ala i golo, mo nia duaahina daane o Tagi, mo Peter? 
1CO.9.6	Be go gimaua mo Barnabas la hua ala belee ngalua gi mau mouli? 
1CO.9.7	Tangada dauwa koai dela ga bida hui hua ono hagahumalia i lodo digau dauwa? Tangada dogi waini koai dela hagalee gai nia hua o dana gowaa dogi waini? Tangada hagaloohi siibi koai dela hagalee e inu nia weuu o ana siibi? 
1CO.9.8	Ma hagalee bolo aanei hua nia ala mee ala belee hai hegau iei au. Gei Nnaganoho le e helekai labelaa i nia maa. 
1CO.9.9	Gidaadou gu dau i lodo Nnaganoho Moses:
1CO.9.9	“Goe hudee noodia di ngudu o di kau dela e dagadagahi ana lii-‘wheat’.”
1CO.9.9	Ma go di kau dela e haamanawa ai a God?
1CO.9.10	Ma hagalee go gidaadou ala ne helekai iei mee? E donu maa ne hihi mai gi gidaadou. Tangada dela e dogi, mo tangada dela e hadi, meemaa gi ngalua i di hagadagadagagee bolo ginaua e hagahumalia ngaadahi mai nia hua o di gowaa. 
1CO.9.11	Gimaua gu lawa di dogi nia lii hagataalunga i godou baahi. Ma gu iehe maa gimaua ga hagi nia hagahumalia mai goodou?
1CO.9.12	Maa goodou ga dumaalia gi digau i golo gi hai hegau gi nadau donu i godou baahi, malaa mau donu la hagalee koia e donu i hongo nia donu o digaula?
1CO.9.12	Gimaadou digi hai hegau gi madau donu. Gimaadou e hagakono i nia haingadaa huogodoo bolo gi dee hagahuaidu hua di Longo Humalia o Jesus Christ. 
1CO.9.13	Goodou gu iloo bolo digau ala e daadaamee i nadau hegau i lodo di Hale Daumaha, digaula e miamiami i di Hale Daumaha, mo digau ala e hai nadau tigidaumaha i hongo di gowaa tigidaumaha, digaula e miami mai i nia mee o tigidaumaha.
1CO.9.14	Dela gadoo di hai dela gu lawa di haganoho go Tagi, bolo digau ala e hula e hagadele di Longo Humalia, digaula e mouli hua mai i nia hegau o di Longo Humalia.
1CO.9.15	Gei au digi hai hegau gi nia donu aanei, gei au digi hihi adu gi goodou bolo gi heia mai ogu donu. Au bolo gi made hua i mua tangada ma ga huli agu helekai donu gi hai nia mee ono hadinga ai. 
1CO.9.16	Au ogu donu ai bolo e hagapuu gi dagu hai agoago i di Longo Humalia, au gu lawa di dugu bolo gi heia tegau deenei. E huaidu mai gi di au, maa au digi agoago ina di Longo Humalia. 
1CO.9.17	Maa au ga hai hua tegau deenei gi dogu hiihai, gei au e kae dogu hui. Tegau deenei la tegau ni God ne dugu mai gi di au bolo au gi haga gila ina aga. 
1CO.9.18	Di hui aha dela e kae ko au? Di maluagina o di agoago di Longo Humalia dono hui ai, hagalee hai ogu donu i agu hegau i di Longo Humalia.
1CO.9.19	Au tangada moholo, hagalee di hege ni tangada. Au gu hai au be di hege ni digau huogodoo, gi aali au di laha mai agu gau dogologo gi Christ. 
1CO.9.20	Au gu hai be tangada o Jew i dogu madagoaa nogo ngalua i baahi digaula, belee laha mai digaula gi di mouli. Maeaha maa au hagalee noho i lala Nnaganoho Moses, gei au gu hai hua au be tangada e noho i lala nnaganoho aanei belee haga mouli ai digau ala e noho i lala nnaganoho. 
1CO.9.21	Dela gadoo digau tuadimee ala hagalee noho i lala nnaganoho, gei au gu hai au be tangada hagalee noho i lala nnaganoho o digau o Jew, bolo gi mee au laha mai digau tuiadimee gi di mouli. Di mee deenei, la hagalee bolo au hagalee haga gila aga nnaganoho a God, gei au e noho i lala nnaganoho a Christ. 
1CO.9.22	I baahi digau ala e paagege nadau hagadonu, gei au gu hai au gi bagege gadoo be digaula, belee laha mai digaula gi di mouli. Deenei laa, nia mee huogodoo gu hai ko au ang gi digau huogodoo, belee haga mouli ai hunu gau i digaula, be di hai dela e mee mai i dogu baahi. 
1CO.9.23	Au e haihai nia mee huogodoo aanei i di gili di Longo Humalia bolo gi hai mee au gi nia hagahumalia o di maa. 
1CO.9.24	Goodou gu iloo bolo digau dogologo le e llele i di hoiaa, malaa tangada hua e-dahi dela e kae dono hui. Goodou llele hagamahi gi kae godou hui. 
1CO.9.25	Digau hai dadaagala huogodoo e haga wouwou i mua di nadau dadaagala gi mee di kae nadau hui. Di hui deenei la di mee hua e odi gi daha, gei gidaadou hagamahi gi heia go di mee dono hagaodi ai. 
1CO.9.26	Deenei di hai e lele huudonu iei au bolo gi tugi di laini, e hai gadoo be tangada hai dongodongo dela hagalee dongodongo balumee. 
1CO.9.27	Au e hagamahi e duuli au gi dee hidi mai ga balumee, ga hudu gi daha, i muli agu agoago ala nogo hai ang gi nia daangada ala i golo.
1CO.10.1	Ogu duaahina nei, au e hiihai bolo goodou gi maanadu ina nia mee ala ne hai ang gi tadau maadua mmaadua ala nogo daudali a Moses. Digaula huogodoo e hula i lala di gololangi dela e duuli digaula. Digaula huogodoo gu loo adu hagahumalia laa lodo Tai Mmee.
1CO.10.2	I lala di gololangi mo i lodo di Tai, digaula gu babdais gu hai digau e daudali a Moses. 
1CO.10.3	Huogodoo nogo miamiami i tagadilinga meegai e dahi mai i di hagataalunga,
1CO.10.4	gei e inu i nia wai o di hagataalunga, idimaa, digaula e inu mai i di hadugalaa o di hagataalunga. Di hadugalaa la go Christ e hana madalia digaula. 
1CO.10.5	Malaa God ne de hiihai gi di baahi dogologo o digau aalaa, deelaa di mee digaula ne mmademmade ai i lodo di anggowaa.
1CO.10.6	Deenei laa, di mee deenei ne hai belee aago gidaadou, bolo gi hudee hiihai gi nia mee huaidu be nia mee digaula nogo hai,
1CO.10.7	be e daumaha ang gi nia balu god, gadoo be hunu gau i digaula. Di Beebaa Dabu e helekai, “Digaula gu hai nadau hagamiami, ga libaliba, ga hai nadau gaalege mo nia huaidu ala i golo.” 
1CO.10.8	Gidaadou gi hudee hai di huaidu o di manawa manu, gadoo be hunu gau i digaula, dela ne hidi mai ai e madalua maa dolu mana(23,000) daangada ne mmade i di laangi e dahi.
1CO.10.9	Gidaadou gi hudee hagamada ina Dimaadua, be hunu gau i digaula, ne hidi mai ai digaula ga daaligi go nia gihaa lodo henua.
1CO.10.10	Gidaadou gi hudee hai tamu, be hunu gau i digaula ala ne hai beenei, ne hidi digaula, ga mmade i taaligi a tangada di langi.
1CO.10.11	Nia mee aanei huogodoo ne hai ang gi tadau maadua mmaadua belee hai ai dahi ala mee ang gi digau ala i golo, gei ne hihi gi lala belee hai ai di mee e haga langahia mai gi gidaadou, idimaa, gidaadou gu noho i nia laangi hoohoo gi di hagaodi. 
1CO.10.12	Maa goodou gu hagamaanadu bolo goodou gu tuu mau, goodou gi pula i goodou gi dee tinga. 
1CO.10.13	Nia hagamada huogodoo ala gu tale adu gi goodou, gei e tale anga labelaa gi digau huogodoo. God le e daahi dana hagababa, mee e hagalee dumaalia adu gi goodou i nia hagamada ala e deemee di haga magedaa go goodou. Di madagoaa di hagamada, gei mee ga gowadu gi goodou di mahi i nia hagamada mo di ala dela e hula goodou gi daha.
1CO.10.14	Ogu ihoo hagaaloho, haga mogowaa ina goodou i di hai daumaha ang gi nia balu god. 
1CO.10.15	Au e helehelekai adu gi goodou gu maalama, hagadina ina be maa di aha dela e helekai iei au. 
1CO.10.16	Di ibu dela e danggee ai ge e- hai hegau ai gidaadou i lodo Tagamiami Dabu, e inu gidaadou ngaadahi i nia dodo o Christ. Di madagoaa ma ga gai di palaawaa ginigini, gidaadou ne miami ngaadahi i tuaidina o Christ.
1CO.10.17	Di palaawaa hua e-dahi deenei, gei gidaadou e dogologo, gidaadou gu hai hua tuaidina e dahi, idimaa, gidaadou ne miami mai i di palaawaa e dahi.
1CO.10.18	Haga maanadu ina digau Israel: hunu gau e miami i nia meegai tigidaumaha, gei digaula e buni ang gi taumaha o di gowaa hai tigidaumaha.
1CO.10.19	Dagu mee dela e helekai iei au, le e hai dono hadinga bolo di hai daumaha ang gi nia balu god mo nia meegai ala e tigidaumaha ang gi nia maa la dono dahidamee i golo? 
1CO.10.20	Deeai! Nia tigidaumaha ala e hai i hongo di gowaa hai tigidaumaha digau o di bouli, la nia mee hua e hai gi nia hagataalunga huaidu, hagalee hai ang gi God. Au hagalee hiihai bolo goodou gi buni ang gi nia hagataalunga huaidu.
1CO.10.21	Goodou e deemee di inu i di ibu a Tagi, mo di inu labelaa i di ibu o nia hagataalunga huaidu. Goodou e deemee di miami i teebele o Tagi, mo di miami labelaa i teebele o nia hagataalunga huaidu. 
1CO.10.22	E hai behee, gidaadou e hiihai e hai tadau Dagi la gi dubua? Gidaadou e hai bolo gidaadou e maaloo i mee?
1CO.10.23	Hunu gau e helekai boloo, “Gu dugu mai gi heia nia mee huogodoo.” E donu, gei nia mee huogodoo la hagalee humalia. “Gu dugu mai gi heia nia mee huogodoo,” gei nia mee huogodoo la ono hagamaamaa humalia ai.
1CO.10.24	Goodou hudee halahala ina nia mee ala e bida hagahumalia goodou, tangada nei mo tangada nei gi halahala ina nia mee ala e mee di hagahumalia digau ala i golo. 
1CO.10.25	Goodou e mee di gai di ingoo hua di mee ala e hui i di gowaa huihui goneiga, hudee heeuheeu e logo, maa deai dono hala adu gi godou lodo ai. 
1CO.10.26	Di Beebaa Dabu e helekai,
1CO.10.26	“Dimaadua e hai mee gi henuailala hagatau mo ono haga honu huogodoo.”
1CO.10.27	Maa tangada dono hagadonu ai, ga gahi goodou e miami, gei goodou hula, geina nia mee a maa ala ga gowadu gi goodou, gei goodou hudee heeu ina nia meegai aalaa, maa deai dono hala adu gi godou lodo ai. 
1CO.10.28	Maa tangada ga helekai adu boloo, “Nia meegai aanei ne tigidaumaha gi nia balu god,” malaa, hudee geina nia meegai aalaa gi dee hagadaamaha nia maanadu o tangada dela ne hagi adu gi goodou. 
1CO.10.29	E hai beenei, ma hagalee go godou lodo, gei go lodo o tangada dela ne hagi adu gi goodou.
1CO.10.29	Tangada ga heeu, “Malaa e hai behee di noho di aumaalia o dogu manawa dela tai go nia maanadu tuai dangada? 
1CO.10.30	Maa au ga danggee ang gi God i agu meegai, malaa tangada le e aha dela e leelee hagahuaidu i agu meegai ala gu hai ai dagu danggee?” 
1CO.10.31	Malaa, di mee dela ga gai, be e inu, be nia mee huogodoo ala ma ga hai go goodou, heia huogodoo e haga madamada ai a God. 
1CO.10.32	I lodo godou mouli, hudee hai dahi mee dela ga hidi ai di huaidu i baahi digau o Jew, be i baahi digau tuadimee, be i baahi digau o di nohongo dabu a God. 
1CO.10.33	Kawe i di au. Au e hagamahi e haga manawa lamalia nia daangada huogodoo i nia mee huogodoo ala e hai ko au, hagalee hagamaanadu agu mee ala beleehagahumalia au, gei nia mee ala e hagahumalia nia daangada huogodoo, bolo gi mouli ai digaula.
1CO.11.1	Goodou gi kawe i di au, gadoo be au dela e kawe i Christ.
1CO.11.2	Au e hagaamu goodou i di langahia au i nia madagoaa huogodoo, mo di daudali agu agoago adu gi goodou. 
1CO.11.3	Au bolo goodou gi iloo: Christ laa i hongo nia daangada, taane hai lodo laa i mugi nua dono lodo, gei God laa i hongo o Christ. 
1CO.11.4	Taane dela ma ga dalodalo be e- agoago i nnelekai a God i taumaha, ge e gahu i di goobai, ne haga balumee hua a Christ. 
1CO.11.5	Di ahina dela ma ga dalodalo be e- agoago nnelekai a God i lodo digau dogologo, ge digi gahu dono libogo, geia ne hagabalumee dono lodo. Mee ne hai be di ahina dela ne dahi dono libogo gi di ngaadihole. 
1CO.11.6	Maa di ahina ga hagalee gahu dono libogo, mee e humalia gi dahia dono libogo. Di ahina dela ma ga dahi dono libogo, be gi podo ono ngaahulu la di mee haga langaadia, deelaa laa e humalia gi gahu ina dono libogo. 
1CO.11.7	Hagalee e humalia bolo taane e gahu dono libogo, idimaa, go mee dela e dina be di ada mo di madamada o God, gei di ahina le e dina di madamada o taane.
1CO.11.8	Taane la hagalee ne hidi mai i di ahina, di ahina ne hidi mai i taane.
1CO.11.9	Gei taane la hagalee ne hai ang gi di ahina, go di ahina dela ne hai ang gi taane. 
1CO.11.10	Mai digau di langi, di ahina e hai loo gi gahu dono libogo gi modongoohia bolo ia i lala nia mogobuna o dono lodo. 
1CO.11.11	I lodo tadau mouli buni ang gi Tagi, di ahina la hagalee duu i daha mo taane, gei taane hagalee duu labelaa i daha mo di ahina. 
1CO.11.12	Idimaa, di ahina ne hai mai i taane, dela gadoo taane le e haanau mai go di ahina, gei nia mee huogodoo le e hai mai i baahi o God.
1CO.11.13	Mmada adu gi goodou be di maa e humalia, go di ahina ma ga hai ana dalodalo i lodo nia daangada dogologo gei dono gahu libogo ai. 
1CO.11.14	I lodo godou maanadu le e aago adu gi goodou bolo ma di mee haga langaadia daane ma ga lloo nadau libogo. 
1CO.11.15	Gei nia ngaahulu i hongo di libogo di ahina la di hagamadamada, ne haga lloo belee gahu dono libogo. 
1CO.11.16	Maa tangada ga hai baahi ang gi di mee gu haga noho, geia gi iloo bolo deenei di mee dela gu haga noho, e hai hegau ai gimaadou mo nia nohongo dabu a God e daudali i di madagoaa hai daumaha.
1CO.11.17	I lodo hua nia mee ala ga haga noho, au hagalee hagaamu goodou, idimaa, godou dagabuli hai daumaha la dono hadinga ai, gei ne hagahuaidu hua goodou. 
1CO.11.18	Kaedahi, au gu longono bolo goodou e dugudugu gee goodou, i di godou dagabuli nohongo dabu, malaa gei au e hagadonu di mee deenei. 
1CO.11.19	Gei e donu, tee buni e hai gi i golo i godou mehanga bolo gi haga modongoohia ai be go ai i goodou ala e donu. 
1CO.11.20	Di godou dagabuli mai, goodou hagalee miami Tagamiami o Tagi. 
1CO.11.21	Di godou miami, tangada nei mo tangada nei gi geina -hua go ana mee ala ne gaamai, gei hunu gau e noho hiigai, hunu gau gu libaliba. 
1CO.11.22	Goodou e deemee di miami be e inu i godou hale? Be goodou e hiihai e hagahuaidu di nohongo dabu a God, be e haga langaadia digau ala deai nadau mee ai? Dehee dagu mee dela belee helekai adu gi goodou? Au gi hagaamuina goodou i nia hai aanei? Deeai! 
1CO.11.23	Agu agoago adu gi goodou ne gaamai i baahi o Tagi boloo: Tagi go Jesus, i di boo ne hagi anga a mee, ne dahi aga dana palaawaa, 
1CO.11.24	ga danggee ang gi God, ga ginigini haga lligi di palaawaa, ga helekai, “Deenei la go dogu huaidina, dela e gowadu gi goodou. Heia di mee deenei, e haga langalangahia au.” 
1CO.11.25	Muli hua di nadau miami, mee ga dahi aga dana ibu waini hogi, ga helekai, “Di ibu deenei la di hagababa hoou a God dela maaga gi ogu dodo. Goodou ga inu di maa, heia di mee e haga langahia au.”
1CO.11.26	Nia madagoaa huogodoo goodou ma ga gai di palaawaa deenei, gei e inu di ibu deenei, goodou ga hagadela di made o Tagi, ga dae loo gi dono hanimoi. 
1CO.11.27	Maa tangada ga gai di palaawaa, mo di inu i di ibu o Tagi tee hagalaamua a mee, geia gu ihala i di huaidu hai baahi gi tuaidina o Tagi mo ono dodo. 
1CO.11.28	Malaa, goodou tei gi bida hagadina ina goodou i mua, ga gai laa di palaawaa mo di inu i di ibu. 
1CO.11.29	Maa tangada ga hagalee modongoohia ia tadinga o tuaidina o Tagi, geia ga gai di palaawaa mo di inu i di ibu, gei ia e bida hagahuaidu ia i dono gai mo di inu. 
1CO.11.30	Deelaa ne hidi mai ai goodou dogologo e magi mo e paagege, gei hunu gau gu mmade. 
1CO.11.31	Maa gidaadou ga haga dina gidaadou i mua, gidaadou ga hagalee hagi aga go God. 
1CO.11.32	Tadau hagi aga mai baahi o Dimaadua le e aago mai gidaadou, gi dee kili gidaadou gi daha madalia digau henuailala.
1CO.11.33	Ogu duaahina nei, di madagoaa goodou ma ga dagabuli mai belee miami Tagamiami o Tagi, hagadau taalia godou ihoo. 
1CO.11.34	Maa tangada gu hiigai, geia gi miami i dono hale, gi dee dau hua goodou gi di hagi aga a God i di godou dagabuli gi di gowaa e dahi.
1CO.11.34	Gei nia mee ala i golo ga haga donu laa ko au i dogu madagoaa ma ga dau i godou baahi.
1CO.12.1	Di hagamaanadu i golo i godou mee ne hihi i di hai o nia wanga dehuia o di Hagataalunga Dabu.
1CO.12.1	Ogu duaahina nei, au e hiihai bolo goodou gi iloo di tonu o nia maa. 
1CO.12.2	Goodou e iloo di godou madagoaa nogo noho i lodo di bouli, nogo dagi gee go nnagadilinga ala daumaha ang gi nia ada- god ono mouli ai. 
1CO.12.3	Au e hiihai bolo goodou gi iloo bolo deai tangada e dagi go di Hagataalunga Dabu e mee di helekai bolo di hagahuaidu i Jesus. Gei deai tangada e helekai bolo Jesus go Tagi, maa di Hagataalunga Dabu la hagalee dagi ia. 
1CO.12.4	Nia hagadilinga wanga dehuia i golo, go di Hagataalunga hua e dahi e wanga nia maa.
1CO.12.5	Nia hagadilinga hai hegau i golo, gei di Tagi hua e-dahi. 
1CO.12.6	Nia hagadilinga iloo gi hai hegau i golo, gei di God hua e-dahi dela e wanga di iloo gi nia daangada huogodoo gi mee di hai nadau hegau. 
1CO.12.7	Tangada nei mo tangada nei e kae dono duhongo mai di Hagataalunga Dabu, belee hagahumalia nia daangada huogodoo. 
1CO.12.8	Di Hagataalunga e wanga gi tangada e dahi nia helekai kabemee, gei di hoo tangada nia helekai o di iloo nia mee. 
1CO.12.9	Di Hagataalunga la hua e wanga gi tangada e dahi di hagadonu, gei ang gi tuai dangada di mogobuna e hagahili magi. 
1CO.12.10	Di Hagataalunga la hua dela e wanga gi tangada di mogobuna e hai nia mee hagagoboina, ang gi tangada i golo di agoago nia helekai a God, ang gi tangada i golo di modongoohia nnegau mai i di Hagataalunga Dabu mo nnegau ala hagalee mai i di Hagataalunga Dabu. Anga labelaa gi tangada i golo di iloo di helekai nia helekai henua geegee, gei anga labelaa gi tangada i golo di iloo di haga modongoohia nia mee ne helekai ai. 
1CO.12.11	Malaa, di Hagataalunga hua e dahi e hai nia mee huogodoo aanei, e wanga gi tangada nei mo tangada nei duhongo hegau kisakis, gi hai be dono hiihai.
1CO.12.12	Christ le e hai be tuaidina e dahidela e logo ono dudaginga. Tuaidina hua e-dahi, ne hai gi nia dudaginga e logo.
1CO.12.13	Gidaadou huogodoo gu babdais mai i di hagataalunga gi lodo tuaidina e dahi. Gidaadou digau o Jew be digau tuadimee, hege be dagaloaha, gei gidaadou huogodoo gu inu i di hagataalunga e dahi. 
1CO.12.14	Tuaidina la hagalee tudaginga hua e-dahi, nia dudaginga e logo. 
1CO.12.15	Maa di babaawae ga helekai boloo, “Au hagalee di lima, au hagalee di mee ni tuaidina,” nnelekai aanei hagalee hai bolo ia hagalee di mee ni tuaidina. 
1CO.12.16	Maa talinga ga helekai boloo, “Au hagalee di golomada, au hagalee di mee ni tuaidina,” nnelekai aanei hagalee hai bolo ia hagalee di mee ni tuaidina. 
1CO.12.17	Maa tuaidina hagatau la go di golomada, malaa gei mee e hagalongo behee? Gei tuaidina hagatau la ga hai go talinga, gei mee e hagadungu ana mee gi di aha? 
1CO.12.18	Gei God ne haga nohonoho nia dudaginga huogodoo i lodo tuaidina tangada, gi hai be dana hiihai. 
1CO.12.19	Ma e deemee di hai tuaidina, maa huogodoo ga hai dudaginga hua e dahi! 
1CO.12.20	Gei dolomeenei nia dudaginga la gu logo, gei tuaidina hua e dahi.
1CO.12.21	Di golomada ga deemee di hai ang gi di babaalima, “Au hagalee e angaanga gi doo hagamaamaa.” E hai labelaa be di libogo ang gi nia babaawae, “Au hagalee e angaanga adu gi goolua.” 
1CO.12.22	Gei hunu dudaginga e paagege, gei nia maa e hagalabagau huoloo di hai hegau. 
1CO.12.23	Gei nia dudaginga ala e dugugo gidaadou bolo hagalee dahidamee, aalaa tadau mee koia e benebene. Gei nia dudaginga ala e huaidu dono mmada ginai, le e benebene hagalabagau, 
1CO.12.24	ala hagalee hai mee ginai nia dudaginga madamada. Gei God gu haga noho tadau huaidina, gu wanga dono aamua damana gi nia dudaginga ala nadau madamada ai, 
1CO.12.25	bolo tee buni gi hudee heia gi i golo i lodo tadau huaidina, gei nia dudaginga huogodoo gi hagadaubuni ang gi di hagadau maamaa. 
1CO.12.26	Maa tudaginga e dahi ma ga mmae, nia dudaginga huogodoo gu mmae dalia di maa. Maa tudaginga e dahi ga kae dono hagahumalia, nia dudaginga huogodoo e tentene labelaa. 
1CO.12.27	Goodou huogodoo la tuaidina ni Christ, tangada nei mo tangada nei nia dudaginga ni tuaidina deenei. 
1CO.12.28	God ne haga noho nia lohongo huogodoo o lodo di nohongo dabu: di tahi go nia daangada agoago hagau, di lua go nia soukohp, di tolu go nia daangada agoago, nomuli go digau ala e hai di mogobuna e hai nia mee haga goboina, nomuli go digau ala gu wanga di mogobuna hagahili magi, be e hagamaamaa digau ala i golo, be e dagi digaula, be go digau ala e mee di helekai i nia helekai henua gee gee.
1CO.12.29	Digaula huogodoo hagalee digau agoago hagau, be nia soukohp, be digau agoago. Huogodoo e deemee di hai nnagadilinga mogobuna haga goboina, 
1CO.12.30	be e hagahili nia magi o digau magi, be e helekai i nia helekai henua gee, be e haga modongoohia nia helekai aanei. 
1CO.12.31	Gi- manawa i nia kisakis hagalabagau.
1CO.12.31	Kaedahi go di ala deenei.
1CO.13.1	Maa au ga iloo eau nnelekai o nia daangada, mo nnelekai o digau di langi, gei di aloho la hagalee i di au, malaa, agu helekai le e hai gadoo be di lee baalanga balumee, be di lee o di beele dela e tangitangi balumee. 
1CO.13.2	Maa au ga kae di wanga dehuia o nnelekai kokohp a God, gei au gu iloo nia mee de iloo huogodoo mo nia mee ala e nngala, gei au gu honu i di hagadonu maaloo dela e mee di haga menegenege nia gonduu, gei di aloho la hagalee i di au, malaa, au la hagalee di mee loo.
1CO.13.3	Maa au ga wanga agu mee huogodoo gi daha, ga dudu dogu huaidina gi wele, gei di aloho la hagalee i dogu baahi, malaa, nia mee aanei ono hadinga humalia mai gi di au ai.
1CO.13.4	Di aloho le e manawa hila gi lala, humalia, hagalee dubua, be hagamuamua, be hagapuu. 
1CO.13.5	Di aloho la hagalee hagagouwa, ge hagalee manawa hagagailaa, be limalima dono hagawelewele, be maanadu nia mee huaidu. 
1CO.13.6	Di aloho la hagalee tene gi nia mee huaidu, gei e tene hua gi nia mee ala e donu. 
1CO.13.7	Di aloho le e deemee di bagege, dono hagadonu, hagadagadagagee mo hila gi lala e deemee di hagalee. 
1CO.13.8	Di aloho le e hana hua beelaa, dono hagaodi ai. Nia helekai kokohp i golo ala ono hagalawa i golo. Nia helekai henua gee gee i golo ala e mee di hagalee. Di kabemee i golo dela dono hagaodi i golo. 
1CO.13.9	Idimaa tadau kabemee wanga dehuia mo nnelekai kokohp le e dee dohu. 
1CO.13.10	Di madagoaa humalia ga dau mai, gei nia mee ala dee dohu la ga hagalee. 
1CO.13.11	Dogu madagoaa nogo di tama, agu helekai, hagamaanadu mo agu hagabaubau la nia mee huogodoo dama. Gei dogu madagoaa ne madua, gei au gu dugu gi daha nia hegau o di tama dulii. 
1CO.13.12	Dolomeenei gei gidaadou e mmada gi di ada nehu i lodo di kalaadi, ga nomuli ga mmada haga madammaa. Dolomeenei gei au gu iloo dulii, gei nomuli ga iloo hagatau, gadoo be God dela e iloo ia au.
1CO.13.13	Nia hagadilinga mee e dolu aanei e noho hua beelaa: di hagadonu, di hagadagadagagee, mo di aloho, gei di mee dela koia e aamua i nia maa, la go di aloho.
1CO.14.1	Ma go di aloho belee hagamahi ginai goodou. Gi haamanawa i nia wanga dehuia o di Hagataalunga, kaedahi la go di hagadele nnelekai kokohp a God. 
1CO.14.2	Digau ala e helekai i nia helekai henua gee, la hagalee helekai gi nia daangada, anga hua gi God, idimaa, ma deai tangada e iloo ia nia helekai aalaa ai. Go di Hagataalunga dela ne haga helekai a mee gi nia mee ala e de iloo nia daangada. 
1CO.14.3	Gei digau ala e hagadele nnelekai kokohp a God, le e hagi ang gi nia daangada, belee hagahumalia ge e haga manawa maaloo ge e haga tentene digaula. 
1CO.14.4	Ginaadou ala e leelee i nia helekai henua gee, le e hagamaamaa hua ginaadou. Gei ginaadou ala e hagadele nnelekai a God, le hagamaamaa di nohongo dabu hagatau. 
1CO.14.5	Au bolo goodou huogodoo gi mee di helehelekai i nia helekai henua gee, gei di mee dela koia e humalia la go goodou gi hagadele ina nia helekai kokohp a God. Idimaa, tangada dela e hagadele nnelekai a God, la koia e aamua i tangada dela e leelee i nia hagadilinga helekai henua gee, go di maa hua be tangada i golo e mee di hagadonudonu nia helekai tangada deelaa, gi iloo ang gi di nohongo dabu hagatau. 
1CO.14.6	Ogu duaahina nei, dogu hanadu gi godou baahi la dono hadinga aha maa au ga helehelekai henua gee? Hagalee, goau hua ne gowadu gi goodou nia hagamodongoohia mai baahi o God, be nia iloo nia mee, be nia helekai, be nia agoago.
1CO.14.7	E hai gadoo be nia mee hai daahili nadau mouli ai, be di mee ngiingii mo di ‘harp’. Maa nia lee o nia maa la ga hagalee tongaadahi, dehee laa di hai o tangada ga iloo ia be di maa di lee daahili behee dela e hai go nia mee aanei? 
1CO.14.8	Di labaa dauwa ma ga ili de modongoohia dono lee, malaa koai dela e mee di hagatogomaalia ia gi tauwa? 
1CO.14.9	E hai gadoo be goodou ma ga leelee i nia helekai henua gee, gei hagalee haga donu gi donu humalia, malaa koai dela ga iloo ia? Malaa godou helekai ala e hai, le e leelee hua balumee. 
1CO.14.10	Nia hagadilinga helekai e logowaahee i henuailala, gei nia helekai huogodoo la ono hadinga i golo. 
1CO.14.11	Maa au ga de iloo telekai tenua dela ne helekai ai, au e ala be tangada hua henua gee ni mee, gei mee tangada henua gee labelaa ni aagu. 
1CO.14.12	Idimaa goodou e hagamahi e hai mee gi nia wanga dehuia mai di Hagataalunga, goodou hagamahi gi hai mee gi nia wanga dehuia e hagatomo aga ai di o dabu.
1CO.14.13	Maa tangada e helekai i nia helekai henua gee, geia gi dalodalo i di hagamaamaa bolo gi mee hagadonudonu ana helekai. 
1CO.14.14	Maa au ga dalodalo i nia helekai henua gee, go dogu hagataalunga la hua ne dalodalo, gei au digi donu ginai. 
1CO.14.15	Dehee laa dagu mee ga hai? Au ga dalodalo gi dogu hagataalunga, gei au ga dalodalo labelaa gi agu maanadu. Au ga daahili gi dogu hagataalunga, gei au ga daahili labelaa gi agu maanadu. 
1CO.14.16	Ma go doo hagataalunga la hua dela e danggee ang gi God, gei digau ala i golo le e hai bolo “Amen”
1CO.14.17	Maeaha maa dau dalodalo hagaamu a God le e humalia, gei hagalee hagamaamaa digau ala i golo. 
1CO.14.18	Au e danggee ang gi God i dogu iloo eau di leelee i nia helekai henua gee i goodou huogodoo. 
1CO.14.19	I lodo taumaha gei au gu hiihai huoloo bolo au e helekai hua i nia bida helekai e lima, ala koia e donu ginai nia daangada i lodo agu agoago, laa hongo nia bida helekai mana(1,000) e logo, i nia helekai henua gee.
1CO.14.20	Ogu duaahina nei, godou hagamaanadu gi hudee heia be nia maanadu dama. Goodou gi heia hua goodou be nia dama lligi i nia mee huaidu. Gei godou hagamaanadu gi heia be nia hagamaanadu daangada gu mmaadua. 
1CO.14.21	I lodo di Beebaa Dabu la gu hihi boloo:
1CO.14.21	“Dimaadua ga helekai bolo au ga helekai gi agu daangada aanei i nia helekai henua gee. Gei au ga helekai gi digaula mai i lodo nia malau ngudu o digau nnenua mai i daha, gei agu daangada ga hagalee hagalongo mai gi di au.”
1CO.14.22	Di wanga dehuia o di helehelekai henua gee, la di haga modongoohia digau de hagadonu, hagalee digau hagadonu. Gei di hagadele nnelekai kokohp a God, la di haga modongoohia digau hagadonu, hagalee digau de hagadonu. 
1CO.14.23	Maa di nohongo dabu ga dagabuli gi di gowaa e dahi, ga daamada ga helehelekai i nia helekai henua gee, gei nia daangada digi iloo ginaadou nia agoago be e de hagadonu ga ulu mai, digaula hagalee ga helekai bolo goodou huogodoo e boiboi? 
1CO.14.24	Gei di maa huogodoo ga helekai i nia helekai kokohp a God, gei tangada dela dono hagadonu ai, be tangada dela digi longono ia di agoago, ma ga ulu mai ga hagalongono ia i deia i ono huaidu, mai i ana mee huogodoo ala ne longono ia. Geia ga bida hagi aga hua ia gi ana mee huogodoo ala ne longono ia, 
1CO.14.25	gei ana hagamaanadu nngala ala i ono lodo, la ga modongoohia aga, geia ga dogoduli gi lala, ga bala gi God, ga helekai boloo, “Di God le e donu.”
1CO.14.26	Ogu duaahina nei, deenei di mee e helekai iei au, goodou ma ga dagabuli mai belee hai daumaha, tangada e daahili, tangada e agoago, tangada e hagadele nnelekai kokohp mai baahi o God, gei tangada e helekai i nnelekai henua gee, gei tangada e haga donu donu nia helekai ne helekai ai. Malaa, nia mee huogodoo aanei e hai belee hagamaamaa di nohongo dabu. 
1CO.14.27	Tangada ma ga helekai i nia helekai henua gee, dogolua be dogodolu e hagadau dagidahi e helekai, gei tangada i golo labelaa hagamodongoohia nia helekai ne helekai ai. 
1CO.14.28	Maa tangada i golo ai e mee di haga donusonu ana helekai, malaa tangada dela e helehelekai nia helekai henua gee, la gi noho dee muu, gi bida helekai hua ang gi deia mo ang gi God. 
1CO.14.29	Nia daangada dogolua be dogodolu i digau ala ne kae nadau helekai kokohp mai baahi o God, la gi hai nadau agoago, gei digau ala i golo la gi hagadina ina be digaula ne helekai bolo aha. 
1CO.14.30	Gei di maa tangada e noho i lodo di hale daumaha, gu kae nia helekai mai baahi o God, gei tangada dela e agoago la gi lawa, gi noho dee muu. 
1CO.14.31	Goodou huogodoo e mee di hagadele nia helekai a God, hagadau dagidahi, bolo huogodoo gi donu ginai gi kae nadau hagamaamaa. 
1CO.14.32	Di wanga dehuia o di hagadele nia helekai a God le e- huahua ai tangada dela e hagadele agoago nia maa. 
1CO.14.33	Idimaa, God la hagalee hiihai gidaadou gi noho i lodo di hinihini, gei gi noho hagadau buni mo i di aumaalia.
1CO.14.33	I lodo nia nohongo dabu huogodoo o nia dama a God, 
1CO.14.34	nia ahina gi noho deemuu i lodo di haga dagabuli o nia nohongo dabu. Digaula hagalee dumaalia ginai gi helekai, gi hai be nnaganoho o digau o Jew bolo digaula hagalee dagi. 
1CO.14.35	Maa digaula e hiihai gi iloo, gi heeu ina gi nadau lodo i di hale, idimaa, e haga langaadia go di ahina ma ga helekai i lodo tagabuli di nohongo dabu.
1CO.14.36	Nia helekai a God la ne daamada mai i godou baahi, be ne gowadu hua gi goodou? 
1CO.14.37	Maa iai tangada gu hagamaanadu bolo ia tangada kae hegau ni God, be tangada gu kae di wanga dehuia di Hagataalunga Dabu, mee gi donu ginai bolo nia mee ala gu lawa i dagu hihi adu gi goodou, la nia haganoho Tagi. 
1CO.14.38	Gei mee ma ga haga de iloo ia nia helekai aanei, goodou haga de iloo ina a mee.
1CO.14.39	Ogu duaahina nei, goodou gi haga dahidamee ina, hagadele ina nia helekai kokohp a God, gei goodou hudee bule ina nia helehelekai henua gee. 
1CO.14.40	Nia mee huogodoo e hai gi lawa i lodo di ala e tau anga, gei e haga noho gi humalia.
1CO.15.1	Ogu duaahina nei, au e haga langahia adu di Longo Humalia dela ne agoago ko au gi goodou, dela gu kae go goodou, gu hagamaaloo godou hagadonu. 
1CO.15.2	Di Longo Humalia le e haga dagaloaha ai goodou maa goodou ga daudali hua agu mee ala gu agoago adu gi goodou. Maa goodou ga hagalee daudali, gei godou hagadonu le e balumee. 
1CO.15.3	Au ne hagadae adu gi goodou di mee hagalabagau dela gu lawa i dagu kae, bolo Christ ne made i tadau huaidu gi hai be nnelekai di Beebaa Dabu.
1CO.15.4	Mee ne danu, ga hagamouli aga i nia laangi e dolu nomuli gi hai be nnelekai di Beebaa Dabu.
1CO.15.5	Gei mee ne haga gida gi Peter, nomuli gi ana dama agoago dilongoholu maa lua,
1CO.15.6	nomuli, gei mee ga haga gida gi nia dama a Christ lima lau duumaa i tolongo hua e-dahi, baahi dogologo e mouli huaigolo, gei hunu gau gu mmade. 
1CO.15.7	Nomuli ga haga gida gi James, nomuli, gi digau agoago hagau huogodoo. 
1CO.15.8	Haga odi gi muli, gei mee la ne haga gida mai gi di au, gei au gu hai gadoo be di tama ne haanau i dono madagoaa hai gee.
1CO.15.9	Idimaa, au di hagaodi gi muli o nia daangada agoago hagau huogodoo. Au e dee tau bolo au e haga ingoo bolo tangada agoago hagau, idimaa, au nogo hagahuaidu di nohongo dabu a God.
1CO.15.10	Go tumaalia o God dela ne hai au gi hai tangada agoago hagau, gei dono dumaalia deenei la hagalee balumee mai gi di au, idimaa, au gu ngalua damanaiee laa hongo digaula huogodoo, gei hagalee bolo ko au, go tumaalia o God dela i dogu baahi. 
1CO.15.11	Deelaa laa, ma ko au be go digaula, gei aanei madau agoago adu gi goodou ala gu lawa di godou hagadonu.
1CO.15.12	Di hai o Christ, dela ne haga mouli aga mai i di made, deenei di haga honu o madau agoago, maeaha hunu goodou e helekai bolo digau mmade la hagalee mouli aga? 
1CO.15.13	Ma ga deai di mouli aga mai i di made ai, malaa Christ la digi mouli aga labelaa! 
1CO.15.14	Maa nei bolo Christ la digi mouli aga, gei madau agoago le e balumee hua, gei godou hagadonu la nia hagadonu balumee hua. 
1CO.15.15	Gei gimaadou ga gidee bolo gimaadou digau agoago tilikai i baahi o God, idimaa, gimaadou la gu hagadele bolo God gu haga mouli aga a Christ. Gei di maa e donu bolo digau mmade la e deemee di mouli aga, malaa, mee la digi haga mouli aga a Christ labelaa. 
1CO.15.16	Maa digau mmade le e deemee di mouli aga, malaa Christ la digi mouli aga labelaa. 
1CO.15.17	Maa Christ la digi mouli aga, malaa godou hagadonu le e balumee hua, gei goodou e noho hua i lodo godou huaidu. 
1CO.15.18	Digau hagadonu hogi ala ne mmade i lodo nadau hagadonu, la gu balumee hua. 
1CO.15.19	Maa ne bolo tadau hagadagadagagee gi Christ la anga hua gi di mouli henuailala, malaa, gidaadou ga mmada hagaaloho ginai di ingoo hua tangada i henuailala
1CO.15.20	Gei di tonu, Christ la gu- haga- mouli aga i di made, gi haga modongoohia bolo nia daangada nogo kii i lodo nadau gowaa gau mmade la ga mouli aga labelaa. 
1CO.15.21	Di made ne hidi mai tangada e dahi. Di mouli aga mai i di made ne hidi mai i baahi tangada e dahi. 
1CO.15.22	Nia daangada huogodoo e mmade i di hai a Adam, go di ala la hua nia daangada huogodoo e hai gi mouli i di hai a Christ. 
1CO.15.23	Gei nia daangada ga haga mouli aga be di hagatau dela gu lawa di haganoho: Christ matagidagi; nomuli go nia dama a maa i dono madagoaa dela ga hanimoi labelaa. 
1CO.15.24	Nomuli go di hagaodi, gei Christ aali i nia dagi hagataalunga huogodoo, nia dagi, mo nia mogobuna, ga wanga Tenua king gi God Tamana. 
1CO.15.25	Gei Christ ga dagi ga dae loo gi God ga dugu ono hagadaumee huogodoo gi lala ono babaawae.
1CO.15.26	Di hagadaumee dela e hagahuaidu muliagina loo, la go di made. 
1CO.15.27	Di Beebaa Dabu e helekai, “God ga dugu nia mee huogodoo gi lala nia babaawae o maa”. Ma e modongoohia bolo “nia mee huogodoo,” dono hadinga bolo God la hagalee dau i nia mee huogodoo aalaa, idimaa, ma go God, dela ne dugu nia maa huogodoo gi lala nia babaawae o Christ.
1CO.15.28	Deenei di madagoaa nia mee huogodoo ne dugu gi lala di huahua a Christ, Tama madua a God, Christ ga dugu eia gi lala o God, dela go Tagi, go mee go Tagi o nia mee huogodoo.
1CO.15.29	Dehee di hai o digau ala e babdais e pono digau ala gu mmade? Maa e donu digau mmade la hagalee mouli aga, digau babdais babdais digau mmade eiaha? 
1CO.15.30	Malaa e aha gimaadou e hagalliga i madau mouli i nia madagoaa huogodoo? 
1CO.15.31	Ogu duaahina nei, au e noho i lodo di hagalliga o di made i nia laangi huogodoo. Au e helekai beenei i dogu hagalaamua goodou i tadau mouli hagadaubuni ang gi Jesus Christ, tadau Dagi. 
1CO.15.32	Malaa, dehee dono hadinga maa au ne heebagi digau ala e hai gadoo be nia manu lodo geinga o Ephesus? Maa nei boloo digau mmade le hagalee mouli aga, malaa gidaadou ga hai hua go telekai boloo: “Gidaadou gi miamiami mo di inuinu. Idimaa, daiaa, gei gidaadou ga mmade.”
1CO.15.33	Gi pula i goodou i digau ala i golo! Idimaa, di hai hoo ang gi digau huaidu, le e hagahuaidu nia hangaahai humalia. 
1CO.15.34	Goodou gi heia nia mee ala e donu, gei gi haga lawa ina godou haihai hala, idimaa, hunu goodou digi iloo a God. Au e hagi adu gi goodou nia mee aanei bolo gi langaadia ai goodou.
1CO.15.35	Tangada ga heeu: Digau ala gu mmade le e- hagamouli aga behee? Nia huaidina behee ala ga mouli aga ai digaula? 
1CO.15.36	Goe e de iloo bolo dau lii dela ga dogi gi lodo di gelegele, la hagalee tomo aga maa di lii la digi made? 
1CO.15.37	Di mee dela ne dogi kooe gi lodo nia gelegele, la hagalee go tuaidina o di laagau deelaa, holongo ga hai di lii e hua nia laagau-‘wheat’, be tuai laagau. 
1CO.15.38	Go God hua dela e dugu anga nia laagau gi tomo be dono hiihai. Gei e dugu ang gi di lii nei mo di lii nei gi hai be dono huaidina donu. 
1CO.15.39	Nia goneiga o nia huaidina huogodoo la hagalee hai be di mee e dahi: nia daangada, nia manu, nia manu mamaangi, mo nia iga e hai geegee nadau goneiga. 
1CO.15.40	Nia hagadilinga huaidina labelaa i golo: nia mee o di langi mo nia mee henuailala. Di madamada o nia mee o di langi la tuai hagadilinga, gei di madamada o nia mee henuailala la tuai hagadilinga. 
1CO.15.41	Di laa, di malama, mo nia heduu e hai geegee nadau madamada. Gei mehanga nia heduu nadau madamada e hai geegee. 
1CO.15.42	Deenei di hai digau mmade ma ga haga mouli aga. Tuaidina tangada ma ga danu, gu mooho gi daha. Mee ga hagamouli aga, gu hagalee mooho. 
1CO.15.43	Dono danu, geia gu huaidu, gei gu bagege. Dono mouli aga, geia gu madamada huoloo, gu maaloo dangihi. 
1CO.15.44	Dono danu, geia tuaidina dangada. Dono mouli aga, geia gu hai tuaidina hagataalunga. Maa tuaidina henuailala i golo, malaa, tuaidina mai i di hagataalunga i golo. 
1CO.15.45	Di Beebaa Dabu gu lawa ai dihihi boloo:
1CO.15.45	“Taane matagidagi la go Adam ga hai tangada mouli.”
1CO.15.45	Gei Adam muliagi la di Hagataalunga haga mouli. 
1CO.15.46	Hagalee go tuaidina mai i di hagataalunga ne hai i mua, go tuaidina mai i nia gelegele, ga nomuli la go tuaidina mai i di hagataalunga. 
1CO.15.47	Di tahi Adam ne hai gi nia gelegele mai henuailala, gei togolua Adam la mai i di langi. 
1CO.15.48	Digau o henuailala e hai be tangada ne hai gi nia gelegele. Digau di langi e hai be mee dela ne haneia i di langi. 
1CO.15.49	Maa gidaadou ga dina gi tangada dela ne hai gi nia gelegele, gei gidaadou hogi e dina labelaa gi mee mai i di langi. 
1CO.15.50	Ogu duaahina nei, dagu mee dela e helekai iei au, bolo tuaidina goneiga monododo, le e deemee di hai mee gi Tenua o God. Nia mee hogi ala e mmade, le e deemee di hai mee gi di mouli dee odi. 
1CO.15.51+1CO.15.52	Au e hagi adu di mee dela e donu, e de iloo nia daangada: Gidaadou huogodoo hagalee mmade, gidaadou huogodoo le e huli tadau huaidina hagalimalima gadoo be di gemu o di golomada, i di madagoaa di buu haga muliagina ma ga iliili. Di madagoaa o di buu ma ga ili, gei digau ala gu mmade ga mouli aga ga deemee di mmade labelaa, gei gidaadou huogodoo ga huli.
1CO.15.53	Idimaa, nia mee ala e mee di mmade, le e hai gi huli, ga hai nia mee ala e deemee di mmade, gei nia mee ala ga mmade, le e hai gi huli, ga hai nia mee ala e mouli hua beelaa. 
1CO.15.54	Di madagoaa o di hai deenei la ga gila aga, gei nia mee ala e mee di mmade la gu huli gu deemee di mmade, malaa, nnelekai di Beebaa Dabu ga donu:
1CO.15.54	“Di made le e- daaligi gi daha, e haga magedaa go di aali!
1CO.15.55	Di made, dehee doo aali?
1CO.15.55	Di made, dehee doo mogobuna haga mmae dangada?”
1CO.15.56	Di mogobuna o di made e hidi mai i di huaidu, gei di mogobuna o di huaidu e hidi mai i nnaganoho. 
1CO.15.57	Di mee hua bolo God i dana hai gidaadou gi aali mai i tadau Dagi go Jesus Christ. 
1CO.15.58	Deenei laa, ogu duaahina hagaaloho nei, tuu maaloo, hudee maliuliu. Hagadaadaamee ina ina goodou i nia madagoaa huogodoo ang gi nnegau a Tagi, i goodou e iloo godou hegau ala e hai ang gi Tagi, hagalee balumee.
1CO.16.1	Gei di hai o tigidaumaha dela belee hai, di mee e hagamaamaa ai nia dama a God ala i Judea: Goodou e hai gi hai dagu mee dela gu lawa di haganoho ang gi nia nohongo dabu ala i Galatia gi heia.
1CO.16.2	Nia laangi tabu huogodoo, tangada nei mo tangada nei i goodou gi dugua dana bahihadu, be e hia mai i lodo ana mee ne ngalua ginai, benabena ina, gi dee hai labelaa di haga budu bahihadu i dogu madagoaa ma ga dau adu gi godou baahi. 
1CO.16.3	I muli hua dogu dau adu, gei au ga wanga agu lede haga modongoohia gi godou gau ala ne hilihili belee kae di godou wanga dehuia gi digau o Jerusalem, ga hagau digaula gi Jerusalem. 
1CO.16.4	Gei di maa e humalia dogu hana, gei digaula ga hula madalia au.
1CO.16.5	Au ga gila adu gi goodou i muli dogu hana laa lodo Macedonia, idimaa, au e hai gi hana laa lodo Macedonia.
1CO.16.6	Holongo au ga noho i godou baahi le e mada duai, holongo di madagoaa magalillili. Gei goodou ga mee di hagamaamaa mai au, gi mee dagu hana gi nia gowaa ala belee hana ginai au. 
1CO.16.7	Au hagalee hiihai bolo au gi noho hua i godou baahi i tama madagoaa haga bodobodo. Au e hagadagadagagee bolo au e mada duai i godou baahi, be di maa e dumaalia mai baahi o Tagi. 
1CO.16.8	Gei au ga noho hua i Ephesus ga dae loo gi di laangi Pentekos.
1CO.16.9	Au gu gida dagu madagoaa humalia e hai agu hegau i ginei, gei e humalia huoloo, maeaha maa digau hagadaumee le e dogologo.
1CO.16.10	Maa Timothy ga dau adu gi godou baahi, gei goodou gi hagahiange a mee, gi noho a mee manawa lamalia i godou baahi, idimaa, mee tangada e hai nia hegau a Tagi, gadoo be au.
1CO.16.11	Goodou gi hudee haga balumee ina a mee, goodou hagamaamaa ina a mee, gi hanimoi labelaa a mee i lodo di aumaalia, gi dau i dogu baahi, idimaa, au e noho ge e talitali a mee mo nia duaahina hagadonu labelaa ala i golo.
1CO.16.12	Gei tadau duaahina go Apollos: Au gu helehelekai hagamahi gi mee gi hanadu madalia tadau duaahina hagadonu dama a Christ ala i golo. Mee digi baba dolomeenei. Hila hua mee gu dogomaalia, gei mee ga hanadu.
1CO.16.13	Goodou gi noho kanakana, tuu maaloo i lodo godou hagadonu. Gi haga mataane gi maaloo. 
1CO.16.14	Godou hegau huogodoo gi heia i di aloho. 
1CO.16.15	Goodou gu iloo humalia a Stephanas mo dono beeneinei. Digaula go taamada di huli o nia dama a Christ i Achaia ga hagadabu ginai nnegau o nia daangada a God. Au e dangi adu gi goodou, ogu ihoo hagaaloho,
1CO.16.16	bolo goodou gi dugua anga goodou gi nia daangada beenei, mo digau huogodoo ala gu madalia digau aanei ala e hai nadau hegau ang gi God. 
1CO.16.17	Au e tene gi Stephanas, Fortunatus mo Achaicus ala ne lloomoi. Digaula e pono goodou ala hagalee i ginei. 
1CO.16.18	Digaula gu haga manawa lamalia au, e hai gadoo be di nadau haga manawa lamalia goodou. Hagalaamua ina nia daane ala e hai beenei. 
1CO.16.19	Nia nohongo dabu ala i Asia e hai di nadau hagaaloho adu gi goodou. Aquila, Priscilla mo digau ala e dagadagabuli ge e dadaumaha i di hale meemaa, e hai di nadau hagaaloho gi goodou i di ingoo o Tagi.
1CO.16.20	Tadau duaahina huogodoo ala e noho i ginei, e hai di nadau hagaaloho adu gi goodou.
1CO.16.20	Goodou gi hagadau hagaaloho i godou mehanga gi di hagaaloho o nia dama a Christ. 
1CO.16.21	Au e hihi di mee deenei gi dogu lima donu: 
1CO.16.22	Tangada dela ma ga hagalee e aloho i Tagi, le e halauwa.
1CO.16.23	Tumaalia o tadau Dagi go Jesus gi madalia goodou. 
1CO.16.24	Dogu aloho gi madalia goodou huogodoo, i di ingoo o Jesus Christ.
2CO.1.1	Mai baahi o Paul, tangada agoago hagau a Jesus Christ mai i di hiihai o God, mo mai tadau duaahina go Timothy, ang gi di nohongo dabu a God i Corinth, mo ang gi nia dama a God huogodoo ala i Achaia.
2CO.1.2	God tadau Damana mo tadau Dagi go Jesus Christ gi gowadu gi goodou tagaloaha mo di noho i di aumaalia.
2CO.1.3	Hagaamuina a God go Tamana o tadau Dagi go Jesus Christ, go Tamana dela e honu i tumaalia, go di God e loomoi ai nia hagamaamaa huogodoo. 
2CO.1.4	Go mee e hagamaamaa gidaadou i tadau haingadaa huogodoo, bolo gidaadou gi mee di hagamaamaa labelaa ginaadou ala gu noho i lodo nia haingadaa huogodoo, gi hai hegau gi nia hagamaamaa huogodoo ala ne kae go gidaadou mai baahi o God. 
2CO.1.5	Gadoo be tadau dau ang gi nia hagaduadua o Christ, gei gidaadou e dau labelaa gi di hagamaamaa a God mai i Christ. 
2CO.1.6	Maa gimaua e hagaduadua, e hai belee hagamaamaa goodou mo di haga mouli. Gei maa di hagamaamaa humalia gu gaamai gi gimaua, gei goodou e manawa lamalia labelaa gi di hagamaamaa deenei, ge e hai goodou gi lodo maaloo gi mee di godou hagakono i nia haingadaa beenei ala nogo hagakono go gimaua. 
2CO.1.7	Gei di mau hagadagadagagee adu gi goodou la koia e maaloo dangihi, idimaa, gimaua e iloo bolo ma goodou e hai mee dalia gimaua gi nia hagaduadua aalaa, gei goodou e hai mee dalia gimaua labelaa gi di hagamaamaa dela e kae go gimaua. 
2CO.1.8	Au e haga langahia adu gi goodou, ogu duaahina nei, i nia haingadaa ala ne tale mai gi gimaua i Asia. Nnagadilinga haingadaa kono gu hagahuaidu huoloo gimaua, gu deai di mau hagadagadagagee bolo gimaua ga mouli.
2CO.1.9	Gimaua gu hai hua bolo gimaua ga mmade, gei nia mee aanei ne hai mai gi gimaua bolo gimaua gi hudee hagadagadagagee hua mai gi gimaua, go God hua dela e mee di haga mouli aga digau gu mmade. 
2CO.1.10	Go mee dela ne haga dagaloaha gimaua mai i nia hagalliga o di made beenei, gei mee ga haga dagaloaha gimaua, gei gimaua e hagadagadagagee bolo mee ga haga dagaloaha labelaa gimaua, 
2CO.1.11	i di godou hagamaamaa gimaua i godou hai dalodalo. Nia dalodalo o digau dogologo le e kila humalia, gei God ga hila mai gi gimaua, gei digau dogologo ga haga hagaamu a God i dana hai dela ne haga dagaloaha gimaua.
2CO.1.12	Gimaua e tentene, idimaa, mau hagamaanadu gu haga modongoohia aga bolo gimaua e heehee hua i mua nia hadumada o God i henuailala nei, gei e donu mau hegau adu gi goodou, hagalee mai i nia kabemee o henuailala, gei mai i tumaalia o God. 
2CO.1.13	Gimaua e hihi hua adu gi goodou nia mee ala e mee di godou dau gei e donu ginai, gei au e hagadagadagagee bolo goodou ga donu humalia ginai. 
2CO.1.14	Maeaha maa goodou digi modongoohia humalia gimaua dolomeenei, au e hagadagadagagee bolo maalia gei goodou ga modongoohia humalia gimaua, bolo goodou ga mee di godou tentene i gimaua, gadoo be di mau tene adu gi goodou i di laangi o tadau Dagi go Jesus. 
2CO.1.15	Di hagadagadagagee deenei, gei au gu hagababa bolo au e hanadu gi godou baahi, bolo goodou gi kae di godou haga maluagina haga lua. 
2CO.1.16	Au gu hagababa bolo au e hanadu gi godou baahi i mua dogu hana gi Macedonia, mo dogu hanimoi labelaa i Macedonia, e kae dogu hagamaamaa mai i godou baahi i dogu ala dela belee hana gi Judea.
2CO.1.17	Dagu hagatau deenei, gei au gu hai be tangada e logo manawa? E hai behee? Goodou e maanadu bolo dagu hai agu maanadu aanei, au ne hai hua bolo gi haingoohia mai gi di au i dagu hai bolo “Uaa” mo “Deeai” i di madagoaa hua e dahi? Deeai! 
2CO.1.18	Gadoo be God dela e helekai donu, dagu hagababa adu gi goodou la hagalee go di “Uaa” mo di “Deeai”. 
2CO.1.19	Idimaa, Jesus Christ go Tama daane a God dela gu agoago ai a Timothy, Silas mo au, adu gi goodou, la hagalee go di “Uaa” mo di “Deeai,” gei go mee dela go di “Uaa” donu a God.
2CO.1.20	Idimaa, go mee dela go di “Uaa” i nia hagababa huogodoo a God. Deenei laa tadinga o tadau helekai i di ingoo o tadau Dagi go Jesus Christ, e hai bolo “Amen”, e hai ai di haga madamada o God.
2CO.1.21	Ma go God donu hua dela ne hai gidaadou ngaadahi gi modongoohia di mouli buni ang gi Christ. Gei go God donu hua dela ne dugu gidaadou dagidahi, 
2CO.1.22	gei gu bigi gidaadou gi di hagailongo dela e hai gidaadou gi hai nia dama ni aana, ge gu haga ulu di Hagataalunga Dabu gi tadau lodo, e hai ai di hagadootonu nia mee huogodoo ala gu hagatogomaalia mai gi gidaadou. 
2CO.1.23	Au gu gahigahi a God e hai dogu hagadootonu, idimaa, go mee dela e iloo ia i dagu hai dela gu hagamaanadu bolo au gi hudee hanadu gi godou baahi i Corinth bolo gi dee haga lodo huaidu hua goodou. 
2CO.1.24	Gimaua hagalee hiihai e hai di mau haganoho adu gi goodou i di hai o di godou hagadonu, idimaa, godou hagadonu la koia e maaloo. Gei gimaua e ngalua labelaa madalia goodou adu hua gi di godou tene.
2CO.2.1	Au gu hagamaanadu bolo au hagalee gila adu gi godou baahi, gi dee manawa gee goodou. 
2CO.2.2	Maa au ga haga lodo huaidu goodou, malaa, koai dela ga mee dana haga tentene au? Go goodou hua ala ne hagahuaidu ko au! 
2CO.2.3	Deenei laa dagu mee ne hihi adu gi goodou dagu lede deelaa. Au nogo hagalee hiihai e hanadu gi goodou, bolo au ga lodo huaidu gi di mee i godou baahi, idimaa go goodou ala go agu gau e maanadu bolo e haga tentene au. Au e iloo bolo au ma ga manawa lamalia, gei goodou hogi e manawa lamalia. 
2CO.2.4	Deenei laa, au gu hihi adu gi goodou dagu lede i lodo dogu manawa gee, gei e dangi ogu lodo, hagalee bolo au e hagahuaidu goodou, gei bolo goodou gi longono ai godou lodo i dogu aloho i goodou.
2CO.2.5	Malaa, maa iai tangada gu haga manawa gee dana dangada i goodou, hagalee ne hai di maa mai gi di au, geia ne bida hagahuaidu hua goodou huogodoo, be hunu goodou. (Au e helekai beenei, idimaa au e de hiihai di helekai daamaha i mee.) 
2CO.2.6	Gei dono hagaduadua dela ne kae mai godou baahi dogologo, la gu dohu hua gi mee. 
2CO.2.7	Deenei laa, goodou gi dumaalia gi hagamaamaa ina a mee, gi dee damanaiee hua ono lodo huaidu, ga hagahuaidu dono mouli. 
2CO.2.8	Au e dangidangi hagamahi adu gi goodou bolo goodou gi heia a mee gi iloo bolo goodou e aloho i deia. 
2CO.2.9	Idimaa, deenei tadinga dela ne hihi ai dagu lede, ga hagau adu gi goodou, bolo gi iloo eau be goodou gu tuu maaloo ge gu daudali agu agoago i nia madagoaa huogodoo. 
2CO.2.10	Maa goodou ga dumaalia gi tangada i dana mee dela ne hai, gei au e dumaalia labelaa gi mee. Maa au ga dumaalia, be di maa di mee i golo belee dumaalia iei au, gei au e hai di maa i mua nia golomada o Christ i goodou, 
2CO.2.11	bolo gi dee maaloo hua Satan i gidaadou, idimaa, gidaadou e iloo hua ana hagamaanadu huaidu.
2CO.2.12	I dogu dau adu gi Troas belee hana e agoago di Longo Humalia o Christ, gei au ga gidee bolo Dimaadua gu huge mai di bontai humalia belee hai agu hegau i golo.
2CO.2.13	Gei au e de nnoomaalia ogu lodo, i di au e de gidee au tadau duaahina go Titus i di gowaa deelaa, gei au ga hagaaloho gi digaula ga hana gi Macedonia.
2CO.2.14	Gidaadou ga danggee ang gi God, go mee dela e dagidagi gidaadou i tadau aali i baahi o Christ, ga hai gidaadou gi iloo dono maalama, gi hagadele ina ang gi nia daangada huogodoo, gi hai gadoo be di kala o di lolo kala, dela ma ga modoho dono kala gi daha ang gi nia gowaa huogodoo. 
2CO.2.15	Idimaa, gidaadou gu kala ang gi God i di kala o Christ. Di kala deenei ga modoho ang gi digau ala ga dagaloaha, mo ang gi digau ala ga kili gi daha. 
2CO.2.16	Gidaadou e hai gadoo be di bilau o tangada made ang gi digau ala ga kili gi daha, gei gidaadou e hai gadoo be di lolo kala o di mouli ang gi digau ala ga dagaloaha. Malaa, koai dela e mee di hai tegau deenei? 
2CO.2.17	Gimaua hagalee hai be digau dogologo ala e haihai nadau mee dilikai gi nnelekai a God, e halahala ai nadau hagahumalia. Gei gimaua e agoago gi donu i mua nia golomada o God dela ne hagau mai gimaua, gadoo be nia hege ni Christ.
2CO.3.1	Malaa e hai behee, gimaua gu hai be digau e bida hagaamu gimaua? Be gimaua gu hai be digau ala i golo ala e hiihai gi di lede haga modongoohia adu gi goodou, be di lede mai godou baahi? 
2CO.3.2	Ma go goodou ala go mau lede haga modongoohia, ala gu hihi gi lodo mau manawa, gu iloo ge gu mee di dau go nia daangada huogodoo. 
2CO.3.3	Ma gu modongoohia hua bolo ma go Christ dela ne hihi di lede deenei, ga gowadu go gimaua. Di lede deenei hagalee ne hihi gi nia inki, gei ne hihi gi di Hagataalunga o di God Mouli. Hagalee ne hihi gi hongo nia baahi hadu, gei ne hihi gi lodo nia hadu manawa o nia daangada.
2CO.3.4	Gimaua e helehelekai beenei, i mau hagadagadagagee huoloo gi God mai i Christ. 
2CO.3.5	Gimaua hagalee ne wouwou ga mee ai di hagamaanadu di mee mai i gimaua. Gei di mau kabemee dela ga mee di hai mau mee, la ne daamada mai baahi o God. 
2CO.3.6	Ma go mee dela ne hai gimaua gi hai digau e mee di hagadele di hagababa hoou, hagalee go di hagababa dela ne hihi gi nnaganoho gei di hagababa o di Hagataalunga Dabu, idimaa, nnaganoho ala ne hihi, le e hidi mai di made, gei di hagababa hoou o di Hagataalunga Dabu, le e hidi mai di mouli.
2CO.3.7	Nnaganoho ala ne hihi gi di gili nia hadu le e madamada huoloo i di madagoaa nia maa ne gaamai gi nia dama o Israel, gei digaula gu deemee di mmada adu gi nia golomada o Moses, idimaa di madamada dela gu i-di gili ono golomada, gei di madamada deenei, le e odi gi daha, ga hagalee. Maa nnegau o nnaganoho ala e hidi mai di made, le e madamada huoloo beelaa,
2CO.3.8	malaa e hai behee? Nnegau o di Hagataalunga Dabu hagalee koia e madamada gi nonua? 
2CO.3.9	Maa nnegau o di hagi aga le e madamada, di madamada o nnegau ala e gaamai di mouli, la koia e madamada huoloo gi nonua. 
2CO.3.10	Idimaa, di madamada o lodo di madagoaa i mua, la hagalee tau ang gi di madamada o di madagoaa dolomeenei. 
2CO.3.11	Nia mee ala ne odi gi daha le e madamada, malaa di madamada o nia mee ala hagalee e odi gi daha, la koia e madamada huoloo gi nonua! 
2CO.3.12	Deenei laa, gimaua e agoago adu gi goodou i di mau manawa maaloo, idimaa, gimaua iei di mau hagadagadagagee i golo i nia mee aanei. 
2CO.3.13	Gimaua hagalee hai be Moses dela ne gahu dono libogo gi di gahu libogo, bolo gi dee mmada nia dama o Israel gi di madamada deelaa, dela ma ga odi gi daha, ga hagalee.
2CO.3.14	Nadau lodo gu haga hamaaloo dangihi, ga dae mai loo gi dangi nei. Di gahu libogo deelaa, le e duuli huaigolo nadau maanadu i di madagoaa ma ga dau di hagababa namua. Go Christ hua dela e mee di daa gi daha di gahu libogo deelaa. 
2CO.3.15	Dangi nei, gei di gahu libogo la i-golo hua, dela e duuli nadau maanadu i di nadau madagoaa ma ga dau Nnaganoho Moses. 
2CO.3.16	Gei di gahu e mee di daa gi daha, be di hai o di beebaa dela e helekai i Moses, “Dono gahu hii libogo e daa gi daha di madagoaa mee ga huli ang gi Dimaadua.”
2CO.3.17	Dimaadua deenei la go di Hagataalunga Dabu. Di gowaa dela iai di Hagataalunga o Dimaadua, deelaa di gowaa iai di aumaalia. 
2CO.3.18	Malaa, gidaadou huogodoo gu maahina i di madamada o Dimaadua i di hagalee gahu tadau hadumada, gei di madamada deelaa dela e hanimoi i baahi o Dimaadua, deelaa go di Hagataalunga dela e huli gidaadou gi hai be Dimaadua i di madamada dela e damana gi nonua.
2CO.4.1	I lodo tumaalia o God, mee gu dugu mai di moomee deenei gi gimaua e hai, malaa, gimaua hagalee paagege. 
2CO.4.2	Gimaua gu kili gi daha mau mee hagammuni mono mee haga langaadia huogodoo. Gimaua hagalee hai hegau hogi gi di hai kai tilikai, ge hagalee huli gee nnelekai a God. Gei gimaua e noho i lodo di maalama o di tonu i mua nia hadumada o God, e hagamahi e hai gimaua gi humalia gi nia maanadu o nia daangada huogodoo. 
2CO.4.3	Maa e donu bolo di Longo Humalia dela e agoago go gimaua le e hagammuni, malaa, e hagammuni hua gi digau ala gu nngala. 
2CO.4.4	Digaula hagalee hagadonu, idimaa, nadau hagabaubau la gu dugu i lodo di bouli go di god huaidu o henuailala. Mee e hai digaula gi deemee di mmada gi di maalama dela e inaina ginaadou, go di maalama o di Longo Humalia o di madamada o Christ dela e hai gadoo be God. 
2CO.4.5	Gimaua hagalee bida haga modongoohia aga gimaua, gei e haga modongoohia hua Jesus Christ, dela go Tagi, gei gimaua la nia hege ni goodou mai di ingoo o Jesus. 
2CO.4.6	God ne helekai, “Mai i lodo di bouli, di maalama gi maahina.” Ma go di God deenei la hua dela ne haga mamaalama tadau lodo, bolo gi iloo gidaadou di madamada o God dela e maahina i di gili nia hadumada o Christ.
2CO.4.7	Gimaua ala e dadaahi di maluagina deenei i lodo di loaabi hadu dee mau, belee haga modongoohia ai bolo di mogobuna aamua la di mee hua ni God, hagalee ni gimaua. 
2CO.4.8	Nnagadilinga haingadaa e logowaahee e dau i gimaua, gei deai dono lauwa i gimaua ai. Gimaua gu manawa logo i hunu madagoaa, gei gimaua iei di mau hagadagadagagee i golo. 
2CO.4.9	Mau hagadaumee e logowaahee i golo, gei gimaua hagalee bolo gu mada gimaua hua. Hunu madagoaa gei gimaua e lauwa, gei digi lauwa llauehe. 
2CO.4.10	Nia madagoaa huogodoo gei gimaua e dagidagi di hagaduadua o Christ mo dono made i mau huaidina, bolo dono mouli hogi gi gila aga i mau huaidina. 
2CO.4.11	I lodo mau mouli, gei gimaua e noho i lodo di haga lliga o di made i nia madagoaa huogodoo i nnegau a Jesus, bolo dono mouli gi gila aga i mau huaidina. 
2CO.4.12	Malaa, deenei le e hai bolo di made la dela e ngalua i mau baahi, ge di mouli la dela e ngalua i godou baahi. 
2CO.4.13	Di Beebaa Dabu e helekai boloo, “Au gu hagadonu, dela dagu mee e helekai iei au.” Go di hagadonu deelaa, dela e helehelekai iei gimaua, idimaa, mau hagadonu i golo.
2CO.4.14	Gimaua e iloo bolo God dela ne haga mouli aga tadau Dagi go Jesus, mee ga haga mouli aga labelaa gimaua madalia Jesus, ga hai gidaadou gi tuu i ono mua. 
2CO.4.15	Nia mee huogodoo ala ne hai i mau baahi la ne hai i goodou, bolo tumaalia o God la gi damanaiee gi dae ang gi digau dogologo, e haga gila ai di hagaamu tumaalia e hai ai di danggee gi God.
2CO.4.16	Deenei di mau mee digi madugia ai. Mau huaidina la ga paagege, gei mau hagataalunga le e haga hoou i nia laangi huogodoo. 
2CO.4.17	Tama haingadaa dulii loo dela e hagaduadua ai gimaua i nia laangi aanei, ga hidi mai ai di madamada dee odi, koia e humalia huoloo i nia haingadaa o henuailala. 
2CO.4.18	Gimaua hagalee daumada nia mee ala e kila mai, gei gimaua e daumada nia mee ala hagalee kila mai. Idimaa, nia mee ala e kila mai, e noho hua i di madagoaa bodobodo, gei nia mee ala hagalee kila mai, e noho hua belaa, hagalee e odi.
2CO.5.1	Gidaadou gu iloo bolo di hale go tadau huaidina dela e noho ai gidaadou nolodo, la di mee ni henuailala, gei dono madagoaa ma ga mooho, God ga dugu mai gi gidaadou di hale i di langi belee noho ai gidaadou. Di hale deenei e deai dono hagaodi ai. 
2CO.5.2	I hongo henuailala nei gidaadou e hiihai huoloo bolo gidaadou e ulu gi di hale dela mai i di langi. 
2CO.5.3	Maa gidaadou ga ulu gi tadau hale mai i di langi, gei gidaadou ga iloo bolo gidaadou tadau huaidina i golo. 
2CO.5.4	Tadau madagoaa ala e noho i lodo di hale henuailala nei, gei gidaadou e hidi gaagaa, gei e manawa gee huoloo, gei hagalee bolo gidaadou e hiihai e kili gi daha tadau huaidina henuailala nei, gei go tadau hiihai huoloo bolo gidaadou e ulu gi tuaidina mai i di langi, e huli ai tuaidina made ang gi tuaidina mouli. 
2CO.5.5	Ma go God dela ne hagatogomaalia gidaadou gi di huli deenei, gei deenei go mee dela ne gaamai gi gidaadou dono Hagataalunga belee hai ai di mee e haga modongoohia ana mee huogodoo ala ga gaamai gi gidaadou. 
2CO.5.6	Deenei di mee e maaloo i tadau lodo i nia madagoaa huogodoo. Gidaadou gu donu bolo gidaadou ma ga noho hua i lodo tuaidina o henuailala, gidaadou digi noho i baahi o Tagi i dono lohongo i di langi. 
2CO.5.7	Idimaa, gidaadou le e mouli mai i di hagadonu, gei hagalee mai i nia mee ala e gidee gidaadou. 
2CO.5.8	Tadau lodo e maaloo hua, gei gu hiihai bolo gidaadou e ulu gi daha mo tuaidina nei, gi hula gidaadou gi noho i tadau hale dela i baahi o Tagi. 
2CO.5.9	Tadau mee e hiihai gi hai i mua, la belee haga tentene di manawa o Tagi, maeaha maa gidaadou e noho i lodo tadau hale i henuailala nei, be e noho i tei gowaa. 
2CO.5.10	Idimaa, gidaadou huogodoo e hai gi hula gi di hagi aga i mua o Christ, tangada nei mo tangada nei e kae dono duhongo gi tau gi ana hangaahai humalia be huaidu ala nogo hai i dono madagoaa nogo i henuailala.
2CO.5.11	Gimaua e iloo tadinga o di mmaadagu i Dimaadua, gei gimaua e hagamahi e hai gi nia daangada gi hiihai gi di hai deenei. God e iloo ia hua gimaua, gei au e hagadagadagagee bolo goodou hogi e iloo hua au i lodo godou manawa. 
2CO.5.12	Gimaua hagalee hai bolo goodou gi hagaamuina gimaua. Gimaua e hagamada e hai adu gi goodou di mee dela ga hagapuu ai goodou mai gi gimaua bolo gi mee ai goodou di helekai gi digau ala e bida hagapuu gi nadau mee ala e gidee, gei hagalee go nia mee donu mai i lodo nadau manawa. 
2CO.5.13	Maa nei bolo gimaua gu hai nia daangada dadaaulia, go God dela ne dadaaulia ginai gimaua. Maa gimaua gu kabemee, go goodou ala ne kabemee ginai gimaua. 
2CO.5.14	Ma go di aloho o Christ dela e hagangalungalua gimaua, i di mau modongoohia di agoago deenei: Tangada e dahi ne made ang gi digau huogodoo, deenei dono hadinga bolo nia daangada huogodoo le e hai mee gi dono made. 
2CO.5.15	Mee ne made gi nia daangada huogodoo, bolo nia daangada huogodoo ala e mouli gi hudee bida mouli hua ang gi ginaadou, gei gi mouli ang gi tangada dela ne made ga mouli bolo gi mee ginaadou di mouli. 
2CO.5.16	Geinga dolomeenei ga hana, gei gidaadou ga hagalee hagi aga tangada be go nia hagamaanadu o tangada. Maeaha maa gidaadou gu hagi aga a Christ i mua be di hagamaanadu o tangada, dolomeenei gei gidaadou gu hagalee hai beelaa. 
2CO.5.17	Tangada dela gu hai di tama ni Christ, geia gu hai tangada hoou. Nia mee namua gu hagalee i dono baahi, gei nia mee hoou gu kila aga. 
2CO.5.18	God ne hai nia mee aanei huogodoo, ne huli gidaadou ala nogo hai nia hagadaumee, gi hai ono ehoo hagaaloho mai i Christ, gei gu dugu mai labelaa tadau duhongo hegau e hai nia daangada ala i golo gi hai labelaa nia hoo hagaaloho ni oono. 
2CO.5.19	Deenei laa, di haga honu o mau agoago bolo God ne hai nia daangada huogodoo belee hai ono ehoo hagaaloho mai i Christ. Gei mee hagalee dau anga nadau huaidu gi ginaadou, ge ne dugu mai gi gimaua nnelekai ala e haga modongoohia di hai ne hai digaula gi hai ono ehoo hagaaloho. 
2CO.5.20	Deenei laa, aanei gimaua e agoago mai i Christ, e hai be di mee bolo God e hagi adu dono hiihai gi goodou mai mau agoago. Gimaua e tangi hagamahi i di ingoo o Christ adu gi goodou bolo goodou gi huli gi hai nia hoo hagaaloho ni God. 
2CO.5.21	Christ la ono huaidu ai, gei God gu hai a mee gi hai mee gi tadau huaidu, bolo gi mee ai di hai mee gi di di tonu o God i tadau buni gi Christ.
2CO.6.1	Gidaadou nogo madalia a God nogo hai ana hegau, deenei laa, gimaua e dangidangi adu bolo goodou gi hudee haga balumee ina dono dumaalia, dela gu lawa di godou kae. 
2CO.6.2	Hagalongo gi nia helekai a God,
2CO.6.2	“Dogu madagoaa dela belee dumaalia adu gi di goe, gei au gu longono eau goe.
2CO.6.2	Dogu laangi dela belee hagamouli goe, gei au gu hagamaamaa goe.”
2CO.6.2	Hagalongo mai: deenei la di madagoaa belee kae tumaalia o God, dangi nei la di laangi belee haga mouli goe!
2CO.6.3	Gimaua hagalee hiihai gi tangada gi gida dana mee hala i mau moomee, deenei di mau mee e de hiihai di haga deaadee dahi dangada. 
2CO.6.4	Gei gimaua gu haga modongoohia aga bolo gimaua nia daangada hai hegau ni God i nia mee huogodoo aanei: e manawa hagakono i mau hagaduadua, mo mau haingadaa, mo mau lodo boo. 
2CO.6.5	Gimaua gu haga mamaawa, gu galabudi, gu dadaaligi go digau dogologo, gu ngalua kono, gu haga ala i di boo, ge gu noho mau meegai ai.
2CO.6.6	Gimaua gu haga modongoohia aga gimaua, bolo gimaua nia daangada hai hegau ni God mai i mau mouli madammaa, iloo nia mee, hagakono, humalia, mai di Hagataalunga Dabu, mai mau aloho donu, 
2CO.6.7	mo mai i di mau hagadele nnelekai ala e donu, mo nia mogobuna o God. Gimaua e daahi nia goloo dauwa o di tonu i mau lima gau donu mo gau ihala. 
2CO.6.8	Gimaua e kae di hagalabagau, gei e kae di haga langaadia, e kae nnelekai huaidu mo di hagaamu labelaa. Nia daangada e hai bolo gimaua digau hagadele tilikai, gei gimaua e helekai donu. 
2CO.6.9	Digaula e hai bolo gimaua nia balu daangada, gei gimaua e dahidamee i baahi nia daangada huogodoo. E hai gadoo be gimaua digau gu mmade, gei deeai, gimaua e mouli hua. Maeaha maa gimaua gu kae di hagaduadua, gei gimaua digi mmade. 
2CO.6.10	Maeaha maa gimaua e lodo huaidu, gei gimaua e tentene hua i nia madagoaa huogodoo. Gimaua e hai be digau hagaloale, gei gimaua e haga maluagina digau dogologowaahee. Gimaua e hai be digau nadau goloo ai, gei gimaua e hai mee gi nia mee e logo. 
2CO.6.11	Goodou go digau Corinth, gimaua e helekai donu adu gi goodou i di tonu, gimaua gu haga mahuge adu gi goodou nia haga honu o mau manawa. 
2CO.6.12	Ma hagalee go gimaua ala gu tai mau manawa i goodou, go goodou hua ala gu tai godou manawa i gimaua. 
2CO.6.13	Au e helekai adu gi goodou be nia dama ni aagu. Goodou labelaa hai be di mau hai adu gi goodou gi haga mahuge ina gi daha godou manawa!
2CO.6.14	Goodou hudee haga puni ang gi digau ala hagalee hagadonu, idimaa, e deemee di hai beenei. Di tonu e deemee di haga puni ang gi di haihai hala. Di maalama e deemee di haga puni ang gi di bouli. 
2CO.6.15	Christ mo Satan e deemee di donu gi dahi mee. Tangada hagadonu mo tangada de hagadonu e deemee di hai mee gi di mee e dahi. 
2CO.6.16	Di Hale Daumaha o God mo nia balu god e deemee di haga puni. Idimaa, aanei go gidaadou di hale daumaha a God Mouli, be di hai a God dela ne helekai boloo,
2CO.6.16	“Au ga hai dogu hale i nadau baahi, gei au ga noho i baahi digaula. Au ga hai di God ni digaula, gei digaula ga hai nia daangada ni aagu.
2CO.6.17	Dimaadua gu helekai boloo, Goodou gi huli gi daha mo digaula, gei gi maawae gi daha mo digaula. Goodou hudee tale gi nia mee gulugulua i baahi digaula, gei au ga madamada humalia i goodou.
2CO.6.18	Au ga hai di godou Damana, gei goodou ga hai nia dama daane mo nia dama ahina ni aagu, be di hai o Dimaadua Aamua Huoloo ne helehelekai ai.”
2CO.7.1	Ogu ihoo hagaaloho, nia hagababa huogodoo aanei ne hai mai gi gidaadou. Deenei laa, gidaadou la gi haga madammaa ina gidaadou gi daha mo nia mee huogodoo ala e haga milimilia tadau huaidina mo tadau hagataalunga. Gidaadou la gi noho dabu mo di hagalaamua ina a God.
2CO.7.2	Goodou gi mamaanadu ina gimaua i godou lodo. Gimaua digi hai di mau mee huaidu gi tangada e dahi, be gu haga hala tangada e dahi, be gu halahalau tangada e dahi. 
2CO.7.3	Au hagalee ne helekai beenei belee hagahuaidu goodou. Idimaa, i mua au gu helekai beenei, goodou i lodo dogu manawa, deelaa laa e buni ai gidaadou i lodo tadau mouli be i lodo tadau mmade. 
2CO.7.4	Dogu hagadagadagagee adu gi goodou, la koia e damanaiee, gei au e hagaamu goodou. I lodo mau hagaduadua huogodoo, gei au nogo duu maaloo, gei au gu tentene huoloo. 
2CO.7.5	Di mau dau adu gi Macedonia, gimaua digi hagamolooloo. Nia madagoaa huogodoo e haingadaa, e lagalagamaaloo gimaua mo nia daangada, gei di madagu i mau lodo.
2CO.7.6	Go God dela e hagamaaloo aga digau huogodoo ala e daamaha nadau lodo, geia gu haga tentene labelaa gimaua i di dau mai Titus gi mau baahi. 
2CO.7.7	Gei hagalee dono dau mai la hua dela ne haga tentene gimaua, gei mo dono haga iloo hogi di godou hai ne hagamaaloo aga ia. Mee gu hagi mai gi gimaua di godou hidihidi huoloo i di au, mo di godou manawa gee, mo di godou hiihai e hagadagaloaha au. Aanei nia mee ne haga damana aga dogu tene. 
2CO.7.8	Maa dagu lede dela ne hagau adu gi goodou la gu hagahuaidu goodou, gei au hagalee lodo huaidu i dagu hai di lede deenei. Gei au e mee hua di lodo huaidu i dagu longono bolo goodou gu manawa gee gi dagu lede i tama madagoaa hua bodobodo. 
2CO.7.9	Dolomeenei gei au gu tentene, gei hagalee bolo e tene gi dagu hai goodou gi manawa gee, au e tene gi di godou manawa gee, dela ga hidi mai ai goodou ga oongo godou lodo, ga huli hoou. Go God dela ne hai hegau gi di godou manawa gee deelaa, deelaa laa, gimaua deai di mau mee huaidu ne hai adu gi goodou ai. 
2CO.7.10	Di manawa gee dela e hai hegau ai a God, le e hidi mai ai di huli hoou o tangada, ga hidi ai di haga mouli, gei deai tangada e manawa gee ginai ai. Gei di manawa gee o henuailala le e hidi ai di made. 
2CO.7.11	Goodou gi mmada malaa gi di mee a God dela ne hai adu gi goodou mai i godou manawa gee. Dolomeenei gei goodou gu haga madabouli mo di hagamahi di haga modongoohia aga godou donu, mo di godou lodo huaidu gi di mee huaidu, mo di godou haga lliga, mo di godou hidihidi, mo di godou maanadu mai au, mo di godou hiihai e hagaduadua digau ala e hai di huaidu. Goodou gu haga modongoohia aga bolo goodou e madammaa i nia mee huogodoo aanei. 
2CO.7.12	Gei au ne hihi adu di lede deelaa gi goodou, la hagalee ne hai mai i tangada dela gu hai dana mee hala, be tangada dela gu hai ginai di hala. Au ne hihi di lede deelaa bolo gi gidee ai goodou di godou haa manawa i gimaua, i mua nia hadumada o God. 
2CO.7.13	Deelaa di mee gu maaloo dangihi ai mau lodo.
2CO.7.13	Mau lodo gu maaloo aga, gei gimaua hogi gu tentene huoloo gi di godou hai dela ne haga tentene a Titus i dono madagoaa nogo i godou baahi. 
2CO.7.14	Au gu hagaamu goodou ang gi Titus, gei au hagalee langaadia eau dogu hagaamu goodou. Gimaua nogo helehelekai adu gi goodou i nia mee ala e donu i nia madagoaa huogodoo, dela gadoo di mau hagaamu goodou ang gi Titus gu modongoohia aga bolo e donu. 
2CO.7.15	Malaa, dono aloho i goodou gu damana aga i dono mamaanadu godou manawa hagalongo, mo di godou benebene ia hagalabagau huoloo. 
2CO.7.16	Deelaa laa, au e tentene huoloo, idimaa, au e mee di hagadagadagagee adu gi goodou i nia mee huogodoo.
2CO.8.1	Mau duaahina nei, gimaua e hiihai bolo goodou gi iloo di hai o tumaalia o God, dela ne hai gi nia nohongo dabu ala i Macedonia.
2CO.8.2	Digaula gu noho i lodo nia hagamada haingadaa llauehe, gei digaula gu tentene huoloo, dela ga hai di nadau tigidaumaha wanga dehuia, mai i lodo nadau hagaloale. 
2CO.8.3	Au e hagi adu bolo digaula ne dahi aga nadau mee ala ne mee ge gu logo gi nonua. Mai lodo nadau hiihai, 
2CO.8.4	digaula e tangi mai gi gimaua bolo gi kae ina nadau tigidaumaha, e hagamaamaa nia dama o God ala i Judea. 
2CO.8.5	Digaula ne hai nia mee aanei gu hidi laa hongo mau mee ala ne hagamaanadu bolo aalaa nadau mee ga mee di hai. Matagidagi, gei digaula ne dugu anga ginaadou gi Dimaadua, nomuli, mai gi gimaua labelaa mai di manawa o God. 
2CO.8.6	Deenei di mau mee e hagamaaloo ai Titus dela ne daamada aga tegau deenei, bolo ia gi hagamaamaa ina goodou e haga lawa ai tegau o di aloho deenei. 
2CO.8.7	Goodou gu maluagina huoloo i nia mee huogodoo ala i godou baahi: di hagadonu, nia helekai, di kabemee, di hagamadabouli, di hagamaamaa, mo di godou aloho i gimaua. Goodou gi heia hua beelaa tegau o di aloho deelaa. 
2CO.8.8	Ma hagalee taganoho dela e gowadu ko au gi goodou. Go dogu hiihai hua belee haga modongoohia adu nia hagamadabouli o digau ala i golo i di hagamaamaa, deenei dagu mee dela e halahala be di godou aloho le e donu be deeai. 
2CO.8.9	Goodou e iloo tumaalia o tadau Dagi go Jesus Christ: i dono maluagina huoloo, geia gu hai ia gi hai be tangada hagaloale i goodou, bolo gi maluagina goodou. 
2CO.8.10	Dagu maanadu la bolo ma e humalia e haga lawa dolomeenei di godou mee dela ne daamada i di ngadau ne hana. Ma go goodou matagidagi, hagalee ne hai hua di maa, gei ne hiihai labelaa bolo e hai di maa. 
2CO.8.11	Deelaa laa, goodou gi heia gei gi hagaodia, goodou hagamahi heia gi lawa di godou mee dela gu lawa di haganoho i mua, mai i godou mee ala e mee di hai mai i lodo godou maluagina. 
2CO.8.12	Maa goodou ga tene gi di wanga gi daha, gei God e tene gi godou mee ala e mee di godou wanga gi daha, gei hagalee i godou mee ala e deemee di wanga gi daha. 
2CO.8.13+2CO.8.14	Au hagalee hai digau ala i golo gi maamaa i dagu dugu nia mee daamaha gi godou nua, ma e humalia bolo goodou e hagamaamaa digau ala e dee dohu nadau mee, idimaa goodou e logo godou mee dolomeenei. Gei digaula ga hagamaamaa goodou i di godou madagoaa ma ga dee dohu godou mee, gei digaula e logo nadau mee. Deenei di hai e hagatongaadahi goodou mo digaula. 
2CO.8.15	E hai be telekai ne hihi i lodo di Beebaa Dabu boloo, “Tangada dela ne hagabudu ana mee e logo, la hagalee logowaahee, gei tangada dela ne hagabudu ana mee hogoohi, la hagalee hogoohi loo.”
2CO.8.16	Gimaua e danggee ang gi God i dana haga honu Titus gi di manawa hiihai huoloo e hagamaamaa goodou, gadoo be gimaua. 
2CO.8.17	Gei hagalee bolo go di mau dangidangi ang gi mee dela gei mee ga hai nia mee aanei, gei go dono hiihai hua bolo ia e hagamaamaa goodou, gei dela ne hanadu iei mee gi godou baahi, go mee hua bolo ia e hanadu. 
2CO.8.18	Gei gimaua e hagau adu di mau duaahina dela e hagalabagau go nia nohongo dabu huogodoo i dana agoago di Longo Humalia. 
2CO.8.19	Gei hagalee bolo deenei hua, gei nia nohongo dabu gu hilihili aga a mee, bolo gi hana madalia gimaua e dagidagi nnegau o di aloho deenei dela e haga madamada ai Dimaadua, gei e haga modongoohia ai di mau hiihai e hagamaamaa. 
2CO.8.20	Gimaua e hagamahi e hai gi hai hegau donu, bolo gi dee leelee logo nia daangada i di gili di tigidaumaha damanaiee, dela e benebene i mau baahi. 
2CO.8.21	Deenei di mau hagamaanadu bolo e hai gi donu nia mee huogodoo, hagalee bolo i mua hua nia golomada o Dimaadua, gei i mua labelaa nia golomada o nia daangada.
2CO.8.22	Gimaua e hagau adu labelaa di mau duaahina dela ga madalia meemaa. Gimaua gu hagadina haga logowaahee dono modo gologolo mo dono hagamadabouli gi nnegau e logo, gei gimaua gu iloo bolo mee e hiihai huoloo e hagamaamaa. Dolomeenei gei mee e hiihai huoloo e hagamaamaa goodou, i dono hagadagadagagee huoloo adu gi goodou. 
2CO.8.23	Gei Titus, go mee dela go dogu ihoo mo dogu hagamaamaa dela nogo madalia au nogo ngalua e hagamaamaa goodou. Meemaa ala i golo, ala gu lloo adu labelaa, aalaa meemaa e hagau go nia nohongo dabu belee haga madamada ai a Christ. 
2CO.8.24	Deenei laa, goodou gi haga modongoohia aga ina godou aloho gi digaula bolo gi modongoohia ai nia nohongo dabu huogodoo, gei gi iloo bolo di mau hagaamu goodou le e donu.
2CO.9.1	Ma hagalee bolo au e hai loo gi hagi adu gi goodou di hagamaamaa dela ne hagau ang gi nia dama a God ala i Judea. 
2CO.9.2	Au e iloo bolo goodou e hiihai e hagamaamaa, gei au gu hagaamu goodou gi digau o Macedonia, i dogu hai gi digaula boloo, “Tadau duaahina ala i Achaia gu hagatogomaalia e hai di nadau hagamaamaa mai di ngadau dela ne hana.” Malaa, di ala mee deenei gu haga ngalua aga digau dogologo i lodo digaula.
2CO.9.3	Au ga hagau adu tadau duaahina aanei bolo di mau hagaamu goodou i nia mee aanei, la gi de dilikai, i dagu helekai dela ne hai bolo goodou gu hagatogomaalia di godou hagamaamaa. 
2CO.9.4	Maa nei bolo digau o Macedonia ga lloo adu madalia au, la ga gidee bolo goodou digi hagatogomaalia godou mee, malaa, gei gimaua la ga langaadia huoloo, idimaa, di mau hagadagadagagee la gu damanaiee huoloo adu gi goodou, gei goodou hogi ga langaadia. 
2CO.9.5	Deenei laa au ne hagamaanadu bolo e humalia e hai dagu dangidangi ang gi tadau duaahina aanei bolo digaula gi lloo adu gi goodou i ogu mua e hagatogomaalia di godou hagamaamaa dela gu lawa ai di godou hagababa, gei nia mee huogodoo gi togomaalia i dogu madagoaa dela ma ga dau adu gi godou baahi. Deelaa di madagoaa e kila aga ai godou mee ala ne dahi aga, ala ne hai mai i lodo godou manawa humalia, hagalee ne hai hagakono. 
2CO.9.6	Goodou gi langahia tangada dela e dogi ana lii laagau hogoohi, ia e hadi ana hua laagau hogoohi. Gei tangada dela e dogi ana lii laagau e logo, ia e hadi ana hua laagau e logo. 
2CO.9.7	Tangada nei mo tangada nei gi dahi aga ina ana mee ala gu lawa ai di hagababa mai i ono lodo, hagalee bolo e hai hua tegau bolo gi heia, gei God le e aloho i tangada dela e tene di wanga ana mee gi daha. 
2CO.9.8	Gei God e mee di gowadu gi goodou ana mee gi logo i godou mee ala e hiihai ginai, bolo goodou la gi dohu i nia madagoaa huogodoo, mo anga labelaa gi nia hegau humalia ala i golo, 
2CO.9.9	be di mee dela gu lawa ai di hihi i lodo di Beebaa Dabu boloo,
2CO.9.9	“Mee e wanga dehuia gi digau ala hagaloale, gei dono dumaalia e hana hua belaa.”
2CO.9.10	God e wanga gi digau hai hadagee nia lii laagau e dogi mo nadau palaawaa e gai, gei go mee hogi dela e gowadu gi goodou nia lii laagau huogodoo ala e hiihai ginai goodou, ga haga tomo aga nia maa, bolo gi hai nia hua laagau e logowaahee mai i godou dumaalia.
2CO.9.11	Gei mee ga hai goodou gi maluagina huoloo i nia madagoaa huogodoo, bolo goodou gi mee di wanga gi daha i nia madagoaa huogodoo ga hidi mai digau dogologo ga danggee gi God i godou wanga dehuia ala ga kae go digaula mai tadau baahi. 
2CO.9.12	Idimaa, tegau o di hagamaamaa deenei dela e hai go goodou, hagalee bolo e hagamaamaa hua nia dama a God, gei e hidi mai di hai danggee ang gi God mai i digau dogologowaahee. 
2CO.9.13	I di nadau gidee donu tegau o di hagamaamaa deenei, digau dogologowaahee ga haga hagaamu a God i di godou hagamahi gi di Longo Humalia o Christ dela gu haga modongoohia go goodou, mo godou dumaalia i di godou wanga dehuia ang gi digaula mo digau ala i golo. 
2CO.9.14	Gei digaula ga dalodalo i goodou mai i lodo nadau manawa aloho, i tumaalia damanaiee dela ne gowadu go God gi goodou. 
2CO.9.15	Gidaadou gi hagaamuina a God i dana wanga dehuia hagalabagau deenei.
2CO.10.1	Au go Paul, e hiihai e hai dagu dangidangi adu gi goodou. Hunu daangada e hai bolo au tangada e daudonu mo di hila gi lala i dogu noho i godou baahi, gei e wou i dogu madagoaa ma ga mogowaa i goodou. Au e dangi hagamahi adu gi goodou i di manawa aloho mo tumaalia o Christ, 
2CO.10.2	bolo gi hudee heia au gi wou adu gi goodou i dogu madagoaa ma ga dau i godou baahi. E donu, au e wou ang gi digau ala e haihai bolo mau hangaahaihai la go nnangaahai o henuailala. 
2CO.10.3	E donu bolo gimaua e noho i henuailala, gei gimaua hagalee e heebagi be nia hangaahai o henuailala. 
2CO.10.4	Nia goloo heebagi ala e heebagi ai gimaua, la hagalee nia goloo ni henuailala, go nia goloo mogobuna o God ala e oho ai nia abaaba mau dangihi, gei aalaa hogi e oho ai nia helehelekai lagalagamaaloo hala. 
2CO.10.5	Gimaua e dugudugu ia gi lala nia hagamuamua huogodoo ala e hai baahi gi di kabemee a God. Gimaua e lawalawa nia hagamaanadu huogodoo gi mee di hagalongo ang gi Christ. 
2CO.10.6	Goodou ga hai digau hagalongo, gei gimaua ga hagaduadua digau huogodoo ala hagalee hagalongo. 
2CO.10.7	Goodou e mmada hua gi nia mee ala e kila mai i mua godou golomada. Maa tangada ga hai bolo ia di tama ni Christ, geia gi maanadu ina labelaa bolo gimaua nia dama ni Christ labelaa gadoo be ia. 
2CO.10.8	Au hagalee langaadia, maeaha maa au gu iehe dagu hagaamu nia mogobuna o Tagi ala ne dugu mai gi gimaua, go nia mogobuna ala e hagahumalia ai goodou, hagalee go nia mogobuna ala e hagahuaidu goodou. 
2CO.10.9	Au hagalee hiihai bolo goodou gi heia au bolo au e hagamadagudagu goodou gi agu lede. 
2CO.10.10	Holongo tangada ga helekai aga e hai boloo, “Nia lede a Paul la gu maaloo dangihi balua, gei mee ma ga i tadau baahi, mee tangada hua bagege, ana helekai le e- paagege.” 
2CO.10.11	Tangada dela e hai beenei la gi iloo ia bolo ma hagalee hai geegee i mehanga mau mee ala e hihi adu gi goodou i di mau mogowaa loo i goodou, mo mau mee ala e hai adu gi goodou i mau madagoaa ma ga noho i godou baahi. 
2CO.10.12	E donu bolo gimaua hagalee hagatautau gimaua ang gi digau ala e bida hagaamu ginaadou. Digau hua boiboi ala e bida hai nadau mee e hagatau ang gi ginaadou, ala hogi e bida hagi aga ginaadou gi nadau mee ala ne hai go ginaadou. 
2CO.10.13	Gei gimaua hagalee bida hagaamu gimaua gi hidi laa hongo di mau duhongo hegau dela gu dugu mai go God, mo mau hegau i godou baahi. 
2CO.10.14	Di mau madagoaa ne lloo adu gi godou baahi, goodou e noho i lodo tegau deenei dela gu lawa di haga noho, gei gimaua hagalee ne hula laa hongo tegau deenei, dela bolo e gowadu di Longo Humalia i di hai o Christ. 
2CO.10.15	Gimaua hagalee hagaamu nia hegau ala ne hai go digau ala i golo, i tua nia hegau a God ala ne haga noho ga gaamai gi gimaua. Gei gimaua e hagadagadagagee bolo godou hagadonu le e maaloo aga mo mau hegau ala e hai i godou baahi ga tomo aga labelaa, be di hai o nnegau a God ala gu dugu mai gi gimaua. 
2CO.10.16	Gei gimaua ga mee di hula e agoago di Longo Humalia gi lodo nia henua ala i golo i daha mo goodou, gei gimaua hagalee hagaamu tegau o tuai dangada dela ne hai i lodo nia henua aalaa. 
2CO.10.17	Di Beebaa Dabu e helekai boloo, “Maa tangada bolo ia e hagaamu i dahi mee, geia gi hagaamuina di mee a Dimaadua dela ne hai.”
2CO.10.18	Hagalee go tangada dela e bida hagaamu ia dela e hagahumalia i baahi o Dimaadua, gei go tangada dela gu hagaamu go Dimaadua.
2CO.11.1	Au e hiihai bolo goodou gi dumaalia mai gi di au be au e leelee be tangada dadaaulia, gei au e iloo bolo goodou ga dumaalia mai. 
2CO.11.2	Au e dubua adu gi goodou e hai gadoo be God dela e dubua adu gi goodou. Goodou e hai gadoo be tama ahina madammaa dela ne hagababa ang gi taane hai lodo hua e-dahi, deelaa go Christ. 
2CO.11.3	Au e lliga bolo godou hagamaanadu gi dee hai hala hua, ga kili gi daha godou haa manawa madammaa i Christ, gadoo be Eve dela ne halahalau go di kabemee tilikai o di gihaa.
2CO.11.4	Idimaa, goodou e dumaalia hua ang gi tei dangada dela ma ga hanadu gi godou baahi, e agoago adu tuai Jesus i daha mo di mau mee dela gu lawa di agoago adu gi goodou. Goodou ga kae tuai hagataalunga mo tuai longo humalia ala e hai gee huoloo mo di Hagataalunga mo di Longo Humalia ala ne kae go goodou i mau baahi! 
2CO.11.5	Au digi maanadu loo bolo au i bahi i-lala digau ala e hai ginaadou bolo digau agoago hagau aamua. 
2CO.11.6	Holongo au tangada dee dohu i di helekai, gei hagalee bolo au e de kabemee. Gimaua gu haga modongoohia adu gi goodou nia mee aanei, i lodo nia madagoaa huogodoo i nia haihai huogodoo. 
2CO.11.7	Au gu agoago adu de huia gi goodou di Longo Humalia a God. Au gu dugu ia au gi lala belee hagalaamua goodou. Ma e hala dagu hai beenei? 
2CO.11.8	I dogu ngalua i godou baahi, gei nia nohongo dabu ala i golo e hui au. E ala be au e gaiaa mai nia bahihadu digaula, e hagamaamaa goodou. 
2CO.11.9	Gei dogu noho i godou baahi, gei au digi haga daadaamee goodou i nia teenedi belee hai ai dogu hagamaamaa. Aalaa hua go tadau duaahina ala ne loomoi i Macedonia ne gaamai nia mee huogodoo ala e hiihai ginai au. I lodo hua nia madagoaa ala gu too gi daha, gei au digi hai goodou gi lodo daamaha. Tugi dolomeenei ga huli gi muli, au hagalee hai goodou gi lodo daamaha!
2CO.11.10	Mai i di tonu o Christ dela i ogu lodo, au e hagababa adu gi goodou bolo deai tangada i lodo tenua go Achaia e mee di dugu dogu hagaamu deenei ai. 
2CO.11.11	E hai behee? Au e helekai beenei, idimaa au hagalee e aloho i goodou? God e iloo bolo au e aloho i goodou! 
2CO.11.12	Agu hegau aanei e hai, aalaa go agu mee ga hai gi muli bolo “digau agoago hagau” ala i golo gi deemee di hagaamu ginaadou ge e hai hua bolo nadau hegau le e hai gadoo be mau hegau. 
2CO.11.13	Digau aanei la hagalee digau agoago hagau e donu, digau agoago hagau hua dilikai e bida haga kila aga ginaadou gi hai be digau agoago hagau ni Christ. 
2CO.11.14	Gei hagalee di mee e haga goboina deenei, idimaa, Satan e mee hua di bida haga gila aga ia gi hai be tangada di langi o di maalama. 
2CO.11.15	Deenei laa, e hagalee haga goboina maa ana gau hai hegau ga bida haga kila aga ginaadou gi hai be digau ala e hai hegau gi di tonu. Gei di hagaodi ginaadou e kae nadau hui gi tau ang gi nadau hangaahaihai.
2CO.11.16	Au e helekai adu labelaa gi goodou bolo goodou hudee hai bolo au e dadaaulia. Maa goodou ga dugu au bolo au e dadaaulia, gei goodou gi benebene ina hua au gi godou baahi be di godou benebene tangada dadaaulia, gi iai dagu mee dulii e haga hagaamu ko au. 
2CO.11.17	Agu helekai aanei e helehelekai iei au, la hagalee go nnelekai a God bolo gi helekai ai. Go dogu hagaamu hua i ogu lodo ne daamada mai i lodo dogu dadaaulia. 
2CO.11.18	Idimaa e dogologo ala e bida haga hagaamu ginaadou be nia hangaahaihai o henuailala, gei au hogi e hai be digaula. 
2CO.11.19	Goodou e hagakono godou lodo ang gi digau dadaaulia mai i godou kabemee! 
2CO.11.20	Goodou e manawa hagakono labelaa gi digau ala e hai goodou be nia hege, gei e hiihai e hai nadau huaidu adu gi goodou, e kae godou goloo, be e haga balumee goodou, be e paapaa godou gauwae. 
2CO.11.21	Au e langaadia di hai bolo gimaua ne deemee di hai nia maa!
2CO.11.21	Maa iai tangada e bida hagaamu ia i di mee, gei au e hagaamu au labelaa! Au e helekai gadoo be tangada dadaaulia. 
2CO.11.22	Malaa e hai behee? Digaula digau o Hebrew? Gei au hogi tangada o Hebrew. Digaula digau Israel? Gei au hogi tangada o Israel. Digaula digau ni di madawaawa o Abraham? Au hogi tangada ni di madawaawa o Abraham. 
2CO.11.23	Digaula la nia hege ni Christ? Au e helekai gadoo be tangada e laba, gei au di hege koia e mada humalia i digaula, idimaa, au gu ngalua mada damana i digaula. Au gu lawalawa haga logo i digaula. E logo ogu holongo i digaula gei au gu dadaaligi hagahuaidu. E logo ogu holongo gei au gu hai bolo au ga made hua.
2CO.11.24	Nnolongo e lima gei digau o Jew ne haga mamaawa au haga motolu maa hiwa.
2CO.11.25	Nnolongo e dolu, gei digau o Rome ne haga mamaawa au, tolongo e dahi gei au ne dilidili gi nia hadu. Nnolongo e dolu, gei au gu abulu i hongo nia wagabaalii. Tolongo e dahi, gei au nogo wanuwanu i di moana i di boo e dahi ge dahi aa.
2CO.11.26	Au gu tale gi nia haingadaa e logo i lodo dogu heehee i lodo nia monowai, i baahi digau gaiaa, i baahi ogu gau digau o Jew, mo i baahi digau tuadimee. Au gu tale gi nia haingadaa i lodo nia gowaa huogodoo i lodo nia waahale, lodo henua, lodo di moana, mo i baahi ogu ihoo hua gee.
2CO.11.27	Ogu ngalua llauehe ge haingadaa i golo, nnolongo e logo gei au ne haga ala i di boo, gu hiigai, gu hiieinu, agu meegai ai, dogu gowaa e moe iei au ai, ge ogu goloo ai. 
2CO.11.28	Gei i daha mo nia mee aanei ala e tale mai gi di au, i nia laangi huogodoo gei au gu lodo daamaha dogu madamada humalia i nia nohongo dabu huogodoo. 
2CO.11.29	Maa iai tangada e lodo huaidu, gei au hogi e lodo huaidu. Maa iai tangada e doo gi lodo di hala, gei au e manawa gee gi mee. 
2CO.11.30	Maa au belee hagaamu au gi dahi mee, gei au ga hagaamu hua au i nia mee ala e haga modongoohia aga ai dogu bagege. 
2CO.11.31	Di God Tamana o tadau Dagi go Jesus Christ, gi hagaamuina a mee ga hana hua beelaa, go mee dela e iloo ia bolo au hagalee kai tilikai. 
2CO.11.32	Dogu noho i Damascus, gei di gobinaa o di king go Aretas gu hagaloohi nia bontai huogodoo o di waahale deelaa bolo e kumi au.
2CO.11.33	Gei au gu haga hege ia i lodo di gada laa lodo di bongoo di abaaba o di hale, ga hana gi daha mo mee.
2CO.12.1	Au e hai gi hagaamu au, maeaha maa deai ono humalia ai, gei au e haga modongoohia aga agu moe mo nia mee ala ne haga modongoohia mai go Tagi. 
2CO.12.2	Au e iloo tangada hagadonu a Christ dela gu hagatanga, gu hana gi nua, gu tugi i di langi mugi nua nia ngadau madangaholu maa haa gu too gi daha. (Au e de iloo be di maa di mee ne hai, be di maa di moe hua, ma go God hua dela e iloo ia.) 
2CO.12.3+2CO.12.4	Au e iloo bolo tangada deenei la ne hana gi nua gi Paradais. (Gei au e de iloo be di maa di mee ne hai, be di maa di moe hua, ma go God hua dela e iloo ia.) Gei mee ne hagalongo hua gi nia mee ala e deemee di helekai ai, go nia mee ala e deemee di helekai nia daangada mai i nadau ngudu. 
2CO.12.5	Gei au e hagaamu tangada deenei, hagalee hagaamu au, go nia mee hua e haga modongoohia aga dogu bagege. 
2CO.12.6	Maa nei bolo au ma ga bida hagaamu au, gei au la hagalee hai be tangada boiboi, idimaa, agu helekai le e donu. Gei deeai, au hagalee bida hagaamu au, idimaa, au hagalee hiihai bolo tangada gi hudee dugu ina au bolo au tangada aamua i ana mee ala ne gidee ia i dogu baahi, ge ne longono mai i di au. 
2CO.12.7	Bolo au gi dee hagaamuina au i nia mee haga goboina ala ne mmada ginai au, di ngudu mee duia le e daalo mai dogu huaidina, e hai gadoo be di mee kae hegau a Satan dela e hagaduadua au, belee dugu dogu hagaamu au. 
2CO.12.8	Nnolongo e dolu, gei au ne dangidangi ang gi Tagi bolo gi daawa gi daha di ngudu mee duia dela e daalo mai au. 
2CO.12.9	Gei mee ga helekai mai, ga hai, “Dogu dumaalia la gu dohu adu gi di goe, idimaa, ogu mogobuna gu kila aga i baahi digau paagege.” Deenei dagu mee gu tentene huoloo ginai au i dogu hagaamu dogu bagege, bolo au gi longono eau nia mogobuna o Christ i dogu baahi. 
2CO.12.10	Deenei di mee e tentene huoloo iei au, i lodo ogu madaogaa bagege, ogu hagahuaidu, ogu haingadaa, dadaaligi, hagaduadua i di gili o Christ. Dogu madagoaa ma ga bagege iei au, deelaa di madagoaa e maaloo iei au.
2CO.12.11	Au gu hai gadoo be tangada boiboi. Go goodou dela ga hai ei au beenei. Ma go goodou ala digau ne belee haga modongoohia aga di godou hiihai mai gi di au, idimaa, maeaha maa au hagalee di mee, gei au hagalee i bahi i-lala godou “gau agoago hagau”. 
2CO.12.12	Nnagadilinga mogobuna mono mee haga goboina huoloo la gu lawa di hai ko au i godou baahi i di manawa hagakono, bolo gi modongoohia ai goodou bolo au tangada agoago hagau donu. 
2CO.12.13	Goodou gu haingadaa i baahi nia nohongo dabu ala i golo, gei au digi hagamaamaa ina goodou i baahi gi di bahihadu? Goodou ga dumaalia mai gi di au! 
2CO.12.14	Deenei tolu holongo belee hanadu iei au gi godou baahi, gei au hagalee hanadu belee haga daamaha goodou. Hagalee go godou bahihadu ala e hiihai ginai au, gei go goodou. Hagalee go nia dama ala e hagahumalia nadau maadua, gei go nia maadua ala e hagahumalia nadau dama. 
2CO.12.15	Au e tentene bolo au e gowadu ogu goloo huogodoo mo dogu huaidina bolo au e hagamaamaa goodou. Malaa, e hai behee? Godou aloho i di au la ga dulii mai, i di au dela e damana dogu aloho i goodou? 
2CO.12.16	Malaa, goodou e baba hua bolo au hagalee ne haga daamaha goodou. Holongo iai tangada ga hai bolo au tangada huaidu, e halahalau goodou. 
2CO.12.17	E hai behee? Au gu kae dagu mee i goodou mai i agu gau kae hegau ala ne hagau adu gi godou baahi? 
2CO.12.18	Au ne dangi anga hagamahi gi Titus bolo gi hanadu, ga dangi anga labelaa gi tadau duaahina dela i golo gi hanadu dalia a mee. Malaa, goodou e hai bolo aha, ma go Titus dela ne kae ana mee i goodou? Gimaua mo Titus la hagalee e ala be di hagataalunga e dahi, be nnangaahaihai hua be di mee e dahi? 
2CO.12.19	Holongo goodou e hagamaanadu bolo gimaua e abaaba gimaua i godou mua. Deeai, gimaua e helehelekai hua i mua nia golomada o God, be di hiihai o Christ i nia mee huogodoo ala nogo helekai ai gimaua adu gi goodou. Ogu ihoo hagaaloho, nia mee huogodoo ala e hai go gimaua, e hai belee hagamaamaa goodou. 
2CO.12.20	Dagu mee e lliga huoloo iei au bolo au gi dee hanadu hua gi godou baahi, ga de gidee au dagu mee dela e hiihai ginai au i godou baahi, gei goodou hogi ga de gidee di godou mee dela e hiihai ginai goodou i dogu baahi. Gei au e lliga gi dee gila adu hua au, ga gidee goodou e heheebagi, dubua, lagamaaloo, tee buni, tamu dangada, leelee logo hagamuamua, ge hagalongoaa. 
2CO.12.21	Au e lliga bolo di madagoaa au ma ga hanadu labelaa gi godou baahi, God gi dee haga langaadia ina au i godou mua, gei au e manawa gee i digau ala gu hai di huaidu i mua, gei digi huli nadau lodo i nadau hai huaidu, manawa manu, mo di hai be di manu.
2CO.13.1	Deenei tolu holongo ga hanadu iei au gi godou baahi. Di Beebaa Dabu e helekai boloo, “Nia mee huogodoo e hai gi haga modongoohia gi donu mai i baahi nia daangada dogolua be dogodolu.”
2CO.13.2	Au gu hai adu gi goodou nia mee aanei i mua i dogu lua holongo ne hanadu iei au gi godou baahi. Gei au e haga langahia labelaa adu gi goodou i dogu madagoaa dela e de igolo i godou baahi, bolo dogu madagoaa dela ma ga hanadu labelaa gi godou baahi, deai tangada i digau ala ne hai nadau ihala i mua e mee di tanga gi daha mo di hagaduadua ai. 
2CO.13.3	Goodou ga iloo bolo Christ le e helekai mai i di au, geia hagalee bagege dono hai hegau i godou baahi, geia e hagi aga ono mahi adu gi goodou. 
2CO.13.4	Mee ne daudau i di loobuu i dono bagege, gei mee gu mouli i nia mogobuna o God. Gimaua hogi e paagege madalia a mee, gei gimaua hogi e mouli madalia a mee i nia mogobuna o God i di mau hai hegau adu gi goodou. 
2CO.13.5	Hagadina ina goodou be goodou digau e noho i di mouli hagadonu. Goodou gu iloo bolo Christ le e noho i godou lodo? Maa goodou ga de iloo goodou, e hai be di mee goodou gu magedaa di hagadina goodou. 
2CO.13.6	Gei au e hagadagadagagee huoloo bolo goodou e iloo hua bolo gimaua hagalee kili gi daha mau hagadonu. 
2CO.13.7	Gimaua e dangi ang gi God bolo goodou gi hudee heia nia mee huaidu, gei hagalee bolo gi humalia gimaua i mua nia daangada, gei bolo goodou gi heia nia mee ala e donu, maeaha e hai bolo gimaua e huaidu. 
2CO.13.8	Idimaa, gimaua e deemee di hai mau mee ala e hai baahi gi di tonu, e mee hua di hai mau mee ang gi di tonu. 
2CO.13.9	Gimaua e tentene huoloo i di mau paagege, gei goodou e maaloo! Gei deenei di mau mee e tangi ai gi God bolo gi heia goodou gi odi anga. 
2CO.13.10	Au e hihi adu nia mee aanei i dogu madagoaa dela e mogowaa i goodou, bolo di madagoaa dela ma ga dau adu iei au gi godou baahi, gei au gi dee leelee maaloo adu gi goodou i dogu hai hegau au i nia mogobuna o Tagi ala ne dugu mai gi di au. Malaa, nia mogobuna ala e hagahumalia adu gi goodou, hagalee nia mogobuna e hagahuaidu ai goodou.
2CO.13.11	Ogu duaahina nei, au e hai dagu hagaaloho adu gi goodou. Goodou gi hagamahi huoloo. Goodou hagalongo gi agu mee aanei ala ne hagi adu gi goodou. Goodou gi buni di manawa e dahi, noho i di aumaalia, gei di aloho mo di noho i di aumaalia o God ga noho i godou baahi.
2CO.13.12	Goodou gi hagadau hagaaloho i godou mehanga gi di hagaaloho o nia dama a Christ.
2CO.13.12	Nia dama a God huogodoo e hai di nadau hagaaloho adu gi goodou.
2CO.13.13	Tumaalia o tadau Dagi go Jesus Christ, mo di aloho o God, mo di hagadaubuni o di Hagataalunga Dabu gi madalia goodou huogodoo.
GAL.1.1	Mai baahi o Paul dela ne gahi belee hai tangada agoago hagau, hagalee ne gahi go tangada, ge ne gahi go Jesus Christ mo God Tamana dela ne haga mouli aga a Jesus mai i di made. 
GAL.1.2	Tadau duaahina huogodoo ala e noho i ginei e hai labelaa di nadau hagaaloho ang gi nia nohongo dabu Galatia.
GAL.1.3	Tadau Damana go God mo Tagi go Jesus Christ gi dugu adu gi goodou tumaalia mo di noho i di aumaalia. 
GAL.1.4	Christ ne bida tigidaumaha ia i tadau huaidu, bolo gi maahede gidaadou gi daha mo di huaidu dolomeenei, mai i dono hagalongo ang gi di manawa tadau God mo Tamana. 
GAL.1.5	God gi madamada, dolomeenei ga hana hua beelaa! Amen.
GAL.1.6	Au gu homouli huoloo i di godou limalima di diiagi Tamana dela ne gahi goodou mai tumaalia o Christ, ga kae tuai longo humalia. 
GAL.1.7	Gei e donu, ma deai di longo humalia i golo ai. Au e helekai beenei, idimaa digau i golo e haga hinihini goodou, e hagamada e huli di Longo Humalia o Christ. 
GAL.1.8	Maeaha maa gimaadou be tangada di langi ga haneia ga agoago adu gi goodou di longo humalia i daha mo di Longo Humalia dela gu lawa di madau hagi adu gi goodou, tangada beelaa, le e humalia hua dono hagahalaua ge e hagaduadua i di ahi dee odi! 
GAL.1.9	Nia mee aanei gu lawa di helehelekai ai gimaadou i mua, dolomeenei gei au e helekai labelaa nia maa: Maa tangada ga agoago adu gi goodou di longo humalia i daha mo di godou longono, tangada deelaa le e humalia e hagahalaua ge e hagaduadua i di ahi dee odi! 
GAL.1.10	Agu helekai le e- hagalongo ginai goodou bolo au e hiihai gi donu i baahi nia daangada? Deeai! Di mee dela e hiihai ginai au la go di hiihai donu a God! Au e hai au gi iloo ai nia daangada dogologo? Maa nei bolo au ga hai beenei, gei au ga hagalee hai tangada hai hegau ni Christ.
GAL.1.11	Ogu duaahina nei, au e hagi adu bolo di Longo Humalia dela e agoago ko au, hagalee mai baahi nia daangada. 
GAL.1.12	Hagalee ne gaamai, be ne hagi mai go tangada. Go Jesus Christ hua ne haga modongoohia mai dono Longo Humalia. 
GAL.1.13	Goodou gu longono ogu longo i dogu madagoaa nogo hai hegau hagamahi i baahi digau o Jew, nogo dadaaligi ge e hagahuaidu kono nia nohongo dabu a God, nogo hagamahi belee oho gi daha nia maa.
GAL.1.14	Gei au nogo kaedahi i baahi ogu ihoo digau o Jew ala e mmaadua be au, i lodo nia hegau daumaha o digau o Jew, nogo hagalabagau labelaa di hangaahai mouli o madau maadua mmaadua!
GAL.1.15	I dono dumaalia, God ne hilihili aga au i mua dogu haanau, ga gahi au belee hai hegau gi deia. Di madagoaa a mee ne maanadu bolo
GAL.1.16	e haga gida mai dana Dama daane bolo au gi hagadele ina ang gi digau tuadimee di Longo Humalia o maa, gei au hogi digi hana gi baahi tei tangada e halahala di hagamaamaa. 
GAL.1.17	Di madagoaa hua deelaa, gei au digi hana labelaa gi Jerusalem bolo e haga heetugi gi digau gau agoago hagau i ogu mua, gei au ne hana hua gi Arabia, nomuli gei au ga hanimoi labelaa gi Damascus. 
GAL.1.18	Gei i muli nia ngadau e dolu, gei au ga hanaga gi Jerusalem bolo gi heetugi au gi Peter, ga noho i baahi o mee i nia dabu e lua.
GAL.1.19	Au digi heetugi gi nia gau agoago hagau ala i golo, go James hua go tuaahina o Tagi. 
GAL.1.20	Agu helekai ala e hihi le e donu. God e iloo ia bolo au e hagalee kai tilikai. 
GAL.1.21	Nomuli gei au ga hana gi nnenua go Syria mo Cilicia. 
GAL.1.22	Di madagoaa deelaa, nia daangada o nia nohongo dabu a Christ ala i Judea digi iloo ginaadou au. 
GAL.1.23	Di mee digaula e iloo ai, dela hua go di nadau longono i digau ala i golo, boloo, “Taane nogo dadaaligi gidaadou i mua, la go mee deenei dela e agoago i di hagadonu dela ne hagamada go mee belee oho gi daha i mua!” 
GAL.1.24	Gei digaula gu haga hagaamu a God i di au.
GAL.2.1	Muli nia ngadau e madangaholu maa haa, gei gimaua mo Barnabas ne hula labelaa gi Jerusalem, gu lahi labelaa a Titus.
GAL.2.2	God ne haga modongoohia mai gi di au bolo au gi hana gi golo. I lodo tagabuli mada gimaadou mo nia dagi, au gu haga modongoohia gi digaula di Longo Humalia dela e agoago ko au gi digau tuadimee. Au e hagalee hiihai bolo agu hegau namua be dolomeenei, gi dee de kila. 
GAL.2.3	Dogu ihoo go Titus, maeaha mee tangada Greece digi hono gi mee gi sirkumsais, 
GAL.2.4	gei hunu gau i digaula e hiihai bolo mee gi sirkumsais. Nadau hangaahai bolo ginaadou nia hoo hagadonu ni gimaadou, gei ne ulu mai be digau gaiaa, bolo gi iloo ginaadou di madau moholo i di madau buni ang gi Jesus Christ. Digaula e hiihai bolo gidaadou e hai nia hege, 
GAL.2.5	gei gimaadou digi dumaalia gi digaula, bolo di tonu di Longo Humalia la gi noho hua i godou baahi. 
GAL.2.6	Digaula e hai be nia dagi. (Au e helekai beenei, idimaa, au hagalee dugu geegee nia daangada. God e hagalee mmada gi tuaidina tangada.) Au e helekai bolo nia dagi aalaa digi gaamai nadau maanadu hagamaamaa hoou.
GAL.2.7	Gei deeai, digaula gu gidee bolo God gu gaamai dogu duhongo hegau(, e-) agoago gi digau tuadimee di Longo Humalia, gadoo be di hai a mee dela ne wanga gi Peter bolo mee gi agoago ina gi digau o Jew di Longo Humalia. 
GAL.2.8	God dela ne hai au gi hai tangada agoago hagau ang gi digau tuadimee, ne hai Peter gi hai tangada agoago hagau ang gi digau o Jew. 
GAL.2.9	James, Peter mo John ala e hai be nia dagi digaula, la gu modongoohia bolo God gu dugu mai dogu duhongo hegau deenei. Digaula gu lulu mau lima mo Barnabas belee haga modongoohia bolo gimaadou huogodoo gu buni ngaadahi. Gimaadou gu noho baba bolo gimaua mo Barnabas e ngalua i baahi digau tuadimee, gei digaula ga ngalua i baahi digau o Jew. 
GAL.2.10	Gei di mee hua e dahi digaula e hiihai gi gimaua, bolo gi langahia laa digau hagaloale ala i nadau baahi, deenei hogi dagu mee e ngalua damanaiee ginai au belee haga gila aga.
GAL.2.11	Di madagoaa Peter ne hanimoi gi Antioch, gei au gu hai baahi gi mee i mua digau dogologowaahee, i nia mee hai gee a maa la gu modongoohia. 
GAL.2.12	I mua nia daane ala ne hagau mai baahi o James ne dau mai, gei Peter nogo miami i baahi digau tuadimee ala gu hai nia dama ni Christ. Muli hua nia daane ne dau mai, gei mee gu hagalee miami i baahi digau tuadimee, idimaa, mee madagu i digau ala e hiihai bolo digau tuadimee le e hai loo gi sirkumsais. 
GAL.2.13	Mo nia duaahina gau o Jew labelaa gu madalia a Peter gu mmaadagu, deenei laa Barnabas gu madagu labelaa. 
GAL.2.14	Dogu gidee bolo digaula hagalee taele i di ala e donu, be di tonu o di Longo Humalia, gei au ga helekai gi Peter i mua digaula huogodoo, “Goe tangada donu o Jew, gei goe e mouli di mouli o tangada tuadimee, hagalee mouli i di mouli digau o Jew. Malaa, e hai behee go dau hai dela e mahimahi ang gi digau tuadimee bolo gi hai be digau o Jew?
GAL.2.15	Gimaadou digau o Jew mai i madau haanau, hagalee “Digau tuadimee huaidu”. 
GAL.2.16	Malaa, gidaadou gu iloo bolo tangada le e donu i mua o God mai i dono hagadonu hua a Jesus Christ, hagalee mai i dono haga gila aga Nnaganoho. Gidaadou labelaa gu hagadonu a Jesus Christ, gu hai digau e donu i mua o God, mai i tadau hagadonu a Christ, hagalee mai i tadau haga gila aga Nnaganoho! Ma deai tangada e mee di donu i mua o God ai mai i dono haga gila aga Nnaganoho.
GAL.2.17	Maa gidaadou gu hai digau e donu i mua o God mai tadau hagadonu a Christ, malaa, ga gida bolo gidaadou digau e huaidu be digau tuadimee, deenei la bolo Christ le e hai hegau gi di huaidu? Deeai huoloo! 
GAL.2.18	Maa au ga haga duu aga labelaa Nnaganoho ala gu lawa di oho gi daha i mua, deenei le e haga modongoohia, bolo au tangada dagadagahi Nnaganoho. 
GAL.2.19	Mai i Nnaganoho, au gu made, go Nnaganoho hua ala ne daaligi au gi made, bolo gi mouli au ang gi God. Au gu dau madalia a Christ dono made i hongo di loobuu, 
GAL.2.20	deenei laa, hagalee ko au dela e mouli, gei go Christ dela e mouli i ogu lodo. Gei di mouli deenei e mouli iei au dolomeenei, di mouli mai i lodo dogu hagadonu Tama a God dela ne aloho i di au ga tigidaumaha ia gi God i di au. 
GAL.2.21	Au hagalee bae gi daha tumaalia o God, idimaa, maa nei bolo tangada le e donu i baahi o God mai Nnaganoho, gei di made o Christ la dono hadinga ai!
GAL.3.1	Digau Galatia! Goodou e dadaaulia. Ma koai dela ne haga dadaaulia goodou? Goodou gu modongoohia humalia di made o Jesus Christ i di loobuu! 
GAL.3.2	Hagia mai gi di au be goodou ne kae di Hagataalunga o God mai di godou haga kila aga Nnaganoho, be mai di godou hagalongo gi di Longo Humalia, ga hagadonu di maa. 
GAL.3.3	E hai behee go di godou dadaaulia? Goodou ala ne daamada mai di Hagataalunga o God, gei dolomeenei goodou e hagaodi gi muli i godou mogobuna? 
GAL.3.4	Goodou e hagamaanadu bolo nia mee ala ne tale gi goodou la ono hadinga ai? Deeai, ono hadinga i golo! 
GAL.3.5	God e gowadu gi goodou di Hagataalunga ge hai ana mogobuna i godou baahi, idimaa di godou haga kila aga Nnaganoho, be i di godou longono mo hagadonu di Longo Humalia? 
GAL.3.6	E hai gadoo be di Beebaa Dabu dela e helekai i Abraham, “Mee ne hagadonu a God, gei God gu hila gi mee, idimaa go dono hagadonu.”
GAL.3.7	Goodou gi iloo humalia bolo digau ala gu hagadonu, aanei go di hagadili donu o Abraham.
GAL.3.8	Di Beebaa Dabu ne helekai kokohp bolo God ga hai digau tuadimee gi donu i dono baahi mai i nadau hagadonu. Malaa di Beebaa Dabu ne hagi ang gi Abraham di Longo Humalia i mua, boloo, “Mai i di goe, God ga haga maluagina digau huogodoo i henuailala.”
GAL.3.9	Abraham gu hagadonu, gei God gu haga maluagina a mee, malaa digau huogodoo ala ma ga hagadonu, God e haga maluagina digaula be Abraham. 
GAL.3.10	Digau huogodoo ala e hagadagadagagee gi nadau haga gila aga Nnaganoho, le e noho i lodo di halaua. Di Beebaa Dabu e helekai, “Tangada dela hagalee haga gila aga nia mee huogodoo ala gu hihi gi lodo di Beebaa Haganoho le e—halaua!”
GAL.3.11	Malaa, gu modongoohia humalia bolo tangada e dahi e donu i baahi o God ai mai Nnaganoho, idimaa, di Beebaa Dabu e helekai, “Tangada dela e donu i baahi o God la ga mouli mai i dono hagadonu!”
GAL.3.12	Malaa Nnaganoho la hagalee hagamau mai di hagadonu. Gei di Beebaa Dabu e helekai, “Be goai hua e daudali Nnaganoho huogodoo, la ga mouli.”
GAL.3.13	Malaa, Christ gu haga dagaloaha gidaadou gi daha mo di halaua o Nnaganoho, i dono kae di halaua deenei, be di Beebaa Dabu dela e helekai, “Tangada dela ga daudau gi tomo di laagau, la gu i-lala di hagahalaua a God.”
GAL.3.14	Christ ne hai di mee deenei bolo di maluagina a God dela ne hagababa ang gi Abraham, e kae labelaa go digau tuadimee mai Jesus Christ, bolo gidaadou e mee di kae di Hagataalunga Dabu a God dela gu lawa dana hagababa mai tadau hagadonu.
GAL.3.15	Ogu duaahina nei, au e helekai i di ala haga tautau: Maa nia daangada dogolua ga hai di nau hagababa i dahi mee, ga sain di hagababa deelaa, malaa, tangada e mee di oho di hagababa deenei ai, be e haga puni anga dahi mee gi di maa. 
GAL.3.16	Malaa, God ne hai ana hagababa gi Abraham mo dono hagadili. Nnelekai dabu hagalee ne helekai bolo “oo” hagadili, dono hadinga bolo digau dogologo. Mee ne helekai bolo “doo” hagadili, dono hadinga bolo tangada hua e-dahi dela go Christ.
GAL.3.17	Au e helekai bolo God gu hai dana hagababa aamua gi Abraham mo di hagababa bolo ia ga haga gila aga di maa. Malaa Nnaganoho ne haga duu aga nia ngadau e haa lau motolu nomuli, e deemee di oho di hagababa aamua a God.
GAL.3.18	Maa nei bolo di wanga dehuia a God ne hai mai Nnaganoho, gei di maa digi heia mai dana hagababa. Malaa, go tumaalia dehuia a God gi Abraham dela ne wanga di wanga dehuia.
GAL.3.19	Malaa, Nnaganoho la ne hai eimaha? Nnaganoho ne haga puni ang gi di hagababa dela belee haga modongoohia aga di hala, ga dae loo gi di dau mai di hagadili a Abraham dela ne hai ginai di hagababa deenei. God ne wanga gi digau di langi Nnaganoho aanei bolo gi wanga ina gi Moses, tangada dela e hagadae di hiihai a God gi nia daangada. 
GAL.3.20	Malaa, God le(e-)modogoia,
GAL.3.21	Deenei le e hagamodongoohia bolo Nnaganoho le e hai baahi gi nia hagababa a God? Deeai! Maa nei bolo taganoho i golo e mee di haga mouli tangada, nia daangada e mee di donu i baahi o God mai nadau haga gila aga taganoho deelaa. 
GAL.3.22	Di Beebaa Dabu e helekai bolo henuailala hagatau la gu i lala di mogobuna o di hala. Gei digau ala gu hagadonu ga wanga ginai di maluagina dela ne hagababa gi digaula mai i di nadau hagadonu a Jesus Christ. 
GAL.3.23	Malaa i mua di hagadonu ne dae mai, Nnaganoho nogo lawalawa gidaadou huogodoo, be digau galabudi, ga dae loo gi di hagadonu deenei ne modongoohia aga. 
GAL.3.24	Nia haganoho nogo dagi gidaadou ga dae loo gi di hanimoi o Christ, bolo gi donu gidaadou i baahi o God mai i di hagadonu. 
GAL.3.25	Dolomeenei di hagadonu gu dae mai, gei Nnaganoho gu hagalee dagi gidaadou. 
GAL.3.26	Goodou huogodoo gu hai nia dama ni God mo di hagadaubuni ang gi Jesus Christ, mai i godou hagadonu. 
GAL.3.27	Goodou ala gu babdais gu buni ang gi Christ, gu kae di mouli o Christ gi godou baahi. 
GAL.3.28	Deelaa di mee ne hidi ai gu deai di hai geegee i mehanga digau o Jew mo digau tuadimee, mehanga digau lawalawa mo digau maahede, mehanga nia daane mo nia ahina. Goodou huogodoo gu dahi i di godou buni ang gi Jesus Christ. 
GAL.3.29	Maa goodou nia dama ni Christ, goodou di hagadili ni Abraham, ga kae nia mee a God ala gu lawa di hagababa.
GAL.4.1	Gei au ga duudagi adu hua di mee deenei: Tama daane dela ga kae di maluagina o dono damana, dono madagoaa nogo dulii, geia e dugu be di hege, maeaha maa ia ga hai mee gi nia mee huogodoo. 
GAL.4.2	Dono madagoaa nogo dulii, digau i golo nogo benebene a mee mo ono maluagina, ga dae loo gi di madagoaa o dono damana ga dugu ang gi mee gi hai mee ginai. 
GAL.4.3	E hai gadoo be gidaadou, tadau madagoaa digi mmaatua ai, gidaadou nogo hai nia hege o nia hagataalunga o di ahiaalangi ala e dagi henuailala. 
GAL.4.4	Di madagoaa donu ne dau mai, gei God ne hagau mai dana Dama daane, ga haanau mai baahi di ahina, ga noho i lala Nnaganoho o digau o Jew, 
GAL.4.5	belee haga maahede digau e noho i lala Nnaganoho, gi hai gidaadou nia dama ni God.
GAL.4.6	God ne hagau mai di Hagataalunga o dana Dama daane gi lodo tadau manawa, belee haga modongoohia bolo goodou digau tuadimee gu hai nia dama ni God. Di Hagataalunga deelaa e helekai boloo, “Tamana, dogu Damana!” 
GAL.4.7	Malaa, goe gu hagalee hai di hege, gu hai tama donu ni God. Gei idimaa goe dela gu hai di tama donu ni mee, God ga dugu adu gi di goe ana mee huogodoo ala nogo benebene go mee ang gi ana dama.
GAL.4.8	I mua loo gei goodou nogo de iloo God, goodou nogo hai hua nia hege o nia hagataalunga hagalee nia god donu. 
GAL.4.9	Dolomeenei, gei goodou e iloo a God, gei God e iloo ia goodou, malaa, goodou le e aha ala e hiihai e huli labelaa gi muli gi nia balu hagataalunga paagege? Goodou le( e)-aha ala e hiihai bolo goodou e hai labelaa nia hege digaula? 
GAL.4.10	Goodou gi kawe ai hunu laangi, malama, nia madagoaa o di ngadau, mono ngadau ala e hagalabagau. 
GAL.4.11	Au e de nnoomaalia i goodou, be di maa go agu hegau huogodoo adu gi goodou le( e)-balumee.
GAL.4.12	Ogu duaahina nei, au e dangi hagamahi bolo goodou gi hai be au, idimaa, au e hai be goodou. Goodou digi hai di godou mee hala mai gi di au. 
GAL.4.13	Goodou e langahia bolo au nogo magi i dogu madagoaa nogo hagadele adu gi goodou di Longo Humalia i di matagidagi. 
GAL.4.14	Gei goodou digi hai au hagahuaidu, be e hudu au gi daha, maeaha maa dogu huaidina la gu mmada ginai hagahuaidu i godou mua. Gei deeai, goodou ne benebene hua au, gadoo be tangada di langi, dela di godou hai e benebene a Jesus Christ. 
GAL.4.15	Goodou i mua nogo tentene huoloo! Malaa di aha gu hai dolomeenei? Au e mee di hagi adu bolo i mua goodou gu hiihai di kabe godou golomada, e gaamai gi di au be di maa e mee. 
GAL.4.16	Malaa, au gu hai di hagadaumee ni goodou i dagu hagi adu gi goodou di tonu? 
GAL.4.17	Nia daangada ala i golo e hiihai adu gi goodou, gei nadau hiihai la hagalee humalia. Digaula e hiihai hua belee wwae goodou gi daha mo au, gi hiihai goodou ang gi ginaadou gadoo be nadau hiihai adu gi goodou. 
GAL.4.18	Gei di maa koia e humalia huoloo giibeni maa goodou ga haga dahidamee di mee dela e humalia i nia madagoaa huogodoo, gei hagalee go di madagoaa hua dela e noho iei au i godou baahi. 
GAL.4.19	Agu dama hagaaloho, au gu mmae labelaa adu gi goodou i nia mmae o di haanau, ga dae loo gi di mouli o Christ la gu mau dangi i godou lodo. 
GAL.4.20	Au e hiihai huoloo bolo gi i godou baahi dolomeenei, e mee di huli agu maanadu i goodou gi di hai dela e humalia, idimaa, au gu de nnoomaalia huoloo i goodou.
GAL.4.21	Au e heeu adu gi goodou ala e hiihai e noho i lala Nnaganoho: goodou e de longono Nnaganoho? 
GAL.4.22	E hai bolo Abraham ana dama dogolua, e dahi mai baahi di hege ahina, ge e dahi mai baahi dono lodo donu.
GAL.4.23	Dana dama mai baahi di hege ahina ne haanau mai tangada, gei dana dama mai baahi dono lodo donu ne haanau mai di hagababa a God. 
GAL.4.24	Nia mee ala e modongoohia i di kai o nia ahina dogolua la go nia hagababa e lua. Di ahina dela ne haanau ana dama ga hai nia hege la go Hagar, mee go di haga modongoohia o di hagababa dela ne hai i di Gonduu Sinai. 
GAL.4.25	Hagar e haga modongoohia bolo di Gonduu Sinai dela e duu i lodo Arabia, di haga modongoohia bolo Jerusalem dolomeenei, i lodo di hai hege mo ana daangada huogodoo. 
GAL.4.26	Gei Jerusalem di langi e moholo, go mee go tadau dinana donu. 
GAL.4.27	Di Beebaa Dabu e helekai,
GAL.4.27	“Tentene, go di ahina dana dama ai. Wolowolo tentene, goe dela digi longono di mmae o di haanau, idimaa, di ahina dela ne hudu gi daha go dono lodo, ga hai ana dama dogologo i nia dama di ahina dela digi diagia go dono lodo.”
GAL.4.28	Ogu duaahina nei, goodou go nia dama a God i dana hagababa, gadoo be Isaac. 
GAL.4.29	I di madagoaa deelaa, di tama dela ne haanau i di haanau o tangada, gu hagahuaidu di tama dela ne haanau i di Hagataalunga o God, e hai gadoo beenei dolomeenei.
GAL.4.30	Di Beebaa Dabu le e helekai bolo aha? E helekai boloo,
GAL.4.30	“Hagau ina di hege ahina mo dana dama gi daha, idimaa, di tama o di hege ahina la hagalee hai mee gi nia mee o dono damana, dalia di tama o dono lodo donu.”
GAL.4.31	Ogu duaahina nei, gidaadou hagalee nia dama ni di hege ahina, gidaadou nia dama ni di ahina moholo.
GAL.5.1	Christ dela ne haga maahede gidaadou, malaa, goodou gi tuu gi mau i lodo godou dagaloaha, hudee dugu anga gi hai nia hege. 
GAL.5.2	Ko au go Paul, au e hagi adu bolo maa goodou ga sirkumsais, dono hadinga bolo Christ le( e)-balumee hua adu gi goodou ai. 
GAL.5.3	Au e haga iloo labelaa ang gi tangada nei mo tangada nei, dela ga sirkumsais, bolo eia e hai loo gi haga gila aga nia haganoho huogodoo. 
GAL.5.4	Digau ala e hagamada bolo ginaadou e hai gi donu i baahi o God mai i nadau haga gila aga Nnaganoho, digaula ne daa ginaadou gi daha mo Christ, gu noho i daha mo tumaalia o God. 
GAL.5.5	Gei gidaadou e hagadagadagagee gi God dela ga hai gidaadou gi donu i dono baahi. Deenei tadau mee dela e talitali, mai i di mogobuna o di Hagataalunga dela e hai hegau i tadau hagadonu. 
GAL.5.6	Gei gidaadou ala gu buni ang gi Jesus Christ, tadau sirkumsais gu dono hadinga ai. Gei di mee dela dono hadinga, la go tadau hagadonu dela e hai hegau i di aloho. 
GAL.5.7	Gei godou mouli i mua la gu kila humalia! Ma koai dela ne dugu di godou daudali di tonu? Dehee dana hai dela ne huli goodou? 
GAL.5.8	Hagalee ne hai mai baahi o God, dela ne gahigahi goodou. 
GAL.5.9	Nia ‘yeast’ hua dulii loo e mee di hai di palaawaa hagatau gi tanga.
GAL.5.10	Au e hagadagadagagee adu gi goodou mai i tadau hagadaubuni ang gi Tagi, bolo godou hagamamaanadu hagalee hai gee mo agu maanadu. Gei tangada, de hilihili be koai, dela e haga hinihini godou mehanga, geia e kae dono hagaduadua mai i baahi o God. 
GAL.5.11	Gei mai gi di au, ogu duaahina nei, maa nei bolo au ga agoago huaigolo bolo sirkumsais le( e)-hagalabagau, malaa, nia daangada le e hagahuaidu au eiaha? Maa di mee deenei le e donu, malaa, dagu agoago di loobuu o Christ la hagalee di mee e hagawelewele ginai. 
GAL.5.12	Au bolo digau ala e haga hinihini goodou gi hula gi tugi, gi bida tele ina ginaadou!
GAL.5.13	Gei goodou, go ogu duaahina nei, goodou ne gahigahi bolo gi maahede. Malaa, goodou ala gu dagaloaha, hudee haga haingoohia ina goodou gi nia hiihai o tuaidina gi dagi ina goodou. Gei goodou gi hagadau maamaa i godou mehanga i di aloho. 
GAL.5.14	Idimaa, nia haganoho huogodoo le e daabui mai go taganoho hua e-dahi boloo: “Aloho i tangada dela i doo baahi, gi hai be doo aloho i di goe.”
GAL.5.15	Maa goodou ga hai be nia manu lodo geinga, ga haga huahuaidu, ga haga mmaemmae goodou, malaa, goodou gi pula i goodou, gi dee hagadau dadaaligi hua goodou.
GAL.5.16	Deenei dagu mee ga helekai iei au: dugu ang gi di Hagataalunga gi dagia goodou, hudee haga kila aga ina nia hiihai o tuaidina. 
GAL.5.17	Idimaa, di hiihai o tuaidina le e hai baahi gi di hiihai o di Hagataalunga, ge di hiihai o di Hagataalunga le e hai baahi gi di hiihai o tuaidina. Nia hiihai e lua aanei le e hagadaumee i nau mehanga. Gei di mee deenei e hai dono hadinga, bolo goodou e deemee di hai godou hiihai.
GAL.5.18	Maa di Hagataalunga e dagi goodou, goodou la hagalee noho i lala Nnaganoho. 
GAL.5.19	Nia hangaahaihai o tuaidina la aanei: di hai be di manu, mo di manawa manu i mehanga taane mo di ahina, nnangaahai milimilia, 
GAL.5.20	daumaha ang gi nia balu god, hai buubuu, hagadugina, dee donu, dubua, hagawelewele, lagamaaloo, tee buni, 
GAL.5.21	hagagailaa, libaliba, mono mee ala i golo beenei. Au e helekai adu gi goodou be agu helekai i mua: Digau ala e hai nia mee aanei, la hagalee e ulu i Tenua o God.
GAL.5.22	Aanei laa go nia hua o di Hagataalunga: aloho, tentene, noho i di aumaalia, hagakono di manawa, dumaalia, humalia, manawa dahi, 
GAL.5.23	hila gi lala mo di haga ligaliga i daha mo di huaidu. Taganoho e hai baahi gi nia mee aanei ai. 
GAL.5.24	Nia dama a Jesus Christ gu daaligi gi daha nnagadilinga hiihai huaidu huogodoo o nadau huaidina. 
GAL.5.25	Di Hagataalunga gu dugu mai gi gidaadou di mouli, malaa, e hai gi dagi tadau mouli labelaa. 
GAL.5.26	Gidaadou hudee hagamuamua, hagawelewele, be hagadau dubua i tadau mehanga.
GAL.6.1	Ogu duaahina nei, maa tangada gu doo gi lodo di hala, gei goodou ala gu honu di Hagataalunga, heia a mee gi donu, helekai maamaa gi mee, gei gi pula i goodou, gi dee too gi lodo nia hagamada labelaa. 
GAL.6.2	Goodou gi hagadau maamaa i godou mee daamaha ala e kae. Deenei di godou hai e haga kila aga nnaganoho a Christ. 
GAL.6.3	Maa tangada ga hagamaanadu bolo ia la di mee, gei mee hagalee di mee, ia ne bida halahalau hua ia. 
GAL.6.4	Tangada nei mo tangada nei gi bida hagadina ina ono hangaahai. Maa ono hangaahai le e humalia, geia e mee di tentene ginai. Hudee hagataulia gi nia mee o tuai dangada ne hai. 
GAL.6.5	Idimaa tangada nei mo tangada nei le e bida kae ono hagadaamaha. 
GAL.6.6	Tangada dela ne agoago ginai di Longo Humalia, gi hagadau bale gi dana dangada agoago i ono maluagina. 
GAL.6.7	Goodou hudee bida halahalau ina goodou. Tangada e halahalau a God ai. Tangada ma ga dogi dana mee, deelaa hua dana mee e hadi. 
GAL.6.8	Maa ia ga dogi i lodo di hadagee o dono hiihai, mai dono hiihai, eia e hadi di made. Maa ia ga dogi i lodo di gowaa dogi mee o di Hagataalunga, mai di Hagataalunga, eia e hadi di mouli dee odi. 
GAL.6.9	Gidaadou hudee buhi i tadau hai di humalia. Idimaa, maa gidaadou ga hagalee buhi, di madagoaa e dau mai, gei gidaadou ga hadi nia hua humalia. 
GAL.6.10	Di madagoaa gidaadou ga iai tadau madagoaa humalia, gidaadou gi heia di humalia ang gi nia daangada huogodoo, gei e donu ang gi digau ala go tadau ihoo hagadonu.
GAL.6.11	Goodou mmada gi agu helekai ala ne hihi haga llauehe adu gi goodou gi dogu lima donu.
GAL.6.12	Digau ala e hiihai e hono goodou gi sirkumsais, aalaa go digau e hagaamu ginaadou mo e helehelekai llauehe i nia mee i tua. E hai nadau mee beenei, bolo gi dee dau ginaadou gi taaligi o di loobuu o Christ. 
GAL.6.13	Gei digau ala gu sirkumsais, hagalee haga kila aga Nnaganoho. Digaula e hiihai huoloo bolo goodou gi sirkumsais, bolo gi iai di nadau helekai hagaamu bolo goodou gu hai di mee deenei. 
GAL.6.14	Gei au, au e hagaamu di loobuu o tadau Dagi go Jesus Christ, idimaa, di loobuu deenei la dono hadinga bolo henuailala gu made gi di au, gei au gu made gi henuailala. 
GAL.6.15	Di sirkumsais tangada la dono hadinga ai. Go di huli hoou hua, dela dono hadinga i golo. 
GAL.6.16	Di noho i di aumaalia mo tumaalia gi madalia digau ala e daudali nia agoago aanei, mo nia dama a God huogodoo.
GAL.6.17	Di haga lawa agu helekai: Tangada e haga naingadaa au ai, idimaa, nia lohongo magibala ala i dogu gili e haga modongoohia bolo au tangada hai hegau ni Jesus.
GAL.6.18	Ogu duaahina nei, tumaalia o tadau Dagi go Jesus Christ gi madalia goodou. Amen.
EPH.1.1	Mai baahi o Paul, tangada agoago hagau a Jesus Christ mai di manawa o God, ang gi nia daangada a God i Ephesus, ala e buni manawa dahi gi Jesus Christ.
EPH.1.2	God tadau Damana, mo tadau Dagi go Jesus Christ gi gowadu gi goodou tumaalia mo di noho i di aumaalia.
EPH.1.3	Gidaadou gi danggee ang gi God Tamana o tadau Dagi go Jesus Christ! I tadau buni ang gi Christ, gei mee gu haga maluagina gidaadou i dana gaamai nia maluagina o di Hagataalunga mai i di langi. 
EPH.1.4	I mua di hai o henuailala, gei God gu lawa dana hili gidaadou belee hai nia dama ni aana i tadau buni ang gi Christ, bolo gidaadou gi dabu gi madammaa i ono mua. Idimaa go dono aloho, 
EPH.1.5	God gu lawa di hagamaanadu bolo gidaadou ga hai nia dama ni aana, mai i Christ. Di mee deenei la di tene hua ni mee mo dono hadinga. 
EPH.1.6	Gidaadou gi hagaamuina a God i dono dumaalia madamada, i dana gaamai gi gidaadou dana wanga dehuia, go dana Dama daane dela e aloho ai. 
EPH.1.7	Idimaa, nia dodo o Christ la ne haga dagaloaha gidaadou, gei tadau huaidu la gu dumaalia ginai. Tumaalia o God le e damanaiee huoloo,
EPH.1.8	dela ne gaamai gi gidaadou di kabemee mo di iloo nia mee huogodoo. 
EPH.1.9	God ne hai hua dana mee dela ne hagababa i ono lodo, ga hai gidaadou gi iloo dana hagamaanadu hagammuni, dela gu maanadu go mee bolo e hai go Christ. 
EPH.1.10	Di hagamaanadu deenei ga haga lawa go God i dono madagoaa e donu ma ga dau mai, dela bolo e hagabudu mai ana mee huogodoo ala ne hai gi di gowaa e dahi, go nia mee huogodoo ala i di langi mo i henuailala, e dagi go Christ. 
EPH.1.11	Nia mee huogodoo le e hai gi hai be di hagamaanadu a God mo dono hiihai, gei God gu hili gidaadou belee hai ana dama i tadau buni ang gi Christ, gi hai be dana hagamaanadu dela ne dugu mai loo i taamada. 
EPH.1.12	Deelaa laa, gidaadou ala ne hagadagadagagee gi Christ matagidagi, gi hagaamuina di madamada o God! 
EPH.1.13	Gei goodou gu hai labelaa nia daangada ni God i di godou longono nnelekai e donu, go di Longo Humalia ne gowadu gi goodou di haga mouli. Goodou ne hagadonu a Christ, gei God ga dugu dono maaga i godou nua gi hagamodongoohia bolo goodou nia mee ni aana, i dana gowadu di Hagataalunga Dabu dela ne hagababa adu gi goodou. 
EPH.1.14	Di Hagataalunga la di hagadootonu bolo gidaadou e hai mee gi nia mee a God ala ne hagababa ang gi ana daangada, gei e hai gidaadou gi donu bolo God ga wanga di mehede hagatau gi digau ala gu hai nia dama ni aana. Gidaadou gi hagaamuina dono madamada!
EPH.1.15	Mai i di hadinga deenei, i muli dogu madagoaa ne longono eau di godou hagadonu Tagi go Jesus, mo di godou aloho i nia daangada a God huogodoo, 
EPH.1.16	au digi dugua dagu danggee gi God i lodo agu dalodalo, 
EPH.1.17	gei au e dangi ang gi God tadau Dagi go Jesus Christ, dela go Tamana madamada bolo gi gowadu di Hagataalunga dela e hai goodou gi maalama, gei e hagi adu a God bolo gi iloo goodou hagahumalia a mee. 
EPH.1.18	Au e dangi gi mee bolo gi hugee godou maanadu, gi gidee goodou dono maalama, gei goodou ga iloo di hagadagadagagee dela ne gahi mai ginai goodou. E maluagina behee go nia maluagina humalia ala ne hagababa go mee gi ana daangada. 
EPH.1.19	Gei e aali huoloo go dono mogobuna dela e ngalua i lodo gidaadou ala e hagadonu. Di mogobuna deenei dela e ngalua i tadau lodo, la di mogobuna maaloo 
EPH.1.20	dela nogo hai hegau iei mee i dono madagoaa ne haga mouli aga a Christ gi daha mo di made, ga haga noho a mee i dono baahi gau donu i tenua dela i di langi.
EPH.1.21	Christ gu dagi i hongo nia dagi o digau di langi huogodoo, digau aamua, digau mogobuna, mono dagi aamua. Mee dono ingoo damana i hongo nia ingoo huogodoo ala llauehe i henuailala dolomeenei, mo di madagoaa nomuli. 
EPH.1.22	God gu dugu nia mee huogodoo laa lala nia babaawae o Christ, gei gu dugu a mee gi dagia nia mee hugodoo o di nohongo dabu, bolo go mee dela go Tagi damana.
EPH.1.23	Di nohongo dabu la go tuaidina o Christ, go mee dela di haga honu o nia mee huogodoo i nia madagoaa huogodoo.
EPH.2.1	Lodo di madagoaa gu doo gi daha, gei goodou digau gu mmade i di hagataalunga, i di godou de hagalongo mo godou ihala.
EPH.2.2	Di madagoaa deelaa, gei goodou nogo daudali nia hai huaidu o henuailala. Goodou nogo hagalongo gi di tagi mogobuna huaidu dela i lodo di ahiaalangi, di hagataalunga dela e huahua digau ala hagalee hagalongo gi God. 
EPH.2.3	Gidaadou huogodoo nogo hai labelaa be digaula, nogo dagi go tadau hiihai, nogo hai hua nia hiihai o tadau huaidina mo tadau maanadu huaidu. Lodo tadau mouli beelaa, gidaadou nogo hai hua be digau dogologo ala gu noho i lodo di hagawelewele o God. 
EPH.2.4	Gei tumaalia o God mai gi gidaadou la i lodo nia gowaa huogodoo, gei dono aloho le e damanaiee, 
EPH.2.5	i tadau madagoaa nogo mmade i di hagataalunga i tadau de hagalongo, mee gu dahi mai gidaadou gi mouli dalia a Christ. Tumaalia o God dela ne haga mouli goodou. 
EPH.2.6	Tadau buni ang gi Jesus Christ, God gu haga mouli aga gidaadou madalia a mee, e dagi madalia a mee i tenua dela i di langi. 
EPH.2.7	God ne hai di mee deenei bolo gi haga modongoohia i nia madagoaa huogodoo ala ga dau mai, di damanaiee o dono dumaalia, i lodo di aloho ne hagamodongoohia mai i Jesus Christ. 
EPH.2.8+EPH.2.9	Idimaa, ma go tumaalia o God dela ne haga mouli goodou mai di hagadonu. Hagalee mai godou hegau, gei mai tumaalia o di wanga dehuia a God. Deelaa laa, tangada e mee di bida hagaamu ia ai. 
EPH.2.10	God ne hai gidaadou gi hai beenei e buni gi Jesus Christ. Mee ne hai gidaadou bolo gi heia nia mee humalia ala gu lawa dana hagatogomaalia i mua.
EPH.2.11	Goodou ala ne haanau digau tuadimee, nogo haga ingoo go digau o Jew bolo “Digau Digi Sirkumsais”, ge ginaadou e haga ingoo bolo “Digau Gu Sirkumsais”, (dono hadinga bolo digaula gu tuu di gili o nadau huaidina), gi langahia bolo goodou nia daangada behee i lodo di madagoaa dela gu doo gi daha. 
EPH.2.12	Di madagoaa deelaa, goodou nogo i daha mo Christ, hagalee nia dama ni God ne hilihili. Goodou hagalee nogo dau gi nia hagababa a God ala ne hai ang gi ana daangada, gei goodou nogo mouli henuailala, gei di godou hagadagadagagee gi di godou God ai. 
EPH.2.13	Gei dolomeenei, i di godou buni ang gi Jesus Christ, goodou ala nogo mogowaa i daha, la gu haga hoohoo mai go nia dodo o Christ. 
EPH.2.14	Ma go Christ hua dela ne gaamai gi gidaadou di aumaalia, i dana hagabuni digau o Jew mo digau tuadimee gi dahi hua. Go dono huaidina dela ne oho di tuuli dela nogo hai digaula nia hagadaumee. 
EPH.2.15	Mee gu hagalawa gi daha nia haganoho digau o Jew ngaadahi mo nia manga haganoho hagalligi, belee hai nia madawaawa e lua aanei gi hai hua di madawaawa hoou e dahi, e hagadaubuni ang gi deia, gei deenei di mee ga hidi ai di noho i di aumaalia.
EPH.2.16	Christ gu oho gi daha di hagadaumee i nadau mehanga gi dono made i hongo di loobuu. Mee gu haga puni mai nia madawaawa e lua aanei, gi hai di madawaawa e dahi ga laha mai labelaa gi God.
EPH.2.17	Malaa, Christ gu hanimoi, gu agoago di Longo Humalia o di aumaalia ang gi digau huogodoo: gi digau tuadimee ala nogo mogowaa i God, ngaadahi mo digau o Jew ala nogo hoohoo gi mee.
EPH.2.18	Ma go Christ hua dela ne haga puni gidaadou huogodoo, digau o Jew mo digau tuadimee, ga mee di lloomoi gi mua Tamana i di Hagataalunga e dahi. 
EPH.2.19	Malaa, goodou digau tuadimee la gu hagalee hai digau mai i daha be digau hua gee dolomeenei, gei gu hai digau donu ngaadahi mo nia daangada a God, di madawaawa o God. 
EPH.2.20	Goodou gu hau gi hongo di hagamau dela ne dugu go digau agoago hagau mo nia soukohp, gei di hadu di madaaduge la go Christ hua modogoia. 
EPH.2.21	Ma go mee hua dela e daahi di hale hagatau gi di gowaa e dahi, gei e hai di maa gi tomo, gi hai di hale daumaha dabu dela gu hagadabu ang gi Dimaadua. 
EPH.2.22	Di godou buni ang gi mee, goodou ngaadahi mo digau huogodoo ala i golo gu buni mai gi di gowaa e dahi, di gowaa dela e noho ai a God mai i dono Hagataalunga.
EPH.3.1	Deenei tadinga, au go Paul tangada galabudi a Jesus Christ i goodou digau tuadimee, e dalodalo ang gi God. 
EPH.3.2	Goodou gu longono bolo God i dono dumaalia ne dugu mai tegau deenei bolo gi heia e hagahumalia goodou. 
EPH.3.3	God gu hagi aga dana hagamaanadu hagammuni gi di au. (Gei au ne hihi hua haga bodobodo di mee deenei, 
EPH.3.4	gei di maa goodou ga dau di maa, ga iloo laa agu mee ne iloo i baahi di hagamaanadu hagammuni o Christ.)
EPH.3.5	Di madagoaa gu doo gi daha, gei nia daangada la digi hagi anga ina ginai di hagamaanadu deenei, gei God gu haga gida di maa dolomeenei, mai i di Hagataalunga ang gi ana gau agoago hagau haga madagu mo ana soukohp. 
EPH.3.6	Malaa, deenei di hagamaanadu hagammuni o God: mai di Longo Humalia, digau tuadimee mo digau o Jew ga hai mee ngaadahi gi nia maluagina a God, gu hai tuaidina hua e-dahi, gu hai mee ngaadahi gi di hagababa a God i Jesus Christ. 
EPH.3.7	Au ne hai tangada hai hegau ni di Longo Humalia mai di wanga dehuia a God dela ne gaamai i ono mogobuna. 
EPH.3.8	Au i bahi i-lala tangada dela mugi lala loo nia daangada a God, malaa, God gu gaamai gi di au di madagoaa humalia, e kae di Longo Humalia o di maluagina dee odi o Christ ang gi digau tuadimee, 
EPH.3.9	gei e hai digau huogodoo gi gidee ginaadou di hagamaanadu hagammuni a God dela gu haga hai hegau. God dela ne hai nia mee huogodoo, nogo benebene dana hagamaanadu hagammuni mai loo namua, 
EPH.3.10	bolo gi kabe dolomeenei nia dagi o digau di langi mo nia mogobuna tenua o di langi di kabemee o God i nia hagadilinga ala mai di nohongo dabu. 
EPH.3.11	God ne hai di mee deenei bolo gi tau gi dana hadinga dee odi dela ne kae go mee mai Jesus Christ go tadau Dagi. 
EPH.3.12	I tadau buni ang gi Christ mo tadau hagadonu a mee, gidaadou gu-(manawa-)maaloo di hula laa mua o God i di hagadagadagagee. 
EPH.3.13	Au e dangi adu gi goodou, bolo goodou hudee madugidugia i di au dela e hagaduadua i godou gili. Nia mee huogodoo gi haga humalia goodou.
EPH.3.14	Tadinga deenei, e dogoduli iei au i mua o Tamana, 
EPH.3.15	go mee ne wanga nia ingoo donu o nia madahaanau huogodoo ala i di langi mo henuailala. 
EPH.3.16	Au e dangi ang gi God mai di maluagina o ono madamada gi gowadu nia mahi, mai i dono Hagataalunga, e hagamaaloo aga godou lodo. 
EPH.3.17	Au e dalodalo bolo Christ gi noho i godou lodo mai godou hagadonu. Au e dalodalo bolo goodou gi hagamau mai di aloho. 
EPH.3.18	Gei goodou ngaadahi mo nia daangada a God huogodoo ga hai mee gi di mogobuna dela e iloo di palaha, di looloo, tuuduu, mo di llala o di aloho o Christ. 
EPH.3.19	Uaa, goodou gi iloo di aloho o maa, maeaha maa e deemee di iloo hagatau, e haga honu gi dohu gi di mouli o God. 
EPH.3.20	Hagaamuina a God i ono mogobuna e ngalua i tadau lodo, e mee labelaa di hai nia mee nonua i hongo tadau mee ala e mee di tangi ge hagamaanadu ai. 
EPH.3.21	Di madamada dela i lodo di nohongo dabu mo lodo Jesus Christ gi heia ang gi God i nia madagoaa huogodoo, ga hana hua beelaa! Amen.
EPH.4.1	Au, tangada galabudi hai hegau gi Tagi, e hagamahi bolo goodou gi mouli i di mouli dela ne dugu adu go God i dono madagoaa ne gahi mai goodou. 
EPH.4.2	Nia madagoaa huogodoo goodou gi manawa balabala, hila gi lala, mo di hagakono di manawa. Haga modongoohia ina godou aloho i di godou hagabalabala i goodou. 
EPH.4.3	Hagamahi daahi hua beelaa di hagadaubuni dela e gowadu go di Hagataalunga mai i di aumaalia dela e hagabuni goodou gi di gowaa e dahi. 
EPH.4.4	Ma tuaidina hua e-dahi, di Hagataalunga hua e-dahi, gadoo be di hagadagadagagee hua e-dahi dela ne gahi ginai goodou go God. 
EPH.4.5	Tagi hua e-dahi, di hagadonu hua e-dahi, mo di babdais hua e-dahi, 
EPH.4.6	di God hua e-dahi, Tamana o nia daangada huogodoo, Tagi digau huogodoo, e ngalua i lodo digau huogodoo, ge e noho i lodo digau huogodoo. 
EPH.4.7	Tangada nei mo tangada nei la gu kae di wanga dehuia gi tau ang gi di mee a Christ ne dugu anga, 
EPH.4.8	gi hai be nia helekai di Beebaa Dabu dela e helekai:
EPH.4.8	“Di madagoaa o mee ne hana gi di gowaa dela i nua loo, mee ne lahi ana gau galabudi dogologo dalia ia, ga wanga ana wanga dehuia gi ana daangada.”
EPH.4.9	“Mee ne hana gi nua” e hai dono hadinga bolo aha? E hai dono hadinga boloo: matagidagi mee ne haneia gi di gowaa koia mugi lala loo i henuailala. 
EPH.4.10	Deelaa laa, tangada dela ne haneia gi lala, la go mee hua dela ne hana gi baahi nua nia langi, belee haga honu di langi hagatau. 
EPH.4.11	Ma go mee dela “ne wanga ana wanga dehuia gi nia daangada,” ga dongo hunu gau belee hai digau agoago hagau, nia soukohp, digau kae di Longo Humalia, digau agoago, mono tentei. 
EPH.4.12	Mee ne hai di mee deenei belee hagatogomaalia nia daangada a God huogodoo gi nia hegau daumaha, gi mee di haga duu aga tuaidina o Christ. 
EPH.4.13	Gei gidaadou huogodoo ga buni mai gi lodo di hagadonu e dahi, mo di iloo di Tama a God. Gidaadou ga hai digau e mmaadua i lodo tadau hagadonu, ga tugi loo gi di hagahonu o Christ. 
EPH.4.14	Gei gidaadou ga hagalee hai be nia damagiigi lligi, ma ga daahee i nia beau, ge iliili go di madangi hulihuli go nia agoago o digau halahalau dangada, ala e dagi hunu daangada gi lodo di hala gi nadau hai halahalau dangada ala e hai. 
EPH.4.15	Malaa, gidaadou gi tomo aga i nia ala huogodoo gi hai be Christ, dela go di libogo, mai i tadau helehelekai i di tonu mo di aloho. 
EPH.4.16	I lala ono mogobuna, nia dudaginga huogodoo o tuaidina gu tau gi di gowaa dahi, gei tuaidina hagatau le e daahi go nia dudaginga huogodoo o tuaidina. Maa tudaginga nei mo tudaginga nei ga hai dana hegau, gei tuaidina hagatau ga tomo aga, ga bida haga duu aga ia mai i di aloho.
EPH.4.17	Au e bule goodou i di ingoo o Tagi, gi hudee mouli bouli, gadoo be digau ala e balumee nadau maanadu, ono hadinga ai, 
EPH.4.18	nadau hagabaubau la i-lodo di bouli. Digaula hagalee dau gi di mouli o God, i nadau noho hua i di haga longoduli mo di hiinoho. 
EPH.4.19	Digaula gu de longono nia manuu o di langaadia, gu bida wanga nadau huaidina gi heia nia huaidu, gei e hai nadau hangaahai huaidu huogodoo. 
EPH.4.20	Hagalee deelaa di godou mee ne kabe i Christ! 
EPH.4.21	E donu goodou gu longono a mee, gu daudali a mee, gu aago ginai di tonu dela i baahi o Jesus. 
EPH.4.22	Kilia gi daha godou mouli namua. Di mouli namua la gu hagahuaidu go nia hiihai haga boiboi dangada.
EPH.4.23	Godou manawa, mo godou hagabaubau gi haga hoou ina hagatau. 
EPH.4.24	Goodou e hai loo gi huli hoou be di ada o God, dela gu haga modongoohia aga bolo di mouli e donu, hai donu ge e dabuaahia.
EPH.4.25	Deelaa laa, hudee helekai kai tilikai. Huogodoo gi helekai donu i godou mehanga, idimaa, gidaadou huogodoo gu dahi i tuaidina o Christ.
EPH.4.26	Maa goodou gu hagawelewele, hudee heia di hagawelewele gi dagi ina goodou gi lodo di huaidu, ge hudee noho hagawelewele i di laangi dogomaalia.
EPH.4.27	Hudee dugu anga gi Satan dono madagoaa humalia e hai ana hai adu gi goodou. 
EPH.4.28	Maa goodou nogo gaiaa, gi lawa gi daha, daamada ngalua e hagahumalia goodou, gi mee goodou di hagamaamaa digau hagaloale. 
EPH.4.29	Hudee helehelekai i nia helekai haga huaidu daangada, gei helehelekai hua nia helekai hagamaamaa humalia, nia helekai haga tomo aga, ge haga haingoohia nadau mee ala e hiihai bolo gi i-golo. Gei godou helekai ga hagahumalia digau ala e longono godou helekai. 
EPH.4.30	Goodou hudee heia di Hagataalunga Dabu a God gi manawa gee, idimaa, di Hagataalunga la di maaga ni God i godou nua, dono hadinga bolo goodou ni aana, gei e haga modongoohia bolo di laangi ga dae mai, geia ga haga maahede goodou. 
EPH.4.31	Kilia gi daha nia hagadugina hiihai huaidu ge hagawelewele. Gi lawa gi daha mo nia haga hooho, mo di helekai hai baahi i godou mehanga, nia hagadugina lodo huaidu hagadilinga e logo. 
EPH.4.32	Gei gi dumaalia, manawa balabala, ge hagadau wwede i godou mehanga, gadoo be God dela ne dumaalia adu gi goodou mai i Christ.
EPH.5.1	Idimaa goodou ala nia dama hagalabagau ni God, hagamahi gi hai be mee. 
EPH.5.2	Godou mouli gi dagia go di aloho, gi hai be Christ dela ne aloho i gidaadou, ga gaamai dono mouli be tigidaumaha kala mo di wanga dehuia dela e haga tentene a God.
EPH.5.3	Nia haihai huaidu be di manu, mouli milimilia, mouli hagagailaa, la hagalee humalia ma ga helehelekai ai i godou mehanga, idimaa, goodou la nia daangada ni God. 
EPH.5.4	Gei e dee duudanga bolo goodou e hai hegau gi nia helekai huaidu, helekai dadaagala huaidu, be nia helekai dadaaulia. Goodou belee danggee ang gi God. 
EPH.5.5	Goodou gi iloo bolo tangada dela e mouli be di manu, mouli milimilia, be e hagagailaa la hagalee kae dono duhongo i tenua o Christ mo God. 
EPH.5.6	Goodou gi de halahalau hua go dahi dangada gi nia balu helekai, idimaa, nia mee aanei ala e hai a God gi hagawelewele ang gi digau ala e de hagalongo ang gi deia. 
EPH.5.7	Malaa, goodou hudee haga buni ang gi digau beelaa. 
EPH.5.8	Goodou digau nogo noho i lodo di bouli i mua, malaa, goodou gu hai nia daangada ni di Tagi, gei goodou gu i-lodo di maalama. Malaa, goodou gi mouli be digau ni di maalama. 
EPH.5.9	Idimaa, di maalama dela e hidi mai ai nia humalia, nia mee hai donu mo nia donu huogodoo. 
EPH.5.10	Goodou hagamahi gi kaabee ina nia mee ala e haga tene di manawa o Tagi. 
EPH.5.11	Hudee heia nia mee o di bouli ala e hai go nia daangada. Gaamai nia maa gi lodo di maalama. 
EPH.5.12	(Gei di maa e haga langaadia huoloo ma ga helehelekai nia mee ala e hai hagammuni go digaula.) 
EPH.5.13	Di madagoaa nia mee huogodoo ga haga modongoohia gi di maalama, gei nadau hangaahai donu la ga kila mai. 
EPH.5.14	Di maalama dela e hai nia mee huogodoo gi kila mai, dela gu helekai ai boloo,
EPH.5.14	“Ala aga go tangada dela e kii, duu i-nua gi daha mo di made, gei Christ ga haga maalama goe.”
EPH.5.15	Deelaa laa, goodou gi pula i godou mouli. Hudee mouli be digau de kabemee, gei gi mouli be digau kabemee. 
EPH.5.16	Heia gi dahidamee nia madagoaa huogodoo ala gu dugu adu gi goodou, idimaa, aanei la nia laangi huaidu.
EPH.5.17	Goodou hudee dadaaulia, hagamahi halahala ina nia mee a Tagi ala e hiihai ginai bolo gi heia. 
EPH.5.18	Hudee heia goodou gi libaliba i nia waini ala e hagahuaidu goodou, haga honu ina goodou gi di Hagataalunga. 
EPH.5.19	Helehelekai i godou mehanga i nia helekai o nia daahili Pisalem, nia daahili hagaamu, mo nia daahili ang gi God. Daahili i nia daahili hagaamu mono Pisalem ang gi Dimaadua mo di hagaamu i lodo godou manawa.
EPH.5.20	Danggee i nia mee huogodoo gi God Tamana i di ingoo tadau Dagi go Jesus Christ i nia madagoaa huogodoo.
EPH.5.21	Gi hagadau dugua anga i goodou, idimaa, goodou e hagalaamua a Christ. 
EPH.5.22	Nia ahina, dugua anga goodou gi godou lodo, gi hai be di godou hai ang gi Tagi.
EPH.5.23	Idimaa, go taane dela e mogobuna di dagi dono lodo, gadoo be Christ dela e mogobuna di dagi di nohongo dabu. Mee Tangada Hagamouli di nohongo dabu dela go dono huaidina. 
EPH.5.24	Malaa, nia ahina gi dugua anga ginaadou hagatau gi nadau lodo, be di nohongo dabu dela e dugu anga ia gi Christ.
EPH.5.25	Nia daane, gi aloho i godou lodo, gadoo be Christ dela ne aloho i di nohongo dabu ge ne dugu anga dono mouli ginai.
EPH.5.26	Mee ne hai di mee deenei belee hagadabu di nohongo dabu ang gi God gi ana helekai, i muli dana haga madammaa di maa gi nia wai, 
EPH.5.27	bolo gi dugu ang gi deia dana nohongo dabu madamada, gei e madammaa, deai ono mee hala ai, ono gowaa dogolia ai, be ono gowaa huaidu ai. 
EPH.5.28	Nia daane gi aloho i nadau lodo be nadau aloho i nadau huaidina. Taane dela e aloho i dono lodo, le e aloho i dono huaidina. 
EPH.5.29	(Gidaadou hagalee de hiihai gi tadau huaidina. Gei gidaadou e haangai di maa ge e benebene, gadoo be di hai o Christ dela e hai gi di nohongo dabu, 
EPH.5.30	idimaa, gidaadou nia dudaginga ni tuaidina o maa.) 
EPH.5.31	E hai gadoo be nia helekai di Beebaa Dabu e helekai boloo,
EPH.5.31	“Tadinga deenei dela taane ga tanga gi daha mo dono damana mo dono dinana, ga buni ang gi dono lodo, ga hai tuaidina e dahi.”
EPH.5.32	Tadinga hagalabagau hagammuni gei e donu dela gu haga modongoohia mai go nia helekai aanei, ala gu iloo eau bolo e helekai i Christ mo di nohongo dabu. 
EPH.5.33	Gei di maa e dau adu labelaa gi goodou: nia daane huogodoo gi aloho i godou lodo, be godou aloho i godou huaidina, gei nia ahina gi hagalabagau ina nadau lodo.
EPH.6.1	Nia damagiigi, di godou waawa hegau dama a Christ belee hagalongo gi godou maadua, idimaa, deenei di mee donu e hai. 
EPH.6.2	“Hagalaamua ina doo damana mo doo dinana,” deenei taganoho matagidagi dela iai dono hagababa boloo:
EPH.6.3	“Nia mee huogodoo la ga humalia i godou baahi, gei goodou ga mee di mouli waalooloo i hongo henuailala.”
EPH.6.4	Nia maadua, hudee heia godou dama gi hagawelewele balumee, aago ina digaula gi nia agoago dama a Christ mono agoago hagamaamaa.
EPH.6.5	Nia hege, gi hagalongo gi godou dagi henuailala i di hagalaamua, gi heia i di manawa balabala, gi hai be di godou hai hegau gi Christ. 
EPH.6.6	Nia mee aanei hagalee ne belee hai hua i di madagoaa digaula e mmada adu gi goodou, bolo gi humalia goodou i nadau baahi, gei gi heia aga i lodo godou manawa hagatau nia mee ala e hiihai ginai a God, be nia hege Christ. 
EPH.6.7	Goodou go nia hege, heia godou hegau i di tene, be nia hegau e hai i Tagi, hagalee gi nia daangada. 
EPH.6.8	Goodou gi iloo bolo di Tagi e hui tangada nei mo tangada nei i nadau hegau humalia, e de hilihili be digau moholo be nia hege.
EPH.6.9	Nia dagi, heia hua go di hai deenei gi godou hege, hudee hagamadagudagu ina digaula gi nia helekai. Gi iloo bolo goodou mo godou hege la digau ni di Tagi e dahi dela i di langi, e hagi aga digau huogodoo i di ala hua e-dahi.
EPH.6.10	Haga muliagina, hagamaaloo ina goodou i di godou buni ang gi Tagi i ono mahi maaloo. 
EPH.6.11	Ulu i nia goloo heebagi huogodoo a God ala e gowadu, gei goodou ga mee di tuu gi mau i di heebagi gi Satan mo ana halahalau. 
EPH.6.12	Idimaa, gidaadou hagalee heebagi gi nia daangada dangada, e heebagi hua gi nia mahi o nia hagataalunga huaidu o nia dagi di langi, nia dagi aamua, mo nia mahi mogobuna o di madagoaa bouli. 
EPH.6.13	Deelaa laa, goodou ulu i nia goloo heebagi a God dolomeenei, gei goodou gi mee di duuli gi daha nia heebagi o di hagadaumee i di madagoaa huaidu ma ga dae mai, gei muli teebagi, goodou e maaloo huaigolo. 
EPH.6.14	Goodou gi togomaalia i di tonu be di tuu dela e nnoo gi goo godou huaidina, i di hai mee donu be di haaligi hadahada,
EPH.6.15	mo di togomaalia di hagadele di Longo Humalia o di aumaalia, be goodou ma ga ulu godou suudi gi mau.
EPH.6.16	Daahia di hagadonu i godou baahi i nia madagoaa huogodoo, e hai di duuli, gei goodou ga mee di diinai nia amu maalei ulaula ala e puu mai go tangada huaidu. 
EPH.6.17	Goodou gi gahu i di goobai di hagamouli, mo di kae Nnelekai a God go tulumanu dauwa e- gowadu go di Hagataalunga Dabu.
EPH.6.18	Heia nia mee huogodoo aanei i talodalo, e dangidangi di hagamaamaa gi God. Hai dalodalo i nia madagoaa huogodoo i di Hagataalunga. Dono hadinga bolo goodou gi noho kanakana, gi hudee dugua di godou hai dalodalo i nia madagoaa huogodoo i nia daangada a God huogodoo. 
EPH.6.19	Dalodalo labelaa i di au gi God gi gaamai gi di au nia helekai i dogu madagoaa ma ga helekai, gi mee au di helekai maaloo e haga modongoohia aga nia mee nngala di Longo Humalia. 
EPH.6.20	Au tangada dela ne hagau e hagadele di Longo Humalia gi nia gowaa i daha, gei dolomeenei gei au gu i-lodo di hale galabudi. Dalodalo bolo gi maaloo au i di helehelekai i di Longo Humalia, be dagu hai dela belee hai.
EPH.6.21	Tychicus, go tadau duaahina daane hagaaloho ge tangada hai hegau manawa dahi i nia hegau o Tagi, ga hagi adu laa ogu longo gi iloo goodou dogu mouli dolomeenei.
EPH.6.22	Deelaa di mee ne hagau adu a mee belee hagi adu di madau noho mo di mouli dolomeenei, gei e hai goodou gi manawa maaloo.
EPH.6.23	God Tamana mo di Tagi go Jesus Christ gi dugu anga di aumaalia mo di aloho i di hagadonu gi nia duaahina dama a Christ huogodoo. 
EPH.6.24	Tumaalia o God gi madalia digau huogodoo ala e aloho i Tagi go Jesus Christ i di aloho e dee odi.
PHP.1.1	Mai baahi o Paul mo Timothy, nia daangada hai hegau a Jesus Christ, ang gi nia daangada huogodoo a God ala e noho i Philippi, ala gu buni ang gi Jesus Christ mo nia dagi di nohongo dabu mono gau hai hegau.
PHP.1.2	Tadau Damana go God, tadau Dagi go Jesus Christ gi gowadu gi goodou tumaalia mo di aumaalia.
PHP.1.3	Au e danggee ang gi dogu God i goodou i nia madagoaa huogodoo ma ga maanadu goodou. 
PHP.1.4	Nia madagoaa huogodoo ala nogo dalodalo iei au i goodou, gei au e dalodalo i di tentene, 
PHP.1.5	idimaa, goodou nogo hagamaamaa au i lodo di moomee di Longo Humalia, mai i mua ga dae mai gi dangi nei. 
PHP.1.6	Au e hagadagadagagee huoloo, bolo God ne daamada aga nnegau humalia aanei i godou lodo, gi daahia hua beelaa, ga dae loo gi di haga lawa i di Laangi o Jesus Christ. 
PHP.1.7	Au e manawa i goodou i nia madagoaa huogodoo! Malaa, e humalia bolo au gi longono ia i di au i goodou. Idimaa, goodou huogodoo gu hai mee madalia au gi tumaalia dela ne dugu mai go God, i dogu noho i lodo di hale galabudi, mo i dogu madagoaa nogo mehede mai gi di au nogo hagamaamaa di Longo Humalia, gei e haga maaloo aga. 
PHP.1.8	God go dogu haga modongoohia bolo agu helekai le e donu, ala e helekai bolo dogu hidihidi i goodou le e hidi mai i di manawa o Jesus Christ.
PHP.1.9	Au e dalodalo bolo godou aloho la gi tomo aga, gi maalama goodou gi nia mee ala e donu mo di hagi aga e donu, 
PHP.1.10	gi mee goodou di hilihili nia mee ala e kaedahi e humalia. Gei goodou ga maahede mai gi daha mo nia hagadilinga mee gulugulua mono mee hai hala huogodoo i di laangi o Christ. 
PHP.1.11	Gei godou mouli ga honu i nia mee humalia huogodoo mai baahi o Jesus Christ, ang gi di haga madamada mo di hagaamu a God.
PHP.1.12	Ogu duaahina nei, au e hiihai bolo goodou gi iloo humalia bolo nia hagadilinga mee ala ne hai mai gi di au, la gu hagamaamaa huoloo di Longo Humalia gi gila. 
PHP.1.13	Di hai deenei ne hidi ai digau hagaloohi di hale deenei, mo digau labelaa ala i ginei, ga iloo bolo au ne lawalawa, idimaa au tangada hai hegau ni Christ.
PHP.1.14	Dogu noho i lodo di hale galabudi deenei, la gu hai di baahi damana o tadau duaahina gi llauehe aga nadau hagadagadagagee gi Tagi. Digaula gu maaloo gu de ngudu di di agoago maaloo nia helekai a God. 
PHP.1.15	E donu bolo hunu daangada e agoago di hai o Christ mai i lodo nadau dubua mo nadau lagamaaloo, gei hunu daangada e agoago mai i lodo nadau manawa humalia. 
PHP.1.16	Digau aanei le e agoago mai i di aloho, idimaa, digaula e iloo bolo God gu gaamai dogu duhongo hegau gi hagamaamaa ina di Longo Humalia. 
PHP.1.17	Gei digau ala i golo la hagalee hiihai e hagadele Christ mai i nadau manawa donu, e bida hai go nadau mee ala e hiihai ginai. Digaula e hagamamaanadu belee hai au gi haingadaa i lodo di hale galabudi. 
PHP.1.18	Eimaha hogi! Au e tentene hua, ma go nia agoago a Christ bolo gi hagadele. Maeaha maa e hai mai i lodo di manawa huaidu be humalia, gei au e tentene hua. 
PHP.1.19	Idimaa, au e iloo bolo au ga mehede mai i godou dalodalo mo nia hagamaamaa mai baahi di Hagataalunga o Jesus Christ. 
PHP.1.20	Deenei dogu hiihai mo dogu hagadagadagagee: Au e hagamahi gi dogu duhongo hegau gi gila humalia, gei au e hai gi manawa maaloo i lodo dogu mouli hagatau e haga modongoohia aga di aamua o Christ i nia madagoaa huogodoo mo dolomeenei, maeaha maa au e mouli be gu made. 
PHP.1.21	Di mouli la di aha? Mai gi di au, bolo ma go Christ! Dogu made le e hidi ai di mee koia e humalia. 
PHP.1.22	Maa au ga mouli, gei au ga mee di hai agu hegau hagalabagau, gei au ga de iloo laa dagu mee ga hilihili. 
PHP.1.23	Au gu hilihili ngadaa i nia mee e lua aanei. Au e hiihai huoloo bolo au gi made gi daha mo di mouli nei, gi noho au madalia a Christ, deelaa di mee koia e humalia. 
PHP.1.24	Gei deeai, ma go goodou ala e hagalabagau ginai dogu mouli. 
PHP.1.25	Idimaa au gu donu gi di mee deenei, gu iloo bolo au e mouli huaigolo. Au ga noho i godou baahi huogodoo, e haga damana ai di godou tomo aga mo di tene i lodo godou hagadonu. 
PHP.1.26	Au ma ga hanadu labelaa gi goodou, gei goodou koia ga haga hagaamu au mai i di godou mouli hagadaubuni ang gi Jesus Christ.
PHP.1.27	Deenei di mee e kaedahi e hagalabagau: Godou mouli belee hai gi mouli be di Longo Humalia a Christ. Maeaha maa au e mee be e deemee di hanadu haga heetugi adu gi goodou, au ga longo laa bolo goodou e mau dangihi hua gi di mee e dahi mo di hagadaubuni i di hiihai hua e-dahi, mo godou hagamahi e heebagi i di godou hagadonu di Longo Humalia. 
PHP.1.28	Hudee mmaadagu i godou hagadaumee. Goodou gi manawa maaloo i nia madagoaa huogodoo. Di hai beenei le e haga modongoohia gi digaula bolo ginaadou ga paagege, gei goodou ga aali, idimaa, go God dela e hai goodou gi aali. 
PHP.1.29	God gu dumaalia adu gi hai hege ang gi Christ, hagalee mai hua i di godou hagadonu a mee, ge mai labelaa i di godou duadua i mee. 
PHP.1.30	Dolomeenei, gei goodou gu mee hua di heebagi madalia au, tagadilinga heebagi dela nogo heebagi iei au i mua, mo di mee dela gu longono goodou e hai ko au dolomeenei.
PHP.2.1	Godou mouli ang gi Christ le e hagamaaloo aga goodou, gei dono aloho le e haga manawa lamalia goodou. Goodou gu hagadaubuni ang gi di Hagataalunga Dabu, gei goodou gu manawa humalia mo di hagadau aaloho i godou mehanga. 
PHP.2.2	Deenei laa, au e hagamahi adu bolo goodou gi haga dohu ina dogu tene, i goodou aalaa ma ga hai mee gi di hagamaanadu hua e-dahi, di aloho hua e-dahi, di hagadaubuni hua e-dahi, mo di hagabaubau hua e-dahi. 
PHP.2.3	Goodou hudee heia dahi mee mai i godou balu hagabaubau, be e bida hagaamu goodou, gei goodou gi hagadau hila gi lala, dugua digau ala i golo bolo e humalia i goodou. 
PHP.2.4	Goodou gi mmada gi nia hiihai o digau ala i golo, hagalee go godou hiihai la hua. 
PHP.2.5	Goodou e hai loo gi hai mee gi nnagadilinga hagamamaanadu ala gu hai mee ginai Jesus Christ:
PHP.2.6	Mee e hai mee gi nia mahi o God i nia madagoaa huogodoo, ge hagalee haga tungaadahi ia gi God.
PHP.2.7	Mee gu manawa hila gi lala, gu haga angaa mee ana mee huogodoo, gu hai di hege. Mee gu haneia gi henuailala gu hai tangada.
PHP.2.8	Mee gu hai tangada hagalongo, gu daudali nia mee humalia ga dae loo gi dono made i hongo di loobuu.
PHP.2.9	Malaa, deelaa di mee a God ne haga menege aga a mee gi di gowaa dela mugi nua loo, ga wanga dono ingoo dela koia e aamua i nia ingoo huogodoo.
PHP.2.10	Nia mee huogodoo ala e mouli i di langi, mo henuailala, mo i bahi i-lala o henuailala, ga dogoduli gi lala, e hagalaamua di ingoo o Jesus.
PHP.2.11	Nia daangada huogodoo ga hagamodongoohia aga bolo Jesus Christ la go Tagi, ang gi di madamada o God Tamana.
PHP.2.12	Ogu ihoo hagaaloho nei, goodou nogo hagalongo mai gi di au i nia madagoaa huogodoo ala nogo noho iei au i godou baahi. Ma koia e humalia maa goodou ga hagalongo mai gi di au dolomeenei i dogu madagoaa dela e mogowaa loo i goodou. Goodou ngalua hagamahi i lodo godou mmaadagu mo di bolebole, e haga dohu ai godou haga mouli. 
PHP.2.13	Idimaa, God le e ngalua i godou lodo i nia madagoaa huogodoo belee hai goodou gi hiihai ge daudali dono manawa.
PHP.2.14	Goodou hudee hai tamu be e lagamaaloo i godou mee huogodoo ala ma ga hai, 
PHP.2.15	gei goodou ga hai digau e madammaa gadoo be nia dama a God ala koia e humalia, ala e noho i baahi digau huaidu mo digau hai mee hala i henuailala. Goodou gi maahina i baahi digaula, gadoo be nia heduu ala e maahina i di langi,
PHP.2.16	i di godou madagoaa ma ga wanga gi digaula nia helekai haga mouli. Maa goodou ga hai beenei, gei au ga hagaamu goodou i di laangi o Christ, idimaa, e modongoohia bolo dogu hagamahi mo agu hegau huogodoo la digi balumee.
PHP.2.17	Holongo ogu dodo ga hali gadoo be nia wai tigidaumaha i hongo di mee dela e tigidaumaha go goodou ang gi God mai i godou hagadonu. Maa ga hai beelaa, gei au ga tentene madalia goodou huogodoo. 
PHP.2.18	Goodou gi heia labelaa beelaa, goodou e hai gi tentene madalia au.
PHP.2.19	Maa di manawa ni God deenei, gei au e hagadagadagagee bolo au e mee di hagau adu a Timothy hagalimalima, gi maaloo ogu lodo i godou longo. 
PHP.2.20	Ma go mee hua dela e hai gadoo be au, dela e haga dahidamee goodou. 
PHP.2.21	Digau huogodoo ala i golo le e bida haga dahidamee hua go nadau mee ala e hai, ge hagalee go nnegau a Jesus Christ. 
PHP.2.22	Goodou e iloo be ana hegau le e dahidamee behee, idimaa, gimaua e hai hegau ngaadahi i di gili di Longo Humalia gadoo be tamana mo dana dama. 
PHP.2.23	Au e hagadagadagagee bolo au ga hagau adu a mee hagalimalima gi goodou i dogu madagoaa ma ga iloo be dehee di mee ga hai mai. 
PHP.2.24	Au e hagadagadagagee labelaa gi Tagi, bolo au e mee labelaa di hanadu gi godou baahi maalia.
PHP.2.25	Au gu hagamaanadu bolo ma e humalia e hagau adu tadau duaahina go Epaphroditus gi godou baahi. Go mee dela nogo ngalua, ge heebagi i dagu baahi ge nogo madalia au, ge dela hogi go di godou dangada kae hegau dela ne hanimoi nogo hagamaamaa au. 
PHP.2.26	Mee e hidihidi huoloo bolo ia e mmada adu gi goodou huogodoo, gei mee gu manawa gee i dono longono bolo goodou gu longo bolo ia e magi. 
PHP.2.27	E donu bolo mee nogo magi, gu hoohoo ga made, gei God gu aloho i mee, mo au labelaa, dela ne haga dagaloaha au gi daha mo tagadilinga manawa gee damana. 
PHP.2.28	Gei au gu hiihai huoloo bolo au e hagau adu a mee, gi mmada goodou gi mee, gi tentene labelaa goodou, gei dogu manawa gee hogi ga ngala. 
PHP.2.29	Goodou gi benebene ina a mee i di manawa tene, gi hai be tuaahina ni goodou i di hagadaubuni ang gi Tagi. Goodou hagalabagau ina digau ala e hai be mee, 
PHP.2.30	idimaa, mee dee hagahuodia dono mouli, mee gu hoohoo ga made, i di gili nnegau a Christ, belee hagamaamaa au i godou mee ala e deemee di hai.
PHP.3.1	Ogu duaahina nei, di hagaodi gi muli agu helekai: goodou gi tentene i di godou hagadaubuni ang gi Tagi. Ma hagalee haingadaa mai gi di au go dagu tataanga agu mee ala ne hihi i mua, idimaa, ma e hai goodou gi mouli. 
PHP.3.2	Pula i digau ala e hai nia mee huaidu, ala e hai be nia paana. Digaula e maaloo dangihi gi di mee dela bolo e tuu di gili tuaidina. 
PHP.3.3	Ma go gidaadou ala ne kae di sirkumsais dela e donu, hagalee go digaula. Idimaa, gidaadou e daumaha ang gi God mai i dono Hagataalunga, gei gidaadou e tentene i lodo tadau mouli buni ang gi Jesus Christ. Gidaadou hagalee hagadagadagagee gi nia haihai gi di gili tuaidina. 
PHP.3.4	Gei au e mee di hagadagadagagee gi nia mee aalaa. Maa tangada e hagamamaanadu bolo ia e mee di mouli gi nia haihai gi di gili tuaidina, gei au dagu hadinga damana i golo, dela e hagadagadagagee iei au gi nia mee aalaa. 
PHP.3.5	Au ne sirkumsais gei au gu madua gu walu ogu laangi. Au tangada donu o Israel mai i dogu haanau, tangada mai i di madawaawa o Benjamin, gei au tangada donu o Hebrew. I dogu haga gila aga nia haganoho o digau o Jew, au di Pharisee.
PHP.3.6	Gei au nogo hegeege huoloo nia haganoho aalaa, ga hidi iei au ga hagahuaidu nia nohongo dabu. Gei au hagalee hala i lodo dogu daudali nnaganoho gi donu.
PHP.3.7	Nia hagadilinga mee beelaa huogodoo ala nogo haga dahidamee ko au, dolomeenei, gei au gu dugu bolo ma nia balumee, idimaa, go Christ. 
PHP.3.8	Hagalee bolo go nia hagadilinga mee hua ala beenei. Au haga balumee hua nia mee huogodoo bolo nia balumee, i di mee hua e-dahi dela koia e dahidamee, ge hagalabagau, dela go di iloo a Jesus Christ, go dogu Dagi. Nia mee huogodoo gu kili ko au gi daha, idimaa, go Christ. Au gu dugu nia mee aanei bolo ma nia balumee, bolo gi mee au di kae Christ, 
PHP.3.9	mo di buni gi mee i nia mee huogodoo. Au ogu donu ai, nia hagadilinga donu be nia donu o tangada dela e daudali nia haganoho. Malaa, dolomeenei, gei au gu hai mee gi nia donu ala ne gaamai i dogu hagadonu a Christ, ala nia donu e loomoi i baahi o God, ala e hagamau mai i di hagadonu. 
PHP.3.10	Dagu mee dela e hiihai ginai, la ko au belee hai gi iloo eau Christ, ge gi longono mai gi ogu lodo nia mogobuna o dono mouli aga, mo di buni gi dono hagaduadua, gei au gi made gadoo be mee, 
PHP.3.11	mo di hagadagadagagee bolo au e mouli aga mai di made.
PHP.3.12	Au hagalee hai bolo au gu gila be gu dohu. Au e hagamahi gi kumi di kisakis deelaa, idimaa, Jesus Christ gu hai au di mee ni aana gi mee au di kae di kisakis deelaa. 
PHP.3.13	E donu, ogu duaahina nei, au hagalee loo e maanadu bolo au gu kumi di kisakis deelaa. Ma di mee hua e-dahi dela e hai ko au, au e haga de langahia eau nia mee ala i ogu muli, e hai go agu mee ala e mee, gi mee au di dae gi nia mee ala i ogu mua. 
PHP.3.14	Malaa, au e lele gi dae gi tagageinga, gi kumi di kisakis deelaa, dela go di gahigahi a God mai baahi o Jesus Christ ang gi di mouli dela i nua. 
PHP.3.15	Malaa, gidaadou huogodoo ala gu mau i di hagataalunga, la gi hagamaanadu beenei. Maa iai digau i godou lodo e hagamaanadu hai gee mo di mee deenei, ga haga modongoohia la go God adu gi goodou. 
PHP.3.16	Malaa, gidaadou gi hagamahi hua gi mua gi hai be tadau daudali nnaganoho mai i mua ga tugi loo gi dolomeenei.
PHP.3.17	Goodou huogodoo go ogu duaahina, goodou gi kawe i agu hangaahai. Gimaadou gu hai di ada mee humalia belee daudali go goodou. Goodou la gi mmada gi digau ala e daudali nia mee ala e donu.
PHP.3.18	Nia mee aanei la gu lawa i dagu agoago haga logowaahee adu gi goodou mai i mua, gei dolomeenei, gei au e taanga labelaa nia maa mo ogu dangi. Digau dogologo gu dagi go nadau mouli gi hai ginaadou nia hagadaumee ni di made o Christ i hongo di loobuu. 
PHP.3.19	Di hagaodi gi muli o nadau hangaahai la go nadau hagaduadua, idimaa, di god digaula la go nia mee ala e hiihai ginai nadau huaidina. Digaula e haga hagaamu nia mee ala belee langaadia ai ginaadou. Digaula e manawa hua gi nia mee o henuailala. 
PHP.3.20	Gei gidaadou digau donu o di langi, gidaadou e talitali di hanimoi o tadau Dangada Hagamouli, go Tagi go Jesus Christ. 
PHP.3.21	Mee e huli tadau huaidina ala e paagege ala e mee hua di mmade, gi hai nia huaidina ala e hai be dono huaidina madamada, gi nia mogobuna ala e mee di dagi ana mee huogodoo.
PHP.4.1	Malaa, ogu duaahina nei, au e hagalabagau huoloo goodou, gei au gu hidihidi huoloo i goodou! Goodou gu hai au gi tentene, gei au e hagaamu huoloo goodou. Ogu ihoo hagaaloho, deelaa di godou hai e hagamau ai godou mouli i di godou buni ang gi Tagi.
PHP.4.2	Euodia mo Syntyche, goolua dumaalia, au e dangidangi adu gi hagadaubuni i gulu mehanga, gi hai be tagahaanau mai Tagi. 
PHP.4.3	Mo goe labelaa, go dogu ihoo hai hegau manawa dahi, au e hiihai bolo goe gi hagamaamaa ina nia ahina dogolua aanei, idimaa, meemaa nogo ngalua hagamahi madalia au, nogo hagadele di Longo Humalia, ginaadou mo Clement mo ogu ihoo gau ngalua huogodoo, aalaa nadau ingoo gu i-lodo di beebaa a God, dela e hihi ginai nia ingoo o digau ala e hagamouli.
PHP.4.4	Goodou gi tentene i nia madagoaa huogodoo i lodo di godou hagadaubuni ang gi Tagi. Au e helekai labelaa: goodou gi tentene! 
PHP.4.5	Goodou manawa dumaalia ang gi digau huogodoo. Tagi la hoohoo ga hanimoi. 
PHP.4.6	Goodou hudee de nnoomaalia i dahi mee, tangi ang gi God i nia mee ala e dee dohu i godou baahi, godou danggee e hai gi hai i lodo godou dalodalo i nia madagoaa huogodoo, 
PHP.4.7	gei di aumaalia o God, dela koia e damanaiee e de modongoohia nia daangada, ga benebene humalia laa godou manawa mo godou maanadu i di godou buni ang gi Jesus Christ.
PHP.4.8	Ogu duaahina nei, deenei di hagaodi agu helekai. Haga honu ina godou lodo gi nia mee ala e humalia ge iai ono hagaamu i golo, aalaa go nia mee ala e hai donu, hagalabagau, donu, madammaa, madamada, ge aamua. 
PHP.4.9	Goodou hai hegau gi godou mee ala ne kabe, gei ne kae i dogu baahi, mai i agu helekai mo agu mee ala e hai. Gei di God dela e gaamai gi gidaadou di aumaalia, ga madalia goodou.
PHP.4.10	Lodo dogu mouli hagadaubuni gi Tagi, gei au gu tentene huoloo, idimaa goodou gu hagamodongoohia i muli di madagoaa looloo bolo goodou e benebene au. Au hagalee helekai bolo goodou gu diiagi au, au e hai bolo ma go goodou di godou madagoaa ai. 
PHP.4.11	Au hagalee helekai beenei bolo au gu diiagi go goodou, idimaa, au gu-(wouwou gi)dohu hua gi nia mee ala i dogu baahi. 
PHP.4.12	Au gu modongoohia di mouli dela e dee dohu, mo di madagoaa e logo agu mee. Au gu iloo eau, au e dohu i nia madagoaa huogodoo, maeaha maa au e maaluu be e hiigai, be hai mee gi nia mee e logo be e hogoohi. 
PHP.4.13	Au e maaloo gi tale gi nia haingadaa huogodoo, mai di mogobuna a Christ dela ne gaamai gi di au. 
PHP.4.14	Malaa, e humalia huoloo go goodou ne hagamaamaa au i lodo ogu haingadaa. 
PHP.4.15	Goodou digau Philippi gu iloo bolo godou nohongo dabu hua nogo hagamaamaa au i dogu hagatanga i Macedonia, i taamada di hagadele di Longo Humalia. Goodou hua nogo hagamaamaa au, gu hai mee ngaadahi gi di haadanga lamalia mo di haadanga balua.
PHP.4.16	Hunu madagoaa, au nogo i Thessalonica, gei goodou gu hagamaamaa mai au i agu mee nogo hiihai ginai.
PHP.4.17	Hagalee go dogu hiihai hua gi godou wanga dehuia, au e hiihai e mmada gi godou maluagina gi tomo aga. 
PHP.4.18	Malaa, deenei di beebaa hagadootonu o godou mee huogodoo nogo hagamaamaa au, gu dohu huoloo di godou hagamaamaa. Dolomeenei au gu dohu i nia mee huogodoo i muli hua Epaphroditus ne gaamai godou wanga dehuia huogodoo. Di wanga dehuia deenei e hai be tigidaumaha dela e kala ang gi God, e hiihai ge tentene ginai.
PHP.4.19	Malaa, dogu God ga gowadu godou mee huogodoo ala e de dee dohu i godou baahi, mai nia maluagina madamada o Jesus Christ. 
PHP.4.20	Di madamada ang gi tadau God, go tadau Damana, dolomeenei ga hana hua beelaa. Amen.
PHP.4.21	Di madau hagaaloho ang gi nia daangada a God huogodoo, ala go nia dama a Jesus Christ. Tadau duaahina aanei e madalia au i ginei, e gowadu labelaa nadau hagaaloho gi goodou. 
PHP.4.22	Nia dama a God huogodoo aanei i ginei, ala go digau di hale o Caesar, e gowadu labelaa nadau hagaaloho.
PHP.4.23	Tumaalia o tadau Dagi go Jesus Christ gi madalia goodou.
COL.1.1	Mai baahi o Paul, ne hili go God belee hai tangada agoago hagau ni Jesus Christ, mo mai baahi o tadau duaahina go Timothy, 
COL.1.2	ang gi nia dama a God ala i Colossae, ala go madau duaahina manawa dahi i lodo tadau hagadaubuni ang gi Christ.
COL.1.2	God tadau Damana gi dugua adu gi goodou tumaalia mo di noho i di aumaalia.
COL.1.3	I nia laangi huogodoo, gimaadou e danggee ang gi God, Tamana o tadau Dagi go Jesus Christ, i madau madagoaa ma ga dalodalo i goodou. 
COL.1.4	Idimaa, gimaadou gu longono di godou hagadonu a Jesus Christ, mo di godou aloho i nia dama a God huogodoo. 
COL.1.5	Di madagoaa o di Longo Humalia dela e donu, ne dae adu gi goodou, goodou gu longono di hai o di hagadagadagagee. Malaa, godou hagadonu mo godou aloho gu hagamau goodou gi godou mee ala e hagadagadagagee ginai, ala gu lawa di dugu adu gi goodou i di langi. 
COL.1.6	Di Longo Humalia e gaamai nia maluagina gei e hagadae ang gi nia madagoaa huogodoo i henuailala, gadoo be di mee dela ne hai adu gi goodou, mai taamada i di laangi dela ne longono goodou tumaalia o God, gei goodou gu donu humalia ginai. 
COL.1.7	Goodou gu lawa di iloo di hai o tumaalia o God mai baahi o Epaphras, di hoo hagaaloho ni gidaadou, tangada hai hegau manawa dahi dela ne hagamaamaa goodou i nia hegau a Christ.
COL.1.8	Ma go mee dela ne hagi mai gi gimaadou di aloho dela ne dugu adu go di Hagataalunga Dabu. 
COL.1.9	Deenei laa ga hidi ai gimaadou ga hai dalodalo i goodou i nia laangi huogodoo, mai taamada di madau longono goodou. Gimaadou e hai dangidangi ang gi God gi haga honu ina goodou gi ono hiihai mo ono kabemee huogodoo ala e gaamai i baahi dono Hagataalunga. 
COL.1.10	Gei goodou ga mee di mouli be di hiihai o Tagi, ge e hai nia mee ala e haga tentene dono manawa. Gei nia hagadilinga hegau humalia huogodoo ga kila aga i godou baahi, gei di godou iloo a God ga tomo aga. 
COL.1.11+COL.1.12	Gimaadou e dangidangi bolo goodou gi hai mee gi nia hagadilinga maaloo huogodoo, ala e loomoi i ono mahi madamada, gi mee ai goodou di hai hegau hagamahi i lodo nia haingadaa huogodoo i di hagakono o di manawa mo di tentene. Danggee gi Tamana i di manawa tene, i mee dela ne haga honu goodou bolo gi mee di hai mee gi ana mee ala gu dugu ang gi ana dama i lodo tenua maalama. 
COL.1.13	Mee ne haga dagaloaha gidaadou gi daha mo di mogobuna o di bouli, gu dagi mai gidaadou gi lodo tenua o dana Dama dela e aloho ai. 
COL.1.14	Deenei go mee ne haga dagaloaha gidaadou, dono hadinga bolo ne wwede tadau huaidu huogodoo.
COL.1.15	Christ la go di ada o God dela e de gidee. Gei mee la go Tama madua dela e aamua i nia mee huogodoo ala ne hai. 
COL.1.16	Idimaa, God ne hai nia mee huogodoo mai i mee, nia mee ala i di langi mo i henuailala, nia mee ala e gidee mo e de gidee, digau di langi mogobuna, mo nia dagi di langi, mo digau aamua di langi mo henuailala. God ne hai nia mee huogodoo mai i Christ, ge ne hai ang gi mee. 
COL.1.17	Christ nogo noho mai loo i mua nia mee huogodoo ala ne hai, nia mee huogodoo la gu haga noho hagahumalia mai i mee. 
COL.1.18	Mee go di libogo o dono huaidina, go di nohongo dabu. Di mouli o tuaidina le e hanimoi i dono baahi. Mee go di ulumadua dela ne hagamouli aga mai i di made, bolo gi i mua a mee i nia mee huogodoo.
COL.1.19	Idimaa, ma di manawa donu ni God, bolo dana Dama daane la gi hai hua be ia i nia mee huogodoo. 
COL.1.20	God ne hagamaanadu bolo ia ga hai nia mee huogodoo gi buni ang gi deia mai i dana Dama, nia mee i di langi mo i henuailala. Mai i di made o dana Dama i hongo di loobuu, God gu hai gidaadou gi noho i di aumaalia.
COL.1.21	I mua, gei goodou nogo mogowaa i daha mo God, gei goodou nogo hai nia hagadaumee ni mee, idimaa goodou nogo maanadu huaidu mo di haihai nia mee ala e huaidu. 
COL.1.22	Malaa dolomeenei, God gu hai goodou nia hoo hagaaloho ni oono mai i di made o dana Dama daane, belee hai goodou gi dabu, ge madammaa, ge donu i ono mua. 
COL.1.23	Gi haga mau dangihi ina godou hagadonu gi muli, hudee kilia gi daha godou hagadagadagagee mai di Longo Humalia. Deenei di Longo Humalia dela gu agoago gi nia daangada huogodoo i henuailala. Gei au go Paul, tangada hai hegau ni di Longo Humalia deenei.
COL.1.24	Dolomeenei, gei au e tentene huoloo i dogu hagaduadua i goodou, idimaa, mai i dogu duadua deenei, au e hagamaamaa e hagangudu di duadua o Christ ang gi di nohongo dabu dela go dono huaidina. 
COL.1.25	God ne hai au tangada hai hegau ni di nohongo dabu, ne gaamai tegau deenei belee hai ko au e hagahumalia ai goodou. Tegau deenei le e hagadele ana helekai huogodoo. 
COL.1.26	Nnelekai aanei nogo de iloo nia daangada, nogo hagammuni hua go mee mai namua, malaa, dolomeenei, gu haga modongoohia gi ana dama. 
COL.1.27	God dana hagamaanadu bolo ana daangada le e hai gi iloo ginaadou di mee dela nogo de iloo. Di mee hagammuni deenei le e honu i nia maluagina, gei e madamada huoloo dela ne hagatogomaalia go mee gi nia daangada huogodoo. Di mee hagammuni le e hai boloo, “Christ e noho i godou lodo,” dono hadinga e hai bolo, goodou digau tuadimee e hai mee labelaa gi nia madamada o God. 
COL.1.28	Malaa, gimaadou e hagadele di Longo Humalia o Christ gi nia daangada huogodoo. Gimaadou e hagi anga ga agoago gi digaula i madau kabemee huogodoo ala e mee, gi iloo ginaadou di buni ang gi Christ, mo di lloomoi gi mua o God. 
COL.1.29	Au e hai hegau gi ogu mahi hagatau gi gila ai di mee deenei. Au e mee di hai nia mee aanei, idimaa, Christ ne dugu mai ono mahi e hai hegau iei au.
COL.2.1	Au e hiihai bolo goodou gi iloo dagu hai hegau hagamahi adu gi goodou mo nia daangada o Laodicea, mo huogodoo ala digi gidee ginaadou au. 
COL.2.2	Au e hai hegau beenei belee hagamaaloo aga ai nia manawa digaula, gi buni mai digaula gi di hagadau aaloho, gi modongoohia nia mee huogodoo mai di iloo dela e donu. Ma ga hai beenei, gei digaula ga iloo di mee dela e de gidee i baahi o God, deelaa go Christ. 
COL.2.3	Go mee go di gii dela e huge nia maluagina ala e nngala huogodoo o di kabemee mo di iloo mee a God. 
COL.2.4	Malaa, au e helekai adu gi goodou, bolo gi pula i goodou gi dee halahalau hua go nia daangada i nadau lagalagamaaloo dilikai, maeaha maa nadau helekai le e hai bolo ginaadou le e humalia. 
COL.2.5	Maeaha maa au e de igolo i godou baahi, gei au e madalia goodou i di baahi gi di hagataalunga, gei au e tentene huoloo i dogu longono bolo goodou e manawa maaloo i lodo godou hagadaubuni hagadonu a Christ.
COL.2.6	Idimaa goodou gu kae Jesus Christ di Tagi ni goodou, mouli buni ang gi mee. 
COL.2.7	Haga mau ina goodou gi mee, gi tomo aga i di ala o dono mouli. Haga maaloo ina godou hagadonu, gi hai be di hai dela ne aago adu gi goodou. Gi haga honu ina goodou i di danggee. 
COL.2.8	Gi pula i goodou gi dee haga hai hege hua go digau ala e halahalau goodou gi nadau iloo balumee, ala nogo hagadau mai baahi nia adu daangada mai i-mua, mo i nia hagataalunga o di ahiaalangi ala e dagi i henuailala, ge hagalee mai baahi o Christ. 
COL.2.9	Di mouli hagatau o God le e noho i lodo o Christ i dono madagoaa nogo hai tangada. 
COL.2.10	Di mouli hagatau la gu lawa di gowadu gi goodou i di godou buni ang gi mee. Go mee e aamua i nia dagi o digau di langi mo nia mogobuna huogodoo. 
COL.2.11	Goodou gu lawa di sirkumsais mai i di godou buni ang gi Christ, hagalee ne sirkumsais mai baahi o nia daangada, gei ne sirkumsais mai baahi o Christ, di sirkumsais dela e haga maahede ai goodou gi daha mo di mogobuna o godou haihai huaidu. 
COL.2.12	Idimaa, goodou ala gu babdais, gu danu madalia a Christ. Malaa, goodou ala gu babdais, gu mouli aga labelaa madalia a Christ mai di hagadonu di mogobuna o God dela ne haga mouli aga a mee gi daha mo di made.
COL.2.13	I mua gei goodou digau gu mmade, idimaa, goodou nogo haihai nia mee hala, gei digau tuadimee labelaa, godou haganoho ai. Malaa dolomeenei, gei God gu hai goodou gi mouli madalia a Christ. God gu dumaalia mai gi gidaadou tadau huaidu huogodoo.
COL.2.14	Mee gu tono gi daha tadau boibana mo nia haganoho ala nogo lawalawa gidaadou. Mee gu kili nia maa huogodoo gi daha i taudau o Christ i di loobuu.
COL.2.15	I hongo di loobuu deelaa, Christ gu hagamehede ia gi daha mo nia mogobuna o nia hagadilinga hagataalunga ala e dagi mo digau aamua, gei mee gu hagahuaidu digaula, i mee ne dagi mai digaula gi mua digau dogologo, bolo gi iloo nia daangada bolo ia gu aali.
COL.2.16	Malaa, hudee dugu ina ang gi tangada e dahi gi heia ana haganoho be nia maa nia aha ala e gai be e inu, be nia laangi llauehe behee ala e budu, be nia daumaha o di Malama Hoou, be di Laangi Sabad.
COL.2.17	Nia haganoho huogodoo beenei, la nia ada hua o nia mee ala e kila mai maalia. Di mee dela e donu, la go Christ. 
COL.2.18	Gi pula i goodou gi dee halahalau go tangada, dela bolo ia e aamua mai i ana moe, gei e hila gi lala tilikai, ge e daumaha ang gi digau di langi. Tagadilinga dangada beenei, le e bida hagalaamua ia mai i ana hagamaanadu balumee. 
COL.2.19	Gei mee gu hagalee dogi ang gi Christ, dela go di libogo o tuaidina. I lala nia mogobuna o Christ, tuaidina hagatau le e mouli gei e daahi go nia dudaginga mo nia uga gi di gowaa e dahi, ge tuaidina le e tomo aga be di hiihai a God.
COL.2.20	Goodou gu mmade dalia a Christ, gu maahede gi daha mo nia hagataalunga ala e dagi henuailala. Ma e aha goodou e mouli be digau henuailala? Goodou e aha ala e daudali nia haganoho beenei: 
COL.2.21	“Hudee hai hegau gi di mee deenei, hudee momia, hudee bili gi di mee dela i golo”? 
COL.2.22	Huogodoo la nia mee hua balumee ma ga hai hegau ai idimaa, huogodoo la nia haganoho mo nia agoago dangada). 
COL.2.23	Nia haganoho beenei le hai be di mee ne hidi mai nadau kabemee o nadau hai daumaha e de manawa ai ang gi digau di langi, mo di hila gi lala tilikai, mo di hagahuaidu kono nadau huaidina. Nia haganoho aanei, le e balumee ang gi tangada dela e hiihai e bida dagi ia.
COL.3.1	Goodou gu mouli aga dalia a Christ, malaa, goodou gi haa manawa i nia mee o di langi i nua, di gowaa dela e noho a Christ i hongo dono lohongo king baahi gau donu o God.
COL.3.2	Goodou gi hagamaanadu ina hua nia mee ala i di langi, hagalee go nia mee o henuailala. 
COL.3.3	Idimaa, goodou gu mmade, godou mouli la gu dugu dalia a Christ i baahi o God. 
COL.3.4	Di godou mouli donu la go Christ. Dono madagoaa ma ga hanimoi, goodou ga madalia a mee labelaa, e hai mee gi ono madamada.
COL.3.5	Haga mmaa ina gi daha nia hiihai o henuailala ala i godou lodo aanei: hai be di manu, hangaahai gulugulua, hiihai huaidu, hagamaanadu huaidu mo di hagagailaa. (Di hagagailaa la di hai daumaha ang gi nia balu god.) 
COL.3.6	Idimaa nia mee beenei ala e hagawelewele ginai a God ang gi digau ala e de hagalongo. 
COL.3.7	I mua, gei goodou nogo hai hegau gi nia hiihai beenei, i di madagoaa nogo mouli ai goodou i lodo nia huaidu beenei. 
COL.3.8	Gei dolomeenei, goodou e hai gi kili gi daha nia mee huogodoo aanei: Di hagawelewele, hiihai huaidu, mo di manawa de hiihai. Di haganneennee mo nnelekai huaidu gi dee lloomoi i godou ngudu. 
COL.3.9	Hudee hai kai tilikai i godou mehanga, idimaa, goodou gu kili gi daha di mouli namua mo ono hangaahaihai huaidu,
COL.3.10	gu hai mee gi di mouli hoou. Deenei tangada a God ne hai e haga hohoou go mee i nia madagoaa huogodoo gi hai be ia, gi iloo humalia goodou ia.
COL.3.11	Deelaa laa, di hai geegee i mehanga digau tuadimee mo digau o Jew ai, be i mehanga nia daane gu sirkumsais be digi sirkumsais, be digau dauwa, digau hagamuamua, nia hege be digau moholo, gei Christ la hua go nia mee huogodoo. Christ la i lodo nia mee huogodoo. 
COL.3.12	Goodou nia daangada ni God. Mee ne aloho i goodou ge ne hili belee hai ana dama donu. Malaa, gi gahu ina goodou gi di aloho, tumaalia, hila gi lala, manawa balabala, mo di manawa hagakono.
COL.3.13	Goodou gi hagadau dumaalia i godou mehanga, gi dumaalia ang gi tangada dela ma ga helekai hagahuaidu i tangada. Gi dumaalia ang gi tangada be Tagi dela ne dumaalia adu gi goodou.
COL.3.14	Goodou gi haga punia nia mee aanei gi di aloho, dela e daabui nia mee huogodoo gi di gowaa e dahi gi dahi hua. 
COL.3.15	Di noho i di aumaalia mai Christ gi dagia godou hai maanadu, idimaa, God ne gahigahi goodou gi di noho i di aumaalia deenei, gi hai tuaidina e dahi. Gi danggee ang gi mee. 
COL.3.16	Di maluagina o nia helekai a Christ gi noho i godou lodo. Gi hagadau agoago ina goodou gi nia iloo mee huogodoo. Dadaahili ang gi God i nia daahili Pisalem, nia daahili hagaamu mo nia daahili mai di Hagataalunga i lodo godou manawa danggee.
COL.3.17	Nia mee huogodoo ala e hai go goodou be e helekai ai, gi heia i di ingoo o Tagi go Jesus, gi hagaamuina God Tamana mai i Jesus.
COL.3.18	Nia ahina, gi dugua anga goodou gi godou lodo, idimaa, deelaa di mee e tau ang gi nia dama a Christ.
COL.3.19	Nia daane, gi aaloho i godou lodo, gi manawa balabala ang gi digaula.
COL.3.20	Nia damagiigi, gi hagalongo gi godou maadua i nia madagoaa huogodoo, idimaa, deenei di hiihai a God.
COL.3.21	Nia maadua, goodou hudee heia godou damagiigi gi hagawelewele, gi dee duugia hua nadau manawa.
COL.3.22	Nia hege, gi hagalongo gi godou dagi henuailala i nia mee huogodoo, hagalee go di madagoaa hua digaula e daumada goodou, bolo gi humalia goodou i baahi digaula, malaa, ngalua hua i lodo godou manawa donu, mai di godou hagalaamua Tagi.
COL.3.23	Nia mee ma ga hai go goodou, ngalua ginai aga i lodo godou manawa hagatau, be goodou ma ga ngalua ang gi Tagi, hagalee ang gi tangada. 
COL.3.24	Gi langahia goodou bolo di Tagi la ga gowadu dana hui dela ne hagatogomaalia ang gi ana dama. Idimaa, Christ la go Tagi donu dela e hai hegau ginai goodou. 
COL.3.25	Tangada dela e haihai nia mee huaidu e kae dono hui i ana huaidu ala nogo hai, idimaa, God e hagi aga nia daangada huogodoo i di ala hua e dahi.
COL.4.1	Nia dagi, haga hai hegau ina godou hege gi di mee dela e donu ge humalia. Gi langahia labelaa di godou Dagi i di langi.
COL.4.2	Gi nnoo mau di hai dalodalo, gi noho kanakana mo di hagaamu a God i lodo godou dalodalo. 
COL.4.3	Di madagoaa hua deelaa, dalodalo labelaa i gimaadou, bolo God gi dugua mai di madagoaa humalia e agoago ai i ana helekai, i nia mee ala e de iloo nia daangada i baahi o Christ, deelaa di mee ne lawalawa iei au. 
COL.4.4	Gi dalodalo i di au, gi mee au di helekai madammaa, be di mee dela e tau anga.
COL.4.5	Gi pula i godou hangaahai i mua digau de hagadonu. Hagamahi hai hegau gi godou madagoaa humalia.
COL.4.6	Godou helekai gi heia nnelekai dahidamee ge e haga tentene. Heia gi iloo di helekai gi donu gi nia heeu o nia daangada.
COL.4.7	Tadau duaahina go Tychicus, e hai hegau manawa dahi, e hai hegau madalia gimaadou ang gi Tagi, ga hagadae adu laa ogu longo.
COL.4.8	Deelaa dagu mee e hagau adu a mee, belee haga tene godou lodo mai i di godou longono bolo gimaadou huogodoo le e humalia hua.
COL.4.9	Onesimus, tadau tuaahina hagaaloho ge e hai hegau manawa dahi, tangada ni goodou dela ga loo adu ginaua, ga hagi adu laa nia mee huogodoo ala e hai i ginei.
COL.4.10	Aristarchus, e lawalawa dalia au, mo Mark tangada ni Barnabas, e hai di nau hagaaloho adu gi goodou. (Goodou gu kae di haga iloo bolo gi benebene ina Mark i dono madagoaa ma ga dau adu).
COL.4.11	Joshua, e haga ingoo labelaa bolo Justus, e hai dana hagaaloho labelaa. Digau hagadonu o Jew dogodolu e hai hegau madalia au gi Tenua o God, gu hagamaamaa au huoloo. 
COL.4.12	Taga aloho mai baahi o Epaphras adu gi goodou. Mee tangada labelaa ni godou buini, tangada hai hegau ni Jesus Christ, e hagamahi e dalodalo i goodou i nia madagoaa huogodoo bolo God gi heia goodou gi tuu maaloo gi dohu godou hagadonu, i lodo di godou daudali hagatau di manawa o God.
COL.4.13	Au e mee di hagi adu dono hai hegau hagamahi adu gi goodou mo nia daangada o Laodicea mo Hierapolis. 
COL.4.14	Lk tadau ihoo dogidaa hagaaloho, mo Demas e hai di nau hagaaloho adu gi goodou.
COL.4.15	Hagadae ina madau hagaaloho gi tadau duaahina ala i Laodicea. Madau hagaaloho labelaa gi Nympha mo di nohongo dabu dela e dagadagabuli i lodo dono hale. 
COL.4.16	I muli hua di godou dau di lede deenei, goodou hagau ina di lede deenei gi dau labelaa go digau di nohongo dabu o Laodicea. I di madagoaa hua deelaa, goodou ga dau labelaa di lede mai i di nohongo dabu o Laodicea dela ga hagau adu. 
COL.4.17	Hagadae ina gi Archippus bolo gi haga lawa ina dana hegau ne kae koia i lodo nnegau o Tagi.
COL.4.18	Au e hihi nia helekai aanei gi ogu lima donu: Taga aloho mai Paul. Gi langahia ogu tiini. Tumaalia a God gi noho madalia goodou.
1TH.1.1	Mai baahi o Paul, Silas mo Timothy, ang gi digau di nohongo dabu i Thessalonica ala gu hai mee ginai God Tamana mo Tagi go Jesus Christ.
1TH.1.1	Tumaalia mo di noho i di aumaalia gi madalia goodou.
1TH.1.2	Gimaadou e danggee hagaamu tumaalia ang gi God i nia madagoaa huogodoo, ge dee modu di madau haga langahia labelaa goodou i lodo madau dalodalo. 
1TH.1.3	Gimaadou e langahia i mua nnadumada o God Tamana, i di godou hai hegau gi godou hagadonu, mo aloho dela ga hidi ai goodou ga ngalua damana, mo di godou hagamau dangihi goodou i lodo di godou hagadagadagagee gi tadau Dagi go Jesus Christ. 
1TH.1.4	Madau duaahina nei, gimaadou gu iloo bolo God e aloho i goodou, gei gu hilihili goodou e hai nia dama ni aana. 
1TH.1.5	Gimaadou gu hagadele adu gi goodou di Longo Humalia, hagalee go nnelekai la hua, mo nia mogobuna o di Hagataalunga Dabu, mo di madau hagadonu dela gu donu humalia. Goodou gu iloo madau mouli i di madau madagoaa nogo noho i godou baahi belee hagahumalia goodou. 
1TH.1.6	Goodou gu daudali hua gimaadou mo Tagi. Maeaha maa goodou gu tale ang gi di hagaduadua damana, gei goodou gu kae nnelekai aalaa mo di tene dela mai baahi di Hagataalunga Dabu.
1TH.1.7	Gei goodou gu daudali go digau o Macedonia mo Achaia ala gu hagadonu. 
1TH.1.8	Nnelekai o Tagi aanei ne hidi mai godou baahi ala gu modoho gi daha gi Macedonia mo Achaia, gei di longo o di godou hagadonu a God gu dele labelaa gi nia gowaa huogodoo. Deelaa laa, gimaadou e dee tau loo di leelee i di mee deenei. 
1TH.1.9	nia daangada huogodoo gu hagabooboo i di godou hagalaamua gimaadou i di madau lloo adu gi godou baahi, mo di godou huli gi daha mo nia balu god gi God, bolo goodou e daumaha hua gi God Mouli dela e donu, 
1TH.1.10	mo di godou talitali di hanimoi o dana Dama madua i di langi. Dana Dama madua go Jesus dela ne haga mouli aga go meemai i dono made, gei dela e haga dagaloaha gidaadou gi daha mo di hagawelewele a God dela ga dau mai.
1TH.2.1	Madau duaahina nei, goodou gu iloo di madau lloo adu gi godou baahi gu gila humalia huoloo. 
1TH.2.2	Gei goodou gu iloo di madau hagahuaidu mo haga balumee i lodo Philippi, i mua di madau lloo adu gi godou baahi i Thessalonica. Maeaha maa gimaadou gu dau gi lodo di hai baahi damana, gei tadau God gu hagamaaloo aga gimaadou bolo gi agoago adu gi goodou di Longo Humalia dela mai dono baahi.
1TH.2.3	Gei madau agoago adu gi goodou, la hagalee ne gaamai i nia kai tilikai, be di maanadu huaidu, be gimaadou e halahalau dangada. 
1TH.2.4	Gei gimaadou e agoago i nia madagoaa huogodoo be di hai a God, idimaa, mee gu dugu mai gi gimaadou gi hagadele di Longo Humalia. Gimaadou hagalee haga manawa lamalia nia daangada, gei go God dela e hagadina tadau hagabaubau. 
1TH.2.5	Goodou gu iloo humalia bolo gimaadou hagalee ne lloo adu i nnelekai halahalau, gei gimaadou digi hai hegau i nia helekai hagammuni di hagagailaa. God go di madau haga dootonu. 
1TH.2.6	Gimaadou digi hagamada bolo e halahala di madau hagaamu mai baahi digau i golo, be mai godou baahi, 
1TH.2.7	maeaha maa gimaadou e mee di hai goodou gi heia madau hiihai, mai i gimaadou nia dama agoago hagau ni Christ. Gei gimaadou nogo manawa balabala i di madau madagoaa nogo noho i godou baahi, nogo hai gadoo gadoo be tinana e benebene ana dama. 
1TH.2.8	Idimaa i di madau aloho i goodou, gimaadou gu togomaalia e gowadu gi goodou di Longo Humalia mai baahi o God, gei hagalee go di Longo Humalia la hua, mo madau mouli labelaa, idimaa, goodou gu hai nia hoo hagaaloho ni gimaadou. 
1TH.2.9	Madau duaahina nei, goodou e langahia di madau ngalua duadua. Gimaadou nogo ngalua boo mo aa bolo gi aadee gimaadou, i di madau hagi adu di Longo Humalia mai baahi o God. 
1TH.2.10	Madau hagadootonu la go goodou mo God, bolo madau hangaahai adu gi goodou ala gu hagadonu, la nogo madammaa ge donu, hagalee hala. 
1TH.2.11	Goodou e iloo bolo di madau benebene tangada nei mo tangada nei i goodou, le e hai be nia maadua e benebene nau dama donu. 
1TH.2.12	Gimaadou gu hagamaaloo aga goodou ge e haga tentene goodou, gu hagamahi adu gi goodou bolo gi mouli i di mouli dela e manawa tene ginai a God, dela e gahigahi mai goodou gi hai mee goodou gi dono henua mo ono madamada. 
1TH.2.13	Tadinga labelaa i golo dela e danggee ai gidaadou gi God i nia madagoaa huogodoo. Di madau madagoaa ne gowadu gi goodou nia helekai a God, gei goodou gu longono gu kae nia maa, hagalee ne kae bolo nia helekai mai i baahi nia daangada, gei ne kae bolo nia helekai mai i baahi o God, gei di maa e donu. Idimaa, God le e hai hegau i baahi goodou ala gu hagadonu. 
1TH.2.14	Madau duaahina nei, nia mee ala ne hai adu gi goodou, la gu hai labelaa gi nia nohongo dabu a God ala i lodo Judea, gi nia daangada ala gu hai mee ginai Jesus Christ. Goodou gu kae di hagaduadua la hua mai baahi godou gau henua, dela ne kae nia nohongo dabu a God i Judea mai digau o Jew.
1TH.2.15	Aalaa go ginaadou ala ne daaligi Tagi Jesus mo nia soukohp, gu hai hagahuaidu gimaadou. Digaula gu haga manawa gee huoloo a God, mo di hai baahi gi nia daangada huogodoo!
1TH.2.16	Digaula gu hagamada e bule gimaadou gi hudee agoago gi digau tuadimee i nnelekai ala e mee di haga mouli ginaadou. Deenei tamanaiee o nadau huaidu ala nogo haihai i nia madagoaa huogodoo. Dolomeenei gei di hagawelewele o God la gu dau i digaula!
1TH.2.17	Madau duaahina nei, gimaadou nogo mogowaa i goodou i di madagoaa bodobodo, hagalee mogowaa i baahi tadau hagamamaanadu, gei e mogowaa hua tadau huaidina. Gimaadou gu hidihidi huoloo i goodou, gu hagamahi belee haga heetugi adu gi goodou! 
1TH.2.18	Gimaadou gu hiihai e lloo adu labelaa. Au go Paul gu hagamada belee hanadu labelaa gi godou baahi, hagalee holongo e dahi, gei Satan digi dumaalia mai gi gimaadou gi lloo adu. 
1TH.2.19	Idimaa, go goodou hua go di madau hagadagadagagee mo di madau tene, mo di madau hadinga e hagaamu ai madau aali i mua tadau Dagi go Jesus i dono madagoaa ma ga hanimoi ai. 
1TH.2.20	E donu, ma go goodou ala go madau hagaamu mo madau tene!
1TH.3.1	Gimaadou gu deemee di hagakono di noho mogowaa mo goodou, gei gimaadou ga hagamaanadu bolo gimaadou ga noho hua mada gimaadou i Athens,
1TH.3.2	i di madagoaa gimaadou ne hagau adu tadau duaahina go Timothy dela nogo hai hegau gimaadou gi God e agoago di Longo Humalia di hai o Christ. Gimaadou ne hagau adu a mee belee hagamaaloo aga goodou, ge e hagamaamaa godou hagadonu, 
1TH.3.3	bolo gi dee huli gi muli tangada e dahi idimaa go nia hagaduadua aanei. Goodou gu iloo hua bolo nia hagaduadua aanei la di mee ni God mai gi gidaadou. 
1TH.3.4	Di madau madagoaa nogo noho i godou baahi, gimaadou gu hagi adu i mua di madagoaa bolo gidaadou ga tale gi nia hagaduadua, gei goodou gu modongoohia bolo gu hai. 
1TH.3.5	Deelaa tadinga dagu hagau adu Timothy. Au gu deemee di talitali, ga hagau adu a mee, bolo gi iloo eau di godou hagadonu. E deemee di hai bolo Satan gu hagamada goodou, gei madau hegau ala nogo hai i godou baahi, la ga balumee hua. 
1TH.3.6	Dolomeenei, gei Timothy gu gaamai di longo haga tentene o godou hagadonu mo aloho. Mee gu helekai bolo goodou e mamaanadu huoloo i gimaadou, gei goodou e hiihai huoloo bolo goodou e heetugi mai gi gimaadou, gadoo be di madau hiihai.
1TH.3.7	Malaa, madau duaahina nei, i lodo madau haingadaa mo madau hagaduadua huogodoo, gimaadou e maaloo huoloo, idimaa, ma go godou hagadonu ala ne hagamaaloo aga gimaadou. 
1TH.3.8	Idimaa, dolomeenei gimaadou gu mouli, maa goodou ga hagamau dangihi godou mouli buni ang gi tadau Dagi. 
1TH.3.9	Dolomeenei gimaadou gu mee hua di danggee ang gi God i goodou. Gimaadou e danggee gi mee, idimaa gimaadou gu tentene i mua o maa, idimaa go goodou. 
1TH.3.10	Boo mo aa, gei gimaadou e dangidangi ang gi mee gi dugua mai tadau madagoaa e heetugi, gei e hagamaamaa goodou i nia mee ala e dee dohu i godou hagadonu.
1TH.3.11	Damana go God mo tadau Dagi go Jesus gi hagatogomaalia ina di ala dela e lloo adu ai gimaadou gi goodou! 
1TH.3.12	Tagi gi heia godou hagadau aaloho mo godou aloho i nia daangada huogodoo gi tomo gi nua, gadoo be madau aloho i goodou. 
1TH.3.13	I di ala deenei, mee ga hagamaaloo aga godou manawa gi dohu dogomaalia ge e dabuaahia i baahi God Tamana, i di madagoaa tadau Dagi Jesus ma ga hanimoi mo ana daangada huogodoo.
1TH.4.1	Madau duaahina nei, goodou gu iloo mai madau baahi di hai dela e mouli ai goodou e tene ginai a God. E donu, deenei di godou mouli e mouli ai, gei dolomeenei gimaadou e tangi adu hagamahi i di ingoo o tadau Dagi go Jesus, bolo goodou gi heia hua beelaa gi tomo aga i lodo di mouli deenei. 
1TH.4.2	Goodou gu iloo nia agoago ala gu hagi adu go gimaadou mai di mogobuna o tadau Dagi go Jesus. 
1TH.4.3	Malaa, deenei di manawa o God adu gi goodou, bolo goodou gi heia goodou gi dabu, gei gi lawa mai gi daha mo di hai be di manu. 
1TH.4.4	Tangada nei mo tangada nei gi iloo ia di noho i baahi dono lodo i tabuaahia mo di hagamadagudia. 
1TH.4.5	Hudee hiihai gi di manawa hai be di manu, gadoo be nia daangada ala e noho i lodo di bouli ala e de iloo ginaadou a God. 
1TH.4.6	Malaa, di mee deenei, gi dee hai hala go tangada gi dono duaahina, be e hagahuaidu nia donu o maa. Gimaadou gu hagi adu nia mee aanei i mua, gei gimaadou gu haga modongoohia adu gi goodou di hai a God dela e hagaduadua digau ala e hai nadau mee hala beenei. 
1TH.4.7	God hagalee ne gahigahi mai gidaadou gi lodo di mouli milimilia, gei ne gahigahi mai gi lodo di mouli dabuaahia. 
1TH.4.8	Maa tangada ga haga balumee nia agoago aanei, la hagalee ne haga balumee tangada, ne haga balumee hua a God dela ne gowadu gi goodou dana Hagataalunga Dabu.
1TH.4.9	Au hagalee bolo e hai loo gi hihi adu gi goodou di hai dela e aloho ai i godou duaahina aalaa, idimaa, God gu lawa dana hagi adu di hai o di hagadau aaloho i godou mehanga. 
1TH.4.10	Goodou gu hai nia mee aanei gi godou duaahina ala i lodo Macedonia hagatau. Malaa, madau duaahina nei, gimaadou e dangi adu bolo gi hagamahi gi haga damana ina aga di aloho deenei. 
1TH.4.11	Goodou hagamahi gi di mouli dela e noho i di aumaalia gi bida madamada humalia i goodou. Gi ngalua gi godou mouli, be di madau hai ne hagi adu i mua. 
1TH.4.12	Goodou ma ga hai beenei, gei goodou ga hagalaamua go digau ala e de hagadonu, gei goodou ga hagalee gana gi digau ala i golo.
1TH.4.13	Madau duaahina nei, gimaadou e hiihai bolo goodou gi iloo di tonu di hai o digau mmade, bolo gi dee lodo huaidu goodou gadoo be digau ala nadau hagadagadagagee ai. 
1TH.4.14	Gidaadou gu hagadonu bolo Jesus gu made, gu mouli aga, malaa, gidaadou gu hagadonu bolo God ga laha mai a Jesus mo digau ala gu mmade i lodo di nadau hagadonu a mee. 
1TH.4.15	Malaa, aanei nia agoago a Tagi ala e agoago go gimaadou adu gi goodou bolo gidaadou ala e mouli i di laangi o Tagi ma ga hanimoi ai, gidaadou hagalee bolo ga hula i mua digau ala ne mmade.
1TH.4.16	Tagi ga haneia i di langi, gei di lee hagadaba ga hai, deenei di lee o tangada di langi aamua, mo di lee o di buu a God ga ili, gei digau ala ne mmade i lodo nadau hagadonu a Christ ga mouli aga matagidagi. 
1TH.4.17	Nomuli, gei gidaadou huogodoo ala e mouli i di madagoaa deelaa, ga haga puni gi digaula i hongo nia gololangi e heetugi gi Tagi i di ahiaalangi. Deelaa di hai o tadau noho madalia a Tagi ga hana hua beelaa. 
1TH.4.18	Malaa, hagadau hagamaaloo aga ina goodou gi nnelekai aanei.
1TH.5.1	Madau duaahina nei, au hagalee bolo e hai loo gi hihi adu di madagoaa mo nia mee aanei ma ga hai. 
1TH.5.2	Idimaa, goodou gu iloo humalia di laangi o Tagi le e hai be tangada gaiaa dela e hanimoi i di boo.
1TH.5.3	Deelaa di madagoaa nia daangada ga helekai boloo, “Nia mee huogodoo gu humalia, gu noho baba,” ge dela hogi di madagoaa di mooho damana ga limalima ga tale ang gi digaula, gadoo be di mmae o di ahina ma ga haanau, gei nia daangada huogodoo ga deemee di llele gi daha. 
1TH.5.4	Madau duaahina, goodou hagalee e noho i lodo di bouli, malaa, di laangi deelaa gi hudee haga homouli ina goodou be tangada gaiaa, 
1TH.5.5	goodou huogodoo la nia daangada ni di maalama, nia daangada ni di laangi. Gidaadou hagalee ni di boo be ni di bouli. 
1TH.5.6	Malaa, gidaadou hudee kii be digau ala i golo, gi aala, gi madammaa. 
1TH.5.7	Digau ala e kii, le e kii i di boo, gei digau ala e libaliba, le e libaliba i di boo. 
1TH.5.8	Malaa, gidaadou la nia hoo ni di laangi, gidaadou gi madammaa, gi ulu tuuli o tadau hadahada, go di hagadonu mo di aloho, gi ulu di goobai dauwa, go di hagadagadagagee o di mouli dee odi.
1TH.5.9	God hagalee ne hilihili gidaadou bolo gi duadua i dono hagawelewele, gei gi hai mee gi di mouli dee odi mai i tadau Dagi go Jesus Christ, 
1TH.5.10	dela ne made mai gi gidaadou bolo gi mouli dalia a mee, maeaha ma gidaadou e mouli be e mmade i dono madagoaa ma ga hanimoi ai. 
1TH.5.11	Deenei laa, goodou hagadau hagamaaloo ina aga, hagadau hagamaamaa i goodou be di godou hai dela e hai dolomeenei.
1TH.5.12	Madau duaahina nei, gimaadou e tangi adu bolo goodou gi hagalabagau ina digau ala e hai nadau hegau i godou baahi, ala e dagi ge aago goodou gi di mouli o Christ. 
1TH.5.13	Goodou hagalabagau ina gi aaloho i digaula, idimaa go nadau hegau ala e hai. Goodou gi noho i lodo di aumaalia.
1TH.5.14	Madau duaahina nei, gimaadou e helekai hagamahi adu gi goodou, bolo goodou gi hagailoo gi digau ala e hagatoo, gei gi hagamaaloo ina aga digau ala e lligi nadau hagadonu, mo di hagamaamaa digau ala e paagege, mo di hagakono di manawa ang gi nia daangada huogodoo. 
1TH.5.15	Goodou mmada gi humalia gi dee hui di huaidu a tangada gi di huaidu, gei nia madagoaa huogodoo goodou gi dugu anga gi heia nia mee humalia i godou lodo mo i baahi nia daangada huogodoo.
1TH.5.16	Goodou gi tentene i nia madagoaa huogodoo, 
1TH.5.17	gi hai dalodalo i nia madagoaa huogodoo. 
1TH.5.18	Goodou gi danggee ang gi God i nia mee huogodoo, deenei di mee a God e haa manawa ai bolo goodou gi heia i lodo godou mouli buni ang gi Jesus Christ.
1TH.5.19	Goodou hudee dugua di moomee o di Hagataalunga Dabu dela i godou baahi, 
1TH.5.20	gei goodou hudee haga balumee ina nia helekai mai baahi o God. 
1TH.5.21	Goodou manamana ina nia mee huogodoo, daahia nia mee ala e humalia, 
1TH.5.22	gei gi hagapaa gi daha mo nia mee huaidu huogodoo.
1TH.5.23	God dela ne gaamai gi gidaadou di aumaalia, gi heia goodou gi dabuaahia i nia ala huogodoo, ge gi benebene ina goodou hagatau, godou hagataalunga, godou mouli, mo godou huaidina, gi daha mo nia mee hai hala huogodoo i di madagoaa o tadau Dagi Jesus Christ ma ga hanimoi. 
1TH.5.24	Mee dela e gahigahi goodou, ga haga gila aga di mee deenei, idimaa, mee e manawa dahi.
1TH.5.25	Madau duaahina nei, goodou dalodalo i gimaadou. 
1TH.5.26	Goodou gi hagaaloho gi tadau duaahina huogodoo gi di hagaaloho o nia dama a Christ. 
1TH.5.27	Au e hagamaaloo goodou i di mogobuna o Tagi bolo goodou gi daulia di lede deenei gi tadau duaahina daumaha huogodoo.
1TH.5.28	Tumaalia o tadau Dagi go Jesus Christ gi madalia goodou.
2TH.1.1	Mai baahi o Paul, Silas, mo Timothy, ang gi digau o di nohongo dabu i Thessalonica, dela gu hai mee ginai tadau Damana go God, mo tadau Dagi go Jesus Christ:
2TH.1.2	God Tamana mo tadau Dagi go Jesus Christ gi gowadu gi goodou tumaalia mo di noho i di aumaalia.
2TH.1.3	Madau duaahina nei, gimaadou e hai loo gi danggee gi God i nia madagoaa huogodoo i goodou. E donu belee hai go gimaadou beelaa, idimaa, godou hagadonu mo hagadau aaloho la gu tomo aga. 
2TH.1.4	Deelaa di mee e hagaamu ai goodou go gimaadou i lodo nia nohongo dabu a God. Gimaadou e hagaamu godou manawa hagakono, hagadonu, mo hagaduadua mono haga mmaemmae huogodoo ala ne tale adu gi goodou. 
2TH.1.5	Nia mee huogodoo aanei, le e haga modongoohia bolo di hagi aga a God le e donu, idimaa, di hagaodi gi muli o nia mee aanei, gei goodou gu tau i di ulu i Tenua o tadau King, dela e duadua ginai goodou. 
2TH.1.6	God ga hai laa di mee dela e donu, e hagaduadua digau ala e hagaduadua goodou. 
2TH.1.7	Mee ga haga dagaloaha goodou ala e noho i lodo nia hagaduadua mo gimaadou. Mee ga hai di mee deenei i di madagoaa Jesus ma ga haneia i di langi mo
2TH.1.8	mo di ulaula di ahi, e hagaduadua digau ala e haga de iloo God, mo digau ala hagalee daudali di Longo Humalia o tadau Dagi Jesus. 
2TH.1.9	Digaula ga hagaduadua gi di hagaduadua e dee odi, ga wwae gi daha mo Tagi mo nia madamada o ono mahi,
2TH.1.10	i dono laangi dela ma ga haneia, ga kae di madamada mai baahi ana daangada huogodoo mo di hagalaamua mai baahi digau huogodoo ala gu hagadonu. Goodou ga madalia digaula, idimaa, goodou gu hagadonu madau helekai ne hagi adu gi goodou. 
2TH.1.11	Deelaa di mee e dalodalo ai gimaadou i nia madagoaa huogodoo i goodou. Gimaadou e dangi ang gi God gi haga dohu ina goodou ang gi di mouli a mee dela ne gahi ginai goodou bolo gi mouli ai. God gi heia goodou gi mee di haga kila aga godou hiihai humalia mai i ono mahi, ge gi hagangudu ina gi muli godou hegau i di hagadonu. 
2TH.1.12	Deenei di godou hai e haga madamada ai di ingoo o tadau Dagi go Jesus, gei mee e haga madamada labelaa goodou, mai i tumaalia o tadau God mo tadau Dagi go Jesus Christ.
2TH.2.1	Ogu duaahina nei, di hai o di hanimoi o tadau Dagi go Jesus Christ, mo tadau dagabuli mai gi dono baahi: au e dangi adu gi goodou bolo
2TH.2.2	hudee hinihini ngoohia godou hagabaubau be manawa gee gi nia helekai ala e hai bolo di Laangi o Tagi la gu dae mai. Holongo hunu daangada e hai bolo ma nia helekai ni gimaadou ne hai i lodo madau haga iloo nnelekai a God, be i lodo madau agoago, be ne hihi i lodo di lede. 
2TH.2.3	Goodou hudee dumaalia gi nia daangada gi halahalau ina goodou gi nia helekai beenei, idimaa, di laangi deelaa la hagalee daumai ga dae loo gi di hai baahi haga muliagina ga hai, mo di gila aga tangada hai mee hala dela belee hudu gi lodo di gowaa hagaduadua. 
2TH.2.4	Mee ga hai baahi gi nia mee huogodoo ala e daumaha ginai nia daangada, mo nia mee huogodoo ala e dugu go nia daangada bolo nia mee haga madagu. Mee ga bida haga menege aga ia gi hongo nia mee huogodoo, ga hana ga ulu gi lodo di Hale Daumaha o God, ga noho i golo, ga hai bolo ia di God.
2TH.2.5	Goodou gu de langahia? Au gu hagi adu di mee deenei i dogu madagoaa nogo noho i godou baahi. 
2TH.2.6	Ma di mee i golo dela e duuli di mee deenei bolo gi de gila aga dolomeenei. Goodou e iloo hua be di maa di aha. Malaa, dono madagoaa humalia, gei di Hagadaumee o God ga gila mai laa. 
2TH.2.7	Nia huaidu ala e nngala le e ngalua dolomeenei, gei di mee dela bolo e hai gi hai, ga hagalee hai, ga dae loo gi di madagoaa o tangada dela e duuli di mee deelaa, la ga daa gi daha. 
2TH.2.8	Deelaa di madagoaa o tangada hai mee hala ga gila mai laa, malaa, Tagi Jesus ga daaligi a mee gi nia madangi mai i dono ngudu, ga oho a mee gi nia gaagaa o dono hanimoi.
2TH.2.9	Di Hagadaumee o God deelaa, le e hanimoi mo nia mogobuna o Satan, ga hai ana hagadilinga mogobuna huogodoo mono mee haga goboina tilikai,
2TH.2.10	ga hai hegau i nia hagadilinga mee huaidu huogodoo belee halahalau digau ala belee kili gi daha. Digaula ga kili gi daha, idimaa, digaula digi hai mee gi di tonu mo di aloho, bolo gi mouli ginaadou. 
2TH.2.11	Deenei laa, God ga hagau mai dana mogobuna e haga hinihini nadau lodo bolo gi hagadonu digaula nia mee ala e hala. 
2TH.2.12	Malaa, di hagaodi gi muli o digau huogodoo ala hagalee hagadonu di mee dela e donu, ge tentene gi di huaidu, la ga haga huaidu.
2TH.2.13	Madau duaahina nei, gimaadou e hai loo gi danggee ang gi God i nia madagoaa huogodoo i goodou ala e aloho ai di Tagi, idimaa, God ne hilihili goodou belee haga mouli matagidagi mai i di mogobuna o di Hagataalunga belee hai goodou nia daangada haga madagu, mo mai i godou hagadonu di tonu. 
2TH.2.14	God ne gahigahi mai goodou gi lodo tumaalia deenei mai i di Longo Humalia dela ne agoago go gimaadou adu gi goodou. Mee ne gahi mai goodou bolo gi hai mee gi di madamada o tadau Dagi go Jesus Christ. 
2TH.2.15	Madau duaahina nei, tuu gi mau ge gi daahia nia donu ala gu agoago adu go gimaadou mo i lodo di madau lede. 
2TH.2.16	Tadau Dagi go Jesus Christ, mo tadau Damana go God e aloho i gidaadou, e gaamai di manawa maaloo mo di hagadagadagagee 
2TH.2.17	gi haga maaloo ina aga goodou gi mahi, giI mee goodou di leelee mo di hai nia mee humalia i nia madagoaa huogodoo.
2TH.3.1	Madau duaahina nei, dalodalo i gimaadou, bolo madau helekai mai baahi o tadau Dagi la gi dele limalima, gei nia daangada gi hagalabagau ina nnelekai aanei, gadoo be di dele nnelekai i godou baahi. 
2TH.3.2	Dalodalo ina labelaa gi God gi daawa gimaadou gi daha mo digau huaidu, idimaa, digau huogodoo la digi hagadonu nia helekai aalaa. 
2TH.3.3	Dimaadua le e manawa dahi, gei e hagamaaloo ge e abaaba goodou gi daha mo Tangada Huaidu deelaa. 
2TH.3.4	Gimaadou di madau hagadagadagagee mai baahi Dimaadua bolo goodou e hagamahi, e hai madau mee ala ne agoago adu gi goodou, gei ga duudagi hua beelaa gi muli. 
2TH.3.5	Tagi gi heia goodou gi iloo di aloho o God, ge gi hagamahi gi kae di manawa hagakono dela ne dugu mai go Christ.
2TH.3.6	Madau duaahina nei, gimaadou e hagi ngudu adu i di ingoo o tadau Dagi go Jesus Christ, bolo gi dee hagabuni ang gi nia duaahina daumaha huogodoo ala e hagatoo ge hagalee daudali madau agoago. 
2TH.3.7	Goodou gu iloo humalia di godou mee belee hai, e daudali madau hangaahai. Gimaadou hagalee nogo hagatoo i godou baahi. 
2TH.3.8	Gimaadou digi kae nia hagamaamaa mai dahi dangada, maa digi huia. Gei gimaadou e ngalua i di boo mo di aa, bolo gi dee haga daamaha tei dangada i goodou. 
2TH.3.9	Gimaadou ne hai beenei, hagalee bolo madau donu ai e kae madau hagamaamaa mai i godou baahi, gimaadou ne hai di ala mee belee daudali go goodou. 
2TH.3.10	Di madau madagoaa nogo noho i godou baahi, gimaadou gu helekai adu, “Tangada dela hagalee hiihai e ngalua, geia hudee miami.” 
2TH.3.11	Gimaadou e helekai beenei, idimaa, gimaadou gu longono bolo ma nia daangada i godou baahi e nohonoho hua balumee, nadau mee e hai ai, e haga deaadee nia moomee nia daangada. 
2TH.3.12	Gimaadou e helekai gi digau aanei i di ingoo o tadau Dagi go Jesus Christ, bolo gi ngalua, e hagahumalia ginaadou. 
2TH.3.13	Gei goodou, go madau duaahina, hudee buhi di hai nia mee ala e humalia. 
2TH.3.14	Holongo tangada i golo i godou baahi e hagalee daudali nia haganoho aanei ala ne hihi adu go gimaadou i lodo di madau lede deenei. Maa tangada beenei i golo, gei goodou hagailongo ina, hudee buni ang gi mee, gi langaadia a mee. 
2TH.3.15	Hudee dugua a mee bolo di hagadaumee ni goodou. Goodou agoago ina a mee be tuaahina daumaha ni goodou.
2TH.3.16	Tagi la go taamada o di aumaalia, gi gowadu gi goodou di noho i di aumaalia i nia madagoaa huogodoo mo nia ala huogodoo. Tagi gi noho i godou baahi huogodoo.
2TH.3.17	Au go Paul e hihi gi dogu lima donu boloo: 
2TH.3.18	Tumaalia o tadau Dagi go Jesus Christ gi madalia goodou huogodoo.
1TI.1.1	Mai baahi o Paul, tangada agoago hagau a Jesus Christ i tegau a God go tadau Hagamouli, mo Jesus Christ go tadau hagadagadagagee, 
1TI.1.2	ang gi Timothy, dagu dama daane donu mai di hagadonu.
1TI.1.2	God tadau Damana mo Jesus Christ tadau Dagi, gi dugua adu gi di goe tumaalia, di aloho, mo di noho i di aumaalia.
1TI.1.3	Au e hiihai bolo goe gi noho hua i Ephesus be agu helekai ala ne hai adu gi di goe i dogu hana gi Macedonia. Digau hai agoago tilikai i gono, gei goe e hai loo gi dugu digaula. 
1TI.1.4	Helekai gi digaula gi dugua nadau kai namua, mo di hihi looloo hagatau nia ingoo o digau namua, ala e hidi ai nia lagalagamaaloo, ge deai ono dahidamee gi di moomee a God ai, dela gu modongoohia mai i di hagadonu. 
1TI.1.5	Deenei tadinga o di agoago deenei: e haga tomo aga di aloho mai i lodo di manawa madammaa, mo di mamaanadu humalia, mo di hagadonu dela e donu. 
1TI.1.6	Hunu gau gu huli gi daha mo nia mee aanei, gu hagabooboo hua balumee. 
1TI.1.7	Digaula e hiihai e hai digau agoago o nnaganoho, gei e de iloo ginaadou be ma ni aha ala e helekai ai, mo nia mee ala e helekai maaloo ai ginaadou.
1TI.1.8	Gidaadou e iloo bolo nnaganoho la koia e humalia ma ga hai hegau ginai gi donu. 
1TI.1.9	Gidaadou e iloo bolo nia haganoho la hagalee ne hai ang gi digau humalia, ne hai gi digau dagadagahi nnaganoho ge e hai mee huaidu, ge hagalee mmaadagu i God, digau o di bouli, hagalee daumaha, digau ala e daaligi nadau damana mo nadau dinana gi mmade, mo digau daaligi dangada, 
1TI.1.10	mo ang gi digau ala e manawa manu, di hiihai taane ang gi taane, digau gaiaa dangada, mo digau dilikai ge e hai nadau hagamodu dilikai, ge hai baahi gi nia agoago ala e donu. 
1TI.1.11	Aanei nia agoago gu kila mai i lodo di Longo Humalia, dela ne dugu mai gi di au belee haga iloo, di Longo Humalia madamada mai i baahi o God dumaalia.
1TI.1.12	Au e danggee ang gi Jesus Christ tadau Dagi, dela ne hagamaaloo au i lodo agu hegau. Au e danggee ang gi mee dela ne hai bolo ma ko au dela e humalia gi di gowaa, gei ne hilihili au belee hai ana hegau. 
1TI.1.13	Mee gu haga balumee hua agu helekai huaidu nogo hai i mee i mua, nogo hagaduadua, nogo hagahuaidu a mee. Gei God gu dumaalia mai, idimaa, au nogo dogu hagadonu ai, gei e de iloo agu mee ala nogo hai.
1TI.1.14	Gei tadau Dagi gu llingi ia dono dumaalia dee odi gi ogu nua, ga dugu mai di hagadonu mo di aloho, dela e hai mee ginai gidaadou i tadau buni ang gi Jesus Christ. 
1TI.1.15	Aanei nnelekai e donu belee hagadonu go gidaadou, bolo Jesus Christ la ne haneia gi henuailala belee haga mouli digau huaidu. Ko au dela koia e huaidu i digaula huogodoo. 
1TI.1.16	Gei God ne dumaalia mai gi di au belee hagi aga di manawa hagakono o Jesus i di au, gei au koia e huaidu i digau huaidu huogodoo, bolo au e hai tangada e daudali go digau dogologo ala ga hagadonu a Christ nomuli, ga kae di mouli dee odi. 
1TI.1.17	God e dahi hua, di King dee odi dela hagalee made, ge de gidee. Nia madamada, mo di aamua gi heia ang gi mee, dolomeenei ga hana hua dee odi. E donu.
1TI.1.18	Timothy, dagu dama, au e dugu adu di agoago deenei e tau ang gi nia helekai kokohp ala gu hai i doo gili i mua. Nnelekai aanei la heia nia goloo dauwa ni oou gi heebagi goe hagahumalia. 
1TI.1.19	Daahia doo hagadonu mo doo manawa madammaa, idimaa, hunu gau gu hagalee hai nia mee aanei, gu kili gi daha nadau hagadonu. 
1TI.1.20	Hymenaeus mo Alexander nia daangada i digaula ala gu wanga ko au gi lala nia mogobuna o Satan belee aago meemaa gi dee helekai huaidu i God.
1TI.2.1	I mua nia mee huogodoo, au e hagamaaloo adu gi di goe bolo nia hiihai, nia dalodalo, nia dangidangi mo nia danggee la gi wanga ina gi God i di gili digau huogodoo, 
1TI.2.2	i nia king labelaa, mo digau aamua huogodoo, gi mee di mouli gidaadou i di noho i di aumaalia mo di tentene, i tadau daumaha ang gi God mo di mouli madammaa. 
1TI.2.3	Di mee deenei la di mee humalia e haga tentene di manawa o God, go tadau Hagamouli, 
1TI.2.4	dela e hiihai bolo digau huogodoo gi kae di mouli, ge gi kabemee ginaadou gi nia mee ala e donu. 
1TI.2.5	Idimaa, God le e dahi hua, ge tangada e dahi labelaa i golo e haga buni mai a God mo nia daangada, deenei go Jesus Christ, 
1TI.2.6	dela ne tigidaumaha ia gi God, e haga dagaloaha nia daangada huogodoo. Deenei di haga modongoohia mai baahi o God bolo ia e hiihai bolo nia daangada huogodoo la gi mouli. 
1TI.2.7	Deelaa laa ne hagau mai au gadoo be tangada agoago hagau, be go tangada agoago gi digau tuadimee e hagadele ana helekai i di gili di hagadonu mo di tonu. Au hagalee helekai nia kai tilikai, au e helekai di mee dela e donu.
1TI.2.8	Au e hiihai bolo nia daane ala gu hagadabu ang gi God, gi dahi aga ina nadau lima ga dalodalo laa i nia gowaa huogodoo, ge hudee hagawelewele be e lagamaaloo. 
1TI.2.9	Au e hiihai bolo nia ahina la gi ulu i nia gahu e duudanga ge humalia dono ulu ai ginaadou, gi hudee binia nia ngaahulu nadau libogo, ge hudee humu ina ginaadou gi nia goolo be nia hadu lodo baehua
1TI.2.10	Gei gi hai hegau humalia gi donu, be di ahina daumaha ang gi God. 
1TI.2.11	Nia ahina gi gaabee ina di agoago i di noho deemuu mo di hila gi lala. 
1TI.2.12	Au hagalee dugu anga nia ahina gi agoago, be e dagi nia daane, digaula gi noho dee muu. 
1TI.2.13	Idimaa, Adam dela ne hai matagidagi, ga nomuli go Eve.
1TI.2.14	Hagalee go Adam dela ne halahalau, go di ahina dela ne halahalau, ga oho taganoho a God.
1TI.2.15	Gei nia ahina le e mouli mai i ginaadou e haanau nadau dama, maa ginaadou ga hagamahi di hagadonu, di aloho, mo di mouli dabu i nia hangaahai humalia.
1TI.3.1	Telekai e donu deenei: Maa tangada e hiihai e dagi di nohongo dabu, gei ia e hiihai gi di moomee e humalia huoloo. 
1TI.3.2	Tagi di nohongo dabu le e hai gi hai tangada e donu, e lodo hua gi di ahina e dahi, e modongoohia ana mee ala e hai, e mee di dagi ia, mo ana hegau belee hai, e benebene nia daangada mai i daha gi lodo dono hale, gei e iloo di hai agoago. 
1TI.3.3	Geia hagalee hiigeina tagao be e noho llamu dauwa, gei ia gi hai tangada manawa hila gi lala mo di tentene, hagalee e aloho i nia bahihadu. 
1TI.3.4	Geia e dagi hagahumalia digau dono hale, ge e hai ana dama gi hagalongo ang gi deia, gi hagalabagau ia. 
1TI.3.5	Idimaa, taane i golo e de iloo di dagi digau dono hale, malaa dehee dana hai ga mee di benebene di nohongo dabu a God? 
1TI.3.6	Mee e hai gi manawa madua i di hagadonu, gi dee hagamuamua hua a mee, ga doo gi lodo di halaua gadoo be Satan. 
1TI.3.7	Geia gi hai tangada e hagalabagau go digau ala i daha mo taumaha, gi dee doo hua ia gi lodo di hele a Satan ga bagege.
1TI.3.8	Nia sounkowah labelaa la gi mouli madammaa, ge gi hai hegau donu, ge gi hudee hiigeina tagao, be e hagagailaa gi nia teenedi. 
1TI.3.9	Digaula gi hai hegau gi di tonu o nadau hagadonu mai i nadau manawa madammaa. 
1TI.3.10	Digaula e hai gi haga dina i mua, digaula gu kila, gei digaula ga mee di kae laa nnegau. 
1TI.3.11	Nadau lodo hogi la gi mouli madammaa, ge hagalee hai tamu, ge e modongoohia nadau mee ala e hai, ge gi donu i nia mee huogodoo.
1TI.3.12	Sounkowah le e hai hua dono lodo e dahi, ge e mee di dagi ana dama mo digau o dono hale hagahumalia. 
1TI.3.13	Nia sounkowah ala e ngalua humalia, le e hagalabagau go digau dogologo, gei digaula ga mee di nadau agoago maaloo i nadau hagadonu a Jesus Christ.
1TI.3.14	Au e hihi hua di lede deenei, gei au e hagadagadagagee bolo ma gu hoohoo mai hua dogu madagoaa e heetugi adu. 
1TI.3.15	Gei au ma ga duai, gei di lede deenei le e hai gi iloo e-goe tadau hegau e hai gi hai, idimaa, gidaadou nia dama ni God, deenei go di nohongo dabu a God Mouli, deelaa go tuludulu mo di hagamau o di tonu. 
1TI.3.16	Deai tangada e mee di haga dilikai di mee dela hagalee gila mai ai, dela di mee koia e hagalabagau ge hagadonu ge daumaha ginai gidaadou:
1TI.3.16	Mee gu gila mai gu hai tangada, gei di Hagataalunga gu hai boloo: deelaa go mee e donu, gei gu mmada ginai digau di langi. Di longo o maa gu dele gi nia henua huogodoo, gu hagadonu go digau henuailala. Mee gu hana gi nua i nia madamada.
1TI.4.1	Di Hagataalunga gu helekai haga madammaa, bolo hunu gau ga kili gi daha nadau hagadonu i nia laangi hagamuliagina. Digaula ga daudali nia mee o nia hagataalunga dilikai, ga daudali go nia agoago o nia hagataalunga huaidu. 
1TI.4.2	Nia agoago tilikai aanei ne loomoi mai i nia halahalau o digau hai kai tilikai. Digau aanei digau hua e noho ge lodo digaula la gu mmade, be nia mee ala ne dudu gi di baalanga wele. 
1TI.4.3	Digau ala beenei e hai nadau agoago bolo tangada dela e haga hai lodo, be e gai nia meegai ala hagalee belee gai, la nia mee e hala. Gei nia meegai aalaa, nia mee ni God ne hai belee gai go digau ala gu hagadonu, ala gu iloo ginaadou di mee dela e donu, i muli nadau dalodalo danggee. 
1TI.4.4	Nia mee huogodoo a God ne hai, le e humalia huoloo. Deai tadau mee e hagahili i nia maa ai, huogodoo e hai hegau ai mai talodalo danggee. 
1TI.4.5	Idimaa, go nnelekai a God mo talodalo danggee, la ne hai nia maa gi humalia gi God.
1TI.4.6	Goe ma ga hagadae nia boloagi aanei gi oo duaahina daumaha, gei goe ga hai di hege humalia ni Jesus Christ, e ala be goe e bida haangai hua goe gi di hagadonu mo nia agoago e donu ala nogo daudali kooe. 
1TI.4.7	Haga ligaliga i daha mo nia ala kai ala e hai baahi gi God, ala hagalee humalia dono leelee ai. Heheia hua go doo hagawouwou doo mouli dama a Christ la gi humalia. 
1TI.4.8	Di hagawouwou o tuaidina ono dahidamee dulii i golo, gei di hagawouwou gi di baahi o di hagataalunga, la koia e dahidamee huoloo ang gi nia mee huogodoo, e hai dana hagababa ang gi tadau mouli dolomeenei mo di madagoaa dela ga hanimoi. 
1TI.4.9	Telekai deenei le e donu, belee hai gi donu ginai gei gi hagadonu. 
1TI.4.10	Malaa, deelaa laa e hai hegau hagamahi ai gidaadou, idimaa, gidaadou gu hagadagadagagee gi di God Mouli, go Tangada Hagamouli o nia daangada huogodoo, ge di mee donu la aalaa hua go digau ala e hagadonu.
1TI.4.11	Hagi anga ina gi digaula nia boloagi mo nia agoago aanei. 
1TI.4.12	Hudee heia tangada e dahi gi haga balumee ina goe idimaa, goe e damagiigi, gei goe heia gi hai di mee e daudali go digau ala e hagadonu, i au leelee, mo au hangaahai, mo doo aloho, mo doo hagadonu, mo oo lodo madammaa. 
1TI.4.13	Haga mahi gi daulia di Beebaa Dabu gi digau dogologo, mo di agoago, mo di hagi anga nia helekai a God, ga dae loo gi dogu hanadu gi doo baahi. 
1TI.4.14	Hudee haga balumee ina tuhongo hegau mai baahi di Hagataalunga dela ne gowadu gi di goe di madagoaa nia soukohp ne daahi nadau lima gi oo nua. 
1TI.4.15	Haga madabouli mo di hagamahi gi nnegau aanei, gi mmada nia daangada huogodoo gi doo menege aga. 
1TI.4.16	Gi pula i di goe, au agoago heia labelaa gi humalia. Heia hagamahi nia mee aanei, idimaa, ma ga hai kooe beenei, goe ga bida haga mouli hua goe, mo digau ala e hagalongo gi au agoago.
1TI.5.1	Goe hudee helekai daamaha gi nia daane mmaadua, leelee haga balabala be doo helehelekai gi doo damana donu. Dugua nia dama daane be nia duaahina ni oou. 
1TI.5.2	Dugua nia ahina mmaadua be nia dinana ni oou, ge nia dama ahina be nia duaahina ahina ni oou gi nia hangaahai ala e madammaa.
1TI.5.3	Hagalabagau ina nia ahina gu mmade nadau lodo ala e nohonoho mada ginaadou. 
1TI.5.4	Di ahina gu made dono lodo gei ana dama be go nia dama ana dama i golo, digaula gi ngalua i mua gi nadau waawa gi digau nadau hale, e hui ai gi nadau damana mo nadau dinana, mo nadau maadua mmaadua ala nogo benebene ginaadou, deelaa di mee a God e tene ginai. 
1TI.5.5	Di ahina gu made dono lodo, e noho hua, deai dana dama belee hagamaamaa ia ai, gei ia gu hagadagadagagee hua gi God, gei e hai dalodalo ang gi God i di hagamaamaa i di boo mo di aa. 
1TI.5.6	Gei di ahina gu made dono lodo ga hai hua dono tentene huaidu, maeaha mee mouli, gei mee gu lawa di made. 
1TI.5.7	Hagi anga ina nia agoago aanei gi digaula, gi dee hagahuaidu hua digaula go tangada. 
1TI.5.8	Maa tangada ga hagalee madamada humalia i ono gau, koia e hagalabagau go digau o dono hale, geia gu haga de iloo ia dono hagadonu, gei ia koia e huaidu i digau de hagadonu. 
1TI.5.9	Hudee haga puni ina di ingoo o di ahina gu made dono lodo gi di beebaa o nia ahina hagaloale ala gu mmade nadau lodo, maa mee digi modoono ono ngadau. Mee e mee hua di haga puni gi di beebaa deelaa, maa mee nogo hai hua dono lodo e dahi, 
1TI.5.10	be gu dele humalia dono ingoo i ana hegau humalia beenei: mee ne aago humalia ana dama, ge e benebene digau mai i daha gi lodo dono hale, ge e tono nia wae nia dama a God, mo di hagamaamaa digau ala e haingadaa, gei ana hegau ala e hai la go nia mee huogodoo ala e humalia. 
1TI.5.11	Hudee haga puni ina nia ingoo o nia ahina ala gu mmade nadau lodo ala e dama ahina, gi di beebaa o nia ahina hagaloale ala gu mmade nadau lodo. Idimaa, di madagoaa digaula ga hiihai e hai nadau lodo, gei digaula ga huli gi daha mo Christ, 
1TI.5.12	ga hai ginaadou gi hala, ga oho nadau hagababa ala gu lawa di hai gi mee i mua. 
1TI.5.13	Digaula gu kabe di hagauwwou di madagoaa i nadau hagadau i nia hale, di mee mada huaidu, digaula gu kabe di hai tamu, haga deaadee mee, ge hagabooboo i nia mee hagalee humalia belee helehelekai ai. 
1TI.5.14	Deelaa laa, gei au e hiihai gi nia ahina gu mmade nadau lodo, ala e dama ahina, bolo digaula gi hai nadau lodo, gi hai nadau dama, benebene nadau hale, gi dee dugu anga hua di madagoaa humalia gi tadau hagadaumee e oho gidaadou. 
1TI.5.15	Idimaa, hunu ahina beelaa gu kili nadau hagadonu gi daha, gu daudali a Satan. 
1TI.5.16	Maa di ahina hagadonu iai ana ahina gu mmade nadau lodo i dono baahi, gei ia gi benabenaa digaula, gi dee daadaamee di nohongo dabu, e madamada humalia hua i nia ahina ala e noho mada ginaadou.
1TI.5.17	Digau mmaadua daumaha ala e hai nadau hegau humalia i nadau dagi di nohongo dabu, nia hui digaula koia e llauehe, gei di mee donu la go digau ala e maaloo di nadau helekai ge e agoago. 
1TI.5.18	Idimaa, di Beebaa Dabu e hai boloo,
1TI.5.18	“Goe hudee noodia di ngudu o di kau dela e dagadagahi ana lii-‘wheat’.”
1TI.5.18	gei e hai labelaa boloo:
1TI.5.18	“Tangada hai hegau e hai loo gi kumi dono hui.”
1TI.5.19	Goe hudee hagalongo gi nia hagahuaidu ala e hai i di gili tangada madua daumaha, be di maa ono dangada hagadonu dogolua be dogodolu ai.
1TI.5.20	Wou hua haga mmaa gi digau ala e hai nia huaidu, gi mmaadagu labelaa digau ala i golo.
1TI.5.21	Au e hagamahi e haga modongoohia adu gi di goe i mua nnadumada o God mo Jesus Christ, mo digau di langi haga madagu, bolo goe gi hagalongo gi nia agoago aanei, gei goe hudee hilihili dangada i au hegau ala e hai. 
1TI.5.22	Goe hudee haga lellele di hagadabu dau dangada gi nia hegau o Tagi, hudee heia nia huaidu nia daangada ala e hai. Gei goe gi bida mouli madammaa.
1TI.5.23	Hudee inu nia wai hua, inu dulii nia waini, e hagahumalia doo huaidina, i di goe dela e magimagi.
1TI.5.24	Nia huaidu hunu gau e kila mai, nadau huaidu e hula i nadau mua, e hagi aga ginaadou. Nia huaidu hunu gau e kila aga maalia. 
1TI.5.25	E hai gadoo be nia hegau humalia ala koia e kila mai haga mmaa, ge nia hegau humalia ala hagalee loo e modongoohia, la deemee di nngala.
1TI.6.1	Nia hege huogodoo la gi hagalabagau ina nadau dagi, gi dee helekai huaidu tangada i di ingoo o God mo tadau agoago. 
1TI.6.2	Nia hege o nia dama Christ, la hagalee haga balumee nadau dagi, idimaa, digaula la nia duaahina daumaha ni ginaadou. Gei di maa, go digaula belee hai hegau gi nadau dagi gi humalia gi nonua, idimaa, digau ala ma ga hagahumalia go nadau hegau, la digau hagadonu ala e aloho iei ginaadou.
1TI.6.2	Goe hai loo gi aago mo di agoago nia mee aanei. 
1TI.6.3	Tangada dela ga hai ana huai agoago laa daha mo nia helekai e donu o tadau Dagi go Jesus Christ mo nia agoago o tadau daumaha, 
1TI.6.4	la tangada hagamuamua, ge deai dana mee e iloo ia ai. Mee ono hiihai huaidu e lagamaaloo i nia helekai ala e hidi ai tubua, mo tee buni, mo di hagahuaidu mee, mo di maanadu huaidu, 
1TI.6.5	mo di lagalagamaaloo i nia madagoaa huogodoo i baahi digau ala gu deai nadau hagabaubau humalia ai, ge deai di donu i nadau baahi ai. Digaula e hagamaanadu bolo di hai daumaha le e haga maluagina dangada. 
1TI.6.6	Gei e donu, di hai daumaha le e haga maluagina gidaadou, maa gidaadou e dohu hua gi nia mee ala gu i-golo i tadau baahi. 
1TI.6.7	Gidaadou tadau mee ne gaamai gi henuailala ai, gei gidaadou tadau mee e kae i henuailala ai! 
1TI.6.8	Deelaa laa, maa gidaadou gu iai tadau meegai, goloo, aalaa hua gu dohu mai gi gidaadou. 
1TI.6.9	Digau ala bolo ginaadou e hai gi logo nadau mee, le e too gi lodo nia hagamada mo nia boiboi huogodoo, mo nia haingadaa e logo ala e hagahuaidu ginaadou. 
1TI.6.10	Idimaa, di aloho i nia bahihadu, la go taamada o nia huaidu huogodoo. Digau i golo e hiihai huoloo bolo gi logo nadau bahihadu, digau ala beenei le e mmaanege adu gi daha mo nadau hagadonu, ge e haga mmae nadau lodo gi nadau hagabaubau e logo.
1TI.6.11	Goe go taane a God, haga ligaliga i daha mo nia mee aanei, hagamahi haga honu ina goe gi nia mee ala e donu, ge gi daumaha ang gi God, hagadonu, aloho, manawa hagakono i lodo nia haingadaa, mo manawa dumaalia. 
1TI.6.12	Lele giibeni i di hoiaa i doo hagadonu, gi mee dau kumi di mouli dee odi, go di mouli a God ne gahi mai ginai goe i doo haga modongoohia humalia doo hagadonu i mua digau haga modongoohia mee dogologo. 
1TI.6.13	I mua nnadumada o God, go mee dela e haga mouli nia mee huogodoo, ge i mua nnadumada o Jesus Christ dela ne hai dana haga modongoohia humalia i mua o Pontus Pilate, au e hai adu
1TI.6.14	bolo goe gi daudalia nia haganoho ala e dugu adu gi di goe, gei gi pula i nia huaidu, ga dae loo gi di hanimoi tadau Dagi go Jesus Christ. 
1TI.6.15	God ga hagau mai a mee i dana madagoaa dela gu haga noho go di God maluagina, di Tagi o nia mee huogodoo, ge di King o nia king huogodoo, mo di Tagi o nia dagi huogodoo. 
1TI.6.16	Go mee hua dela e noho hua beelaa, mee e noho i lodo di maahina dela e madamada huoloo, e deemee di hoohoo ginai tangada. Tangada ne mmada gi mee ai, gei e deemee di mmada ginai tangada. Di hagalaamua mo di mogobuna dee odi la nia mee ni mee, ga hana hua beelaa.
1TI.6.17	Aago ina digau ala e maluagina i lodo di mouli deenei, bolo gi hudee hagamuamua ginaadou, ge hudee gana gi nia maluagina aanei ala hagalee mau. Digaula gi gana hua gi God dela e dumaalia, e gaamai dehuia nia mee huogodoo ala e haga tentene ai gidaadou. 
1TI.6.18	Agoago ina gi digaula gi heia go nia mee ala e humalia, gi maluagina ginaadou i nadau hegau humalia, ge gi wanga dehuia mo di tene gi di hagamaamaa digau ala i golo. 
1TI.6.19	Deenei di nadau hai dela e hagatogomaalia go ginaadou ang gi di nadau maluagina hagalabagau dela e hai di hagamau ang gi di madagoaa dela ga hanimoi, gi mee ai ginaadou di ulu di mouli donu.
1TI.6.20	Timothy, goe benebene ina gi humalia nia mee ala ne dugu adu gi di goe. Haga ligaliga i daha mo nia helekai ala e hai baahi ang gi God, mo nia lagalagamaaloo balumee ala e hai hunu gau bolo ma go di “kabemee”. 
1TI.6.21	Gei hunu gau i golo e hai bolo di “kabemee” deenei la i ginaadou, gei di hagaodi gi muli, gei digaula gu hai digau gu hula gee mo di ala o di hagadonu.
1TI.6.21	Tumaalia o God gi madalia goodou.
2TI.1.1	Mai baahi o Paul, tangada agoago hagau ni Jesus Christ mai i di hiihai o God, ne hagau belee hagadele di mouli dela gu hagababa mai gi gidaadou, dela i tadau baahi i tadau buni ang gi Jesus Christ, 
2TI.1.2	ang gi Timothy, dagu dama daane hagalabagau.
2TI.1.2	God tadau Damana mo Jesus Christ tadau Dagi, gi dugua adu gi di goe tumaalia, di aloho, mo di noho i di aumaalia.
2TI.1.3	Au e danggee ang gi God dela e hai hegau ginai au i di manawa madammaa, gadoo be ogu damana mmaadua. Au e danggee ang gi mee nia madagoaa huogodoo i dogu maanadu mai goe i lodo agu dalodalo i di boo mo di aa. 
2TI.1.4	Au e langahia eau oo hali dangi, gei au e hiihai huoloo belee heetugi adu gi di goe, gi tugi ai dogu tene. 
2TI.1.5	Au e mamaanadu di hagadonu e donu dela i doo baahi, e hai be di hagadonu o doo dinana madua go Lois, mo doo dinana go Eunice. Au e donu bolo ma go di hagadonu hua deelaa, dela i doo baahi. 
2TI.1.6	Go di mee deenei, dela e haga langahia eau adu gi di goe bolo goe gi benabenaa di wanga dehuia dela ne dugu adu go God i dogu madagoaa dela ne dugu ogu lima gi oo nua. 
2TI.1.7	Idimaa, di Hagataalunga o God dela ne dugu mai gi gidaadou, la hagalee belee hai gidaadou gi mmaadagu. Dono Hagataalunga la ne haga honu gidaadou gi nia mogobuna, mo di aloho, mo di hagakono di manawa. 
2TI.1.8	Goe hudee langaadia di haga modongoohia aga tadau Dagi, be e langaadia i di au dela e galabudi i di gili o Christ. Heia hua goe gi hagaduadua i di gili di Longo Humalia, gei God ga hai goe gi maaloo oo lodo i di hagaduadua deelaa. 
2TI.1.9	Mee ne haga mouli gidaadou, ge ne gahi mai gidaadou gi hai nia dama ni aana donu, ge hagalee ne hidi mai nia mee ala ne hai go gidaadou, ge mai hua i dana hai dela gu haga noho mo dono dumaalia. Mee gu dugu mai tumaalia deenei mai i Jesus Christ i mua taamada o nia mee huogodoo. 
2TI.1.10	Gei dolomeenei tumaalia deenei gu gila mai i di hanimoi o tadau Dangada Hagamouli go Jesus Christ. Mee ne duuli gi daha di mogobuna o di made, gei gu haga modongoohia mai di mouli dee odi mai i di Longo Humalia. 
2TI.1.11	Malaa, God ne dongo au belee hai tangada agoago hagau, mo tangada agoago e hagadele di Longo Humalia.
2TI.1.12	Gei di maa go di mee deenei dela e hagaduadua iei au, gei au e daahi hua go dogu hagadagadagagee, i di au e iloo eau dagu dangada dela e hagadonu, gei au e donu bolo ma go mee dela e mee di benebene ana mee ala ne haga ingoo mai gi di au, ga dae loo gi di laangi deelaa. 
2TI.1.13	Haga mau dangihi ina goe gi nia helekai e donu ala gu lawa dagu hagi adu gi di goe gi kawe ai. Gei gi maau anga hogi gi di hagadonu mo di aloho dela gu i gidaadou i tadau buni ang gi Jesus Christ. 
2TI.1.14	Goe benabena ina tuhongo humalia dela gu dugu adu gi di goe mai i di mogobuna o di Hagataalunga Dabu, dela e mouli i tadau lodo.
2TI.1.15	Goe gu iloo bolo digau ala e noho i Asia, digau huogodoo mo Phygelus mo Hermogenes, la gu diiagi au. 
2TI.1.16	Dimaadua gi dumaalia ang gi digau di hale o Onesiphorus, i mee e logo ana madagoaa nogo haga tentene au. Mee hagalee langaadia i dogu noho i lodo di hale galabudi. 
2TI.1.17	Dono dau i Rome, geia ga daamada ga halahala au, ga dae loo gi dono gidee ia au. 
2TI.1.18	Dimaadua gi dumaalia ang gi mee i di Laangi Aamua deelaa. Goe hogi gu iloo hua nia hai humalia huoloo a mee nogo hai mai gi di au i Ephesus.
2TI.2.1	Gei adu gi di goe, go dagu dama daane, hagamahi i lodo tumaalia dela gu hai mee ngaadahi ginai gidaadou i tadau buni ang gi Jesus Christ. 
2TI.2.2	Kae ina nia helekai ala ne hagalongo ginai goe, ala nogo hagadele ko au i mua digau haga modongoohia dogologo, wanga ina gi nia daangada ala e hagadagadagagee ginai goe, ala e mee di agoago digau ala i golo.
2TI.2.3	Kae ina doo duhongo hagaduadua, be di hai o tangada dauwa humalia ni Jesus Christ. 
2TI.2.4	Tangada dauwa le e hiihai e haga tentene dono dagi dauwa, ge hagalee e unihagi ana hegau gi nia hegau digau ala hagalee digau dauwa. 
2TI.2.5	Tangada dela ma ga lele i di hoiaa, la hagalee kae di hui o di aali maa ia ma ga hagalee daudali nnaganoho o di hoiaa. 
2TI.2.6	Tangada hai hadagee dela koia e ngalua damana, le e kae dono duhongo matagidagi i di madagoaa e hadi ai nia hua o di hadagee. 
2TI.2.7	Goe hagabaubau ina agu mee ala e helekai ai, idimaa, Dimaadua ga hagamaamaa goe, gi donu gi nia mee aanei huogodoo.
2TI.2.8	Gi langahia egoe Jesus Christ dela ne mouli aga mai i di made, mee tangada mai di madawaawa o David, gadoo be di haga modongoohia i lodo di Longo Humalia dela e hagadele ko au. 
2TI.2.9	Au e dadaaligi i dogu hagadeledele di Longo Humalia deenei, gei au e lawalawa gi taula baalanga be tangada gu hai dana mee huaidu, e galabudi. Gei nia helekai a God le e deemee di lawalawa. 
2TI.2.10	Deenei laa au e hagamahi adu hua beelaa i nia mee aanei huogodoo, i di gili nia daangada a God ne hilihili aga, bolo gi kae nadau haga mouli i di mouli dee odi mai Jesus Christ mo di madamada dee odi. 
2TI.2.11	Telekai e donu deenei boloo,
2TI.2.11	“Gidaadou ma ga mmade madalia a Christ, gei gidaadou e mouli aga labelaa madalia a mee.
2TI.2.12	Maa gidaadou ga hagamahi adu hua beelaa, gei gidaadou ga dagi madalia a mee. Gei gidaadou ma ga haga de iloo a mee, gei mee ga haga de iloo ia labelaa gidaadou.
2TI.2.13	Maa gidaadou ga hagalee manawa dahi gi mee, gei mee e manawa dahi hua mai gi gidaadou waigolo, i mee e deemee di hai hala i ana helekai.”
2TI.2.14	Haga langahia ina nia mee aanei gi au daangada. Hagi anga ina gi maaloo gi digaula i mua o God bolo gi hudee lagamaaloo i nadau mehanga i di hai o nia bida helekai, idimaa, nia lagamaaloo la deai ono humalia ai, e hagahuaidu hua digau ala e hagalongo. 
2TI.2.15	Heia au hegau gi humalia i mua o God, gi hai be tangada ngalua, e ngalua hagalee langaadia, dela e agoago nia daangada nia helekai donu a God. 
2TI.2.16	Haga paa gi daha mo nia balu kai ala e hai baahi gi God, ala hogi e haga mogowaa nia daangada mo God. 
2TI.2.17	Nia agoago aalaa, le e hai gadoo be di magibala dela e gai nia goneiga. Nia agoago aanei le e hai go nia daane dogolua go Hymenaeus mo Philetus. 
2TI.2.18	Meemaa gu hudu gi daha di ala dela e donu, gei gu haga hala nia hagadonu digau ala gu hagadonu, i nau helekai bolo di haga mouli aga o digau mmade la gu lawa di hai. 
2TI.2.19	Di hagamau dela ne haga noho go God, la e deemee di ngalungalua, gei gu hihi i hongo di maa boloo, “God e iloo ia ana dama” ge gu hihi labelaa boloo, “Maa iai tangada e hai bolo ia tama ni Dimaadua, geia gi diagia nia mee huaidu.”
2TI.2.20	I lodo di hale damana iai nia hagadilinga pileedi miami i nolodo: hunu maa ne hai gi nia silber mono goolo, hunu maa ne hai gi nia laagau mono gelegele. Hunu maa e hai hegau anga hua i nia madagoaa hagalabagau, gei hunu maa e hai hegau i di waalooloo. 
2TI.2.21	Tangada dela ma ga haga madammaa ia gi daha mo nia huaidu huogodoo, geia ga hai hegau i nia mee ala koia e hagalabagau, idimaa, mee gu dugu ia gi nia hegau o dono Dagi, ge gu togomaalia ang gi nia hegau humalia huogodoo. 
2TI.2.22	Hudee heia goe gi hiihai gi nia hiihai o nia mouli o nia dama daane mo dama ahina. Haga mahi heia goe gi donu, mo di hagadonu, mo di aloho, mo di noho tentene, goodou mo digau ala e manawa madammaa, ala e gahigahi a Dimaadua i di hagamaamaa. 
2TI.2.23	Hagapaa gi daha mo nia daangada ala e lagamaaloo boiboi ge hagalee donu nadau mehanga, idimaa, goe e iloo hua bolo digaula e hagaodi gi di hagadau heebagi. 
2TI.2.24	Tama hai hegau a Tagi gi hudee lagamaaloo. Mee e dumaalia gi digau huogodoo, tangada agoago humalia ge hila gi lala. 
2TI.2.25	Mee e daudonu dana agoago digau ala e hai baahi gi ana agoago, gei God ga dugu anga di madagoaa e huli ai digaula gi daha mo di huaidu, gei ga iloo ginaadou di tonu. 
2TI.2.26	Gei digaula ga donu ang gi ginaadou, ga llele gi daha mo di hele a Satan dela ne kumi digaula bolo gi hagalongo gi deia.
2TI.3.1	Goe gi langahia bolo nia haingadaa ga i-golo i lodo nia laangi muliagi. 
2TI.3.2	Nia daangada ga hagagailaa, bida hagaamu hua ginaadou, hagapuu. Digaula ga hai nia mee hagawelewele dangada, ga de hagalongo gi nadau maadua, digaula hagalee hai nadau danggee, ge hagalee hai digau daumaha. 
2TI.3.3	Digaula ga dee aloho, ga hagalee dumaalia, hagahuaidu tangada, ge llamu dauwa, hagamuamua, de hiihai gi nia mee humalia. 
2TI.3.4	Digaula ga wanga nadau ihoo gi nia gabunga, haga balumee, ge haga llauehaa nadau hagaamu ginaadou, digaula ga hiihai ga hai go nadau mee ala e tene ginai laa hongo di manawa o God. 
2TI.3.5	Digaula la ga hai digau daumaha hua laa daha, ga dee hiihai gi taumaha dono mogobuna i golo. Hagaligaliga i daha mo digau beenei. 
2TI.3.6	Hunu ginaadou e ulu gi lodo nia hale, ga hua nia ahina paagege ala e noho daamaha i nadau huaidu ala ne hai i mua gei e daudali hua nadau hagadilinga hiihai huaidu. 
2TI.3.7	Aalaa go nia ahina ala bolo ginaadou e kabe nadau mee, ge deemee di iloo nia mee donu. 
2TI.3.8	Nia daane aanei le e hai baahi gi nia mee donu, gadoo be Jannes mo Jambres ala ne hai baahi gi Moses. Nia maanadu digaula la deai ono humalia i nolodo ai, ge hagalee kila go nadau hagadonu.
2TI.3.9	Nadau hegau hagalee kila, idimaa, nia daangada huogodoo la ga mmada gi nadau dadaaulia, gadoo be di hai ne hai gi Jannes mo Jambres.
2TI.3.10	Malaa, goe gu daudali agu agoago, mo agu hegau, mo tadinga dogu mouli dela e mouli iei au dolomeenei. Goe dela hua gu gidee dogu hagadonu, mo dogu hagakono di manawa, mo dogu aloho, mo dogu gi mua hua i lodo nia haingadaa, 
2TI.3.11	mo ogu dadaaligi, mo ogu hagaduadua. Goe e iloo nia mee aanei ala gu hai mai gi di au i Antioch, Iconium, mo Lystra, mo nia dadaaligi llauehe ala ne hai mai gi di au, gei Tagi gu daa au gi daha mo nia mee huogodoo aanei.
2TI.3.12	Nia daangada huogodoo ala e hiihai e mouli humalia i di nadau buni ang gi Jesus Christ, le e hai gi dadaaligi mono hagahuaidu ala i golo. 
2TI.3.13	Digau huaidu mo digau hagadele tilikai, le e hula hua gi mua i lodo di huaidu gi di mee koia e huaidu huoloo. Digaula e halahalau nia daangada ala i golo ge e bida halahalau hua ginaadou. 
2TI.3.14	Gei goe la gi mua hua i nia mee ala e donu ala gu iloo e-goe, ge gu hagadonu kooe. Goe gu bida iloo hua be oo dangada agoago la koai. 
2TI.3.15	Gei goe e iloo labelaa bolo goe nogo iloo di Beebaa Dabu, daamada doo madagoaa nogo dulii, di Beebaa Dabu dela ne hagi adu di kabemee o God, dela e dagi goe gi di mouli dee odi mai i di hagadonu a Jesus Christ. 
2TI.3.16	Nia mee huogodoo ala i lodo di Beebaa Dabu, la nia mee mai baahi o God, e dahidamee dono hagi ang gi nia daangada di tonu, mo di bule di haihai hala, mo di hai gi donu nia mee ala e hai gee, mo di aago di hai o di mouli dela e donu,
2TI.3.17	belee hai digau ala e hai nia hegau a God gi honu di iloo di hai nnagadilinga hegau humalia huogodoo.
2TI.4.1	I mua nnadumada o God mo Jesus Christ dela ga hagi aga digau ala e mouli mo digau ala e mmade, idimaa mee dela e hanimoi e dagi be di king, gei au e gowadu doo duhongo hegau bolo 
2TI.4.2	hagadele ina nnelekai a God. Hagamahi agoago, maeaha ma ga i lodo nia madagoaa haingoohia be haingadaa. Agoago ina hagamahi gi digaula i nia helekai aalaa, bule ina nia agoago hai gee, hagamaaloo ina aga digaula gi au agoago haga balabala. 
2TI.4.3	Idimaa, di madagoaa i golo ga dae mai, gei nia daangada la ga de hiihai di hagalongo gi nia agoago e donu, ga hai hua go nadau hiihai. Digaula ga bida haga kila aga nadau gau agoago ala e hai nadau agoago ala e hiihai ginai digaula. 
2TI.4.4	Digaula ga huli gi daha, ga hagalee hiihai e hagalongo gi di mee dela e donu, ga haga dahidamee go nia kai balumee namua. 
2TI.4.5	Gei goe gi maaloo di dagi goe i lodo nia madagoaa huogodoo, hagamahi i lodo oo hagaduadua, heia doo waawa dangada hagadele di Longo Humalia, ge gi heia au hegau huogodoo be tangada hai hegau ni God.
2TI.4.6	Gei mai gi di au, dogu madagoaa dela e tigidaumaha iei au la gu hoohoo mai, go di madagoaa dela ga hagatanga iei au gi daha mo di mouli nei. 
2TI.4.7	Au gu hai agu mee ala e mee i lodo di hoiaa, ge gu lele loo gu haga lawa di hoiaa, gei au gu daahi huaigolo dogu hagadonu. 
2TI.4.8	Dolomeenei di hui o di aali o di tonu o dogu mouli e talitali au. Di hui deelaa la ga gaamai go di Tagi, go tangada hai gabunga e donu i di Laangi deelaa, ge hagalee gaamai hua gi di au, gei anga labelaa gi digau huogodoo ala e noho di talitali mo di aloho ang gi di gila mai o maa.
2TI.4.9	Haga mahi gi limalima goe doo hanimoi gi di au. 
2TI.4.10	Demas gu aloho i henuailala nei, gu diiagi au gu hana gi Thessalonica, gei Crescens gu hana gi Galatia, Titus ne hana gi Dalmatia.
2TI.4.11	Go Lk la hua deenei i dogu baahi. Mark gi lloomoi goolua. Go mee dela e mee di hagamaamaa au i nia hegau aanei.
2TI.4.12	Au gu hagau a Tychicus gi Ephesus.
2TI.4.13	Doo madagoaa ma ga hanimoi, gaamai laa dogu gahu laa daha dela ne dugu ko au i baahi o Carpus i Troas, mo nia beebaa, gei kaedahi go nia beebaa ala ne hai gi nia gili manu.
2TI.4.14	Alexander tangada tugi baalanga, gu hagahuaidu huoloo au, di Dimaadua ga hui laa gi mee ana hegau ala ne hai.
2TI.4.15	Goe pula i di goe i taane deelaa, i mee e hudi dono wou huoloo gi tadau agoago.
2TI.4.16	Deai tangada ne hagamaamaa au i dogu duuli au matagidagi ai. Digaula huogodoo gu diiagi au. God gi hudee haga huaidu ina digaula i di mee deenei! 
2TI.4.17	Gei Tagi la nogo i dogu baahi, nogo hagamaaloo au, deelaa ga mee iei au di hagadele di Longo Humalia ang gi digau tuadimee gi longono ginaadou huogodoo, gei au ne dagaloaha mai gi daha mo di hagaduadua o di made. 
2TI.4.18	Gei Tagi ga daa au gi daha mo nia mee huaidu huogodoo, ga lahi au gi dono Henua di langi. Nia madamada gi wanga gi mee, ga hana hua beelaa! Amen.
2TI.4.19	Au e hagau dagu hagaaloho gi Priscilla mo Aquila mo digau di hale o Onesiphorus.
2TI.4.20	Erastus nogo noho huaigolo i Corinth, gei au ne dugu a Trophimus i Miletus, i mee nogo magi.
2TI.4.21	Haga mahi gi dae mai goe i mua di madagoaa magalillili.
2TI.4.21	Eubulus, Pudens, Linus mo Claudia e hagau adu labelaa nadau hagaaloho, mo nia duaahina dama a Christ huogodoo ala i golo.
2TI.4.22	Dimaadua gi madalia doo hagataalunga.
2TI.4.22	Tumaalia o God gi madalia goodou.
TIT.1.1	Mai baahi o Paul, tangada hai hegau a God, ge tangada agoago hagau ni Jesus Christ.
TIT.1.1	Au ne hilihili aga ge ne hagau belee hagamaamaa nia hagadonu o nia dama a God ala gu hilihili, ge dagi digaula gi di tonu dela e haga modongoohia mai go tadau daumaha, 
TIT.1.2	dela e hagamau mai i di hagadagadagagee gi di mouli dee odi. God hagalee dilikai, gu hagababa mai gi gidaadou di mouli deenei, i mua taamada henuailala. 
TIT.1.3	Dono madagoaa humalia, gei mee gu haga modongoohia ana helekai. Mee gu higi mai gi di au nnelekai aanei, malaa, au e hagadele nia maa mai di hagamodu a God, tadau Hagamouli.
TIT.1.4	Au e hihi adu gi di goe Titus, dagu dama daane donu mai i di hagadonu dela e hai mee ginai gidaua.
TIT.1.4	God tadau Damana, mo Jesus Christ go tadau Dangada Hagamouli gi dugua adu tumaalia mo di aumaalia.
TIT.1.5	Au ne dugu goe i Crete belee haga donu nia mee ala belee hai gi hai, ge e hilihili aga nia daangada mmaadua daumaha o nia guongo huogodoo. Goe gi langahia agu helekai aanei ne hagi adu: 
TIT.1.6	Tangada madua daumaha le e hai tangada deai dahi mee hala i dono baahi ai, mee e hai lodo gi di ahina hua e-dahi, gei ana dama e hai gi hai nia dama hagadonu, hagalee hai gi hai nia dama huaidu be de hagalongo.
TIT.1.7	Idimaa di tagi taumaha dela e madamada humalia i nnegau a God, geia e hai gi hai tangada deai dahi mee hala i dono baahi ai. Mee hagalee hagalaamua ia, be e hagawelewele hagalimalima, be e inuinu nia dagaao, be e heebagi, be e hagagailaa gi nia bahihadu. 
TIT.1.8	Mee gi benebene ina nia daangada huogodoo, geia gi aloho i nia mee huogodoo ala e humalia. Mee hai gi mee di dagi dono huaidina, gi donu, gi dabu, ge gi pula i deia. 
TIT.1.9	Mee gi mau dangihi gi nnelekai e donu, ala gu lawa di agoago, gi mee ia di hagamaaloo nia daangada i nia agoago ala e donu, mo di haga modongoohia nia hala o digau ala e hai baahi gi di agoago deenei. 
TIT.1.10	E dogologo digau ala gu hagadonu nia hai daumaha digau o Jew (, ala) e agoago gi nia daangada nia agoago hai baahi gi nia agoago ala e donu. Digaula e halahalau nia daangada. 
TIT.1.11	Gei e humalia e dugu nia agoago digaula, idimaa, digaula gu hagahinihini nia beeneinei e logo gi nadau agoago dee tau, e agoago hua mai nadau hiihai haga langaadia bolo gi kumi nadau bahihadu. 
TIT.1.12	Dahi soukohp mai digau o Crete ne hai boloo, “Digau o Crete la digau hai kai tilikai i nia madagoaa e logo. Digaula e huaidu be nia manu lodo geinga, digaula e hagatoo ge hagalugai.” 
TIT.1.13	Nia helekai aanei le e donu, dela e hidi mai ai goe, belee wou gi digaula, gi mee ai ginaadou di hai mee gi di hagadonu maaloo, 
TIT.1.14	mo di dugu di nadau hagadagadagagee gi nia kai namua o digau o Jew, mo nia haganoho nia daangada ala ne gaamai hua i baahi digau ala gu kili gi daha di tonu. 
TIT.1.15	Nia mee huogodoo e madammaa anga hua gi digau ala e madammaa, gei deai di mee madammaa ang gi digau huaidu ge de hagadonu ai, idimaa, nadau hagamamaanadu mo di hagi aga nadau manawa la gu huaidu. 
TIT.1.16	Digaula e helekai bolo ginaadou e iloo ginaadou a God, gei nadau hangaahaihai hagalee tau gi nadau helekai. Digaula e hagadugina ge de hagalongo, e deemee di hai dahi mee humalia.
TIT.2.1	Malaa, goe agoago ina nia mee ala mai di agoago dela e donu. 
TIT.2.2	Goe agoago gi nia daane mmaadua gi madammaa nadau mouli, gi dagia nadau huaidina i di tonu, mo di pula i ginaadou. Digaula gi maaloo i di nadau hagadonu, mo di aloho, mo di hagamahi i lodo nadau haingadaa. 
TIT.2.3	Nia ahina mmaadua gi hai hua be di maa, agoago ina bolo digaula gi mouli be nia ahina ala e mouli madammaa. Digaula gi hudee dili helekai tilikai, be e hai nia hege nia dagaao. Digaula gi agoago ina nia agoago ala e humalia, 
TIT.2.4	gi mee ai ginaadou di aago nia dama ahina gi aloho i nadau lodo, mo nadau dama, 
TIT.2.5	gi pula i ginaadou, ge gi madammaa nadau mouli. Digaula gi hai nia ahina hai hegau humalia i nadau hale, mo di dugua anga ginaadou gi nadau lodo, gi dee helekai huaidu digau ala i golo i nnelekai a God. 
TIT.2.6	Goe agoago gi nia dama daane hogi gi bida pula ginaadou. 
TIT.2.7	Goe gi hai tangada e kawe go nia daangada i oo hangaahaihai humalia i nia mee huogodoo. Goe gi manawa dahi labelaa mo di donu i au agoago. 
TIT.2.8	Goe hai hegau nnelekai ala e donu, ala hagalee ono huaidu ai, bolo oo hagadaumee aalaa la gi langaadia ginaadou, i di nadau deemee di hagahuaidu gidaadou. 
TIT.2.9	Nia hege gi daudalia nadau dagi, mo di haga tentene ina digaula i nia hagadilinga mee huogodoo, gi hudee helekai hai baahi ang gi digaula, 
TIT.2.10	be e gaiaa nadau mee i digaula. Digaula gi haga modongoohia ina aga nadau mouli humalia mo di manawa dahi i nia madagoaa huogodoo, gi gidee nia daangada nadau hangaahaihai, ga hagaamu nia agoago i di hai o God, go tadau Dangada Hagamouli. 
TIT.2.11	Idimaa, God gu haga modongoohia dono dumaalia belee haga mouli ai nia daangada huogodoo. 
TIT.2.12	Tumaalia deenei e agoago mai gi gidaadou gi kilia gi daha tadau mouli ala e de hagadonu a God, mo nia hiihai huaidu o henuailala, gei gi iloo di bida dagi tadau hiihai, mo di mouli i di mouli donu ge dabu i henuailala nei, 
TIT.2.13	i tadau talitali di Laangi Aamua dela e kanakana go gidaadou, go di madagoaa dela ma ga gila mai ai di madamada o tadau God Aamua mo tadau Dangada Hagamouli go Jesus Christ. 
TIT.2.14	Mee gu wanga dehuia dono huaidina i gidaadou, belee daa mai gidaadou gi daha mo nia mee huaidu huogodoo, mo di haga madammaa gidaadou, bolo gi hai gidaadou nia dama ni aana ala e hiihai hua e hai nia mee humalia.
TIT.2.15	Agoago ina nia mee aanei, mo di hai hegau i oo mogobuna i doo hagamaaloo aga, mo di helekai hai baahi gi digau ala e hagalongolongo gi au helekai. Goe hudee heia digaula gi haga balumee ina goe.
TIT.3.1	Haga langahia ina gi nia daangada gi daudalia nadau dagi mo nadau gau aamua, ge gi hagalongo gi digaula, ge gi haga kila aga ina nia mee huogodoo ala e humalia. 
TIT.3.2	Agoago ina gi digaula gi hudee hagahuaidu ina nia daangada, gei digaula gi noho baba mo di hagadau aaloho. Nia madagoaa huogodoo, digaula gi haga modongoohia ina di nadau hila gi lala gi nia daangada huogodoo. 
TIT.3.3	Di madagoaa i mua, gei gidaadou nogo dadaaulia, de hagalongo, ge hala. Gidaadou nogo hai nia hege ni di hiihai huaidu, mo nnagadilinga balu tene huogodoo. Gidaadou nogo mouli labelaa mo di hiihai e hagahuaidu digau ala i golo, mo di hudiou. Digau ala i golo nogo de hiihai mai gi gidaadou, gei gidaadou nogo de hiihai labelaa gi digaula. 
TIT.3.4	Gei di madagoaa tumaalia o God tadau Dangada Hagamouli mo dono aloho ne gila mai, 
TIT.3.5	mee ne haga mouli gidaadou. Hagalee mai i tadau hegau humalia ala ne hai go gidaadou, ge mai hua i dono manawa dumaalia ne aloho i gidaadou, ga haga mouli gidaadou mai di Hagataalunga Dabu, dela e haga haanau hoou gidaadou, e dugu mai di mouli hoou mo dana haga madammaa gidaadou. 
TIT.3.6	God gu dugu ia di Hagataalunga Dabu gi tadau nua, mai i Jesus Christ, tadau Dangada Hagamouli, 
TIT.3.7	mai i dono dumaalia, bolo gi mee ai gidaadou di donu i baahi o God, mo di kae di mouli dee odi dela e hagadagadagagee ginai gidaadou. 
TIT.3.8	Aanei la nnelekai e donu.
TIT.3.8	Au e hiihai huoloo bolo goe gi agoago ina hagamahi i nia mee aanei ang gi digau ala gu hagadonu a God, gi hiihai ginaadou di dugu anga nadau madagoaa e hai nadau hegau humalia. Nia mee aanei e humalia, gei ono hadinga i golo ang gi nia daangada huogodoo. 
TIT.3.9	Haga paa gi daha mo nia haga dondonu balumee, mo di hagatau mai nia ingoo o tadau maadua mmaadua, mo nia lagamaaloo mo di heheebagi i di gili nnaganoho. Nia mee ala beenei, hagalee ono hadinga ai. 
TIT.3.10	Goe aago ina haga lua gi digaula ala e hidi mai ai tee buni, ga nomuli, diagia digaula. 
TIT.3.11	Goe gu iloo bolo digau beenei, digau hua gu huaidu. Gei nadau huaidu e haga modongoohia bolo digaula e hai gee.
TIT.3.12	Dogu madagoaa ma ga hagau adu a Artimis be go Tychicus gi di goe, gei goe hagamahi, hanimoi gi di au i Nicopolis, idimaa, au gu hagamaanadu bolo au e noho i golo di madagoaa dela e magalillili.
TIT.3.13	Goe hagamahi labelaa hagamaamaa ina a Zenas, tangada gabunga haganoho, mo Apollos, gi mee ai meemaa di nau hagatanga ga hula, gei goe gi mmada be nia mee ala e hiihai ginai meemaa gu i-golo.
TIT.3.14	Heia tadau daangada la gi iloo di dugu anga nadau madagoaa e hai nadau hegau humalia, gei gi hagatogomaalia gi nia mee ala e hiihai ge donu ginai digaula, gi dee mouli hua ginaadou i di mouli balumee.
TIT.3.15	Digau huogodoo aanei i dogu baahi e hagau adu nadau hagaaloho. Hagadae ina madau hagaaloho gi tadau ihoo hagaaloho i di hagadonu.
TIT.3.15	Tumaalia o God gi madalia goodou huogodoo.
PHM.1.1	Mai baahi o Paul, tangada galabudi i di gili o Jesus Christ, mo mai tadau duaahina go Timothy, ang gi di mau ihoo hagaaloho, ihoo hai hegau go Philemon, 
PHM.1.2	mo ang gi di nohongo dabu dela e dagadagabuli i lodo doo hale, mo tadau duaahina ahina go Apphia, mo anga labelaa gi tadau ihoo dauwa go Archippus.
PHM.1.3	God tadau Damana mo tadau Dagi go Jesus Christ, gi dugua adu gi goodou tumaalia mo di aumaalia.
PHM.1.4	Dogu duaahina go Philemon, nia madagoaa huogodoo e dalodalo iei au gei au e haga langahia goe, gei au e danggee ang gi God, 
PHM.1.5	idimaa, au gu longono eau doo aloho i nia daangada a God huogodoo, mo doo hagadonu tadau Dagi Jesus. 
PHM.1.6	Au e hai dalodalo i tadau hagadaubuni i di hagadonu, ga hidi mai ai gidaadou ga modongoohia nia hagahumalia huogodoo, ala gu hai mee ginai gidaadou i tadau mouli buni ang gi Christ. 
PHM.1.7	Dogu ihoo hagaaloho, doo aloho gu hidi mai iei au gu tentene huoloo, gei gu hagamaaloo aga ogu lodo. Goe gu haga tentene nia manawa o nia dama a God huogodoo.
PHM.1.8	Idimaa goe tuaahina ni oogu mai Christ, gei au ga mee di hai adu gi di goe bolo goe gi heia di mee dela e humalia dono hai kooe. 
PHM.1.9	Gei di maa au e aloho i di goe, gei au ga dangidangi adu gi di goe. Au e hai di mee deenei, maeaha maa au go Paul, au e pono a Jesus Christ, gei dolomeenei au e galabudi i di gili o Christ. 
PHM.1.10	Au e pono Onesimus, e hai tangidangi deenei adu gi di goe. Mee gu hai tama daane donu ni aagu mai i Christ, idimaa, au gu hai tamana ni mee i lodo di hale galabudi.
PHM.1.11	Di madagoaa i mua, gei mee nogo deai dono hadinga adu gi di goe ai, gei dolomeenei gu dahidamee ngaadahi mai gi gidaua. 
PHM.1.12	Au e hagau adu Onesimus gi muli, gei dogu manawa e hanadu madalia a mee. 
PHM.1.13	Au e hiihai bolo mee belee noho dalia au i ginei i dogu madagoaa e galabudi iei au i di gili di Longo Humalia, e pono doo lohongo, e hagamaamaa au. 
PHM.1.14	Au hagalee hono adu gi di goe bolo gi hagamaamaa ina au. Au e hiihai bolo goe gi heia aga hua i lodo doo manawa. Au hagalee hai di mee dela hagalee donu ginai goe.
PHM.1.15	Onesimus ne mogowaa i di goe i tama madagoaa bodobodo, gei goe belee gahi adu a mee gi doo baahi labelaa. 
PHM.1.16	Dolomeenei gei mee hagalee di hege, mee gu hai tuaahina hagaaloho dama a Christ. Mee gu dahidamee huoloo mai gi di au, gei mee ga dahidamee adu gi di goe huoloo, i mee hagalee di hege hua, gei mee tuaahina ni oou i di gulu buni ang gi Tagi. 
PHM.1.17	Maa goe e hagamaanadu bolo au di hoo ni oou, gei goe gi benebene ina a mee, gadoo be goe ma ga benebene au. 
PHM.1.18	Maa mee gu hai dana hala adu gi di goe, be e boibana dana mee adu gi di goe, gei goe haga ingoo ina mai gi di au. 
PHM.1.19	Au e hihi nia mee aanei gi dogu lima donu: au go Paul ga hui adu laa gi di goe. (Au hagalee belee haga langahia adu oo boibana mai gi di au i doo mouli.) 
PHM.1.20	Deenei laa, dogu duaahina nei, dumaalia haga gila ina di mee deenei i di ingoo o Tagi. Goe haga tentene ina dogu manawa be di hoo ni oogu i di ingoo o Christ. 
PHM.1.21	Au e iloo i dagu hihi adu nia mee aanei, bolo goe ga haga gila dagu dangidangi deenei, gei e donu, au e iloo bolo goe ga hai labelaa gi nonua. 
PHM.1.22	I di madagoaa la hua, gei goe gi hagatogomaalia ina dagu gowaa e noho ai, idimaa, au e hagadagadagagee bolo God ga hui adu laa godou hai dalodalo, ga lahadu au gi goodou.
PHM.1.23	Epaphras dela e galabudi madalia au i di gili o Jesus Christ, e hagau adu dana hagaaloho,
PHM.1.24	mo ogu ihoo hai hegau aanei, go Mark, Aristarchus, Demas mo Lk e hagadae adu di nadau hagaaloho.
PHM.1.25	Tumaalia o tadau Dagi go Jesus Christ gi madalia goodou.
HEB.1.1	I mua loo gei God ne helekai gi tadau maadua mmaadua mai baahi nia soukohp i nia holongo e logo, i nia hagadilinga ala. 
HEB.1.2	Gei i lodo nia laangi haga muliagina aanei, God ne helekai mai gi gidaadou mai baahi dana Dama. God ne hai di langi mo henuailala mai i dana Dama, gei God gu hilihili a mee e hai mee gi nia mee huogodoo i di hagaodi. 
HEB.1.3	Mee e maahina be di madamada o God, e hai gadoo be God. Mee e hagangalungalua di langi mo henuailala gi ana helekai mogobuna. I muli dono haga madammaa nia huaidu o nia daangada huogodoo, mee gu noho i di baahi gau donu o God, go di Mogobuna Muginua.
HEB.1.4	Tama a God la ne hai gi mada aamua digau di langi, gadoo be dono ingoo dela e mada aamua i nadau ingoo. 
HEB.1.5	Idimaa, God la digi helekai gi tei ana gau di langi,
HEB.1.5	“Goe go dagu Dama daane, dangi nei gei au gu hai Tamana ni oou.”
HEB.1.5	Gei God digi helekai labelaa gi tei ana gau di langi boloo,
HEB.1.5	“Au ga hai Tamana ni mee, gei mee ga hai Tama daane ni aagu.” 
HEB.1.6	I mua Di madagoaa God ne hagau mai dana Dama gi henuailala, mee gu helekai boloo,
HEB.1.6	“Digau di langi o God huogodoo e hai loo gi daumaha gi mee.”
HEB.1.7	Deenei di mee a God ne helekai ai i digau di langi boloo,
HEB.1.7	“God e hai ana gau di langi gi hai be nia madangi, ga hai ana gau hai hegau gi hai be nia ulaula o di ahi.”
HEB.1.8	Gei i di Tama, God gu helekai,
HEB.1.8	“Meenei God, doo lohongo king le e noho hua beelaa! Dagia au daangada gi di tonu.
HEB.1.9	Goe e aloho i nia mee ala e donu, ge e de hiihai gi nia mee hai gee. Dela hogi di mee a God ne hilihili goe, ga gowadu di tene aamua dela koia e damana i di tene dela ne wanga gi oo ehoo.”
HEB.1.10	Mee gu helekai labelaa,
HEB.1.10	“Goe go Tagi, ne hai henuailala i taamada, oo lima ne hai nia haga honu nia langi i nua.
HEB.1.11	Nia mee huogodoo aanei ga hagalee, gei goe e noho hua belaa. Nia mee huogodoo ga hagalee, gadoo be nia gahu ala e ngudu. 
HEB.1.12	Goe ga wini nia maa be di gahu ulu laa daha, ga koodai be nia gahu uluulu, gei goe e noho hua be goe, e mouli ga hana hua beelaa.”
HEB.1.13	God digi helekai gi tangada i ana gau di langi boloo,
HEB.1.13	“Noho i dogu baahi gau donu, ga dae loo gi dogu madagoaa ga dugu oo hagadaumee gi lala oo babaawae.”
HEB.1.14	Digau di langi la nia aha? Digaula la nia hagataalunga e hai hegau gi God, ge ne hagau mai belee hagamaamaa digau ala ga hai mee gi di mouli.
HEB.2.1	Deenei tadinga gidaadou e hai loo gi daahi gi mau di tonu dela gu longono gidaadou, gi deemee di kae gidaadou gi daha. 
HEB.2.2	Nnelekai ala ne hagadele go digau di langi ang gi tadau maadua mmaadua, la nnelekai e donu. Gei digau ala digi daudali e kae di hagaduadua dela e tau anga. 
HEB.2.3	Malaa e hai behee? Gidaadou e mee di tanga gi daha mo di hagaduadua deenei, maa gidaadou ga haga balumee di haga mouli aamua deenei? Matagidagi, Tagi ne hagailoo di haga mouli deenei, ga nomuli, go digau ala ne longono mai mee ala ne haga modongoohia mai gi gidaadou bolo ma e donu. 
HEB.2.4	I di madagoaa hua, God gu haga puni anga ana haga modongoohia gi nia haga modongoohia digaula bolo ma e donu i dana hai nnagadilinga haga goboina, mo dana dugu mai gi gidaadou nia wanga dehuia o di Hagataalunga Dabu, gi hai be dono manawa.
HEB.2.5	God la digi dugu ang gi digau di langi gi dagia henuailala hoou dela e hanimoi, henuailala hoou deenei dela e helehelekai ai gidaadou. 
HEB.2.6	Tama madagoaa dulii i lodo di Beebaa Dabu e haga modongoohia boloo,
HEB.2.6	“Meenei God, tangada la di aha, dela e haa manawa iei goe? Tangada le e balumee hua, dela e benebene kooe?
HEB.2.7	Goe gu kae a mee laa lala digau di langi i lodo tama madagoaa dulii, gei goe gu haga uda gi mee di madamada mo di aamua. 
HEB.2.8	ge gu haga menege aga a mee e dagi nia mee huogodoo.”
HEB.2.8	E helekai boloo, “God gu haga menege aga a mee e dagi nia mee huogodoo,” e hai dono hadinga, bolo deai dahi mee i golo digi dagi ina go mee. Gei gidaadou digi mmada gi tangada e dagi ana mee huogodoo dolomeenei. 
HEB.2.9	Gei tadau mee dela e gidee gidaadou la go Jesus! Di madagoaa bodobodo, gei mee gu haga menege laa lala digau di langi, gei dolomeenei, mee gu haga uda ginai di madamada mo di aamua, idimaa, mee gu kae di hagaduadua, gu made. Deenei go tumaalia o God mai di gili dana Dama go Jesus, dela ne made gi digau huogodoo. 
HEB.2.10	God dela ne hai ana mee huogodoo, gei e haga mouli ana mee huogodoo, e donu hua go dana hai a Jesus gi dohu dogomaalia mai dono hagaduadua, belee laha mai nia dama dogologo gi dono madamada. Idimaa, go Jesus dela e dagi digaula gi di haga mouli. 
HEB.2.11	Mee e haga madammaa gi daha nia huaidu o nia daangada, gei digau ala gu madammaa mo nadau huaidu, gu madalia Jesus gu hai damana gi Tamana hua e-dahi. Jesus hagalee langaadia i dana haga ingoo digaula bolo nia duaahina ni oono. 
HEB.2.12	Mee ga helekai, “Meenei God, au ga hagi anga gi ogu duaahina au mee ne hai, ga hagaamu goe i lodo nadau dagadagabuli!”
HEB.2.13	Mee e helekai labelaa, “Au ga hagadagadagagee gi God.”
HEB.2.13	Mee e helekai labelaa, “Deenei au, e noho madalia nia dama ala ne dugu mai go God gi di au.”
HEB.2.14	Nia dama aanei le e haga ingoo go mee, la nia daangada nadau dodo mo nadau goneiga, Jesus gu bida hai ia gu hai tangada hai be digaula. Mee ne hai di mee deenei bolo ia ga made, ga hunahuna gi daha a Satan, dela e dagi di made. 
HEB.2.15	Mee ne haga dagaloaha digau ala nogo hai nia hege i di waalooloo o nadau mouli, idimaa, digaula nogo mmaadagu i di made. 
HEB.2.16	Di mee deenei gu donu bolo ma hagalee go digau di langi nee hagamaamaa go mee, gei go di hagadili a Abraham.”
HEB.2.17	Malaa, di mee deenei gu donu bolo mee gu hai be ono duaahina i nia hagadilinga ala huogodoo, gei mee gu hai di nadau dangada aamua hai mee dabu dela e dumaalia ge manawa dahi i dana hai hegau gi God, belee hui ai nia huaidu o nia daangada. 
HEB.2.18	Malaa, mee gu mee hua di hagamaamaa digau ala e tale gi di hagamada, idimaa, mee gu kae labelaa di hagamada mo di hagaduadua.
HEB.3.1	Ogu duaahina dama Christ, ala ne hilihili go God, mmada gi humalia di hai o Jesus dela ne hagau mai go God gi gidaadou, belee hai tadau dagi aamua hai mee dabu o di hagadonu dela e hai mee ginai gidaadou. 
HEB.3.2	Mee nogo manawa dahi ang gi God dela ne hilihili ia belee hai tegau deenei, gadoo be Moses dela nogo manawa dahi ang gi dana hegau dela ne hai ang gi nia madawaawa huogodoo a God.
HEB.3.3	Tangada dela e hau dono hale, koia e kae dono hagalabagau laa hongo di hale dela ne hau go mee. E hai gadoo be Jesus, dela koia e tau anga di kae nia madamada laa hongo Moses. 
HEB.3.4	Nia daangada le e hau nia hale, gei God e hai nia mee huogodoo. 
HEB.3.5	Moses e manawa dahi i lodo nia madawaawa God huogodoo, gei mee tangada hai hegau ni God, e haga iloo nia mee ala ma ga kila aga maalia. 
HEB.3.6	Gei Christ go Tama a God e manawa dahi, idimaa, go mee dela e dagi di madawaawa a God ala go gidaadou, maa gidaadou ga lodo hagamahi mo di hagadagadagagee, ga dae loo gi di hagaodi.
HEB.3.7	Di Hagataalunga Dabu e helekai,
HEB.3.7	“Maa goodou gu longono di lee o God dangi nei,
HEB.3.8	gei hudee haga hamaaloo ina godou lodo hai baahi gi God, be godou maadua mmaadua i di laangi dela ne hai baahi gi God, di laangi dela ne hagamada a God i lodo di anggowaa. 
HEB.3.9	God gu helekai boloo, Maeaha maa godou maadua mmaadua gu mmada gi agu mee ala nogo hai i lodo nia ngadau e madahaa, gei digaula e hagamada hua au. 
HEB.3.10	Gei au gu hagawelewele gi digaula, ga helekai, Digaula e huli gi daha mo au i nia madagoaa huogodoo, gei e hagalee hagalongo gi agu haganoho. 
HEB.3.11	Au gu hagawelewele, gu hai dagu hagababa mau dangihi boloo, Digaula hagalee loo e ulu gi lodo tenua dela ne hagababa ko au belee hagamolooloo ai digaula.”
HEB.3.12	Ogu duaahina nei, gi pula i goodou gi dee hai gee hua dahi dangada, ga hagalee hagadonu, ga hidi ei mee ga huli gi daha mo di God Mouli. 
HEB.3.13	Goodou gi hagadau maamaa i nia laangi huogodoo, dela e helekai ai di Beebaa Dabu, bolo go “dangi nei”, gi dee halahalau hua goodou go nia huaidu ga hidi ai goodou ga hamaaloo godou manawa. 
HEB.3.14	Tadau hagadagadagagee dela ne hai mee ginai gidaadou mai loo i taamada, la gi haga mau ina gi mau dangihi, ga dae loo gi di hagaodi, gei gidaadou ga dau madalia a Christ. 
HEB.3.15	Di Beebaa Dabu gu helekai,
HEB.3.15	“Maa goodou gu longono di lee o God dangi nei, hudee haga hamaaloo ina godou lodo, gi dee hai hua be godou maadua mmaadua i di madagoaa dela nogo hai baahi gi God.”
HEB.3.16	Ma koai ne longono di lee o God, gei e hai baahi gi mee? Go nia daangada huogodoo ala nogo dagi mai go Moses gi daha mo Egypt.
HEB.3.17	Ma koai ne hagawelewele ginai a God i lodo nia ngadau e madahaa? Mee ne hagawelewele gi nia daangada ne hai di huaidu, ala ne mmade i lodo di anggowaa. 
HEB.3.18	God gu hai dana hagababa mau dangihi,
HEB.3.18	“Digaula hagalee loo e ulu gi lodo tenua dela ne hagababa ko au belee hagamolooloo ai digaula!”
HEB.3.18	Ma koai ala e helehelekai iei mee? Go digau de hagalongo. 
HEB.3.19	Gidaadou gu mmada gi digaula ala gu deemee di ulu i tenua deelaa, idimaa, digaula hagalee hagadonu.
HEB.4.1	God la gu hagababa bolo gidaadou e mee di kae hagamolooloo dela nogo helekai iei mee. Gidaadou la gi hagamahi gi pula i gidaadou, gi dee gi de doo tangada ga deemee kae di hagamolooloo. 
HEB.4.2	Idimaa gidaadou gu longono di Longo Humalia be digaula. Gei di maa dono dahidamee gi digaula ai, idimaa, digaula ne longono hua, gei digi hagadonu. 
HEB.4.3	Gei gidaadou ala gu hagadonu, gidaadou e kae di hagamolooloo be di hai o dana hagababa mai gi gidaadou, dela gu helekai,
HEB.4.3	“Au gu hagawelewele gu hai dagu hagamodu bolo digaula hagalee loo e ulu gi lodo tenua dela ne hagababa ko au belee hagamolooloo ai digaula!”
HEB.4.3	Mee ne helekai beenei, maeaha maa dana moomee la gu lawa di hai i di madagoaa ne hai henuailala. 
HEB.4.4	Idimaa, di gowaa dulii i lodo di Beebaa Dabu e helekai i di hidu laangi: “Di hidu laangi, gei God ne hagamolooloo i ana hegau huogodoo ala ne hai.”
HEB.4.5	Nia helehelekai aanei e helekai labelaa i di gowaa i golo, boloo:
HEB.4.5	“Digaula hagalee loo e ulu gi lodo tenua dela ne hagababa ko au belee hagamolooloo ai digaula.”
HEB.4.6	Digau ala ne longono di Longo Humalia matagidagi, digi kae di hagamolooloo, idimaa, digaula digi hagadonu. Malaa, gei hunu gau i golo gu dumaalia anga gi kae di hagamolooloo. 
HEB.4.7	Di mee deenei la gu haga modongoohia aga go di haganohonoho a God bolo di laangi labelaa e dahi i golo e haga ingoo bolo “dangi nei”. I muli hua nia ngadau e logowaahee, gei God la gu helekai di maa gi David, i lodo nia helekai agoago gu lawa di hihi boloo:
HEB.4.7	“Maa goodou gu longono di lee o God dangi nei, hudee haga hamaaloo ina godou lodo.”
HEB.4.8	Maa Joshua la gu wanga gi nia daangada di hagamolooloo gi hai be di hagababa a God, gei God la hagalee helekai labelaa i tuai laangi.
HEB.4.9	God la dana laangi huaigolo e hagamolooloo ana dama, be di laangi a God e hagamolooloo i di hidu laangi. 
HEB.4.10	Tangada dela ma ga kae di hagamolooloo ne hagababa, geia e hagamolooloo i dana moomee, be God dela ne hagamolooloo i ana moomee.
HEB.4.11	Gidaadou hagamahi gi kae di hagamolooloo deelaa, gi dee doo hua dahi dangada be digau de hagadonu.
HEB.4.12	Idimaa nnelekai a God le e mouli ge mogobuna, ge koia e gaa i tulumanu dauwa baahi lua, e tuu gi lodo loo gi di gowaa dela e heetugi ai di mouli mo di hagataalunga, gi di gowaa dela e heetugi ai nia dudaginga mo nia uga, ge e hagi aga di hiihai mo nia hagabaubau o tangada. 
HEB.4.13	Dahi mee e ngala i mua o God ai. Nia mee huogodoo ala i di langi i nua mo henuailala, le e modongoohia i mua o God, go mee dela e haagi ginai tadau hangaahaihai.
HEB.4.14	Gidaadou gi daahia gi mau dangihi tadau hagadonu, dela e haga modongoohia aga go gidaadou, idimaa, gidaadou tadau Dagi Aamua Hai mee dabu go Jesus Tama a God dela gu hana gi mua o God. 
HEB.4.15	Tadau dagi aamua hai mee dabu, hagalee haga de iloo tadau paagege, i tuai ala, gidaadou tadau Dangada Hai mee dabu i golo, gu hagamada i nia ala huogodoo, gadoo be gidaadou, gei mee ono huaidu ai. 
HEB.4.16	Malaa, gidaadou gi hagadagadagagee, gi mmaanege gi di lohongo king o God, di gowaa iai tumaalia, e kae di aloho mo tumaalia e hagamaamaa gidaadou i di madagoaa ma ga hiihai ginai.
HEB.5.1	Nia dagi aamua hai mee dabu le e hilihili mai i baahi nia daangada, ga wanga nadau hegau e pono nia daangada ang gi God, e hai nadau wanga dehuia mono tigidaumaha e wwede nia hala digaula i baahi o God. 
HEB.5.2	Mee e bagege, e de loaa i nia hagadilinga mee e logo, deenei laa mee e manawa balabala i baahi digau manawa hamaaloo mo digau hai hala. 
HEB.5.3	Idimaa mee e bagege, ana tigidaumaha le e hagalee hai ang gi nia huaidu o nia daangada mo ono huaidu.
HEB.5.4	Deai tangada e bida hilihili ia gi di aamua dela e hai mee ginai tagi aamua hai mee dabu, ma go God hua dela e hilihili tangada e hai tagi aamua hai mee dabu, gadoo be Aaron.
HEB.5.5	E hai gadoo be Christ: Christ digi bida hilihili aga ia, bolo ia e hagadabu e hai tangada aamua hai mee dabu. Go God dela ne hilihili aga a mee, ga helekai,
HEB.5.5	“Goe go dagu Dama daane, dangi nei gei au gu hai Tamana ni oou.”
HEB.5.6	Gei mee gu helekai labelaa i lodo nia gowaa i golo boloo,
HEB.5.6	“Goe ga hai tangada hai mee dabu, ga hana hua beelaa, gadoo be di ala o Melchizedek.”
HEB.5.7	I lodo di mouli o Jesus nogo i henuailala, gei mee nogo dalodalo gi nua mo ono halidangi gi God, dela e mee di daa ia gi daha mo di made. Idimaa mee manawa hila gi lala ge e donu, God gu longono nia dangidangi a maa.
HEB.5.8	Ma e aha mee Tama ni God, gei mee gu iloo di manawa hagakono mai di hagaduadua. 
HEB.5.9	Dono madagoaa ne dohu dogomaalia, gei mee gu hai di taamada o di haga mouli dee odi ang gi digau huogodoo ala e daudali a mee. 
HEB.5.10	God gu haga menege aga a mee belee hai tagi aamua hai mee dabu, i di ala hai mee dabu o Melchizedek.
HEB.5.11	Gidaadou belee helekai nia hagadilinga mee e logo i di mee deenei, gei di maa e haingadaa di haga donu adu, idimaa, goodou e buna di donu ginai. 
HEB.5.12	Di madagoaa gu waalooloo belee hai goodou digau agoago, gei deeai, goodou e hiihai huaigolo gi tangada e aago goodou gi nia agoago matagidagi o nia helekai a God. Goodou belee gai nia meegai hamaaloo, gei goodou e gai hua nia meegai balabala.
HEB.5.13	Tangada dela e miami i nia meegai balabala, la di tama huaigolo, e de iloo di tonu mo di hala. 
HEB.5.14	Nia meegai hamaaloo le e humalia e gai go digau mmaadua, ala gu wouwou ge gu iloo di dugu geegee di huaidu mo di humalia.
HEB.6.1	Gidaadou ga dugu nia agoago taamada o di Longo Humalia, ga kae nia agoago mmaadua. Gidaadou hagalee belee hiihai e agoago labelaa di hagamau o tadau huli hoou gi daha mo nia balu hegau, di hagadonu a God, 
HEB.6.2	nia agoago di babdais, dugu nia lima, haga mouli aga digau mmade, mo di hagi aga a God dela e hana hua beelaa. 
HEB.6.3	Gidaadou gi hula gi mua. Deenei tadau mee ga hai, maa God ga dumaalia.
HEB.6.4	Dehee di hai o digau ala ne kili gi daha nadau hagadonu, e loomoi labelaa e huli hoou? Digaula nogo i lodo di maalama o God, gu momi di wanga dehuia di langi, gu kae di Hagataalunga Dabu. 
HEB.6.5	Digaula gu iloo mai nadau modongoohia humalia bolo nia helekai a God le e humalia, ge gu hagalongono eia nia mogobuna o di madagoaa dela ma ga hanimoi. 
HEB.6.6	Malaa, digaula gu kili gi daha nadau hagadonu, tangada e mee di laha mai labelaa digaula e huli hoou ai, idimaa, digaula gu ala be digau gu daudau haga lua di Tama a God gu hagateetee i mua teenua.
HEB.6.7	God e hagahumalia nia gelegele ala e nnoo mau e doodoo ginai di ua, ge e haga tomo aga nia hua laagau, e hagahumalia digau ala ne ngalua gi nia maa. 
HEB.6.8	Maa nia gelegele ga haga tomo aga nia laagau duduia mo nia geinga huaidu, di gelegele le e balumee hua, gei God e hagahalaua di maa, di hagaodi gi muli gei di maa ga dudu.
HEB.6.9	Madau ihoo hagaaloho, gimaadou e helehelekai beenei i madau hagadagadagagee hua adu gi goodou. Gimaadou gu iloo bolo goodou gu kae di maluagina koia humalia, i godou haga mouli. 
HEB.6.10	God le e donu huoloo, mee hagalee de langahia godou hegau humalia mo godou aloho i mee, ne haga modongoohia go di hagamaamaa godou duaahina ala i golo, ala go goodou dolomeenei. 
HEB.6.11	Deenei di madau hiihai huoloo, bolo tangada nei mo tangada nei gi hagamahi, ga dae loo gi di hagaodi, gei godou mee ala e hagadagadagagee ginai ga mee di gila. 
HEB.6.12	Goodou hudee hagatoo, kawe i digau ala e hagadonu ge hagakono nadau manawa, gi kae di mee a God, dela ne hagababa ang gi digaula.
HEB.6.13	Di madagoaa God ne hai dana hagababa gi Abraham, mee gu hagamodu bolo ia ga haga gila aga dana hagababa dela ne hai. Di hagababa deenei ne hai i dono ingoo donu, idimaa, go mee hua dela e aamua i hongo nia mee huogodoo. 
HEB.6.14	Mee ne helekai, “Au e hagababa adu gi di goe, bolo au ga haga maluagina goe, ga haga dogologowaahee doo madawaawa.”
HEB.6.15	Abraham gu hagakono dono manawa, gu kae di hagababa a God dela ne hai. 
HEB.6.16	Tangada ma ga hai dana hagamodu, le e hagamodu i di ingoo dela e aamua i deia, gei di hagamodu deenei la ga mee di dugu nia lagalagamaaloo huogodoo. 
HEB.6.17	Idimaa God gu hiihai e haga modongoohia aga gi donu humalia ang gi digau ala ga hai mee gi nia maluagina o dana hagababa, bolo ia hagalee huli dono manawa, malaa, mee ne haga puni anga dana hagamodu gi dana hagababa. 
HEB.6.18	Di hagababa mo di hagamodu le e deemee di huli, gei God e deemee di helekai tilikai i nia mee e lua aanei. Gidaadou ala gu noho baba i baahi o mee, gidaadou gi maaloo, gi daahia hua di hagadagadagagee dela i tadau mua. 
HEB.6.19	Di hagadagadagagee deenei la go taula o tadau mouli. Taula deenei le e duuli ge hagadagadagagee ginai, e hana laa lodo di gahu duuli o di Hale Daumaha dela i di langi, gi lodo di gowaa dabuaahia dela e noho ai God.
HEB.6.20	Jesus gu hana gi golo i tadau mua, gu hai tangada aamua hai mee dabu ga hana hua beelaa, i di ala hai mee dabu o Melchizedek.
HEB.7.1	Melchizedek la go di king o Salem, tangada hai mee dabu ni God Aamua Huoloo. Mee ne heetugi gi Abraham, ga hagahumalia a mee i di madagoaa Abraham ne hanimoi i tauwa, dela ne daaligi gi mmade ana king dogohaa.
HEB.7.2	Abraham ne wanga gi Melchizedek dahi baahi e madangaholu i ana goloo ala ne kae i tauwa. (Melchizedek, dono hadinga e dahi e hai bolo “Di King o di Tonu”. Idimaa mee dela di king o Salem, malaa, dono ingoo e hai dono hadinga labelaa bolo “Di King o di Aumaalia”).
HEB.7.3	Nia maadua o maa digi modongoohia be koai, dono hagadili e hagalee modongoohia labelaa, gei dono laangi haanau e de iloo labelaa ngaadahi mo dono laangi dela ne made ai. Mee gu hai hua be tama ni God, gu hai tangada hai mee dabu, ga hana hua beelaa. 
HEB.7.4	Goodou gu gidee di aamua o maa. Tadau damana madua go Abraham gu wanga gi mee dahi baahi e madangaholu i ana goloo ala ne kae i tauwa. 
HEB.7.5	Di hagadili a Levi, ala go digau hai mee dabu, gu helekai ginai nnaganoho bolo gi hagabudulia mai dahi baahi madangaholu o nia goloo digau Israel, maeaha maa digaula nia duaahina ni digau Israel, di hagadili a Abraham labelaa.
HEB.7.6	Gei Melchizedek hagalee di hagadili ni Levi, gei mee gu kae dahi baahi madangaholu o nia goloo ne gaamai go Abraham, gu hagamaluagina Abraham, dela ne kae di hagababa a God. 
HEB.7.7	E donu bolo tangada dela e hagamaluagina dana dangada, la koia e aamua i tangada dela ne kae di hagamaluagina. 
HEB.7.8	Digau o Levi e kae dahi baahi madangaholu, gei digaula e mmade. Melchizedek gu kae dahi baahi madangaholu, gei mee e mouli hua, be nnelekai di Beebaa Dabu. 
HEB.7.9	Abraham ne dahi aga dahi baahi madangaholu ga wanga gi Melchizedek, gei gidaadou e mee di helekai bolo Levi dela belee kae dahi baahi madangaholu, la gu dahi aga labelaa ana mee, 
HEB.7.10	idimaa, Levi digi haanau i di madagoaa deelaa, dela hua nogo noho i lodo tuaidina dono damana madua go Abraham i di madagoaa o mee ne heetugi gi Melchizedek.
HEB.7.11	Nnaganoho digau Israel ne hagamau mai i nnegau dabu o digau hai mee dabu o Levi. Maa nnegau digau hai mee dabu ne donu ge dohu, gei tangada hai mee dabu i di ala o Melkisidek e hagalee hai gi gila aga, digau hai mee dabu i di ala Aaron gu dohu hua. 
HEB.7.12	Maa nnegau o digau hai mee dabu la gu huli, gei nnaganoho e hai gi huli labelaa. 
HEB.7.13	Tadau Dagi dela e haga modongoohia go nnelekai aanei, la tuai madawaawa, deai tangada mai di madawaawaa deenei ne hai tangada hai mee dabu ai. 
HEB.7.14	Gu modongoohia hagahumalia bolo mee ne haanau mai i di madawaawa o Judah, gei Moses digi helekai i di madawaawa deenei i dono madagoaa ne helekai i digau hai mee dabu.
HEB.7.15	Di mee deenei la gu modongoohia hagahumalia, tuai dangada hai mee dabu gu gila aga, i di ala hai mee dabu o Melchizedek. 
HEB.7.16	Mee hagalee ne hai tangada hai mee dabu mai nnaganoho dangada, gei ne hai go di mogobuna o di mouli dela e noho hua beelaa. 
HEB.7.17	Idimaa di Beebaa Dabu e helekai,
HEB.7.17	“Goe ga hai tangada hai mee dabu, ga hana hua beelaa, i di ala o Melchizedek.”
HEB.7.18	Taganoho namua gu hudu gi daha, idimaa gu bagege, dono hadinga ai. 
HEB.7.19	Idimaa nnaganoho Moses gu deemee di hai nia mee gi donu hagatau. Gei dolomeenei di hagadagadagagee koia e humalia e laha mai gidaadou gi hoohoo gi God. 
HEB.7.20	Di hagadagadagagee deenei, gu haga puni ang gi ana hagamodu. Di hagamodu beenei ai i di madagoaa digau i golo ne hai digau hai mee dabu. 
HEB.7.21	Jesus ne hai tangada hai mee dabu mai di hagamodu a God dela ne helekai gi mee,
HEB.7.21	“Dimaadua gu hai dana hagamodu, ge hagalee huli loo dono manawa. Goe ga hai tangada hai mee dabu ga hana hua beelaa.”
HEB.7.22	Deenei gu hai labelaa Jesus di hagamau o di hagababa deelaa.
HEB.7.23	Di hai geegee labelaa i golo dela e hai bolo digau hai mee dabu ala i golo, le e koia e dogologo, idimaa, digaula e mmade, e deemee di duudagi adu nadau hegau. 
HEB.7.24	Gei Jesus le e noho hua beelaa, hagalee made. Ana hegau hai mee dabu le e hagalee wanga gi tuai dangada. 
HEB.7.25	Dolomeenei mo nia madagoaa huogodoo, gei mee e mee di haga mouli digau ala e loomoi gi God mai i deia, idimaa mee e mouli ga hana hua beelaa, e dalodalo gi God i digaula. 
HEB.7.26	Malaa, Jesus go tagi aamua hai mee dabu, dela e mee dana haga gila aga tadau mee dee dohu. Mee e dabuaahia huoloo, ge ono hala be ono huaidu ai. Mee gu dugu gi daha mo nia daangada huaidu, gu haga menege aga gi baahi i nua nia langi. 
HEB.7.27	Mee hagalee hai be digau aamua hai mee dabu ala i golo, mee hagalee hai dana tigidaumaha i nia laangi huogodoo e wwede ono huaidu i mua, ga nomuli go nia huaidu o nia dangada. Tigidaumaha a maa ne hai, la ne hai hua haga dahi i dono madagoaa ne tigidaumaha ia ang gi God.
HEB.7.28	Nnaganoho Moses ne hilihili aga nia daangada dee dohu e hai digau aamua hai mee dabu, gei di hagababa a God ne hai i di hagamodu la ne gila aga i muli nnaganoho, e hilihili Tama dela ne hai gi dohu dogomaalia ga hana hua beelaa.
HEB.8.1	Deenei di maanadu dogomaalia i nia mee ala nogo helehelekai iei au, bolo gidaadou gu hai tadau dagi aamua hai mee dabu dela e noho i di baahi gau donu i di lohongo king i di langi,
HEB.8.2	e hai hegau i lodo di Gowaa Koia e Dabuaahia, di hale laa donu dela ne hai go God, ge hagalee ne hai go nia daangada.
HEB.8.3	Nia dagi aamua hai mee dabu huogodoo la ne dongo belee hai nadau wanga dehuia mono tigidaumaha manu ang gi God. Malaa, tadau Dagi Aamua Hai mee dabu, e hai gi hai dana tigidaumaha labelaa. 
HEB.8.4	Maa nei bolo mee e noho i henuailala, gei mee e deemee di hai tangada hai mee dabu, idimaa, ma digau hai mee dabu i golo ala e hai nia wanga dehuia ge e haihai nadau tigidaumaha gi hai be nnaganoho digau o Jew. 
HEB.8.5	Nnegau ala e hai go digaula, la nia ada hua o nia mee ala e hai i di langi. E hai gadoo be Moses dela ne haga duu dana Hale laa Daumaha. God ne helekai gi mee, “Mmada gi humalia, heia nia mee huogodoo, gi hai be di ada dela ne haga modongoohia adu gi di goe i tomo di gonduu.”
HEB.8.6	Gei dolomeenei, Jesus gu kae di waawa hegau o tagi aamua hai mee dabu, dela koia e humalia i nia hegau digaula, gadoo be di hagababa dela ne hai go mee i mehanga God mo ana daangada. Di hagababa deenei koia e humalia i di hagababa namua, idimaa, ne hai mai i nia hagababa o nia mee mada humalia. 
HEB.8.7	Maa nei bolo di hagababa matagidagi la digi hala, di lua hagababa la digi heia, 
HEB.8.8	idimaa, God gu gidee bolo ana dama la gu ihala, ga helekai,
HEB.8.8	“Di madagoaa e dae mai, gei au ga hai dagu hagababa gi di digau Israel mo digau o Judah. (Aanei nnelekai Dimaadua ne hai.)
HEB.8.9	Di hagababa deenei la hagalee hai be di hagababa dela ne hai ko au gi nadau maadua mmaadua i di laangi ne kumi nia lima digaula, ga dagi mai gi daha mo Egypt, gei digaula digi daudali di hagababa dela ne hai gi digaula, dela dagu mee ne de hiihai iei au gi digaula. 
HEB.8.10	Deenei di hagababa ga hai ko au gi digau Israel i nia laangi ala ga loomoi: au ga haga honu digaula gi agu haganoho, ga hihi nia maa gi lodo nia manawa digaula. Digaula ga hai nia dama ni aagu, gei au ga hai di God ni digaula. Aanei nnelekai Dimaadua ne hai. 
HEB.8.11	Deai tangada e aago dono ihoo, be e hagi ang gi tangada dono henua bolo iloo Dimaadua ai. Nia daangada huogodoo, digau lligi mo digau aamua, ga iloo ginaadou au. 
HEB.8.12	Gei au ga dumaalia gi nia huaidu digaula, ga haga de langahia nia hai hala digaula.” 
HEB.8.13	Dono madagoaa ne helehelekai i di hagababa hoou, gei God ga hai di hagababa namua gi bobo, gei nia mee ala ga pobo ga ngudu, e limalima hua di hagalee.
HEB.9.1	Di hagababa matagidagi iai nia haganoho daumaha, mo di gowaa hai daumaha dela ne hai go nia daangada. 
HEB.9.2	Di Hale laa ne haga duu aga, di ruum mugi daha la di Gowaa Dabu e dugu ai teebele mo di palaawaa tigidaumaha, mo di lohongo malama.
HEB.9.3	Di ruum mugi lodo dela i taalinga di ruum mugi daha, le e haga ingoo bolo di Gowaa Koia e Dabuaahia.
HEB.9.4	I lodo di gowaa dabuaahia deenei, la iai di gowaa dudu tigidaumaha goolo gu hagakala, mo Tebedebe o di Hagababa ne hai labelaa gi nia goolo. I lodo Tebedebe deenei la iai di ibu goolo dela e dugu ai nia ‘manna’ nolodo, mo togodogo Aaron dela e matilitili nia lau laagau, mo nia baahi hadu e lua ala ne hihi ginai nnaganoho i dono gili.
HEB.9.5	I hongo Tebedebe la iai nia ada manu nau bakau, di haga modongoohia bolo God le e noho i golo. Nau bakau le e gahu di gowaa dela e wwede ai nia huaidu. Malaa, dolomeenei di madagoaa e haga donu nia mee hagalligi huogodoo ai.
HEB.9.6	Deenei di hai o di haga nohonoho nia mee digau hai mee dabu ala e ulu gi lodo di ruum mugidaha i nia laangi huogodoo, e hai nadau hegau.
HEB.9.7	Tagi aamua hai mee dabu la hua dela e mee di ulu gi lodo di ruum mugi lodo. Mee e hana haga dahi i lodo di ngadau e dahi. Mee ga hana e kae ana dodo, e hai dana tigidaumaha ang gi God i ono hala, mo nia huaidu o nia daangada ala ne hai ge de iloo ginaadou.
HEB.9.8	Di Hagataalunga Dabu e agoago modongoohia mai nia haganohonoho aanei bolo di ala dela e hana gi di Gowaa Koia e Dabuaahia le e hagalee mahuge maa di hale laa mugi daha le e duu huaigolo. 
HEB.9.9	Deenei di ala mee dela e haga modongoohia aga di madagoaa dolomeenei. E haga modongoohia bolo nia wanga dehuia mo nia tigidaumaha manu ala e hai gi God, e deemee di haga madammaa lodo digau ala e daumaha beenei, 
HEB.9.10	idimaa, nia tigidaumaha aanei e hai gi nia meegai mono mee inu, mo nia hangaahai haga madammaa. Malaa, nia mee aanei huogodoo e haga modongoohia nia ada haganoho e hai hegau ai ga dae loo gi di madagoaa a God ga haga duu aga dana hagatau hoou. 
HEB.9.11	Malaa, Christ gu hanimoi, e hai tagi aamua hai mee dabu, ge haga maluagina nia mee huogodoo ala gu i tadau baahi. Di hale laa dela ne ulu iei mee, hagalee hagatau ang gi dahi mee, e aamua, ge madamada huoloo i nia hale laa o henuailala huogodoo, ge hagalee ne hai go tangada, ge hagalee ni henuailala. 
HEB.9.12	Christ ne ulu hagadahi di hale laa deenei gi lodo di Gowaa Koia e Dabuaahia belee hai dana tigidaumaha. Digi kae ana dodo kuud, be nia dodo kau, go ono dodo la hua ne kae, belee hui gidaadou gi di mouli dee odi. 
HEB.9.13	Nia dodo kuud mono dodo kau, mono lehu damaa kau ne dudu, ga haga nonnono gi hongo nia daangada ala gu milimilia nadau mouli, e haga madammaa digaula.
HEB.9.14	Malaa, nia dodo o Christ koia e mogobuna. Christ ne tigidaumaha dono huaidina madammaa ang gi God, mai di Hagataalunga Dabu dee odi. Nia dodo o Christ ga haga madammaa tadau lodo i tadau daumaha balumee, gi mee ai gidaadou di hai hegau gi di God Mouli. 
HEB.9.15	Malaa, deenei laa Christ gu hai mee gi tegau dela e hagahumalia di hagababa hoou. Digau huogodoo ala ne gahigahi mai go God, e kae di maluagina dee odi dela gu hagababa ang gi digaula. Di mee deenei gu mee hua di hai, idimaa, Christ gu made, gu wwede nia huaidu ala ne hai go digaula i di madagoaa di hagababa namua nogo hai hegau.
HEB.9.16	Maa di boloagi i golo, tangada dana boloagi le e- hai gi modongoohia bolo gu made. 
HEB.9.17	Maa tangada dana boloagi, le e mouli huaigolo, di boloagi e hagalee mogobuna. Di boloagbi le e mogobuna hua i muli tangada dana boloagi la gu made. 
HEB.9.18	Dela tadinga di gila o di hagababa matagidagi, le e mogobuna hua mai nia dodo. 
HEB.9.19	Matagidagi, gei Moses ne dau gi digaula nia haganoho huogodoo ala i lodo di Beebaa Haganoho, ga nomuli, gei mee ga hai hegau gi di lau laagau hisop mo nia huluhulu siibi ala e mmee, ga daalo gi lodo nia dodo kau mo kuud, ga unugi gi nia wai, ga dahi aga, ga hagatulutulu di Beebaa Haganoho mo nia daangada huogodoo.
HEB.9.20	Gei mee ga helekai, “Aanei nia dodo ala e hai di hagababa gi donu dela ne helekai ai God bolo goodou gi daudalia.” 
HEB.9.21	Mee ne hagatulu labelaa di Hale laa Daumaha mono goloo huogodoo ala e hai hegau nolodo gi nia dodo aanei.
HEB.9.22	Nnaganoho e haga modongoohia bolo nia mee huogodoo le e—haga madammaa gi nia dodo, gei di huaidu le e wwede gi daha gi nia dodo.
HEB.9.23	Nia mee aanei la nia ada mee donu ala i di langi, e hai gi-(haga) madammaa beelaa. Nia mee o di langi e hai gi nia tigidaumaha koia e donu ge humalia. 
HEB.9.24	Idimaa, Christ la digi ulu gi lodo di Gowaa Dabu dela ne hai go tangada, di mee deenei di ada mee hua ni di mee dela e donu. Mee ne ulu i di langi i di gowaa dela e noho iei mee dolomeenei i baahi o God, e hagamaamaa gidaadou. 
HEB.9.25	Tagi aamua hai mee dabu o Jew e ulu gi lodo di Gowaa Koia e Dabuaahia i nia ngadau huogodoo, e kae nia dodo manu, gei Christ digi ulu nnolongo e logo belee tigidaumaha ia. 
HEB.9.26	Maa nei bolo ne hai beenei, gei mee ne belee hagaduadua i nia holongo e logo mai taamada henuailala. Gei deeai, mee ne hanimoi hua haga dahi, hoohoo gi di hagaodi gi muli o nia hagadili a nia madawaawa ala nogo hagadau mai i mua. Mee ne hanimoi belee tigidaumaha ia, e daa gi daha nia huaidu. 
HEB.9.27	Ma gu lawa di haga noho bolo tangada le e made hua haga dahi, ga nomuli, ga kae di hagi aga i baahi o God. 
HEB.9.28	E hai gadoo be Christ dela ne tigidaumaha hua ia haga dahi belee wwede ai nia huaidu o nia daangada dogologowaahee. Ga lawa, ga hanimoi labelaa haga lua, hagalee wwede labelaa nia huaidu, e haga mouli digau ala nogo talitali a mee.
HEB.10.1	Nia haganoho digau o Jew la nia ada mee hua, hagalee go nia mee donu. Ma go nia ada mee hua e haga modongoohia nia mee humalia ala ga lloomoi maalia. Gei tigidaumaha la taanga ga hana hua beelaa i nia ngadau huogodoo. Malaa, nia haganoho le e-haga madammaa behee nia daangada ala e loomoi gi God mai i nia tigidaumaha aanei? 
HEB.10.2	Maa nei bolo e donu bolo di hai daumaha o nia daangada ang gi God ne hagamadammaa digaula mai nadau ihala, ge gu hai digaula gi de longono ia nadau ihala, gei nia tigidaumaha la gu hagalee hai. 
HEB.10.3	Gei deeai, tigidaumaha dela e haihai i lodo nia ngadau huogodoo, di mee e haga langahia gi nadau huaidu ala e haihai i lodo nia ngadau ala e hagadau. 
HEB.10.4	Idimaa, nia dodo kau mo nia dodo kuud, e deemee di daa gi daha nia huaidu o nia daangada.
HEB.10.5	Malaa, deenei tadinga a Christ i mua dono madagoaa ne hanimoi gi henuailala, mee ne helekai gi God boloo:
HEB.10.5	“Goe hagalee hiihai gi tigidaumaha mo di wanga dehuia dela e hai gi nia manu, gei goe ne hagatogomaalia tuaidina mai gi di au.
HEB.10.6	Goe hagalee tene gi nia wanga dehuia manu ala e dudu haga dogomaalia i hongo di gowaa dudu tigidaumaha, belee wwede nia huaidu. 
HEB.10.7	Gei au ga helekai gi mee: Deenei au, Meenei God, au belee hai doo manawa, gi hai be nnelekai ala gu lawa di hihi gi lodo di Beebaa Haganoho, ala e helehelekai i di au.” 
HEB.10.8	Matagidagi, gei mee ne helekai boloo: “Goe hagalee hiihai be e manawa tene gi tigidaumaha mo di wanga dehuia dela e hai gi nia manu e wwede nia huaidu.” Mee ne helekai nia mee beenei, maeaha maa nia tigidaumaha huogodoo le e- hai gi hai be nnaganoho. 
HEB.10.9	Mee ne helekai nomuli, “Deenei au, Meenei God, au belee hai doo manawa.” Malaa, God gu kili gi daha nia tigidaumaha namua, gu haga noho aga tigidaumaha hoou a Christ. 
HEB.10.10	Idimaa Jesus Christ gu haga gila aga di manawa o God, gei gidaadou huogodoo gu madammaa gi daha mo tadau huaidu, idimaa, mee gu tigidaumaha dono huaidina hagadahi mai gi gidaadou huogodoo. 
HEB.10.11	Digau hai mee dabu o Jew huogodoo e hai hegau i nia laangi huogodoo, e hai nadau tigidaumaha, malaa, nia tigidaumaha digaula e deemee di wwede nia huaidu.
HEB.10.12	Christ ne tigidaumaha haga dahi hua, tigidaumaha deenei le e mogobuna di wwede nia huaidu ge e noho hua beelaa i di baahi gau donu o God.
HEB.10.13	Deelaa di gowaa e talitali iei mee dolomeenei, ga dae loo gi di madagoaa God ga dugu ono hagadaumee gi lala be di llanga ono babaawae. 
HEB.10.14	Tigidaumaha deenei ne hai hua haga dahi, dela ne hai digaula gi dogu dogomaalia ga hana hua beelaa, go digau ala e haga madammaa gi daha nadau huaidu. 
HEB.10.15	Di Hagataalunga Dabu gu haga modongoohia mai gi gidaadou nia mee aanei, mee ne helekai matagidagi boloo,
HEB.10.16	“Di Maadua e helekai: Deenei di hagababa dela ga hai ko au gi digaula i nia laangi ala ga loomoi, gei au ga haga honu digaula gi agu haganoho, ga hihi nia maa gi lodo nia manawa digaula.”
HEB.10.17	Mee ne helekai labelaa boloo,
HEB.10.17	“Au ga haga de langahia nia hagadilinga huaidu ala nogo hai go digaula.”
HEB.10.18	Di madagoaa nia huaidu aanei ga maahede, gei tigidaumaha dela belee wwede nia huaidu la hagalee hai labelaa, idimaa, tigidaumaha la dela hua gu hai haga dahi.
HEB.10.19	Ogu ihoo hagaaloho, gidaadou gu lawa maahede mai di made o Jesus, ga mee ai gidaadou di ulu i di Gowaa Koia e Dabuaahia. 
HEB.10.20	Christ gu huge mai gi gidaadou dahi ala e hoou ge mouli, e moe adu, gu ihaa i baahi i golo di gahu duuli di gowaa deelaa, gu dau adu gi di Gowaa Koia e Dabuaahia, di ala deenei la go dono huaidina. 
HEB.10.21	Malaa gidaadou gu iai tadau dangada hai mee dabu aamua, e dagi di hale o God. 
HEB.10.22	Deenei laa, gidaadou gi maanege adu gi God i di manawa madammaa mo di hagadonu e donu. Tadau manawa daamaha mo tadau huaidina huaidu gu lawa di gaugau gi nia wai madammaa.
HEB.10.23	Gidaadou gi daahia gi mau tadau hagadagadagagee dela nogo haga modongoohia go gidaadou, idimaa, God dela e hagadagadagagee ginai gidaadou, le e hai loo gi haga gila aga dana hagababa. 
HEB.10.24	Gidaadou gi hagadau hagamaamaa i di haga modongoohia aga tadau aloho, mo tadau hangaahai humalia huogodoo. 
HEB.10.25	Gidaadou gi hudee dugua tadau hai dagadagabuli, be di hai o hunu daangada. Gei gidaadou gi hagamahi hagamaaloo ina aga tangada nei mo tangada nei, idimaa, goodou gu iloo bolo di Laangi o Tagi la gu hoohoo mai.
HEB.10.26	Maa gidaadou ga unu hua i lodo nia huaidu i muli tadau maalama gi nia agoago ala e donu, gu deai dahi tigidaumaha labelaa e mee di haga madammaa gidaadou gi daha mo nia huaidu, 
HEB.10.27	di mee i golo, go gidaadou e talitali mmaadagu di hagi aga mo nia mahi o di ahi dela ga dudu digau ala e hai baahi ang gi God.
HEB.10.28	Maa tangada ga de hagalongo gi nnaganoho Moses, ia e daaligi gi made maa ia gu hagi aga i nia hagadootonu o nia daangada dogolua be dogodolu bolo mee gu ihala, geia e deemee di dumaalia ginai.
HEB.10.29	Malaa goodou e hagamaanadu bolo aha gi tangada dela e haga balumee Tama a God? Tangada deelaa, e hagahuaidu nia dodo o di hagababa hoou, ala gu haga madammaa ia, ge e haganneennee di Hagataalunga mo dono dumaalia. Tangada beenei le e hagaduadua damanaiee!
HEB.10.30	Gidaadou gu iloo be di maa ko ai ne helekai: “Au ga hai baahi gi tongaadahi ga hui gi muli,” gei mee gu helekai labelaa: “Tagi ga hagi aga ana daangada.”
HEB.10.31	E hagamadagudagu dangada huoloo maa tangada ga doo gi lodo nia lima o di God Mouli!
HEB.10.32	Goodou gi langahia godou hangaahai i lodo nia laangi i mua. I lodo nia laangi aalaa, i muli di maalama a God ne haga maalama goodou, gei nia haingadaa e logo gu tale adu gi goodou, gei goodou gu mau dangihi i lodo di madagoaa haingadaa, digi magedaa. 
HEB.10.33	Hunu madagoaa nia daangada e haga balumee goodou haga madammaa, gei e haga huahuaidu goodou. Hunu madagoaa gei goodou gu hiihai e buni ang gi digau ala gu kae nia hagadilinga hagaduadua beenei. 
HEB.10.34	Goodou gu kae di hagaduadua o digau lawalawa. Di madagoaa godou maluagina ne daa gi daha mo goodou, gei goodou gu hagakono di manawa tene, i goodou gu iloo bolo goodou gu hai mee gi nia mee koia e humalia ga hana hua beelaa. 
HEB.10.35	Hudee diagia godou manawa maaloo, idimaa, godou manawa maaloo la iai dono hui damana. 
HEB.10.36	Goodou e hai loo gi hagakono godou manawa, gei goodou ga mee di haga gila aga di manawa o God, ga hai mee gi ana mee ala gu lawa dana hagababa adu gi goodou. 
HEB.10.37	Di Beebaa Dabu e helekai boloo,
HEB.10.37	“Di madagoaa hua dulii i golo, gei mee dela e hanimoi, la ga dau mai, mee hagalee duai.
HEB.10.38	Agu daangada ala e donu ga mouli i nadau hagadonu. Maa tangada i digaula ga huli gi daha mo dono hagadonu, au hagalee loo e tene ginai.”
HEB.10.39	Gidaadou hagalee e huli gi daha mo tadau hagadonu, gi de nngala. Gidaadou gu iai tadau hagadonu, gei gu hagamouli.
HEB.11.1	Di hagadonu le e iloo modongoohia nia mee ala e hagadagadagagee ginai, ge e modongoohia nia mee de gidee. 
HEB.11.2	Di hagadonu dela ne hai go tadau maadua mmaadua gu hai digaula gi kila humalia i baahi o God.
HEB.11.3	Di hagadonu dela ga iloo gidaadou bolo di langi mo henuailala la ne hai gi nia helekai a God. Malaa, nia mee ala e gidee gidaadou, la ne hai mai i nia mee ala e de gidee.
HEB.11.4	Di hagadonu dela ne hai Abel gi tigidaumaha humalia i tigidaumaha a Cain. Abel e hagadonu, gei mee gu gila humalia, gu donu idimaa God gu hila ang gi dana tigidaumaha. Maeaha maa mee gu made, Abel e helehelekai huaigolo mai i dono hagadonu. 
HEB.11.5	Di hagadonu dela ne hai Enoch gi hagalee made, gu lahi mouli gi baahi o God, ge tangada ne gidee a mee ai, idimaa, go God dela ne lahi a mee. Di Beebaa Dabu e helekai bolo i mua dono lahi gi di langi, Enoch gu haga tenetene a God.
HEB.11.6	Tangada dono hagadonu ai, le e deemee di haga tenetene a God. Tangada dela e hana gi God, geia gi hagadonu bolo God la i-golo, e haga humalia digau ala e halahala ia.
HEB.11.7	Di hagadonu dela ne hai Noah gi hagalongo gi nnelekai a God i nia mee ala ga loomoi, gei digi mmada ginai. Mee ne hagalongo gi God, haau dana waga belee haga dagaloaha ia mo dono madahaanau. Deenei la go toloo o henuailala, gei Noah gu donu i mua o God mai i dono hagadonu.
HEB.11.8	Di hagadonu dela ne hai Abraham gi daudali nnelekai a God bolo gi hana gi tenua dela gu hagababa gi mede. Mee ga hagatanga i dono henua donu, gei mee e de iloo tenua dela e hana ginai.
HEB.11.9	Di hagadonu o maa dela ga noho iei mee be tangada hua gee i lodo tenua God dela ne hagababa ang gi mee, i lodo nia hale laa, gadoo be Isaac mo Jacob ala ne kae di hagababa la hua mai baahi o God.
HEB.11.10	Idimaa, Abraham e noho ge talitali di waahale dela ga haga duu go God, dono hagamau le e noho hua beelaa, dono hagaodi ai.
HEB.11.11	Di hagadonu dela ne hai Abraham gi hai tamana, gei mee gu madumadua huoloo, ge dono lodo go Sarah dee hua. Abraham gu hagadonu bolo God e haga gila dana hagababa.
HEB.11.12	Maeaha maa Abraham gu hoohoo ga made, gei di hagadili a maa le e daamada mai tangada hua e-dahi, ga haga dili ga dogologowaahee, gadoo be nia heduu ala i di gili di langi, mo nia gelegele ala i tongotai e deemee di dau.
HEB.11.13	Nia daangada huogodoo ala ne hagadonu, la gu mmade, gei digi kae nia mee a God ala ne hagababa ang gi digaula. Digaula gu gidee mai haga mogowaa, gu tentene hua gi nia mee ala ne hagababa. Gei gu haga modongoohia bolo ginaadou digau hua mai i daha, hagalee digau ni henuailala.
HEB.11.14	Nia hagadilinga daangada ala e helehelekai beenei, e haga modongoohia bolo digaula e halahala di nadau henua donu. 
HEB.11.15	Digaula digi maanadua tenua dela ne hagatanga ai ginaadou. Maa nei bolo digaula gu maanadu beenei, gei digaula ne hula gi muli. 
HEB.11.16	Gei deeai! Digaula e halahala hua tenua dela e kaedahi e humalia, dela i di langi. Gei God e hagalee langaadia digau ala ma ga dugu ia bolo di God ni ginaadou, idimaa, God gu hagatogomaalia di waahale digaula.
HEB.11.17	Di hagadonu dela ne hai Abraham gi tigidaumaha dana dama daane go Isaac i di madagoaa God ne hagamada a mee. Abraham dela ne hai ginai di hagababa a God, gei mee gu togomaalia ga tigidaumaha dana dama daane hua e dahi.
HEB.11.18	God gu helekai gi mee, “Oo hagadili ala ne hagababa ko au adu gi di goe le e daamada mai i Isaac.”
HEB.11.19	Abraham gu iloo ia, bolo God le e mee hua di haga mouli aga Isaac mai i di made. Gei gidaadou e mee hua di helekai bolo Abraham gu daa a Isaac mai i di made.
HEB.11.20	Di hagadonu dela ne hai Isaac gi hai dana hagababa gi Jacob mo Esau i di maluagina dela ga dau mai.
HEB.11.21	Di hagadonu dela ne hai Jacob gi haga maluagina nia dama daane Joseph i mua dono made. Mee ne togo gi hongo dana dogodogo, ga bala gi mua.
HEB.11.22	Di hagadonu dela ne hai Joseph gi haga modongoohia aga i mua dono made di hagatanga digau Israel gi daha mo Egypt. Gei mee ne haga modongoohia labelaa di nadau benebene dono huaidina i muli dono made.
HEB.11.23	Di hagadonu dela ne hai tamana mo tinana Moses gi dugu hagammuni a Moses i nia malama e dolu i muli dono haanau. Meemaa ne mmada gi di tama dela e madamada, gei meemaa gu hagalee mmaadagu nia haganoho di king.
HEB.11.24	Di hagadonu dela ne hai Moses gi de hiihai i dono madagoaa ne madua, bolo digaula gi haga waalanga ia bolo di tama ni tama ahina di king o Egypt.
HEB.11.25	Mee hagalee hiihai e tene gi di huaidu dela e hai i di madagoaa bodobodo, gei mee e hiihai e hagaduadua madalia nia dama a God. 
HEB.11.26	Mee daumada hua di hui dela e hanimoi i ono mua, idimaa mee e iloo bolo di hagaduadua kono ang gi Mesaia le koia e maluagina mogowaa i nia maluagina hagalabagau huogodoo o Egypt.
HEB.11.27	Di hagadonu dela ne hai Moses gi hagatanga Egypt, gei mee hagalee madagu i di hagawelewele o di king. Mee digi hana gi muli, i mee e daumada di God dela e deemee di mmada ginai. 
HEB.11.28	Di hagadonu dela ne hai a mee gi haganoho di Pasoobaa, ga helekai bolo nia dodo gi hunua gi hongo nia bontai nia hale o digau Israel, bolo tangada di langi o di made ga gidee ia, ga hagalee daaligi nia ulu mmaadua digau Israel.
HEB.11.29	Di hagadonu dela ne hai digau Israel gi mee di hula laa lodo Tai Mmee, gei di maa gu bagu be hongo henua. Digau o Egypt ga hagamada belee hula, gei digaula gu haga holi go tai.
HEB.11.30	Di hagadonu dela ne hidi ai nia abaaba di waahale Jericho ga mooho, i muli digau Israel ne haganiga di waahale deenei i nia laangi e hidu.
HEB.11.31	Di hagadonu dela ne hidi ai di ahina huaidu go Rahab ga dagaloaha, idimaa, mee ne benebene digau hagadina hagammuni, gei mee digi dau madalia digau de hagalongo ala ne daaligi.
HEB.11.32	Au belee helekai huaigolo? Dogu madagoaa ai, e helekai i Gidion, Barak, Samson, Jephthah, David, Samuel, mo nia soukohp.
HEB.11.33	Di hagadonu dela ne hai digaula gi heebagi gi nia henua huogodoo ala i golo, ga maaloo. Digaula gu hai nia mee ala e donu, gu kae nia hagababa a God ang gi digaula. Digaula gu pono nia ngudu nia laion.
HEB.11.34	Digaula gu diinai nia ahi maaloo, gu hagalee tale gi taaligi hulumanu dauwa. Digaula gu paagege, gei gu maaloo. Digaula e maaloo i lodo tauwa, gu daaligi digau dauwa tuadimee.
HEB.11.35	Mai di hagadonu, nia ahina gu lahi nadau gau mmade ne mouli aga labelaa gi daha mo di made.
HEB.11.35	Hunu daangada hagalee hiihai e haga maahede, digaula gu mmade i di hagaduadua, bolo gi mouli aga ginaadou gi di mouli mada humalia.
HEB.11.36	Hunu ginaadou ne haga mmaemmae ga haga mamaawa, ge hunu gau ne lawalawa, ne kili gi lodo di hale galabudi.
HEB.11.37	Hunu gau ne dilidili, hunu gau ne duuduu gi nia doaa, hunu gau ne daaligi gi nnulumanu dauwa, hunu gau ne haga ulu gi nia gili manu siibi mono gili manu kuud. Hunu gau ne hai gi hagaloale, ge e hagaduadua hagahuaidu, ge hagalee benebene haga humalia.
HEB.11.38	Henuailala hagalee humalia gi digaula. Digaula gu hula, gu heehee hua i lodo nia anggowaa mo i hongo nia gonduu, ge noho i lodo nia bongoo hadugalaa mono bongoo i lodo di gelegele.
HEB.11.39	Malaa, nia daangada aanei huogodoo gu modongoohia bolo ginaadou digau humalia mai i nadau hagadonu. Gei digaula la digi kae di mee a God dela ne hagababa anga, 
HEB.11.40	idimaa God gu hai dana hagatau dela koia e humalia mai gi gidaadou, bolo digaula la gi madalia gidaadou, gei digaula ga dohu dogomaalia.
HEB.12.1	Mai gi gidaadou, iai digau hagadootonu dogologo i tadau baahi, malaa, gidaadou gi kilia gi daha nia haga deaadee mo nia huaidu ala e lawalawa gidaadou. Gidaadou gi hai digau e llele hagamahi i di hoiaa i tadau mua. 
HEB.12.2	Gidaadou gi daumada ina hua a Jesus, go mee dela go taamada mo di hagaodi o tadau hagadonu. Mee e de hei eia dono hagaduadua i di loobuu. Idimaa di tene dela e talitali a mee, gei mee e de hei eia dono haga langaadia i dono made i di loobuu. Dolomeenei gei mee gu noho i di baahi dau donu lohongo king o God.
HEB.12.3	Goodou gi hagamamaanadu ina dono hai ne hagaduadua ai, mo dono hagakono dono manawa i nia haganneennee digau huaidu! Malaa, hudee manawa paagege ge hudee kilia gi daha godou hagadonu. 
HEB.12.4	I godou hai baahi gi di huaidu, gei goodou digi tale gi di made. 
HEB.12.5	Goodou gu de langahia nnelekai hagamaaloo a God ne hai adu gi goodou, be tangada e helekai gi ana dama? Mee ne helekai boloo:
HEB.12.5	“Dagu dama daane, hagalongo ang gi Dimaadua ma ga hai goe gi donu, hudee manawa bagege gi ana aago goe.
HEB.12.6	Idimaa, Dimaadua e hai gi donu digau hugodoo ala e aloho ai, gei e hagaduadua nia daangada huogodoo ala gu hai ana dama.”
HEB.12.7	Goodou hagakono i di hagadua be di godou hagaduadua mai godou damana. Di godou hagaduadua e haga modongoohia, bolo God gu hai goodou nia dama ni aana. Maa di tama i golo e hagalee daaligi go dono damana? 
HEB.12.8	Maa goodou digi kae di hagaduadua be ana dama huogodoo, malaa, goodou hagalee nia dama donu ni mee. 
HEB.12.9	Di hai o tadau damana henuailala e hagaduadua gidaadou, gei gidaadou e hagalabagau digaula. E hai behee? Ma hagalee koia e humalia maa gidaadou ga dugu gidaadou gi Tamana hagataalunga, ga mouli? 
HEB.12.10	Tadau damana henuailala e hagaduadua gidaadou i di madagoaa bodobodo, di mee e donu ginai digaula bolo e hai. Gei God e hagaduadua gidaadou belee hagahumalia gidaadou, bolo gi dabu gidaadou be ia dela e dabu. 
HEB.12.11	Di madagoaa gidaadou ma ga hagaduadua, gei gidaadou e hai bolo ma di mee e hai gidaadou gi manawa gee, hagalee tenetene. ginaadou ala nogo aago gi di hagaduadua beelaa, ga hagi di hui aumaalia o di mouli e donu.
HEB.12.12	Malaa, dahi aga ina godou lima ala gu maanu, haga maaloo ina aga godou duli.
HEB.12.13	Taaele i hongo nia ala huudonu, gi hili nia wae ala e deemee di heehee gi haaele.
HEB.12.14	Hagamada noho i di aumaalia i baahi nia daangada huogodoo, hagamada gi mouli i di mouli dela e dabu, idimaa, tangada e mee di mmada gi Tagi ai maa ia hagalee dabu i lodo dono mouli. 
HEB.12.15	Gi pula i goodou, gi dee huli gi muli mo tumaalia o God. Hudee hai be di laagau mmala, dela e tomo aga, e hai nia haingadaa e logo i dono poisin.
HEB.12.16	Goodou hudee mouli milimilia be di hai o Esau, dela ne hui gi daha ono donu di ulu madua gi di pileedi meegai.
HEB.12.17	Goodou gu iloo di mee dela ne hai nomuli, mee gu hiihai e kae ono maluagina mai baahi dono damana, gei gu deemee, idimaa mee digi gidee di ala dela e huli dana mee dela ne hai, maeaha mee nogo halidangi i dana halahala.
HEB.12.18	Goodou digi lloomoi be digau Israel gi di Gonduu Sinai, gi longono goodou di ulaula, mo di bouli dongoeho mo dono madangi maaloo,
HEB.12.19	mo di lee damana o di ‘trumpet’ mo di longono di lee gu gila aga. Di madagoaa nia daangada ne longono di lee deelaa, gei digaula gu tangitangi hagamahi, bolo gi dee longono labelaa di lee deenei, 
HEB.12.20	idimaa, digaula e deemee di kae nia helekai ala e hai boloo, “Di manu ma ga tale gi di gonduu deenei, le e dilidili gi made.”
HEB.12.21	Di ada deenei koia e hagamadagudagu dangada, ne hidi ai Moses ga helekai, “Au gu madagu huoloo, ge gu bolebole!”
HEB.12.22	Malaa, goodou ne loomoi gi di Gonduu Zion, di waahale o di God Mouli, go Jerusalem di langi, e honu digau di langi dogologowaahee. 
HEB.12.23	Goodou gu lloomoigi di hagabuni hagatenetene o nia ulu mmaadua a God, ala gu lawa di hihi nadau ingoo i di langi. Goodou gu lloomoi gi baahi o God, tangada gabunga o nia daangada huogodoo, gi baahi labelaa nia hagataalunga daangada donu ne hai gi dohu hagatau. 
HEB.12.24	Goodou gu lloomoi gi Jesus dela ne haga noho di hagababa hoou, gu lloomoi labelaa gi nia dodo ala ne llingi anga, ala e hagababa nia mee koia e humalia i nia dodo o Abel.
HEB.12.25	Deenei laa, goodou nei gi dee haga balumee hua tangada dela e helehelekai adu gi goodou. Idimaa, digau ala nogo haga balumee tangada dela nogo hagadonudonu nnelekai a God i henuailala, digaula digi dagaloaha. Malaa, gei gidaadou ga dagalaoaha behee maa gidaadou ga haga balumee tangada dela e helehelekai ia i di langi?
HEB.12.26	Dono lee gu haga ngalua henuailala i di madagoaa deelaa. Dolomeenei geia gu hai dana hagababa boloo,
HEB.12.26	“Au ga hai labelaa di haga ngalua deenei, hagalee go henuailala la hua, mo di langi i nua labelaa.”
HEB.12.27	Nnelekai e madammaa di haga modongoohia labelaa bolo nia mee ala ne hai ga haga ngalua, ga hagalee, gei nia mee ala e deemee di haga ngalua ga dugu huaigolo.
HEB.12.28	Gidaadou gi danggee i gidaadou gu kae tenua dela e deemee di ngalua. Gidaadou gi hagaamuina God, mo di daumaha i di ala dela e hiihai ginai mee i di hagamadagudia, 
HEB.12.29	idimaa, tadau God la di ahi dela e dudu gi wele.
HEB.13.1	Gi dadaahia hua di godou hagadau aaloho be nia dama a Christ. 
HEB.13.2	Gi langahia gi benebene ina digau mai i daha gi godou hale, hunu daangada ne hai beelaa, gei digaula ne benebene digau di langi, gei digi iloo bolo ma digau di langi.
HEB.13.3	Gi langahia digau ala i lodo nia hale galabudi. Gi maanadua be goodou e madalia digaula. Gi maanadu langahia labelaa digau ala e hagaduadua kono. Gi maanadua bolo goodou e duadua be digaula. 
HEB.13.4	Goodou huogodoo e hai loo gi hagalabagau di dabu o taga hai lodo. Nia daane mo nia ahina hai lodo gi hagadaubuni, hagadau hagalaamua. God le e hagi aga tangada mouli be di manu ge huaidu. 
HEB.13.5	Goodou gi hudee aloho i nia bahihadu, gi dohu hua gi godou mee ala gu i-golo, idimaa, God gu helekai, “Au hagalee diiagi be e kili goodou gi daha.”
HEB.13.6	Gidaadou la gi maaloo i tadau helekai,
HEB.13.6	“Dimaadua la go dogu hagamaamaa, au hagalee madagu. Ma di aha dela e mee di hai go tangada mai gi di au?”
HEB.13.7	Gi langahia digau agoago namua ala nogo hagi ngudu adu gi goodou nnelekai a God. Gi haga baubau ina nia hangaa mouli digaula, mo nadau mmade, goodou hagadonu be digaula. 
HEB.13.8	Jesus Christ e hai be ia anaahi, dangi nei, ga hana hua beelaa. 
HEB.13.9	Hudee dumaalia anga gi nia agoago hua gee tilikai gi dagi ina goodou gi daha mo di ala dela e donu. Di mee dela e humalia adu gi godou hagataalunga, daudalia hua tumaalia o God, hagalee go nia haganoho o nia meegai. Idimaa, tangada dela ma ga hagalongo gi nia haganoho aanei, deai dono humalia e kae ai.
HEB.13.10	Digau hai mee dabu o Jew ala e ngalua i lodo di Hale Daumaha, nadau donu ai di gai tigidaumaha dela e hai i hongo tadau gowaa hai tigidaumaha. 
HEB.13.11	Tagi aamua hai mee dabu o Jew e kae nia dodo manu gi lodo di Gowaa Koia e Dabuaahia belee hai tigidaumaha, e wwede nia huaidu, gei nia huaidina o nia manu le e dudu i tua di waahale.
HEB.13.12	Deelaa tadinga Jesus ne made labelaa i tua di waahale, belee haga madammaa nia huaidu o nia daangada gi ono dodo donu. 
HEB.13.13	Gidaadou gi hula gi mee dela i tua di waahale, e madalia a mee i dono haga langaadia. 
HEB.13.14	Idimaa, di waahale e noho hua belaa i henuailala ai, gidaadou e halahala di waahale dela ga hanimoi. 
HEB.13.15	Gidaadou hagaamu ina a God i nia madagoaa huogodoo, e hai ai tadau tigidaumaha mai i Jesus, deelaa tigidaumaha e helekai di ngudu bolo Jesus go tadau Dagi. 
HEB.13.16	Goodou hudee de langahia godou haihai humalia, hagadau maamaa i godou mehanga, idimaa, aalaa nia hai tigidaumaha humalia e hiihai ginai a God.
HEB.13.17	Hagalongo gi godou dagi, gi daudalia nia haganoho digaula, idimaa, digaula hagalee dugu di nadau madamada humalia i godou hagataalunga, gei digaula e hai loo gi haga kila aga nadau hegau ang gi God. Goodou ma ga hagalongo gi digaula, gei digaula koia ga tentene i di nadau hai nadau hegau. Goodou ma ga de hagalongo, gei digaula ga manawa gee, ga deemee di hagamaamaa goodou. 
HEB.13.18	Goodou gi mua hua di hai dalodalo i gimaadou. E hagalongo ia i gimaadou, bolo madau maanadu le e madammaa hua, idimaa, gimaadou e hiihai e hai nia mee ala e donu i nia madagoaa huogodoo. 
HEB.13.19	Au e dangi hagamahi adu gi goodou, bolo gi hai dalodalo ang gi God gi limalima dana hagau adu au gi goodou labelaa.
HEB.13.20+HEB.13.21	God dela ne haga mouli aga tadau Dagi go Jesus mai i baahi digau ala gu mmade, go mee dela go di hagaloohi siibi aamua. Mai i nia dodo o dono made, mee ne haga modongoohia bolo di hagababa damana e de ngudu le e donu. God di aumaalia gi haga honu ina goodou gi nia hagahumalia huogodoo ala e tau adu gi goodou e hai dono manawa. Gei mee gi haga gila ina aga di hiihai o dono manawa i tadau baahi, mai baahi o Jesus Christ (, e haga tenetene a mee). Di madamada ang gi Christ gi hana hua beelaa. Amen.
HEB.13.22	Ogu duaahina nei, au e dangi adu gi goodou gi hagakono, gi hagalongo gi agu agoago hagamaaloo aga goodou, idimaa, dagu lede ne hihi la hagalee looloo. 
HEB.13.23	Au e hiihai bolo goodou gi iloo bolo tadau duaahina go Timothy la gu ulu gi daha mo di hale galabudi. Maa mee ga limalima mai gi di au, gei gimaua ga lloo adu gi godou baahi.
HEB.13.24	Hagadae ina di madau hagaaloho gi godou dagi huogodoo, mo nia dama a God huogodoo. Nia dama a Christ ala i Italy e hagau adunadau hagaaloho gi goodou.
HEB.13.25	Tumaalia o God gi noho madalia goodou huogodoo.
JAS.1.1	Mai James, tangada hai hegau a God, mo Tagi go Jesus Christ.
JAS.1.1	Taga aloho ang gi nia dama a God huogodoo ala e noho modoho i nia madagoaa huogodoo i henuailala.
JAS.1.2	Ogu duaahina nei, goodou gi maanadua bolo goodou e haadanga lamalia gi nia hagadilinga haingadaa huogodoo ala ma ga tale adu gi goodou. 
JAS.1.3	Idimaa, goodou e iloo bolo godou hagadonu ma ga maaloo i nia haingadaa aanei, le e haga llauehe aga godou manawa hagakono i di madagoaa haingadaa. 
JAS.1.4	Goodou la gi pula i godou manawa hagakono i nia madagoaa haingadaa gi noho hua beelaa, gei goodou ga dohu huoloo, ga dogomaalia. 
JAS.1.5	Maa tangada i goodou e dee dohu dono kabemee, geia gi dalodalo ang gi God, ge God ga dugu anga, idimaa, God e manawa dumaalia ga hana hua beelaa ang gi nia daangada huogodoo. 
JAS.1.6	Malaa, goodou e hai loo gi dalodalo i di hagadonu, hagalee manawa logo. Tangada dela e manawa logo le e hai gadoo be di beau o di moana dela e bagibagia i di madangi. 
JAS.1.7+JAS.1.8	Tagadilinga dangada beenei digi dogomaalia dono hilihili, digi hagatogomaalia ana mee e hai, ia gi hudee maanadu bolo ia e mee di kae ana mee mai baahi o Dimaadua.
JAS.1.9	Nia duaahina dama a Christ hagaloale e hai loo gi tentene i di madagoaa dela e haga menege aga go God. 
JAS.1.10	Nia duaahina dama a Christ maluagina gi tentene labelaa i di madagoaa dela e haga menege ia go God, idimaa, digau ala e maluagina ga hagalee, gadoo be di akai o di laagau geinga.
JAS.1.11	Gei di laa ga hobo, ga welengina, ga dudu nia laagau, gei nia akai maae, ga monnono. Nadau madamada ga hagalee. Dela gadoo be tangada maluagina dela ma ga daaligi ga hagalee i dono madagoaa e hai dana moomee.
JAS.1.12	E maluagina go tangada dela e manawa dahi i lodo nia hagamada haingadaa. I muli di aali i ono hagamada, geia e kae di hau o di mouli. Deenei go di mouli a God ne hagababa ang gi digau ala e aloho i deia. 
JAS.1.13	Maa tangada ga tale gi nia hagamada haingadaa, geia gi hudee helekai boloo, “Nia hagamada aanei ne loomoi i baahi o God.” Idimaa, di huaidu e mee di hagamada a God ai, gei God hogi hagalee e hagamada tangada. 
JAS.1.14	Malaa, tangada le e tale gi nia hagamada mai i ono hiihai huaidu. 
JAS.1.15	Gei ono hiihai huaidu ga hagadili aga nia huaidu, gei di huaidu ga tomo aga ga hidi ai di made.
JAS.1.16	Ogu ihoo hagaaloho nei, goodou hudee bida halahalau ina goodou. 
JAS.1.17	Nia wanga dehuia humalia huogodoo, mono maluagina e dohu huogodoo, le e lloomoi i di langi i baahi o God dela ne hai nia maalama o di langi. God hagalee huli, ge hagalee hagabouli.
JAS.1.18	Mai dono hiihai oono, mee ne hai gidaadou mai ana helekai donu, bolo gi hai gidaadou nia ulu mmaadua o ana mee huogodoo.
JAS.1.19	Ogu duaahina hagaaloho nei, goodou gi langalangahia di mee deenei: Tangada nei mo tangada nei i goodou huogodoo, gi limalima di hagalongo, malaa, hudee hagalellele di helekai, hudee limalima di hagawelewele. 
JAS.1.20	Idimaa, di hagawelewele o tangada la hagalee hagamaamaa di haga gila aga di manawa donu a God. 
JAS.1.21	Malaa, goodou haga mogowaa ina goodou gi daha mo nia hangaahai milimilia, mo nia haihai hala huogodoo. Goodou dugua anga goodou gi God ge gi kae ina ana helekai ala e dogi go mee gi lodo godou manawa, aanei nia helekai e mee di haga mouli goodou. 
JAS.1.22	Goodou haga kila ina aga nnelekai a God. Ma goodou ga hagalongo hua gi nia maa, gei goodou e bida halahalau hua goodou. 
JAS.1.23	Tangada dela ma ga hagalongo hua gi nia helekai a God, gei hagalee haga gila aga nia maa, ia e hai gadoo be tangada dela ma ga mmada gi lodo di kalaadi, ia ne mmada hua gi dono ada. 
JAS.1.24	Dono madagoaa ne hana gi daha mo di kalaadi, geia gu limalima hua gu de langahia dono ada. 
JAS.1.25	Tangada dela e hagadina taganoho dela e donu humalia, dela e haga maahede nia daangada, ga daudali ai, hagalee hagalongo hua ga de langahia ia, gei e haga gila aga di maa, deenei tangada a God e hagahumalia i ana mee huogodoo ala ma ga hai. 
JAS.1.26	Maa tangada i golo e hagamaanadu bolo ia tangada daumaha humalia, geia e deemee di dugu dono ngudu, dono hai daumaha le e balumee hua, ia e bida halahalau hua ia. 
JAS.1.27	Di mee a God dela e hai bolo taumaha dela e madammaa gei e donu, la deenei: Madamada humalia nia damagiigi ala gu mmade nadau maadua, mo nia ahina gu mmade nadau lodo i nadau haingadaa, ge hudee hagahuaidu ina goodou gi nia hangaahai huaidu o henuailala.
JAS.2.1	Ogu duaahina nei, i di godou hagadonu tadau Dagi madamada go Jesus Christ, goodou hudee dugudugu gee nia daangada i di gili nadau hangaahai. 
JAS.2.2	Dolomaa taane maluagina dono buulei goolo, e ulu ono gahu humalia, ga ulu mai gi godou baahi i taumaha, ginaua mo taane hagaloale e ulu i nia gahu huaidu, 
JAS.2.3	Maa goodou ga hagalabagau taane ono goloo humalia, ga helekai gi mee, “Noho i hongo di lohongo humalia deenei,” ga hai gi tangada ono goloo huaidu boloo, “Duu i gono,” be, “Noho gi hongo di baba i baahi ogu wae,” 
JAS.2.4	malaa, goodou gu ihala i di godou waewae godou mehanga, ga hidi mai di gabunga i nia maanadu huaidu! 
JAS.2.5	Ogu duaahina hagaaloho nei, goodou hagalongo! God e hilihili digau hagaloale o henuailala bolo gi honu i di hagadonu, gi hai mee gi Tenua dela ne hagababa ang gi digau ala e aloho i deia. 
JAS.2.6	Gei goodou la gu haga balumee digau ala e hagaloale! Ma koai ala e wanga goodou gi di haingadaa, gi di gowaa hai gabunga? Go digau ala e maluagina! 
JAS.2.7	Aanei go digau ala e helekai huaidu i di ingoo humalia dela ne gowadu gi goodou. 
JAS.2.8	Goodou ga hai di mee dela e donu, maa goodou ga hagalongo gi taganoho o tenua o God, dela gu hihi gi lodo di Beebaa Dabu: “Aloho i tangada dela i doo baahi, gi hai be doo aloho i di goe.”
JAS.2.9	Maa goodou ga dugudugu gee nia daangada mai i nia hangaahai digaula, malaa, goodou gu hai di huaidu, gei nnaganoho ga hai bolo goodou digau gu dagadagahi nnaganoho. 
JAS.2.10	Tangada dela ma ga dagahi dana haganoho e dahi i nia haganoho, geia gu dagahi nia haganoho huogodoo. 
JAS.2.11	Idimaa, tangada dela ne helekai boloo, “Hudee hai be di manu,” geia ne hai labelaa boloo, “Goe hudee daaligidia tangada gi made.” Maeaha maa goe hagalee hai be di manu, gei goe ne daaligi tangada gi made, malaa, goe tangada gu dagadagahi nnaganoho.
JAS.2.12	Goodou gi helekai ge hai hegau be nia daangada ala ga hagi aga go taganoho dela e haga dagaloaha gidaadou. 
JAS.2.13	Idimaa, God ga hagalee dumaalia ang gi tangada dela digi dumaalia gi dono ihoo, gei tumaalia la koia e mahi i di hagi aga.
JAS.2.14	Ogu duaahina nei, dehee tahidamee o tangada dela e helekai bolo ia dono hagadonu i golo, gei ono hegau ai? E hai behee: tagadilinga hagadonu beenei e mee di haga mouli ia? 
JAS.2.15	Dolomaa tadau duaahina daane be ahina i golo nadau gahu ai, mo nadau meegai hagalee dohu, 
JAS.2.16	dehee tadinga o di godou helekai gi mee boloo, “E humalia. God ga hagahumalia laa goe! Gahu ina goe gi mahana, miami!” gei goodou digi wanga gi mee nia hagahumalia a mee? 
JAS.2.17	Di hagadonu dela deai ono hegau ai, e modongoohia bolo di hagadonu hua e made. 
JAS.2.18	Dolomaa tangada ga helekai boloo, “Goe doo hagadonu i golo, gei au agu hegau i golo.” Malaa, gei au ga helekai boloo, “Haga modongoohia ina mai gi di au tangada e hagadonu gei ono hegau ai, gei au ga haga modongoohia adu gi di goe dogu hagadonu mai i agu hegau.” 
JAS.2.19	E hai behee go doo hagadonu: Goe e hagadonu bolo God le e dahi hua? E humalia! Nia hagataalunga huaidu le e hagadonu labelaa beenei, gei e bolebole i nadau mmaadagu i God. 
JAS.2.20	Goe tangada dadaaulia! Goe e hiihai bolo ma gi haga modongoohia ina adu gi di goe bolo di hagadonu dela ono hegau ai, la dono hadinga ai? 
JAS.2.21	Tadau damana go Abraham la ne aha ga donu i baahi o God? Mee ne donu i baahi o God mai dana hai dela ne tigidaumaha dana dama daane go Isaac i hongo di gowaa hai tigidaumaha.
JAS.2.22	Goe digi modongoohia? Dono hagadonu mo dono hai hegau ne ngalua ngaadahi, bolo gi dohu ai dono hagadonu mai i ana hegau. 
JAS.2.23	Deelaa laa, nia helekai di Beebaa Dabu la gu kila aga, ala e helekai boloo, “Abraham la gu hagadonu a God. Idimaa go dono hagadonu, God gu hila gi mee gi donu a mee i dono baahi.” God gu haga ingoo Abraham bolo di hoo hagaaloho ni oono.
JAS.2.24	Goodou gi modongoohia bolo tangada le e -donu i baahi o God mai i ana hegau, hagalee mai i dono hagadonu la hua. 
JAS.2.25	E hai labelaa be di ahina huaidu go Rahab. Mee ne donu i baahi o God i dana hai dela ne benebene digau hagadina o Israel, ge ne hagau digaula hagammuni i tuai ala.
JAS.2.26	Tuaidina dela dono hagataalunga ai, tuaidina hua e made, gei di hagadonu dela ono hegau ai, di hagadonu hua e made labelaa.
JAS.3.1	Ogu duaahina nei, e dogologo i goodou hagalee hai gi hai digau agoago, idimaa, goodou gu iloo bolo gimaadou digau agoago le e kae di hagi aga damana i digau ala i golo. 
JAS.3.2	Gidaadou huogodoo e hai di hala i nia madagoaa e logo. Maa tangada hagalee loo e- hala ana helekai, ia e donu, e mee di benebene dono huaidina hagatau. 
JAS.3.3	Gidaadou e wanga di baalanga gi di ngudu di hoodo bolo gi hagalongo a mee belee hana dono huaidina dogomaalia gi di gowaa dela e dagi ginai gidaadou. 
JAS.3.4	Goodou manadu ina labelaa di hai o di wagabaalii damana dela e hahaangi go di madangi maaloo. Di wagabaaliii deenei e mee hua di ulungi go hooe hua dulii, gei di maa ga dele gi di gowaa dela e hiihai ginai di gaabinu. 
JAS.3.5	Deenei la di hai o tolole tangada, tama dudaginga dulii loo, gei e mee di helekai hagaamu ia i nia hagadilinga mee llauehe.
JAS.3.5	Maanadua labelaa tagabae geinga damanaiee e mee di dudu go di mada gologolo dulii loo. 
JAS.3.6	Tadau holole la di ulaula o di ahi. E honu nia hagadilinga huaidu huogodoo, e haga ihala tadau huaidina hagatau, ga hidi ai tadau mouli, ga wele i di ahi mai di ahi dee odi. 
JAS.3.7	Tangada e mee di haga gaidala nia manu, gu haga gaidala nia hagadilinga manu huogodoo ala i henuailala: nia manu lodo geinga, nia manu mamaangi, nia manu dolodolo, mono iga. 
JAS.3.8	Tangada ne haga gaidala dono holole ai. Tolole o tangada le e huaidu huoloo, ge e hagadau dangada, ge e honu i nia mee haga huaidu dangada. 
JAS.3.9	Gidaadou e hai hegau gi tadau holole e danggee gi tadau Dagi mo tadau Damana, gei e hai hegau labelaa i tadau hagahalaua nia daangada ala ne hai i di ada God.
JAS.3.10	Nnelekai danggee mo hagahalaua, le e loomoi hua i di ngudu e dahi. Ogu duaahina nei, nia mee beenei hagalee belee hai. 
JAS.3.11	Di monowai e deemee di hali mai nia wai maangala mono wai mmala. 
JAS.3.12	Ogu duaahina nei, di laagau-‘fig’ e deemee di hua ono hua olib, mo di laagau-‘grape’ e deemee labelaa di hua ono hua-‘fig’, di monowai mmala e deemee di ua aga nia wai maangala.
JAS.3.13	Koai e kabemee mo di iloo mee i godou baahi? Tangada deelaa gi haga modongoohia ina dono kabemee mai dono mouli humalia mo ana hegau humalia mo di manawa hila gi lala mo di kabemee. 
JAS.3.14	Maa tubua, hagadugina mo tumaanga la i godou lodo, malaa, goodou hudee heia di huaidu e hai baahi gi di tonu i godou hagaamu godou kabemee. 
JAS.3.15	Di kabemee beenei hagalee ne haneia i di langi. Di mee hua ni henuailala, hagalee di mee ni di Hagataalunga, di mee hua ni Satan. 
JAS.3.16	Di gowaa dela iai tubua mo tumaanga, deenei di gowaa e noho di hinihini mo nia huaidu huogodoo. 
JAS.3.17	Gei di kabemee mai nua, le e madammaa i mua nia mee huogodoo, e noho i di aumaalia, dumaalia ge hila gi lala, gei e honu i tumaalia, ga hidi ai nia hegau humalia e logowaahee, hagalee dugudugu gee nia daangada, ge hagalee hai hegau ngudu golomada. 
JAS.3.18	Di humalia deenei la go nia hua o nia hegau humalia o digau ala e hagahumalia mehanga daangada, ala e dogi nadau lii i di aumaalia.
JAS.4.1	Nia hagadilinga heheebagi mono lagalagamaaloo huogodoo ala e hai i godou mehanga, le e daamada mai i-hee? Ne daamada mai i godou manawa hiihai dangada huaidu ala e hagadau heheebagi i godou lodo i nia madagoaa huogodoo. 
JAS.4.2	Goodou e hiihai gi nia mee, gei goodou e deemee di hai mee ginai, ga hidi ai goodou e dadaaligi dangada. Goodou e hiihai maaloo gi nia mee, gei goodou e deemee di hai mee ginai, gei goodou ga lagalagamaaloo ga heheebagi. Gei goodou e deemee di hai mee gi di mee e hiihai ginai, idimaa, goodou hagalee tangi ang gi God. 
JAS.4.3	Goodou ga dangidangi gi God, gei goodou hagalee hai mee gi di mee e dangi ai, idimaa, godou hagamaanadu la hagalee donu, goodou e tangi hua i nia mee e haga manawa lamalia hua goodou. 
JAS.4.4	Goodou hagalee manawa dahi. Goodou e de iloo bolo goodou ma ga hai nia hoo ni henuailala, dono hadinga bolo goodou nia hagadaumee ni God? Tangada dela e hiihai gi hai di hoo hagaaloho ni henuailala, dela go mee ga hai di hagadaumee ni God. 
JAS.4.5	Goodou hudee haga balumee ina nia helekai di Beebaa Dabu ala e helekai,
JAS.4.5	“Di hagataalunga ne dugu go God i tadau lodo, le e honu i nia maanadu dubua.”
JAS.4.6	Tumaalia o God dela e gaamai gi gidaadou, la koia e damanaiee, gi hai be nnelekai di Beebaa Dabu,
JAS.4.6	“God e huli gi daha mo digau hagamuamua, geia e wanga dono dumaalia gi digau hila gi lala.”
JAS.4.7	Duguanga ina goodou gi God. Hai baahi gi Satan, gei mee ga lele gi daha mo goodou. 
JAS.4.8	Lloomoi hagahoohoo ina goodou gi baahi o God, gei mee ga hagahoohoo ia adu gi godou baahi. Digau huaidu, haga madammaa ina godou lima. Digau hai hegau ngudu golomada, haga madammaa ina godou lodo. 
JAS.4.9	Goodou gi manawa gee, tangitangi mo di wawwawe. Huluhia godou gadagada gi di tangi, di godou tentene gi di manawa gee. 
JAS.4.10	Dugu ina goodou gi lala i mua o God, gei mee ga haga menege aga goodou.
JAS.4.11	Ogu duaahina nei, goodou hudee hagadau helekai huaidu i godou mehanga. Tangada dela e hagahuaidu be e hagi aga dono duaahina, geia e helekai huaidu mo di hagi aga nnaganoho. Maa goe e hagi aga nnaganoho, gei goe hagalee hagalongo gi nia maa, goe la gu hai tangada hagi aga nia maa. 
JAS.4.12	Ma go God hua dela e hai nnaganoho ge e hagi aga tangada. Go mee hua dela e mee di haga mouli ge e hagahalaua. Goe koai dela bolo goe e hagi aga doo duaahina dama a Christ?
JAS.4.13	Hagalongo mai, goodou ala e helekai, “Dangi nei be daiaa gei gimaadou e hula gi di waahale deelaa, ga noho i golo i di ngadau e dahi, malaa, gimaadou ga huihui gi daha madau mee, ga gila mai tagabae bahihadu.”
JAS.4.14	Gei e de iloo be godou mouli la ga hai behee nia laangi ala e loomoi, idimaa, goodou e hai gadoo be di magalillili o lala di langi, dela hua e gila aga tama madagoaa dulii, ga limalima hua dono hagalee. 
JAS.4.15	Deenei di godou helekai belee hai, “Maa Dimaadua ga dumaalia mai, gei gidaadou ga mouli, ga hai nia mee aanei be nia mee aalaa.” 
JAS.4.16	Dolomeenei, gei goodou e hagamuamua ge e hagaamu goodou, di mee deenei le e hai gee. 
JAS.4.17	Malaa, tangada dela e iloo ia di mee donu dela belee hai, geia hagalee hai di maa, ia gu hai di hala.
JAS.5.1	Goodou ala e maluagina, hagalongo mai dolomeenei! Goodou gi tangitangi ge gi manawa gee, i di haadanga balua la ga dae adu gi goodou. 
JAS.5.2	Godou maluagina la ga mooho, godou gahu la ga gai go hiingodo.
JAS.5.3	Godou goolo mono silber la ga tomo. Nia tomo aanei la di haga modongoohia e hai baahi adu gi goodou, gei e gai godou huaidina gadoo be di ahi. Goodou ne benebene godou maluagina i nia laangi hagaodi aanei. 
JAS.5.4	Goodou digi huina nia daangada ala nogo ngalua i lodo godou hadagee. Goodou hagalongo malaa gi nadau de donu. Nia lee o digau e hagabudu godou hua laagau la gu hagalongo ginai a God, go Tagi Aamua.
JAS.5.5	Godou mouli i henuailala e honu i di mouli balumee mo di tene. Goodou gu hai goodou gi pedi ang gi di laangi taaligi. 
JAS.5.6	Goodou gu hagi aga gu daaligi digau nadau ihala ai gi mmade, ge digaula hagalee ne hai baahi adu gi goodou.
JAS.5.7	Ogu duaahina nei, goodou gi manawa hagakono ga dae loo gi di hanimoi o Tagi. Goodou mmada gi tangada hai hadagee i dono manawa hagakono i dono talitali nia hua humalia o dana hadagee, gei e manawa hagakono i dono talitali maalia di madagoaa e doo di ua. 
JAS.5.8	Goodou gi manawa hagakono gi haga damana ina di godou hagadagadagagee, idimaa, di laangi o Tagi la gu hoohoo mai. 
JAS.5.9	Ogu duaahina nei, goodou hudee hagahuaidu ina tangada nei mo tangada nei i godou mehanga, gi dee hagi aga hua goodou go God. Goodou gi iloo bolo tangada hagi aga gu hoohoo mai dono hanimoi. 
JAS.5.10	Ogu duaahina nei, goodou gi langahia nia soukohp ala nogo hai nadau agoago i di ingoo o Tagi. Goodou gi kawe i nadau manawa hagakono mo nadau hagamahi i lodo nadau hagaduadua. 
JAS.5.11	Gidaadou e hai bolo digaula gu maluagina i nadau manawa hagakono i lodo nadau hagaduadua. Goodou gu longono di hai o Job i dono manawa hagakono, gei gu modongoohia di hai o Dimaadua dela gu hagahumalia a mee i di hagaodi gi muli, idimaa, Dimaadua e honu i di aloho mo tumaalia.
JAS.5.12	Ogu duaahina nei, i mua nia mee huogodoo, goodou hudee hai hagamodu ma ga hai godou hagababa. Goodou hudee hagamodu gi di langi be gi henuailala, be tei aha de hilihili. Goodou helekai hua boloo, “Uaa” maa goodou ga donu, ge “Deeai” maa goodou ga hagalee donu, gi dee too hua goodou gi lodo di hagi aga a God.
JAS.5.13	Maa tangada i godou baahi gu manawa gee, ia gi dalodalo. Maa iai tangada e tentene, ia gi daahili hagaamu. 
JAS.5.14	Maa iai tangada i godou baahi e magi, geia gi gahia mai nia daangada mmaadua daumaha, e dalodalo, ge e hagatulu a mee gi di lolo hagalabagau i di ingoo o Tagi.
JAS.5.15	Talodalo dela e hai aga i lodo di hagadonu, gei tangada magi la ga hili. Tagi ga hagamaaloo aga a mee, mo di dumaalia gi ono hala. 
JAS.5.16	Malaa, goodou gi hagadau hagi aga godou huaidu mo di dalodalo i tangada nei mo tangada nei, gi maaloo goodou. Talodalo o tangada humalia la koia e mogobuna. 
JAS.5.17	Elijah tangada gadoo be gidaadou, mee ne dalodalo hagamahi bolo di ua gi hudee doo. I nia ngadau e dolu mo di baahi, gei di ua digi doo.
JAS.5.18	Geia ga dalodalo labelaa, gei di langi gu haga doo dana ua gi henuailala, gu haga tomo aga ana hagadili.
JAS.5.19	Ogu duaahina nei, maa tangada i godou baahi gu hana gee mo di tonu, goodou heia a mee gi huli hoou labelaa. 
JAS.5.20	Goodou gi langahia bolo tangada dela ma ga huli tangada huaidu gi daha mo ono hala, ia ne daa di mouli o maa gi daha mo di made, ga hidi ai di dumaalia o nia hala logowaahee.
1PE.1.1	Mai Peter, tangada agoago hagau a Jesus Christ, ang gi nia daangada a God ne hilihili, ala e noho be digau mai i daha i hongo nia guongo go Pontus, Galetia, Cappadocia, Asia mo Bithynia. 
1PE.1.2	Goodou ne hilihili aga mai i di hiihai o God Tamana, ga hai digau dabu mai i dono Hagataalunga, bolo goodou gi hagalongo ang gi Jesus Christ, ge gi haga madammaa ina goodou gi ono dodo.
1PE.1.2	Tumaalia mo di noho i di aumaalia gi dohu humalia i godou baahi.
1PE.1.3	Gidaadou gi danggee ang gi God, Tamana o tadau Dagi go Jesus Christ. Idimaa go dono dumaalia aamua, ne gaamai gi gidaadou di mouli hoou i dana haga mouli aga a Jesus Christ mai i di made. Di mee deenei gu haga honu gidaadou gi di hagadagadagagee mouli. 
1PE.1.4	Deenei tadau mee e kanakana bolo gidaadou ga hai mee gi di maluagina dela ne benebene go God ang gi ana daangada. Mee e benebene adu gi goodou nia maluagina aanei i di langi, i di gowaa dela hagalee mooho, be e pobo, be e ngudu gi daha. 
1PE.1.5	Nia maluagina aanei nia mee ni goodou ala gu benebene humalia go God i ono mogobuna mai i godou hagadonu, ang gi di godou madagoaa dela e talitali godou haga mouli dela ga haga modongoohia aga i di hagaodi o di madagoaa. 
1PE.1.6	Malaa, goodou gi tentene, eimaha hogi ma goodou ga lodo huaidu i di madagoaa bodobodo, mai i nia hagamada e logo ala e tale adu gi goodou. 
1PE.1.7	Tadinga o nia haingadaa aanei le e haga modongoohia bolo godou hagadonu le e donu. Nia goolo hogi e mee di mooho ma ga hagamada gi di ahi, malaa, e hai gadoo be godou hagadonu, ala koia e hagalabagau i nia goolo, e hai loo gi hagamada bolo gi maaloo ai. Gei goodou ga hai mee gi di tene mo di madamada mo di hagalaamua i di laangi dela e gila mai ai Jesus Christ. 
1PE.1.8	Goodou e aloho i mee, gei goodou digi mmada gi mee. Goodou e hagadonu a mee, gei goodou de gidee a mee dolomeenei. Ga hidi ai goodou ga tentene huoloo i di tene dela e deemee di haga modongoohia go nnelekai, 
1PE.1.9	idimaa, goodou gu kae di haga mouli o godou hagataalunga, deelaa tadinga o godou hagadonu a mee. 
1PE.1.10	Mai di haga mouli deenei, dela ne hidi ai nia soukohp namua ga halahala, ga haga dina gi humalia, ga kokohp di hai o tumaalia dela belee gowadu go God gi goodou. 
1PE.1.11	Digaula ne hagamada e halahala di madagoaa mo di hai dela e dae mai tumaalia deenei. Idimaa, di Hagataalunga o Christ i nadau lodo, e haga modongoohia gi digaula di madagoaa dolomeenei, dela ga hagaduadua Christ, mo nia madamada ala ga lloomoi. 
1PE.1.12	God gu haga modongoohia gi nia soukohp aalaa bolo nadau hegau la hagalee nia mee belee hagahumalia ai ginaadou, gei nia mee belee hagahumalia ai goodou, i di nadau leelee i nia agoago ala e donu, ala e hagalongolongo ginai goodou dolomeenei. Digau hagau o di Longo Humalia, aanei digau ala e hagadele adu gi goodou nia agoago aanei, mai i di mogobuna o di Hagataalunga Dabu dela ne hagau mai i di langi. Aanei nia agoago e donu ala e hiihai labelaa ginai digau di langi bolo ginaadou e hai gi iloo.
1PE.1.13	Malaa, goodou hagatogomaalia ge gi haga noho ina gi humalia godou hagamamaanadu. Goodou gi noho kanakana, gei gi hagadagadagagee hua gi nia maluagina ala ga hai mee ginai goodou i di madagoaa Jesus Christ ma ga gila mai. 
1PE.1.14	Goodou hagalongo ang gi God. Hudee heia godou mouli gi dagi ina go nia hagadilinga hiihai ala nogo i godou baahi i di godou madagoaa nogo de iloo. 
1PE.1.15	Goodou gi dabu i godou mee huogodoo ala e hai, gi hai be God dela ne gahigahi mai goodou dela e dabu. 
1PE.1.16	Di Beebaa Dabu e helekai,
1PE.1.16	“Goodou e hai gi dabu, idimaa, au e dabu.”
1PE.1.17	Goodou gahia a mee bolo “Tamana” i godou hai dalodalo ang gi God. Ma go mee dela e hagi aga nia daangada huogodoo gi di hagi aga e dahi, e hagatau anga gi nnegau o tangada ne hai. Malaa, goodou gi mmaadagu mo di hagalabagau ina a mee i lodo godou mouli dela e mouli i henuailala. 
1PE.1.18	Idimaa, goodou e iloo hua di mee dela ne haga dagaloaha goodou gi daha mo di balu mouli dono hadinga ai, nogo noho ai goodou nolodo mai godou maadua mmaadua. Goodou hagalee ne haga dagaloaha go nia mee mooho ngoohia, be nia silber be nia goolo, 
1PE.1.19	gei go di tigidaumaha hui ngadaa, go nia dodo hagalabagau o Christ, dela go Ta maa siibi madammaa, ono milimilia ai. 
1PE.1.20	Mee ne hili aga i baahi o God i mua di hai o henuailala, ge gu haga modongoohia aga i nia laangi haga muliagina aanei belee hagahumalia goodou. 
1PE.1.21	Goodou ne hagadonu a God mai i Christ, dela ne haga mouli aga go mee mai i di made, ga wanga gi mee nia madamada, malaa, godou hagadonu mo godou hagadagadagagee gi luia ang gi God. 
1PE.1.22	Mai i di godou haga madammaa goodou i di godou hagalongo ang gi nia mee ala e donu, dela gu hidi ai di godou aloho ang gi godou duaahina, goodou gi hagadau aaloho i lodo godou manawa hagatau. 
1PE.1.23	Nnelekai a God ala e haga mouli ge e noho hua belaa, la ne haga haanau hoou goodou gi hai be nia dama ni Tamana dela hagalee made, hagalee nia dama ni tamana dela e made. 
1PE.1.24	Idimaa, di Beebaa Dabu e helekai,
1PE.1.24	“Nia daangada huogodoo le e hai be nia geinga tolo, gei nadau madamada le e hai be nia akai lodo geinga. Nia geinga tolo la ga mae, gei nia akai la ga monnono,
1PE.1.25	gei nnelekai a Dimaadua le e noho hua beelaa, ono hagaodi ai.”
1PE.1.25	Nnelekai aanei la go di Longo Humalia dela ne hagadele adu gi goodou.
1PE.2.1	Goodou kilia gi daha nia mee huaidu huogodoo. Goodou kilia gi daha nia kai tilikai, mo nia halahalau dangada, dubua mo nnelekai huaidu. 
1PE.2.2	Goodou gi hai be nia dama lligi ala e hiihai hua e inu nia wee uu donu o di hagataalunga, gi tomo aga goodou gi mouli. 
1PE.2.3	Idimaa, di Beebaa Dabu e helekai boloo, “Goodou gu gidee di humalia o Dimaadua.”
1PE.2.4	Malaa, goodou lloomoi gi Tagi, idimaa, go mee dela go di Hadu mouli, dela ne hudu gi daha go nia daangada be di balumee, ge gu hilihili aga go God gu hai di hadu hagalabagau. 
1PE.2.5	Goodou lloomoi be nia hadu mouli, e hau di hale daumaha hagataalunga, di gowaa dela e hai godou hegau dabu mo godou tigidaumaha hagataalunga gi God mai i Jesus Christ. 
1PE.2.6	Idimaa, di Beebaa Dabu e helekai,
1PE.2.6	“Au gu hilihili aga dagu hadu hagalabagau, e dugu e hai di hadu madaaduge i Zion. Tangada ga hagadonu di hadu deenei, geia hagalee lodo huaidu.”
1PE.2.7	Di hadu deenei e hagalabagau huoloo ang gi digau ala e hagadonu, ang gi digau ala de hagadonu:
1PE.2.7	“Di hadu dela ne haga balumee ga hudu gi daha go digau hau hale, la gu hai di hadu hagalabagau huoloo i hongo nia mee huogodoo.”
1PE.2.8	Gei nia madagoaa i golo, e helekai,
1PE.2.8	“Deenei di hadu dela e hai nia daangada gi tingatinga, deenei di hadugalaa dela e hai digaula gi too gi lala.”
1PE.2.8	Ginaadou e tingatinga, idimaa, digaula digi hagadonu ana helekai, deenei di manawa o God ang gi digaula. 
1PE.2.9	Gei goodou la go di madawaawa ne hilihili, digau hai mee dabu ni di king, nia daangada dabuaahia, nia dama donu a God ne hilihili aga belee hagadele nia mee haga goboina ala ne hai gi ono lima, dela ne gahigahi mai goodou gi daha mo di bouli, ga dugu goodou gi lodo dono maalama madamada.
1PE.2.10	I mua, goodou hagalee nia dama ni God, gei dolomeenei gu hai nia dama ni mee. I mua, goodou nogo de iloo tumaalia o God, gei dolomeenei, gu hai mee gi dono dumaalia.
1PE.2.11	Ogu ihoo hagaaloho nei, au e hagamahi adu gi goodou be digau mai i daha, bolo goodou gi maaliu mai gi daha mo nia hiihai huaidu o godou huaidina, ala e heebagi gi godou mouli i nia madagoaa huogodoo. 
1PE.2.12	Godou hangaahaihai humalia gi heia labelaa i baahi nia daangada ala digi maalama, idimaa, di madagoaa digaula ga hai nadau kai tilikai bolo goodou digau huaidu, gei digaula ga mmada adu gi godou haihai humalia, ga hagaamu a God i di laangi ma ga hanimoi iei mee. 
1PE.2.13	Mai di hiihai o Tagi, goodou gi dugua anga goodou gi digau huogodoo ala nadau mogobuna dagi: Ang gi di king aamua, go mee ono mogobuna e dagi muginua, 
1PE.2.14	mo ang gi nia gobinaa ala ne dongo go mee belee hagaduadua digau ala e hai nia mee huaidu, ge e hagaamu digau ala e hai nia mee humalia. 
1PE.2.15	Idimaa, deenei di manawa o God bolo goodou gi dugua nia leelee huaidu o digau ala e dadaaulia, gi godou haihai humalia. 
1PE.2.16	Goodou gi mouli be digau maahede, ge hudee haga hai hegau ina godou maahede e gahu di huaidu, gei gi mouli be nia hege a God. 
1PE.2.17	Goodou hagalabagau ina nia daangada huogodoo. Goodou aloho i godou duaahina nia dama a Christ. Goodou hagalaamua ina a God, gei gi hagalabagau ina di king.
1PE.2.18	Goodou go nia hege, dugua anga goodou gi godou gau aamua, gei gi haga modongoohia ina gi digaula godou hagalabagau digaula huoloo. Malaa, hagalee anga hua gi digau ala e humalia ge dumaalia, mo anga labelaa gi digau ala e hagamuamua. 
1PE.2.19	God ga hagahumalia laa goodou i di godou hagalabagau daangada, maa goodou ga manawa hagakono i nia hagaduadua hagalee belee kaae go goodou, idimaa, goodou e iloo bolo goodou e hai di mee dela e hiihai ginai a God. 
1PE.2.20	Maa goodou ga manawa hagakono gi godou dadaaligi e tau gi godou huaidu, di humalia aha e gila adu gi goodou? Maa goodou ga manawa hagakono gi godou dadaaligi i di gili nia huaidu hagalee ne hai go goodou, God ga hagahumalia goodou. 
1PE.2.21	God ne gahigahi goodou gi di mee deenei, idimaa, ma go Christ dela ne hagaduadua i goodou, ga gowadu gi goodou di hagatau humalia bolo goodou gi daudalia ge kawe ai. 
1PE.2.22	Mee digi hai dana mee hala, tangada ne longono di kai tilikai mai dono ngudu ai.
1PE.2.23	Nia daangada ne leelee huaidu i mee, gei mee digi helekai hai baahi. I lodo dono hagaduadua, gei mee digi hagahuaidu ina digau nogo dadaaligi ia, gei mee ne dugu anga hua ono hagadagadagagee huogodoo gi God, Tangada Hai gabunga e donu.
1PE.2.24	Christ gu kae tadau huaidu i lodo dono huaidina gi di loobuu, bolo gi mmade gidaadou gi di huaidu ge gi mouli gi di tonu. Ono gowaa moholehole ne hagahili ai goodou.
1PE.2.25	Goodou nogo hai gadoo be nia siibi ne de gidee i di nadau ala, gei dolomeenei goodou gu laha mai gi mee dela go di godou Hagaloohi, ge Tangada benebene godou mouli.
1PE.3.1	I di hai la hua, nia ahina hai lodo, goodou dugua anga goodou gi godou lodo. Idimaa, hunu ginaadou hagalee hagadonu nia helekai a God, gei e kae nadau hagadonu mai di godou mouli humalia. Goodou hagalee belee agoago gi digaula, 
1PE.3.2	idimaa, digaula ga bida mmada hua gi godou mouli madammaa, mo di godou hagalaamua God. 
1PE.3.3	Goodou hudee laageina goodou gi di hai e dala godou libogo, be go nia hau goolo, be go nia gahu ala e gahu goodou.
1PE.3.4	Gei godou madamada gi heia hua i godou lodo i di mouli madammaa, deenei di madamada dee ngudu o nia ahina ala e hila gi lala ge e noho dee muu, nia mee aanei le e hagalabagau huoloo i mua nia hadumada o God. 
1PE.3.5	Idimaa, deenei di hai o nia ahina dabu namua, e hagadagadagagee gi God. Digaula e hai ginaadou gi madamada, i di nadau dugua anga ginaadou gi nadau lodo. 
1PE.3.6	Be di hai o Sarah ne hagalongo gi Abraham, ga gahigahi a mee bolo dono dagi. Goodou gu hai nia dama ahina ni mee, maa goodou ga mouli humalia, ga hagalee mmaadagu i dahi mee.
1PE.3.7	I di ala la hua, goodou, nia daane hai lodo, goodou gi noho i baahi godou lodo, gi iloo bolo godou lodo le e paagege. Gei goodou gi hagalabagau ina digaula, idimaa, digaula ga hai mee labelaa gi di mouli i baahi o God, gadoo be goodou. Goodou heia di mee deenei, hagalee deaadee goodou.
1PE.3.8	Malaa, goodou gi buni godou hagamaanadu mo godou hiihai. Goodou hagadau aaloho i godou mehanga, dumaalia, ge hila gi lala. 
1PE.3.9	Goodou hudee huia di huaidu gi di huaidu, be nnelekai haga- huaidu gi nnelekai haga- huaidu, gei gi huia anga nnelekai haga- huaidu gi nnelekai haga- humalia, idimaa, di hagahumalia dela ne hagababa adu go God i dana gahigahi goodou. 
1PE.3.10	Idimaa, di Beebaa Dabu e helekai,
1PE.3.10	“Tangada dela e hiihai e haga tentene dono mouli, e hiihai e mmada gi di madagoaa humalia, geia gi lawa gi daha mo ana helehelekai huaidu mo ana helehelekai tilikai.
1PE.3.11	Mee e hai loo gi huli gi daha mo nia mee huaidu gi heia nia mee humalia, gi halahala ina di noho i di aumaalia, mai i lodo dono manawa hagatau. 
1PE.3.12	Idimaa, Dimaadua e benebene hua digau ala e donu, gei e hagalongo gi nadau dangidangi, gei mee e huli gi daha mo digau ala e haihai nia mee huaidu.”
1PE.3.13	Ma koai dela e mee di hagahuaidu goodou ala ma ga hagamahi huoloo e hai nia mee humalia? 
1PE.3.14	Maa goodou ga hai digau e hagaduadua i godou haihai humalia, e maluagina go goodou! Goodou hudee mmaadagu i nia daangada, ge hudee hagabaubau e logo.
1PE.3.15	Gei goodou gi hagalaamua ina a Christ i lodo godou manawa, dugua a mee e hai di godou Dagi. Hagatogomaalia i nia madagoaa huogodoo, gi mee ai di godou helekai gi tangada dela ga heeu adu bolo gi haga modongoohia ina di hagadagadagagee dela i godou baahi. 
1PE.3.16	Gei gi heia di maa i di manawa hila gi lala mo di hagalaamua, i lodo godou manawa madammaa, idimaa, digau ala e dili nadau kai tilikai i di godou haihai nia mee humalia i baahi o Christ, digaula ga tee, ge ga langaadia i nadau kai tilikai ne hai. 
1PE.3.17	Ma e humalia huoloo be di maa di hiihai ni God, dela bolo goe e hagaduadua i di haihai nia mee humalia, di hagaduadua deenei koia e humalia i di hagaduadua i di haihai nia mee huaidu. 
1PE.3.18	Idimaa, Christ ne made hua haga dahi gi nia huaidu digau huogodoo. Tangada hai mee donu, e pono digau hai mee hala, belee laha mai goodou gi God. Mee ne made i tuaidina, ga mouli aga i di hagataalunga. 
1PE.3.19	Gei mee ga hana i di hagataalunga, ga agoago gi nia hagataalunga ala nogo lawalawa. 
1PE.3.20	Malaa nia hagataalunga aanei, la go nia hagataalunga o digau de hagalongo gi God i di madagoaa God nogo tali maalia digaula, i di madagoaa Noah nogo hau dana waga. Digau nogo i lodo di waga, la dogowalu huogodoo ala ne mouli i toloo deenei.
1PE.3.21	Toloo deenei le e haga modongoohia nia wai babdais, ala e haga mouli goodou dolomeenei. Nia wai aanei la hagalee nia mee e haga madammaa nia dogolia i tadau gili, gei di babdais la go di hagababa e hai ang gi God mai i di manawa madammaa. Di babdais e haga mouli goodou mai i di mouli aga o Jesus Christ, 
1PE.3.22	dela gu hana gi di langi, gu noho i baahi gau donu o God, e dagi digau di langi huogodoo, nia dagi di langi mo digau mogobuna o di langi.
1PE.4.1	Malaa, idimaa Christ la gu hagaduadua dono huaidina, gei goodou gi maaloo labelaa be di hagamamaanadu dela ne hai go mee, idimaa, tangada dela ga hagaduadua dono huaidina, ia ne huli gi daha mo nia huaidu. 
1PE.4.2	Dolomeenei ga hana gi muli i di waalooloo o godou mouli, goodou gi daudalia hua di manawa o God, hagalee go nia hiihai dangada. 
1PE.4.3	Idimaa, di waalooloo o godou mouli mai i-mua, goodou nogo hai nia mee digau ala e noho i lodo di bouli ala e hiihai e hai. Goodou gu hai nia hagadilinga mee huaidu huogodoo haga langaadia dangada, hai be di manu, gai tagao, hai hoo huaidu, hagalongoaa, inu gi libaliba, mo nia hai daumaha ang gi nia balu god. 
1PE.4.4	Malaa, dolomeenei gei digau o lodo di bouli gu homouli i di godou dee buni ang gi ginaadou e hai nia hagadilinga mee huaidu aanei. Gei digaula ga helehelekai huaidu i goodou. 
1PE.4.5	Malaa, digaula e hai gi hagi anga ginaadou gi God, di God dela e hagi aga digau mouli mo digau mmade. 
1PE.4.6	Malaa, deenei tadinga di Longo Humalia dela ne hagadele labelaa ang gi digau mmade, ang gi ginaadou ala gu kae di hagi aga i di baahi gi tuaidina, be di hai o digau huogodoo ma ga hagi aga. Di Longo Humalia ne hagadele ang gi digaula bolo gi mouli digaula i di hagataalunga be di mouli a God dela e mouli ai.
1PE.4.7	Di hagaodi o nia mee huogodoo la gu hoohoo mai. Goodou gi madamada humalia i godou huaidina, gei gi kanakana, gi mee ai goodou di hai dalodalo. 
1PE.4.8	I mua nia mee huogodoo, gei goodou hagamahi gi hagadau aaloho, idimaa, di aloho le e dumaalia ang gi nia hagadilinga huaidu huogodoo.
1PE.4.9	Hugee godou hale gi tangada nei mo tangada nei, hudee helekai huaidu. 
1PE.4.10	Tangada nei mo tangada nei la gi hai be tangada madamada humalia nia wanga dehuia a God, gei gi haga hai hegau ina nia wanga dehuia ala ne kae koia i baahi o God, e hagahumalia digau ala i golo. 
1PE.4.11	Digau ala e agoago, gi agoago i nia helekai a God. Digau ala e hai hegau, gi hai hegau gi nia mahi ala ne wanga go God gi digaula, gi hagaamuina God i nia mee huogodoo mai i Jesus Christ dela e hai mee gi nia madamada mo nia mahi, dolomeenei ga hana hua beelaa. Amen.
1PE.4.12	Ogu ihoo hagaaloho, goodou hudee homouli gi nia hagadilinga haga mmaemmae ala e tale adu gi goodou ala e hagamada goodou, be nia hai haga goboina ala e hai adu gi goodou. 
1PE.4.13	Gei goodou gi tene gi di godou hai mee gi di hagaduadua o Christ, gi mee goodou di honu i di tene i di madagoaa ono madamada ma ga modongoohia aga. 
1PE.4.14	E maluagina go goodou, maa goodou ga hagahuaidu, idimaa goodou ala e daudali a Christ. Di mee deenei e haga modongoohia bolo di Hagataalunga madamada, di Hagataalunga o God, la gu i godou baahi. 
1PE.4.15	Maa tangada i goodou ga hagaduadua, hagalee ne hagaduadua bolo mee tangada daaligi dangada, tangada gaiaa, tangada de hagalongo, be tangada e hagahuaidu nia moomee digau ala i golo. 
1PE.4.16	Maa goodou ga hagaduadua idimaa goodou nia dama ni Christ, goodou hudee langaadia, gei goodou gi danggee hagaamuina a God i di godou haga ingoo gi di ingoo o Christ. 
1PE.4.17	Di madagoaa di hagi aga gu dae mai, e daamada i nia dama a God i mua. Maa di hagi aga deenei ga daamada i gidaadou, malaa, ga haga lawa behee i baahi digau ala hagalee hagadonu di Longo Humalia dela mai baahi o God? 
1PE.4.18	Di Beebaa Dabu e helekai,
1PE.4.18	“Ma e haingadaa huoloo ang gi digau humalia e hagamouli, malaa dehee di hai ang gi digau de hagadonu mo digau huaidu?”
1PE.4.19	Malaa, digau ala e hagaduadua idimaa deenei di manawa o God ang gi digaula, la gi dugua nadau mouli hagatau mai i nadau haihai humalia ang gi di God manawa dahi dela ne hai digaula.
1PE.5.1	Au e hagamahi adu gi goodou i nia mee aanei, goodou go digau mmaadua daumaha. Gei au tangada madua daumaha labelaa, gu hai tangada e haga modongoohia di hagaduadua o Christ, gei au e madalia labelaa e hai mee gi di madamada dela ga gila aga. Malaa, au e hagamahi adu gi goodou, 
1PE.5.2	bolo goodou gi ngalua be digau hagaloohi siibi o di hagabuulinga siibi dela ne dugu adu go God gi goodou. Hagalee di mee ne belee ngalua iei goodou e hai godou hui nolodo, gei goodou hiihai hua belee ngalua, ge deelaa di manawa o God.
1PE.5.3	Goodou hudee heia goodou gi aamua i baahi godou gau ala belee benebene, gei goodou gi hai nia mee e kawe go digaula. 
1PE.5.4	I di madagoaa Tangada Hagaloohi siibi Aamua ga hanimoi, gei goodou ga kae di hau madamada dela hagalee ngudu dono dingidingia. 
1PE.5.5	Gei goodou ala go nia dama daane, goodou gi dugua anga goodou gi digau mmaadua. Goodou gi hila gi lala, gi hagadau maamaa i godou mehanga. Idimaa, di Beebaa Dabu e helekai,
1PE.5.5	“God e hai baahi gi nia daangada ala e hagamuamua, ge e wanga dono dumaalia gi digau ala e hila gi lala.”
1PE.5.6	Malaa, goodou gi hila gi lala i lala nia mogobuna o God, go mee dela ga haga menege aga goodou i dono madagoaa humalia.
1PE.5.7	Dugua godou manawa gee huogodoo gi mee, idimaa, mee e madamada humalia i goodou. 
1PE.5.8	Goodou gi hagatogomaalia ge gi kanakana, idimaa, di godou hagadaumee go Satan, e heehee ge e wolowolo gadoo be di laion, e halahala dana dangada e gai. 
1PE.5.9	Goodou gi hai baahi gi di godou hagadaumee, gei gi mau dangihi i di godou hagadonu, idimaa, goodou gu iloo bolo godou duaahina daumaha ala e noho i nia madagoaa huogodoo i henuailala, e hai be goodou i lodo di hagaduadua dela e tale ginai goodou. 
1PE.5.10	I muli di hagaduadua bodobodo nei, God e dumaalia huoloo, dela ne haga gahi mai goodou gi hai mee gi dono madamada dee odi i di godou hagadaubuni ang gi Christ, ga haga manawa lamalia, hagamaaloo aga, ge haga mau dangihi goodou. 
1PE.5.11	Nia mogobuna gi madalia a mee ga hana hua beelaa. Amen!
1PE.5.12	Au e hihi di lede bodobodo deenei mai i di hagamaamaa o Silas, e dugu ko au bolo tuaahina manawa dahi. Au e hagamaaloo aga godou manawa, ge e haga modongoohia adu gi goodou bolo deenei go tumaalia donu o God. Goodou gi tuu maaloo i tumaalia deenei.
1PE.5.13	Godou duaahina hagaaloho o di nohongo dabu i Babylon gu hilihili aga gadoo be goodou mai di manawa o God, digaula mo dagu dama daane go Mark, e hagau adu di nadau hagaaloho.
1PE.5.14	Goodou gi hagadau hagaaloho i godou mehanga i di aloho.
1PE.5.14	Di aumaalia gi madalia goodou huogodoo ala e buni ang gi Christ.
2PE.1.1	Mai Simon Peter, tangada hai hegau ge tangada agoago hagau ni Jesus Christ, ang gi digau ala gu kae di hagadonu mai i di tonu o tadau God, mo tadau Dangada Hagamouli go Jesus Christ, a kaae di hagadonu hagalabagau be di madau hagadonu.
2PE.1.2	Tumaalia mo di noho i di aumaalia gi tomo aga i godou baahi, i di godou iloo God go tadau Dagi go Jesus.
2PE.1.3	Nia mogobuna o God la ne gaamai gi gidaadou nia mee huogodoo ala e hiihai ginai gidaadou bolo gi mouli ai gidaadou madammaa. Mai tadau iloo a mee dela ne gahigahi gidaadou gi hai mee ngaadahi gi ono madamada mo ono humalia. 
2PE.1.4	Deenei dana hai ne gaamai gi gidaadou ana wanga dehuia aamua ge hagalabagau ala ne hagababa mai gi gidaadou. Nia wanga dehuia aanei la ga kila aga i godou baahi, goodou ga mee di haga paa gi daha mo nia hiihai huaidu o henuailala, gei goodou ga hai mee gi di mouli o God. 
2PE.1.5	Mai di hadinga deenei, goodou hagamahi gi haga punia nia haihai humalia gi godou hagadonu, haga punia godou kabemee gi godou haihai humalia, 
2PE.1.6	haga punia di iloo di dagi godou huaidina gi godou kabemee, haga punia di manawa hagakono i nia madagoaa haingadaa gi di godou iloo di dagi godou huaidina, haga punia di manawa madammaa gi di manawa hagakono i nia madagoaa haingadaa, 
2PE.1.7	haga punia di aloho i godou duaahina gi di manawa madammaa, haga punia godou aloho i nia daangada huogodoo gi di aloho i godou duaahina. 
2PE.1.8	Idimaa, nia haihai humalia aanei la gi hai mee ginai goodou. Maa nia maa ga tomo aga i godou baahi, goodou ga modongoohia tadau Dagi go Jesus Christ, idimaa, di kabemee deenei e hidi mai ai godou mouli, ga hua humalia, ga kila. 
2PE.1.9	Tangada dela hagalee hai mee gi mee aanei, geia tangada deegida, gu de langahia ia bolo ono huaidu mai i-mua, la gu haga madammaa gi daha.
2PE.1.10	Malaa, ogu duaahina nei, hagamahi gi nonua heia di gahigahi mo di hilihili a God la gi donu ga hana hua beelaa. Maa goodou ga hai beenei, gei goodou ga hagalee kili gi daha godou hagadonu. 
2PE.1.11	Idimaa, deenei di hai ga mee di gowadu gi goodou di tonu dogomaalia e ulu i Tenua dela e hana hua beelaa, Tenua o tadau Dagi, Tangada Hagamouli go Jesus Christ. 
2PE.1.12	Malaa, au ga haga langahia adu gi goodou i di hai o nia mee aanei i nia madagoaa huogodoo, maeaha maa goodou gu iloo, gei gu dogi maau gi nia agoago e donu ala gu kae go goodou. 
2PE.1.13	Au e hagamamaanadu bolo ma di mee e donu mai dogu baahi i dogu hagalangalangahia adu nia mee aanei i dogu madagoaa e mouli iei au. 
2PE.1.14	Idimaa, au gu iloo bolo dogu huaidina la gu hoohoo ga hagalee, be di hai o tadau Dagi go Jesus Christ dela ne haga modongoohia mai gi di au. 
2PE.1.15	Malaa, au e hai agu mee ala e mee di gowadu gi goodou di mee haga langahia, bolo gi langalangahia ai goodou nia mee aanei i nia madagoaa huogodoo i muli dogu made.
2PE.1.16	Gimaadou hagalee haga mau madau agoago mai i nia helekai tilikai adu gi goodou, i di aali o di hanimoi o tadau Dagi go Jesus Christ. Gimaadou gu mmada gi madau golomada gi dono aamua. 
2PE.1.17	Gimaadou nogo i golo i di madagoaa God Tamana ne wanga gi mee di aamua, mo di madamada, mai i di lee o Tamana dela ne haneia gi hongo Jesus mai i di gowaa madamada huoloo, e helekai, “Deenei go dagu Dama e aloho iei au, e tene huoloo ginai au.”
2PE.1.18	Gimaadou ne hagalongo di lee e haneia i di langi, i di madau madagoaa nogo madalia a mee i hongo di gonduu dabu. 
2PE.1.19	Malaa, gimaadou gu hagalongo gi nia haga modongoohia ala ne agoago mai go nia soukohp gu iloo bolo nia maa e donu. E humalia goodou gi mmada ginai, gei gi hagalabagau ina, idimaa, ma e hai gadoo be di maalama dela e maahina i lodo di gowaa bouli, ga dae loo gi di maalama o di luada, gei di maalama o di heduu luada ga haga maalama lodo godou manawa. 
2PE.1.20	Malaa, i mua nia mee huogodoo, deenei di godou mee e hai gi langalangahia, bolo tangada e mee di haga dondonu dahi helekai kokohp i lodo di Beebaa Dabu ai. 
2PE.1.21	Idimaa, dahi helekai kokohp e hanimoi i di hiihai o tangada ai, gei di Hagataalunga Dabu e huahua ai nadau helekai mai baahi o God.
2PE.2.1	Nia soukohp dilikai gu kila aga i baahi digau Israel, ga kila aga labelaa i godou baahi. Digau agoago tilikai ga hagahuaidu goodou, ga hai nadau agoago tilikai, gei digaula ga haga de iloo di Tagi dela ne haga mouli digaula, gei digaula ga bida hagahuaidu ginaadou. 
2PE.2.2	Malaa, digau dogologo ga daudali nadau hangaahai huaidu. Mai i nadau hangaahai, gei nia daangada ala i golo ga leelee huaidu i di ala haga mouli dela e donu. 
2PE.2.3	Digau agoago tilikai aalaa, la digau hagagailaa, digaula ga maluagina i nadau hagi adu gi goodou nia kai tilikai. Tangada dela ga hagi aga digaula la gu togomaalia mai taamada, gei tangada dela ga hagahuaidu digaula, le e noho hua ge kanakana!
2PE.2.4	God hagalee dumaalia gi digau di langi ala gu ihala. Mee ne kili digaula gi lodo di gowaa hagaduadua, di gowaa dela e lawalawa ai digaula i lodo di bouli, e tali di Laangi Hagi aga. 
2PE.2.5	God digi dumaalia ang gi digau i mua, geia ne wanga toloo gi digau ala e de hagalongo. Mee ne haga dagaloaha a Noah dela ne hagadele di mouli e donu, mo ono ehoo dogohidu.
2PE.2.6	God gu oho nia waahale Sodom mo Gomorrah, geia ne dudu nia maa gi wwele. Mee ne hai digaula beelaa, belee haga modongoohia di hai dela ma ga hai ang gi digau de hagalongo.
2PE.2.7	God gu haga dagaloaha Lot, taane humalia, dela gu kae nia hagamada haingadaa mai i nia haihai huaidu o digau de hagalongo.
2PE.2.8	Taane humalia deenei e noho i baahi digaula i nia laangi huogodoo, gu gidee, gu longono i nadau haihai huaidu, gei mee gu lodo huaidu huoloo. 
2PE.2.9	Malaa, Dimaadua e iloo dana hai dela e haga dagaloaha digau ala e mouli madammaa gi daha mo nadau hagamada, ge e iloo labelaa dana hai dela e daahi digau huaidu i lodo di hagaduadua, ga dae loo gi di Laangi Hagi aga, 
2PE.2.10	kaedahi la go digau ala e haga gila aga nia hiihai huaidu o nadau huaidina, ge e haga balumee nia mogobuna a God.
2PE.2.10	Digau agoago tilikai aanei le e hagamamaanadu hua ang gi ginaadou ge e hagamuamua. Digaula hagalee hagalaamua digau madamada ala i nua, gei e leelee huaidu i digaula. 
2PE.2.11	Digau di langi koia e maaloo ge koia e mahi i nia gau agoago dilikai aanei, hagalee leelee huaidu i digaula i mua nia hadumada o Dimaadua. 
2PE.2.12	Gei digau aanei e daudali hua nadau hiihai, digaula e hai gadoo be nia manu lodo geinga ala ne haanau belee kumi e daaligi. Digaula e leelee huaidu i nia mee ala e de iloo ginaadou, gei digaula ga daaligi gadoo be nia manu lodo geinga. 
2PE.2.13	Digaula ga hagaduadua gi di hagaduadua dela nogo hai go digaula gi nia daangada. Deenei di nadau tene e hai nia mee huaidu huogodoo gi modongoohia bolo aanei nia mee ala e hiihai ginai nadau huaidina. Digaula e haga langaadia ge hagahuaidu godou hagamiami i di nadau madalia goodou e miami, gei e hiihai e halahalau goodou i di madagoaa deelaa! 
2PE.2.14	Digaula hagalee halahala nadau mee, ala hua e hiihai gi di huaidu hai be di manu. Nadau hiihai e hai nia huaidu la hagalee dohu ginai. Digaula e dagi digau paagege gi lodo di huaidu. Nadau manawa e hiihai huoloo gi di hagagailaa. Digaula gu noho i lala di hagahalaua a God! 
2PE.2.15	Digaula gu diiagi di ala huudonu gu de gidee ginaadou. Digaula gu daudali di ala o Balaam, tama daane Beor, dela ne aloho i nia bahihadu ala ne kumi koia i dono hai nia mee hala,
2PE.2.16	gei gu wou ginai i ana hai huaidu. Dana ‘donkey’ dela e deemee di leelee, gu leelee i di lee dangada, gu ngudu nia mee huaidu ala belee hai soukohp deelaa. 
2PE.2.17	Digau agoago tilikai aanei le e hai gadoo be nia monowai ne maangoo, ge e hai gadoo be nia gololangi ala e angiangina i di madangi. God gu hagatogomaalia di lohongo digaula i di gowaa llala bouli dongoeho. 
2PE.2.18	Idimaa, digaula e hai nadau agoago ono hadinga ai, hagaamu ginaadou, gei e hai nia hai huaidu o tuaidina belee hai digau ala ne daamada ne loomoi gi daha mo digau ala e noho i lodo di hala, gi too gi lodo di huaidu. 
2PE.2.19	Digaula e hagababa ang gi digaula di noho i di aumaalia, gei ginaadou la nia hege ni nia mee ala ga daaligi ginaadou, idimaa, tangada la di hege ni nia mee ala e noho ieia no lala. 
2PE.2.20	Maa nia daangada gu huli gi daha mo nia mogobuna huaidu o henuailala i di nadau donu ang gi tadau Dagi, go tadau Haga mouli go Jesus Christ, ga kae labelaa go nia mogobuna aanei, nia daangada aalaa beenei la koia gu huaidu i di hagaodi gi muli i ginaadou i di matagidagi. 
2PE.2.21	Ma koia e humalia ang gi digaula di de iloo di ala dela e donu, e koia e humalia i di iloo di maa, ga lawa ga huli gi daha mo taganoho dabu dela ne wanga gi digaula. 
2PE.2.22	Nia mee ala ne hai ang gi digaula le e haga modongoohia aga nia bida agoago aanei bolo e donu: “Di paana le e gai labelaa ono lualua” gei: “Di biigi dela gu gaugau, le e hana labelaa e haga dagadaga i lodo nia dogolia.”
2PE.3.1	Ogu ihoo hagaaloho nei, deenei dagu lua lede adu gi goodou. I lodo nia lede aanei, au e hagamahi e haga maalama aga goodou i nia hagamaanadu madammaa i dogu haga langahia adu gi goodou nia mee aanei. 
2PE.3.2	Goodou gi langahia nia helekai nia soukohp ala ne helekai ai i mua loo, mo taganoho o Tagi go Tangada Hagamouli ne agoago adu go godou gau agoago hagau. 
2PE.3.3	I mua nia mee huogodoo, gei goodou e hai gi iloo bolo i lodo nia laangi ala ga hoohoo gi di hagaodi, gei nia daangada ga kila aga, ga bida dagi nadau mouli gi nadau hiihai huaidu. Digaula ga hai dadaagala i goodou,
2PE.3.4	ga heheeu boloo, “Mee digi hagababa adu bolo ia e hanimoi? Mee i hee? Madau maadua mmaadua gu mmade, nia mee huogodoo e hai hua be nia maa mai taamada henuailala!” 
2PE.3.5	Digaula hagalee hiihai e daahi nia helekai a God ala ne hai i mua, ala ne hai di langi mo henuailala. Henuailala ne hai gi nia wai, gei ne hai mai i nia wai,
2PE.3.6	gei nia wai labelaa ala ne mooho ai henuailala i mua, go nia wai o toloo damana.
2PE.3.7	Gei di langi mo henuailala dolomeenei, le e benebene go nia helekai a God belee oho go di ahi. E dugu gi di Laangi Hagi aga, di laangi e hagahuaidu ai digau de hagalongo.
2PE.3.8	Ogu ihoo hagaaloho nei, goodou gi hudee de langahia di mee deenei: Di laangi e dahi mo nia ngadau e mana(1,000) le e hai hua be di mee e dahi i baahi o God, gei nia ngadau e mana(1,000) le e hai hua be di laangi e dahi.
2PE.3.9	Dimaadua la hagalee duai dana haga gila aga dana hagababa, be di hai o nia hagamaanadu o nia daangada. Gei mee e hagakono dono manawa adu gi goodou, idimaa, mee hagalee hiihai bolo tangada e dahi e hudu gi daha, mee e hiihai bolo nia daangada huogodoo gi huli hoou gi daha mo nadau huaidu. 
2PE.3.10	Di Laangi o Tagi le e hanimoi gadoo be tangada gaiaa. I di laangi deelaa, gei di langi ga hagalee i di madagoaa di lee haga madagudagu dangada, nia mee huogodoo i di gili di langi ga wwele i di ahi, ga mooho, gei henuailala mo nia mee huogodoo ala i nolodo ga hagalee.
2PE.3.11	Maa nia mee aanei la ga mooho beenei, gei goodou la ga mouli behee dolomeenei? Godou mouli le e humalia e hai gi madammaa, gi hagadabu ang gi God, 
2PE.3.12	i di godou madagoaa dela e talitali di laangi o God. Goodou heia nia mee ala e mee gi limalima mai di maa, di laangi dela e wele di langi i nua, ga mooho, gei nia mee o lodo di ahiaalangi ga waiwai i di welengina. 
2PE.3.13	Gidaadou e hagadagadagagee gi nia mee a ala ne hagababa go God: aalaa go di langi hoou mo henuailala hoou, di gowaa dela ga noho ai nia daangada ala e hai nia mee e donu.
2PE.3.14	Ogu ihoo hagaaloho nei, di godou madagoaa dela e talitali di laangi deelaa, goodou hagamahi gi madammaa ge di mee hala i godou baahi ai i mua o God, gi noho i di aumaalia i dono baahi. 
2PE.3.15	Goodou mmada gi humalia gi di manawa hagakono o Dimaadua adu gi goodou, i dono gowadu gi goodou di madagoaa humalia e haga mouli ai goodou, be di hai o tadau ihoo hagaaloho go Paul dela ne hihi adu gi goodou, e hai hegau i di kabemee dela ne wanga go God gi mee. 
2PE.3.16	Aanei nia mee e helekai iei mee i lodo ana lede huogodoo. Nia mee haingadaa i golo i lodo ana lede. Digau ala e de kabemee mo digau ala e manawa logo e haga dondonu nia maa gi hai gee, be di nadau hai dela e hai labelaa gi nia madagoaa i lodo di Beebaa Dabu. Malaa, digaula e bida oho ginaadou.
2PE.3.17	Ogu ihoo hagaaloho, goodou gu iloo nia mee aanei. Pula i goodou, gi dee dagi hua goodou gi daha go nia agoago hai gee o nia daangada huaidu aanei, ga too ai goodou gi daha mo di godou lohongo humalia. 
2PE.3.18	Gei goodou gi hagamahi i di godou haga tomo aga tumaalia o tadau Dagi, go tadau Dangada Hagamouli, go Jesus Christ i godou baahi. Di hagaamu mo di hagalabagau gi madalia a mee, dolomeenei, ga hana hua beelaa. Amen.
1JN.1.1	Gimaadou e hihi adu gi goodou i di hai o Nnelekai o di mouli dela ne noho mai taamada loo. Gimaadou gu longono di maa, gu gidee. Uaa, gimaadou gu mmada, gu bili gi di maa.
1JN.1.2	Di mouli deenei gu gila aga, ge gu mmada ginai gimaadou, gei gimaadou e haga modongoohia adu, gei e agoago adu gi goodou di mouli dee odi, dela gu i-baahi o Tamana, ge dela gu iloo gidaadou.
1JN.1.3	Madau mee ne mmada ge ne hagalongo gi mee, aanei madau mee e hagi adu gi goodou, bolo goodou gi madalia gimaadou e buni ang gi God mo dana Dama go Jesus Christ. 
1JN.1.4	Gimaadou e hihi nia mee aanei, bolo gi dohu ai tadau tene.
1JN.1.5	Gimaadou e agoago adu gi goodou di agoago deenei, dela gu longono ai gimaadou mai baahi o Tama a God, boloo: God la go di maalama, di bouli i dono baahi ai. 
1JN.1.6	Maa gidaadou ga helekai boloo, “Gidaadou e buni ang gi mee”, gei gidaadou e heehee hua i lodo di bouli, gei tadau helekai mo tadau hangaahai le e tilikai. 
1JN.1.7	Maa gidaadou ga heehee i lodo di maalama, gadoo be mee dela e noho i lodo di maalama, malaa, gidaadou gu buni ang gi mee, gei nia dodo o dana Dama go Jesus ga haga madammaa tadau huaidu huogodoo. 
1JN.1.8	Maa gidaadou ga helekai boloo, “Gidaadou tadau huaidu ai”, gidaadou le e bida halahalau hua gidaadou, gei di tonu hogi la hagalee i tadau baahi. 
1JN.1.9	Maa gidaadou ga hagi ang gi God tadau huaidu, gei mee ga haga gila aga dana hagababa, ga hai di mee dela e donu, ga haga madammaa tadau huaidu. 
1JN.1.10	Maa gidaadou ga helekai boloo, “Gidaadou tadau huaidu ne hai ai,” malaa, gidaadou e haga tilikai a God, ge ana helekai hogi la hagalee i tadau baahi.
1JN.2.1	Au e hihi adu gi goodou, agu dama hagaaloho, bolo goodou gi hudee hai di huaidu. Maa tangada ga hai di huaidu, gidaadou tadau Dangada Hagamaamaa i baahi o God, deenei go Jesus Christ, go mee dela e donu. 
1JN.2.2	Tigidaumaha o Christ la di mee dela e hui ai tadau huaidu, hagalee go tadau huaidu la hua, mo nia huaidu o nia daangada huogodoo. 
1JN.2.3	Maa gidaadou ga daudali nia haganoho a God, gidaadou e donu bolo gidaadou la gu iloo a mee. 
1JN.2.4	Maa tangada ga helekai boloo, “Au e iloo a mee”, geia hagalee hagagila aga nnaganoho a God, mee e hai kai tilikai, gei di tonu la hagalee i dono baahi. 
1JN.2.5	Maa tangada ga daudali ana helekai, deenei go mee dela gu dohu dono aloho i God, malaa, deenei di mee ga iloo gidaadou, bolo gidaadou gu buni ang gi God. 
1JN.2.6	Maa tangada ga helekai boloo, “Au e buni ang gi God”, geia gi mouli be di mouli o Jesus Christ.
1JN.2.7	Ogu ihoo hagaaloho nei, taganoho deenei ne hihi adu gi goodou, hagalee taganoho hoou, gei taganoho namua dela gu lawa di iloo goodou mai taamada. Go taganoho namua dela gu agoago ai, ge gu longono ai goodou.
1JN.2.8	Gei deeai, taganoho deenei dela e hihi adu gi goodou le e hoou, idimaa, ono donu la gu kila mai i baahi o Christ mo mai godou baahi. Di bouli le e maa gi daha, gei di maalama donu deelaa gu daamada gu maahina. 
1JN.2.9	Maa tangada ga helekai bolo ia e noho i lodo di maalama geia e hagadugineia dono duaahina, ia e noho hua i lodo di bouli ga dae mai loo gi dangi nei. 
1JN.2.10	Tangada dela e aloho i dono duaahina, deelaa tangada e noho i lodo di maalama, malaa di mee huaidu i dono baahi e hai ia gi huaidu ai. 
1JN.2.11	Tangada dela e hagadugineia dono duaahina, ia e noho hua i lodo di bouli, ge e heehee hua i lodo di bouli. E de iloo ia di gowaa dela belee hana ginai, idimaa, di bouli gu haga dee gida a mee.
1JN.2.12	Au e hihi adu gi goodou, agu dama, idimaa, godou huaidu la gu lawa di maahede i di ingoo o Christ.
1JN.2.13	Au e hihi adu gi goodou, nia damana, idimaa, goodou e iloo a mee dela nogo noho mai taamada.
1JN.2.13	Au e hihi adu gi goodou, nia dama daane, idimaa, goodou ala gu haga bagege Tangada Huaidu.
1JN.2.14	Au e hihi adu gi goodou, agu dama, idimaa, goodou ala gu iloo Tamana.
1JN.2.14	Au e hihi adu gi goodou, nia damana, i di godou iloo a mee dela nogo noho mai taamada.
1JN.2.14	Au e hihi adu gi goodou, nia dama daane, idimaa, goodou ala e maaloo. Nia helekai a God e noho i godou lodo, ge goodou gu haga magedaa Tangada Huaidu.
1JN.2.15	Goodou hudee aloho i henuailala, be nia goloo o henuailala. Maa goodou ga aloho i henuailala, goodou hagalee aloho Tamana. 
1JN.2.16	Idimaa, nia mee huogodoo o henuailala, aanei la go di hiihai huaidu o tuaidina, mo nia mee o nia daangada e mmada ginai ga moinaa ai, mo nia mee huogodoo koia e hagapuu ai nia daangada, nia mee aanei huogodoo hagalee ne loomoi i baahi o Tamana, ne loomoi hua i henuailala. 
1JN.2.17	Henuailala mo ono mee huogodoo ala e hiihai ginai nia daangada, le e mmaa gi daha huogodoo, gei tangada dela e hai di manawa o God, le e mouli, ga hana hua beelaa.
1JN.2.18	Agu dama nei, di madagoaa o di hagaodi la gu hoohoo mai. Goodou gu longono bolo di hagadaumee o Christ la ga hanimoi. Dolomeenei nia hagadaumee o Christ gu logowaahee, gu kila mai, ge gidaadou gu iloo bolo di hagaodi gi muli la gu hoohoo mai. 
1JN.2.19	Nia hagadilinga daangada ala beenei, la hagalee dau mai gi gidaadou, dela ne hula ai digaula gi daha. Maa nei bolo digaula ne dau mai gi gidaadou, digaula e buni mai gi gidaadou. Gei digaula gu hula gi daha mo gidaadou, e haga gila mai bolo ginaadou hagalee dau mai gi gidaadou. 
1JN.2.20	Goodou huogodoo gu kae di Hagataalunga Dabu a Christ dela ne gowadu gi goodou, malaa goodou gu iloo di tonu. 
1JN.2.21	Au hagalee hihi adu gi goodou, idimaa goodou e de iloo nia mee ala e donu. Au e hihi adu idimaa goodou gu iloo hua di tonu, gei goodou gu iloo bolo nia dilikai hagalee ne lloomoi i di tonu. 
1JN.2.22	Malaa koai dela e tilikai? Deenei go tangada dela e helekai, “Jesus hagalee go Christ.” Malaa tangada deenei la di hagadaumee ni Christ, gei tangada dela e haga de iloo ia Tamana mo Tama. 
1JN.2.23	Tangada dela ga haga de iloo ia di Tama, geia e haga de iloo ia labelaa Tamana. Gei tangada dela e hagadonu di Tama, geia e hagadonu labelaa Tamana.
1JN.2.24	Hagamahi hagamau dangihi ina godou lodo gi nia agoago ala gu longono ai goodou mai taamada. Maa nia agoago aanei ga mau dangihi i godou lodo, gei godou mouli ga buni ang gi di Tama mo Tamana i nia madagoaa huogodoo. 
1JN.2.25	Di mee a Christ ne hagababa mai gi gidaadou, la go di mouli dee odi.
1JN.2.26	Au e hihi adu gi goodou nia mee aanei i di hai o digau ala e hagamada belee halahalau goodou. 
1JN.2.27	Gei Christ hagauda dana Hagataalunga Dabu adu gi goodou. Di noho hua dana Hagataalunga Dabu i godou lodo, gei goodou hagalee bolo goodou e hai gi kabe godou mee mai tangada, idimaa, di Hagataalunga Dabu e agoago adu gi goodou di hai o nia mee huogodoo, mo di agoago adu gi goodou nia mee koia e donu, hagalee dilikai. Malaa goodou la gi hagalongo gi nia agoago di Hagataalunga, gei gi mau dangihi ang gi Christ.
1JN.2.28	Agu dama nei, goodou gi noho hua belaa i di hagadaubuni ang gi mee i dono madagoaa dela ma ga hanimoi ai, gei gidaadou e maaloo dangihi huoloo, hagalee pala hagammuni, be e langaadia i ono mua i di laangi deelaa. 
1JN.2.29	Goodou gu iloo bolo Christ le e donu. Goodou gi iloo labelaa bolo digau huogodoo ala e hai nia mee donu, gu hai nia dama ni God.
1JN.3.1	Goodou mmada gi tamanaiee o di aloho o Tamana mai gi gidaadou. Dono aloho e damanaiee huoloo, ga hidi ai gidaadou ga mee di haga ingoo bolo nia dama ni God, deenei le e donu! Dela di mee ne hidi ai digau henuailala e de iloo gidaadou, idimaa, digaula e de iloo a God.
1JN.3.2	Ogu ihoo hagaaloho nei, dolomeenei gidaadou gu hai nia dama ni God, gei digi modongoohia loo be gidaadou ga hai behee. Malaa, deenei di mee gu iloo gidaadou bolo di madagoaa o Christ dela ma ga hanimoi ai, gei gidaadou ga hai gadoo be mee, idimaa, gidaadou ga mmada donu hua gi mee. 
1JN.3.3	Tangada ma ga hagadagadagagee gi Christ beenei, geia gi bida haga madammaa ina ia gi hai gadoo be di madammaa o Christ. 
1JN.3.4	Tangada dela e hai di huaidu, geia e hai baahi gi nia haganoho a God, idimaa, go di huaidu dela e hai baahi gi nia haganoho. 
1JN.3.5	Goodou gu iloo bolo Christ ne hanimoi belee daa gi daha tadau huaidu, gei mee ono huaidu ai.
1JN.3.6	Tangada ma ga buni ang gi Christ, la hagalee noho loo i lodo di huaidu. Tangada dela hua e noho i lodo di huaidu, la digi gidee ia a Christ, ge hagalee e iloo ia a mee.
1JN.3.7	Nia dama nei, goodou hudee dumaalia ang gi tangada gi halahalau ina goodou. Maa tangada ga hai nia mee donu, deelaa tangada e donu, gadoo be Christ dela koia e donu. 
1JN.3.8	Tangada dela e noho i lodo di huaidu, ia tama ni Satan, idimaa, Satan nogo haihai nia huaidu mai loo i taamada. Gei Tama a God ga hanimoi, dono hadinga bolo e hunahuna nia hegau a Satan. 
1JN.3.9	Nia dama a God la hagalee noho i lodo di huaidu, idimaa, di mouli o God la gu noho i nadau lodo. God go di nadau Damana, gei digaula deemee di haihai di huaidu. 
1JN.3.10	Di hai geegee nia dama a God mo nia dama a Satan, bolo tangada dela hagalee hai nia mee ala e donu ge hagalee e aloho i nia daangada, ia hagalee di tama ni God.
1JN.3.11	Deenei di agoago gu longono ai goodou mai taamada, bolo gidaadou e hai gi hagadau aaloho.
1JN.3.12	Gidaadou hudee hai be Cain dela ne dau gi Satan, dela ne daaligi dono duaahina daane go Abel. Cain la ne aha dela ga daaligi dono duaahina? Idimaa, ana hangaahaihai le e hala, gei nia hangaahaihai o dono duaahina le e donu.
1JN.3.13	Ogu duaahina nei, goodou hudee homouli maa digau henuailala ga hagadugina e-ginaadou i goodou. 
1JN.3.14	Gidaadou gu iloo bolo gidaadou gu tanga gi daha mo di made ang gi di mouli, idimaa, gidaadou e aloho i tadau duaahina. Maa tangada dono aloho ai, ia e noho hua i lala nia mogobuna o di made.
1JN.3.15	Tangada dela ga dee hiihai gi tangada dela i golo, la tangada daaligi dangada. Goodou gu iloo bolo tangada daaligi dangada le e deemee di hai mee gi di mouli dee odi. 
1JN.3.16	Deenei di mee ga iloo gidaadou be di aloho la di aha: Christ gu dugu anga dono mouli i gidaadou, gei gidaadou gi dugua anga labelaa tadau mouli i tadau duaahina daumaha! 
1JN.3.17	Maa tangada maluagina ga gidee ia dono duaahina e haingadaa ang gi deia, gei mee hagalee e aloho i mee, malaa dehee dana hai bolo ia e aloho i God? 
1JN.3.18	Agu dama nei, tadau aloho hudee heia hua gi nia helekai. Gi heia i di aloho e donu dela e modongoohia mai i lodo tadau hangaahai.
1JN.3.19	Deenei di mee ga iloo gidaadou bolo gidaadou digau ni di tonu, ga hai tadau manawa gi donu i di aumaalia i mua o God. 
1JN.3.20	Maa tadau manawa le e hagahuaidu gidaadou, gei gidaadou e iloo bolo God koia e aamua i tadau manawa, e iloo ia nia mee huogodoo. 
1JN.3.21	Ogu ihoo hagaaloho, maa tadau manawa la hagalee hagahuaidu gidaadou, gei gidaadou gu tuu maaloo i mua o God. 
1JN.3.22	Gidaadou e hai mee gi nia mee huogodoo ala e tangi ai gidaadou gi mee, i tadau hagalongo gi ana haganoho mo di hai nia mee ala e haga tentene dono manawa. 
1JN.3.23	Deenei dana haganoho bolo gidaadou gi hagadonu ina di ingoo o dana Dama daane go Jesus Christ, mo di hagadau aaloho be dana hai dela gu haga noho mai gi gidaadou.
1JN.3.24	Tangada dela e daudali nia haganoho a God, le e noho i baahi o God, gei God le e noho labelaa i dono baahi. Gei deenei di hai dela e iloo ai gidaadou bolo God le e noho i tadau baahi, idimaa, mee ne dugu mai dono Hagataalunga gi gidaadou.
1JN.4.1	Ogu ihoo hagaaloho nei, hudee hagadonu ina digau huogodoo ala e helekai bolo di Hagataalunga Dabu le e noho i nadau baahi. Goodou hagadina be di hagataalunga dela i baahi digaula la go di Hagataalunga ne hanimoi i baahi o God, idimaa, e logo nia soukohp dilikai gu hula gi nia madagoaa huogodoo i henuailala. 
1JN.4.2	Deenei di godou mee ga iloo ai be di maa go di Hagataalunga o God: Go tangada dela e hai bolo Jesus Christ gu hai tangada, deenei go mee e hai mee gi di Hagataalunga dela ne hanimoi i baahi o God. 
1JN.4.3	Tangada ga haga de iloo nia mee aanei i di hai o Jesus, geia dono hagataalunga mai baahi o God ai. Gei di hagataalunga dela i baahi o mee la ne hanimoi i baahi di hagadaumee o Christ, dela gu longono goodou bolo ga hanimoi, gei deelaa gu hanimoi, gei mee gu i henuailala dolomeenei.
1JN.4.4	Agu dama hagaaloho nei ala go nia dama a God, goodou gu haga paagege nia soukohp dilikai, idimaa, di Hagataalunga dela e noho i godou lodo, la koia e mogobuna i di hagataalunga dela i lodo digau ala e dau gi henuailala. 
1JN.4.5	Nia soukohp dilikai e leelee hua nia mee o henuailala, gei digau henuailala e hagalongo gi digaula, idimaa, digaula digau ni henuailala. 
1JN.4.6	Gidaadou nia dama ni God. Tangada ma ga iloo ia God, geia e longono ia gidaadou. Tangada dela hagalee tama ni God, geia hagalee longono ia gidaadou. Deenei di mee ga iloo gidaadou di hai geegee mehanga di Hagataalunga o di tonu, mo di hagataalunga tilikai.
1JN.4.7	Ogu ihoo hagaaloho nei, gidaadou gi hagadau aaloho, idimaa, di aloho ne daamada mai baahi o God. Tangada dela e aloho, ia di tama ni God, e iloo a God. 
1JN.4.8	Tangada dela dono aloho ai, la e de iloo ia God, idimaa, God go di aloho. 
1JN.4.9	Deenei di hai a God ne haga modongoohia mai dono aloho gi gidaadou: Mee ne hagau mai dana Dama hua e-dahi gi henuailala, bolo gi mouli ai gidaadou. 
1JN.4.10	Deenei di hai o di aloho: hagalee go gidaadou ne daamada ne aloho i God, go mee ne daamada ne aloho i gidaadou, ne hagau mai dana Dama belee hai ai tigidaumaha e hui tadau huaidu.
1JN.4.11	Ogu ihoo hagaaloho nei, maa deenei di hai o di aloho God i gidaadou, gidaadou gi hagadaubuni i di aloho. 
1JN.4.12	Tangada ne gidee a God ai, maa gidaadou ga hagadaubuni i di aloho, gei God e noho i tadau lodo, dono aloho e honu humalia i tadau lodo.
1JN.4.13	Gei gidaadou ga iloo bolo gidaadou e noho i baahi o God, gei mee e noho i tadau lodo, idimaa, God gu dugu mai dono Hagataalunga gi gidaadou. 
1JN.4.14	Gidaadou gu gidee, e hagi ang gi digau ala i golo, bolo Tamana la gu hagau mai dana Dama, belee hai Tangada Hagamouli ni henuailala. 
1JN.4.15	Tangada dela ma ga haga modongoohia bolo Jesus la go Tama a God, gei God ga noho i ono lodo, gei mee e buni ang gi God. 
1JN.4.16	Gidaadou gu iloo, gu hagadonu di aloho God i gidaadou.
1JN.4.16	God go di aloho. Tangada ma ga mouli i di aloho, geia e buni ang gi God, gei God e noho i ono lodo. 
1JN.4.17	Deenei tadinga o di aloho gi honu humalia i tadau lodo, bolo gi dee mmaadagu gidaadou i di Laangi Hagi aga, idimaa, tadau mouli i henuailala e mouli be Christ. 
1JN.4.18	Di madagu i lodo di aloho ai, di aloho dogomaalia le e hagabagi nia mmaadagu huogodoo. Deenei laa, di aloho la hagalee dogomaalia i baahi digau mmaadagu, idimaa, di madagu di mee ni di hagaduadua. 
1JN.4.19	Gidaadou e aloho, idimaa, God ne daamada ne aloho i gidaadou. 
1JN.4.20	Maa tangada ga helekai, “Au e aloho i God”, gei mee e de hiihai gi dono duaahina, malaa, mee tangada hai kai tilikai. Tangada e deemee di aloho i God dela e de gidee ia, maa ia hagalee e aloho i dono duaahina dela e gidee ia. 
1JN.4.21	Deenei taganoho a Christ dela ne gaamai gi gidaadou: Be goai hua dela e aloho i God, geia gi aloho labelaa i dono duaahina!
1JN.5.1	Be koai hua dela e hagadonu bolo Jesus la go di Mesaia, geia di tama ni God. Ma koai dela e aloho i Tamana, geia e aloho labelaa i Tama. 
1JN.5.2	Deenei di hai ga iloo bolo gidaadou e aloho i nia dama a God: gidaadou e aloho i God ge e hagalongo gi ana haganoho. 
1JN.5.3	Di aloho i God la go tadau daudali ana haganoho. Ana haganoho la hagalee haingadaa. 
1JN.5.4	Idimaa, nia dama a God huogodoo e mee di haga bagege henuailala. Gei gidaadou e haga bagege henuailala gi tadau hagadonu. 
1JN.5.5	Ma koai dela e mee di haga bagege henuailala? Go tangada hua dela e hagadonu a Jesus, bolo mee Tama a God.
1JN.5.6	Jesus Christ go Tama a God ne hanimoi e haga modongoohia go nia wai o dono babdais mo di hali ono dodo. Hagalee go nia wai la hua, nia wai mo ono dodo. Di Hagataalunga Dabu e haga modongoohia di mee deenei, bolo e donu, idimaa, di Hagataalunga le e donu. 
1JN.5.7	Nia hagadootonu o Jesus la nia mee e dolu: 
1JN.5.8	di Hagataalunga, nia wai, mo nia dodo. Nia mee e dolu aanei e haga modongoohia di mee e dahi. 
1JN.5.9	Gidaadou e hagadonu nia haga modongoohia mai baahi nia daangada, gei nia haga modongoohia a God ne gaamai gi gidaadou la koia e llauehe, idimaa, di haga modongoohia a God la i di gili dana Dama. 
1JN.5.10	Tangada ma ga hagadonu Tama a God, gei di haga modongoohia deenei la i ono lodo. Gei tangada dela hagalee hagadonu a God, geia ne haga tilikai a God, idimaa, ia hagalee hagadonu di haga modongoohia a God ne hai i di gili dana Dama. 
1JN.5.11	Di haga modongoohia la deenei: God gu gaamai di mouli dee odi, gei di mouli deenei la i baahi dana Dama.
1JN.5.12	Maa tangada e hai mee gi Tama, geia e hai mee gi di mouli deenei. Maa tangada hagalee hai mee gi Tama a God, geia hagalee hai mee gi di mouli.
1JN.5.13	Au e hihi adu gi goodou ala gu hagadonu di ingoo Tama a God, bolo gi iloo goodou bolo goodou e hai mee gi di mouli dee odi. 
1JN.5.14	Dela tadau mee ga dee mmaadagu gidaadou i mua o God, idimaa, gidaadou e hagadonu bolo mee e longono tadau dangidangi, maa gidaadou ga tangi anga be dana hiihai. 
1JN.5.15	Maa gidaadou ga hagadonu bolo mee e longono tadau dangidangi i nia mee huogodoo, gei gidaadou ga iloo labelaa bolo mee e dugu mai gi gidaadou tadau mee ala e tangi ai.
1JN.5.16	Maa tangada ga mmada gi dono duaahina e hai di huaidu dela hagalee hidi ai di made, geia gi dalodalo ang gi God, gi dugu ang gi mee di mouli. Di mee deenei ang gi digau nadau huaidu i golo, gei nia huaidu aalaa ga hagalee hidi ai di made. Gei di maa di huaidu i golo dela e hidi ai di made, gei au hagalee hai adu gi goodou bolo goodou gi dalodalo ina ang gi God i di huaidu deelaa. 
1JN.5.17	Nia haihai hala huogodoo la nia huaidu, gei di maa di huaidu i golo hagalee hidi ai di made.
1JN.5.18	Gidaadou gu iloo bolo tangada dela gu hai di tama ni God, la hagalee haihai di huaidu, idimaa, Tama a God e madamada humalia i mee, gei di huaidu e deemee di tale gi mee. 
1JN.5.19	Gidaadou gu iloo bolo gidaadou nia dama ni God, maeaha maa henuailala hagatau la gu i-lala nia mogobuna o di huaidu. 
1JN.5.20	Gidaadou gu iloo bolo di Tama a God la ne hanimoi, ne hai gidaadou gi iloo nia mee, bolo gidaadou gi iloo di God e donu. Gidaadou gu hagadaubuni ang gi di God e donu, i tadau mouli hagadaubuni gi dana Dama go Jesus Christ. Deenei di God donu, ge deenei di mouli dee odi.
1JN.5.21	Agu dama nei, goodou haga mogowaa ina goodou gi daha mo nia balu god tilikai!
2JN.1.1	Mai tangada madua daumaha,
2JN.1.1	Ang gi di ahina hagaaloho, mo ang gi ana dama ala e aloho huoloo iei au. Hagalee koau hua, mo digau huogodoo ala e iloo di tonu. 
2JN.1.2	Idimaa, di tonu le e noho i tadau lodo, ga noho hua beelaa i tadau baahi.
2JN.1.3	God Tamana, mo Jesus Christ go Tama, gi dugua mai gi gidaadou tumaalia, di aloho, mo di noho i di aumaalia. Nia mee aanei gi noho hua belaa i tadau baahi i di tonu mo di aloho.
2JN.1.4	Au e tentene huoloo i dogu gidee hunu daangada i au dama e mouli i di tonu, be di hai o taganoho o Tamana dela ne dugu mai gi gidaadou. 
2JN.1.5	Gei au e dangi adu gi di goe, dagu ahina hagaaloho, bolo gidaadou huogodoo gi hagadau aaloho. Deenei hagalee taganoho hoou, dela e hihi adu ko au gi di goe, deenei la go taganoho gu lawa di kae go gidaadou mai taamada.
2JN.1.6	Di aloho dela e helekai iei au, e haga modongoohia bolo gidaadou gi hagalongo gi nia haganoho a God. Taganoho dela gu longono goodou mai taamada bolo goodou huogodoo gi mouli i di aloho.
2JN.1.7	E dogologowaahee digau halahalau dangada gu modoho i henuailala. Digaula e haga de iloo, bolo Jesus Christ gu hai tangada. Tangada beenei la tangada halahalau dangada, deelaa di hagadaumee o Christ. 
2JN.1.8	Gi pula i goodou gi dee kili gi daha godou mee ala ne ngalua ginai, gi kae godou hui hagatau.
2JN.1.9	Tangada dela gu iloo ia nia agoago o Christ, geia hagalee hagamau dangihi ginai, gei God hagalee i dono baahi. Tangada dela ga hagamau dangihi ia gi nia agoago aanei, gei Tamana mo Tama la gu i dono baahi. 
2JN.1.10	Deelaa laa, maa tangada ga hanadu gi goodou, hagalee e agoago adu nia agoago aanei, goodou hudee benebene ina a mee gi lodo godou hale, ge hudee helekai labelaa gi mee, “Di aumaalia gi noho i doo baahi.” 
2JN.1.11	Idimaa, tangada ma ga benebene mai tagadilinga dangada beenei, geia gu hagabuni ang gi nia hagadilinga huaidu a mee ne hai.
2JN.1.12	Nia helekai e logowaahee i golo e hiihai ginai au belee hagi adu gi goodou, gei au hagalee hihi nia maa gi di inki mo nia lau beebaa, i di au e hagadagadagagee bolo au e hanadu, ga helehelekai laa gidaadou, gei gidaadou ga tentene huoloo.
2JN.1.13	Nia dama o doo duaahina ahina hagaaloho e hai di nadau hagaaloho adu gi di goe.
3JN.1.1	Mai tangada madua daumaha, ang gi Gaius dela e aloho huoloo iei au.
3JN.1.2	Dogu ihoo hagaaloho nei, au e dalodalo gi gila goe i nia hagadilinga mee huogodoo, ge gi maaloo labelaa goe, gadoo be doo maaloo i di baahi gi di hagataalunga. 
3JN.1.3	Au gu tentene huoloo i di madagoaa tau duaahina daumaha ne loomoi, ga helekai aga i doo manawa dahi gi di tonu, gadoo be doo mouli i di tonu i nia madagoaa huogodoo. 
3JN.1.4	Au e tentene huoloo giibeni i dogu longono eau bolo agu dama hagaaloho gu mouli i di tonu.
3JN.1.5	Dogu ihoo hagaaloho nei, e humalia go doo manawa dahi gi nia hegau humalia ala ne hai kooe gi tau duaahina daumaha aalaa, maeaha maa digaula digau mai i daha. 
3JN.1.6	Digaula e helehelekai gi di nohongo dabu deenei i di hai o doo aloho. Malaa, au e dangi adu gi di goe, bolo goe gi hagamaamaa ina labelaa digaula gi mee di nadau lloo adu hua beelaa i nia hagadilinga mee ala e haga tentene di manawa o God. 
3JN.1.7	I di nadau daamada ga hagadele nnegau a Christ, gei digaula hagalee hiihai e kae di nadau hagamaamaa mai baahi digau tuadimee. 
3JN.1.8	Malaa, gidaadou ala digau gu hagadonu gi hagamaamaa ina digau beenei, gi hai mee gidaadou ngaadahi gi nadau hegau i di tonu.
3JN.1.9	Au ne hihi dagu lede bodobodo gi di nohongo dabu, gei Diotrephes dela e hiihai bolo e hai di nadau dagi, la gu hagalee hagalongo mai gi agu helekai. 
3JN.1.10	Malaa, i dogu hanadu, gei au ga haga modongoohia aga nia mee huogodoo a maa ala ne hai, nia hagadilinga huaidu ala ne helehelekai iei mee i gimaadou, mo nia helekai tilikai a mee ne helekai ai. Hagalee bolo aanei hua, gei mee digi benebene humalia labelaa madau duaahina i di nadau lloomoi, gei e bule labelaa digau ala belee benebene digaula, gei e hagamada labelaa bolo e hagabagi digaula gi daha mo di nohongo dabu!
3JN.1.11	Dogu ihoo hagaaloho nei, hudee daudalia di mee huaidu, daudalia hua go di mee dela e humalia. Tangada ga haihai nia mee humalia, geia di tama ni God, gei tangada dela e hai nia mee huaidu, geia e de iloo ia a God.
3JN.1.12	Nia daangada huogodoo e helehelekai humalia i Demetrius. Gei di mee dela e donu e hagahumalia a mee labelaa. Gimaadou e helekai humalia i mee labelaa, gei goodou gu iloo bolo madau haga modongoohia le e donu.
3JN.1.13	Nia mee logowaahee i golo belee hagi adu gi di goe, gei au hagalee hiihai bolo ma e hihi gi nia inki mo nia mee hihi mee. 
3JN.1.14	Au e hagadagadagagee bolo au ga heetugi adu laa hoohoo mai, gei gidaua ga hagabooboo ai.
3JN.1.15	Di aumaalia gi madalia goe. Oo ehoo hagaaloho e hagau adu di nadau hagaaloho, gei goe ga hagadae labelaa gi tadau ihoo huogodoo.
JUD.1.1	Mai baahi o Jude, tangada hai hegau a Jesus Christ, tuaahina daane James, ang gi digau ala gu gahigahi go God, ala e mouli i lala di aloho o God Tamana, mo di madamada humalia o Jesus Christ:
JUD.1.2	Tumaalia, noho i di aumaalia, mo di aloho gi haga honu ina goodou.
JUD.1.3	Ogu ihoo hagaaloho nei, au nogo hagamahi huoloo e hihi adu gi goodou di hai o di haga mouli dela e hai mee ginai gidaadou ngaadahi, dolomeenei au gu hagabaubau huoloo bolo au e hihi di lede deenei e hagamaaloo aga goodou i lodo di mouli hagadonu dela ne wanga go God haga dahi gi ana daangada. 
JUD.1.4	Idimaa, digau huaidu i golo i tadau baahi e haga hai gee nia helekai di Longo Humalia o tumaalia o God bolo gi daudali nadau haihai huaidu, gi hudua gi daha a Jesus Christ, go tadau Dangada Aamua go tadau Dagi. I mua loo di Beebaa Dabu e haga modongoohia di huaidu dela gu hai mee ginai digaula. 
JUD.1.5	Maeaha maa goodou gu iloo humalia nia mee huogodoo aanei, gei au e hiihai e haga langahia adu gi goodou i di hai o Dimaadua dela ne haga dagaloaha digau Israel gi daha mo Egypt, nomuli, gei mee ga hagahuaidu digau ala e de hagadonu.
JUD.1.6	Goodou gi langahia digau di langi ala hagalee noho i nadau lohongo donu. Digaula gu kili gi daha nadau lohongo. God gu lawalawa digaula gi nia daula baalanga i lodo di gowaa bouli i lala, e dugu e tali di nadau hagi aga i di laangi damana, e hagahuaidu. 
JUD.1.7	Goodou gi langahia labelaa Sodom mo Gomorrah, mo nia waahale ala e hoohoo mai gi golo. Digau o nia waahale aanei gu hai labelaa nia huaidu digau di langi ala ne hai, nia hiihai hai be di manu mo nia hiihai taane ang gi taane. Digaula gu hai di haga modongoohia gi digau huogodoo, i di nadau hagaduadua i di ahi dee odi.
JUD.1.8	E hai labelaa beenei, digau agoago tilikai aanei e haihai nadau moe ala e hai digaula gi bida hai di huaidu ang gi nadau huaidina. Digaula e haga balumee nia mogobuna o God. Digaula e leelee huaidu i nia madamada o digau di langi. 
JUD.1.9	Tangada di langi aamua go Michael digi hai di mee deenei. Dono madagoaa nogo lagalagamaaloo ginaua mo Satan be di maa koai i ginaua ga kae tuaidina o Moses, Michael digi haga huaidu ina a Satan gi ana helekai haganneennee, ge ne helekai hua boloo, “Dimaadua ga haga huaidu laa goe!”
JUD.1.10	Gei digau aanei, le e leelee huaidu i nia hagadilinga mee ala e de iloo ginaadou, e daudali hua nadau hiihai, digaula e hai be nia manu lodo geinga, aanei nia mee e hagahuaidu digaula. 
JUD.1.11	E huaidu huoloo ang gi digaula! Digaula e hula i di ala nogo hana Cain. Digaula gu ihala be di hala o Balaam i di gili nia bahihadu. Digaula e de hagalongo gadoo be Korah, gei digaula ga hagahuaidu gadoo be mee.
JUD.1.12	Digaula e hai gadoo be nia dogolia ala e hagahuaidu godou hagamiami daumaha ang gi godou ihoo hagaaloho, i nadau madagoaa ga libaliba ga hagalongoaa. Digaula e madamada humalia hua i ginaadou. Digaula e hai be nia gololangi ala e angiangina i di madangi, ge hagalee doo di ua. Digaula e hai gadoo be nia laagau ala hagalee hua, hagalee hua labelaa i di madagoaa taugai. E hai be nia laagau ala gu daagi gi daha mo nia gelegele, gu deai nadau aga ai, gei gu mmade. 
JUD.1.13	Digaula e hai gadoo be nia beau maaloo o di moana, mo nadau hai haga langaadia dangada ala e kila aga be nia abiabi. Digaula e hai be nia heduu ala e menegenege, ala gu hagatogomaalia di nadau lohongo go God i di gowaa llala bouli dongoeho ga hana hua beelaa. 
JUD.1.14	Enoch, dela go di hidu hagadili mai Adam, dela ne agoago i mua loo i di hai o digaula,
JUD.1.14	“Tagi ga hanimoi mo ana gau di langi dabuaahia dogologowaahee,
JUD.1.15	belee hagi aga, e hagaduadua digaula huogodoo i nadau haihai huaidu ala ne hai, mo nadau helekai huaidu huogodoo ala nogo leelee huaidu i God!” 
JUD.1.16	Digaula e lagalagamaaloo ge hagahuaidu digau ala i golo i nia madagoaa huogodoo. Digaula e daudali hua nadau hiihai huaidu. Digaula e bida hagaamu hua ginaadou. Digaula e hagaamu digau ala i golo bolo gi gila nadau mee e hiihai ginai.
JUD.1.17	Ogu ihoo hagaaloho nei, goodou gi langahia nia mee ala ne hagi adu go digau agoago hagau i di hai o tadau Dagi go Jesus Christ. 
JUD.1.18	Digaula ne helekai adu gi goodou boloo, “Di madagoaa nia laangi hagaodi ga dae mai, gei nia daangada ga kila aga, ga leelee huaidu i goodou. Digau aanei e daudali nadau haihai huaidu.”
JUD.1.19	Aanei digau ala e hai nia daangada gi dee buni, e dagi go nadau hiihai huaidu, di Hagataalunga Dabu la hagalee i nadau baahi. 
JUD.1.20	Gei goodou, go ogu ihoo hagaaloho, hagamahi, heia goodou gi maaloo i lodo godou hagadonu dabuaahia. Hai dalodalo i nia mogobuna o di Hagataalunga Dabu, 
JUD.1.21	gei gi hagamau ina goodou i lodo di aloho o God, i di godou madagoaa dela e talitali tumaalia o tadau Dagi go Jesus Christ dela e gowadu gi goodou di mouli dee odi.
JUD.1.22	Goodou gi dumaalia ang gi digau ala e manawa logo. 
JUD.1.23	Haga dagaloaha ina digau ala i golo gi daha mo di ahi. Haga modongoohia ina tumaalia mo di hagalaamua gi digau ala i golo, gei dee hiihai hogi gi nadau goloo ala gu gulugulua i nia hiihai hui adu o nadau huaidina.
JUD.1.24	Ang gi mee dela e mee di benebene goodou gi dee too, ge gowadu gi goodou di tene mo di madammaa i mua ono hadumada madamada, 
JUD.1.25	ang gi mee go di God e dahi, go tadau Dangada Hagamouli, mai Jesus Christ, go tadau Dagi, gi madamada, hagalaamua, nia mahi mo nia mogobuna, mai loo i taamada, ga dae mai gi dolomeenei, ga hana hua beelaa! Amen.
REV.1.1	I lodo di beebaa deenei, la go nia mee a Jesus Christ ne hagi aga. God ne wanga di hagi aga deenei gi Jesus Christ, belee hagi anga gi ana gau hai hegau nia mee ala ga hai hoohoo mai. Christ ne hagau mai dana dangada di langi belee haga iloo nia mee aanei gi John, go dana dangada hai hegau. 
REV.1.2	Gei John gu helekai i ana mee huogodoo ala ne mmada ginai. Deenei la di haga iloo o telekai mai i baahi o God, mo di tonu dela ne haga kila aga go Jesus Christ. 
REV.1.3	E maluagina go tangada dela e dau di beebaa deenei, gei e maluagina hogi go digau ala e hagalongo gi nnelekai kokohp aanei, mo di daudali nia mee ala e hihi i lodo di beebaa deenei! Idimaa, di madagoaa dela ga gila aga ai nia mee huogodoo aanei, la gu hoohoo mai.
REV.1.4	Mai John, ang gi nia nohongo dabu e hidu i Asia:
REV.1.4	Tumaalia, mo di aumaalia adu gi goodou, mai baahi o God, dela i golo dolomeenei, nogo i golo i mua, mo dela ga hanimoi, mo mai baahi nia hagataalunga e hidu ala i mua dono lohongo king,
REV.1.5	mo mai i baahi o Jesus Christ, go tangada hagi aga mee dela e manawa dahi, go tama daane dela ne haga mouli aga matagidagi, ge dela hogi go Tagi o nia king o henuailala.
REV.1.5	Mee e aloho i gidaadou, gei mee gu wwede tadau ihala gi daha mai i ono dodo,
REV.1.6	ga hai gidaadou gi hai di golohenua hai mee dabu, belee hai nnegau o dono God mo dono Damana. Di madamada mo di mogobuna la gi noho i baahi o Jesus Christ ga hana hua beelaa! Amen.
REV.1.7	Mmada, Christ e hanimoi i hongo nia gololangi! Nia daangada huogodoo mo digau ne daudau a mee gi nua, la ga mmada gi mee. Nia daangada huogodoo i henuailala ga tangitangi i mee. Di mee deenei le e hai loo gi gila.
REV.1.8	Dimaadua go di God Aamua Huoloo, go di God dela i golo dolomeenei, nogo i golo i mua, mo dela ga i-golo maalia, la ga helekai, “Au go Taamada mo di Haga odi.”
REV.1.9	Au go John, di godou duaahina, au tangada e daudali a Jesus, au e madalia labelaa goodou, ala e hagakono di manawa i nia hagaduadua ala e lloomoi gi nia daangada o Tenua o Jesus Christ. Au ne lahi ne dugu i hongo tenua go Patmos, i di au dela nogo hagadele nnelekai a God mo di tonu dela ne haga modongoohia aga go Jesus. 
REV.1.10	I di Laangi o Tagi, gei au gu huahua ai di Hagataalunga, ga longono iei au di lee damana, e hai be di lee buu-‘trumpet’, e helekai mai i dogu dua, 
REV.1.11	e helekai boloo, “Hihia au mee ala e gidee e-goe gi lodo di beebaa, ga hagau gi nia nohongo dabu e hidu aanei: Ephesus, Smyrna, Pergamum, Thyatira, Sardis, Philadelphia, Laodicea.”
REV.1.12	Au ne huli belee mmada be di maa koai dela e leelee mai gi di au, gei au ga mmada gi nia lohongo malama e hidu ne hai gi nia goolo, 
REV.1.13	gei mehanga nia lohongo malama aanei, la di mee e hai be tangada, e ulu di gahu looloo e tugi ono babaawae, mo dono duu goolo e daabui dono hadahada.
REV.1.14	Nia ngaahulu o maa le e kene madammaa giagia gadoo be nia huluhulu siibi, be e kene gadoo be nia ‘snow’, gei ono golomada le e maahina be di ahi.
REV.1.15	Ono wae le e maahina be di baalanga-“brass” dela gu haga madammaa ga haga dingidingia, gei dono lee le e hai be di lee damana o di monowai doo.
REV.1.16	Mee e daahi ana heduu e hidu i lodo dono lima gau donu, ge tulumanu dauwa baahi lua e duu mai i lodo dono ngudu. Ono hadumada e maahina gadoo be di laa i di oodee. 
REV.1.17	Dogu mmada gi mee, gei au ga hinga gi lala i baahi nia wae o maa, gu hai gadoo be tangada made. Mee ga dugu dono lima gau donu gi ogu nua, ga helekai, “Hudee madagu! Au go Taamada mo di Haga odi.
REV.1.18	Ma ko au dela e mouli! Au gu made, gei dolomeenei au e mouli ga hana hua beelaa. Ma ko au e huahua di “Made” mo di “Heidis” dela go di gowaa digau mmade. 
REV.1.19	Goe hihia laa au mee ala e mmada ginai dolomeenei, mo nia mee ala ga hai nomuli. 
REV.1.20	Tadinga o nia malama e hidu ala ne mmada ginai goe i lodo dogu lima gau donu, mo nia lohongo malama e hidu ne hai gi nia goolo, la aanei: Nia heduu e hidu, la go digau di langi o nia nohongo dabu e hidu, gei nia lohongo malama ne hai gi nia goolo, la go nia nohongo dabu e hidu.
REV.2.1	“Hihia gi tangada di langi o di nohongo dabu i Ephesus,
REV.2.1	Aanei la go nnelekai mai tangada dela e daahi nia heduu e hidu i dono lima gau donu, gei e heehee i mehanga nia lohongo malama goolo e hidu. 
REV.2.2	Au e iloo eau au mee ala ne hai. Au e iloo bolo goe gu ngalua damana mo di hagakono di manawa. Au e iloo bolo goe hagalee donu gi digau huaidu, gei goe gu halahala digau ala e hai bolo ginaadou nia daangada agoago hagau, ge hagalee nia daangada agoago hagau donu, gei goe gu gida bolo digaula digau hai kai tilikai. 
REV.2.3	Goe gu manawa hagakono, gu hagaduadua goe i dogu ingoo, gei goe digi dugua au hegau humalia. 
REV.2.4	Malaa, deenei dagu mee e hai baahi adu gi di goe: Goe gu hagalee aloho i di au dolomeenei, be doo aloho matagidagi. 
REV.2.5	Haga maanadu ina di hai o doo hana gee i di au! Huli gi daha mo oo hala, heia go dau hai matagidagi. Maa goe ga hagalee huli gi daha mo oo hala, gei au ga hanimoi, ga daa gi daha dau lohongo malama gi daha mo dono lohongo. 
REV.2.6	Malaa, deenei di mee e humalia i doo baahi: Goe e de hiihai gi nia mee digau o Nikolaita ala e hai, e de hiihai gadoo be au.
REV.2.7	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu!
REV.2.7	Digau ala ma ga kae di aali, gei au ga wanga gi digaula di tonu o di gai nia hua laagau o di laagau haga mouli, dela e tomo i lodo di hadagee a God.
REV.2.8	“Hihia gi tangada di langi o di nohongo dabu i Smyrna,
REV.2.8	Aanei la go nnelekai mai tangada dela go Taamada mo di Haga odi, dela ne made, gei gu mouli aga labelaa.
REV.2.9	Au e iloo oo haingadaa, au e iloo bolo goe e hagaloale, gei deeai, goe e maluagina! Au e iloo nia mee huaidu ne helekai hai baahi adu gi di goe mai digau bolo ginaadou digau o Jew, ge digaula hagalee digau o Jew, digaula nia daangada ni Satan! 
REV.2.10	Hudee madagu i dahi mee ga hagaduadua goe. Hagalongo! Satan la ga kili hunu gau i goodou gi lodo di hale galabudi, e hagamada godou hagadonu, gei godou hagaduadua le e hai i lodo nia laangi e madangaholu. Manawa dahi mai gi di au, maeaha maa goe ga made, gei au ga gowadu di mouli, di hui o doo aali.
REV.2.11	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu!
REV.2.11	Digau ala ma ga kae di aali, la hagalee hagahuaidu go di lua made.
REV.2.12	“Hihia gi tangada di langi o di nohongo dabu i Pergamum,
REV.2.12	Aanei la go nnelekai mai tangada dela dana hulumanu baahi lua. 
REV.2.13	Au e iloo di gowaa e noho iei goe, go di gowaa dela e iai di lohongo o Satan. Goe e manawa dahi mai gi di au, gei goe digi dugua doo hagadonu au, i di madagoaa hogi ne daaligi ai gi made dagu dangada hagi aga manawa dahi go Antipas i di gowaa e noho ai a Satan. 
REV.2.14	Malaa, nia mee dulii aanei e hai baahi ei au adu gi di goe: Hunu gau i godou mehanga e daudali di agoago a Balaam ne aago Balak gi di hai e dagi digau Israel gi lodo di hala, dela ne hidi ai digaula ga gai nia meegai ala ne wanga gi nia balu god, mo di hai be di manu.
REV.2.15	E hai labelaa beenei, hunu daangada i godou mehanga e daudali nia agoago digau o Nikolaita. 
REV.2.16	Deenei laa, huli gi daha mo oo hala! Maa goe ga hagalee huli gi daha, hoohoo mai hua gei au ga hanimoi e heebagi gi digau beelaa, e heebagi gi tulumanu dauwa dela e duu mai i lodo dogu ngudu.
REV.2.17	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu!
REV.2.17	Au ga wanga nia meegai-‘manna’ nogo dugu hagammuni, ang gi digau ala ga kae di aali. Au ga wanga labelaa nadau hadu kene dagidahi dela e hihi di ingoo hoou i ononua, dela e de iloo tangada, go tangada hua dela ga kumi di hadu, e iloo ia.
REV.2.18	“Hihia gi tangada di langi o di nohongo dabu i Thyatira,
REV.2.18	Aanei la go nnelekai mai Tama a God, ono golomada e maahina gadoo be di ahi, ono wae e maahina gadoo be di baalanga-“brass” ma ga hagadingidingia. 
REV.2.19	Au e iloo eau au mee ala e hai. Au e iloo doo aloho, doo manawa dahi, au hegau, mo doo manawa hagakono. Au e iloo eau au mee ala e hai dolomeenei, ala e mada logo i au mee ala nogo hai matagidagi. 
REV.2.20	Malaa, deenei dagu mee e hai baahi adu gi di goe: Go dau dugu ang gi di ahina go Jesebel, bolo ia di ahina kae hegau ni God. Di ahina deenei e aago agu dama hai hegau gi heia nia huaidu di hai be di manu, mo di gai nia meegai ala ne wanga gi nia balu god.
REV.2.21	Au gu dugu anga dono madagoaa e huli ai ono huaidu, gei di ahina deelaa e de hiihai di huli gi daha mo ono haihai be di manu. 
REV.2.22	Malaa, gei au ga hudu a mee gi hongo di moenge dela nogo hai ana huaidu, mo digau ala nogo hai be di manu gi di ahina deelaa, digaula ga wanga ginai di hagaduadua huaidu huoloo. Au ga hai di hai deenei, go di maa hua be digaula gu huli gi daha mo di huaidu ne hai gi di ahina deenei. 
REV.2.23	Au ga daaligi nia hoo o maa gi mmade, gei nomuli, gei nia nohongo dabu huogodoo ga iloo bolo ma ko au dela e iloo nia maanadu mo nia hiihai o nia daangada huogodoo. Au ga hui tangada nei mo tangada nei gi tau gi ana mee ala ne hai.
REV.2.24	“Gei goodou ala i golo i Thyatira, la digi daudalia di agoago huaidu deenei. Goodou digi kabe nia agoago ala e haga ingoo go digau i golo, bolo “Nia mee hagammuni o Satan”. Au e helekai adu gi goodou, au hagalee gowadu godou mee daamaha e aamo. 
REV.2.25	Daahia gi mau nia mee ala i godou baahi, ga dae loo gi dogu hanimoi. 
REV.2.26	Au ga wanga gi digau ala ma ga kae di aali mo di hai agu mee ala e hiihai ginai ga dae loo gi di hagaodi, di mogobuna i di gili nnenua llauehe.
REV.2.27	Au ga wanga gi digaula di mogobuna dela e hai be di mogobuna dela ne kae ko au mai dogu Damana:
REV.2.27	Mee ga dagi nia henua gi togodogo baalanga, e oho haga ligiligi nia henua, gadoo be nia boolo ala ne hai gi nia gelegele pigi.
REV.2.28	Au ga wanga gi digaula di heduu o di luada.
REV.2.29	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu!
REV.3.1	“Hihia gi tangada di langi o di nohongo dabu i Sardis,
REV.3.1	Aanei la go nnelekai tangada dela e daahi nia hagataalunga e hidu a God mo nia heduu e hidu. Au e iloo eau au mee ala e hai. Au e iloo bolo goe e dau bolo goe tangada e mouli, gei deeai, goe gu made! 
REV.3.2	Malaa, ala aga! Haga maaloo ina aga di mee i doo baahi i mua di maa ma ga made, ga hagalee. Idimaa, au e gidee bolo au mee ala ne hai, la digi humalia i mua nnadumada o dogu God. 
REV.3.3	Langahia nia mee ne aago iei goe mo nia mee ne longono e-goe. Daudalia nia maa, huli gi daha mo oo huaidu. Maa goe ga hagalee e ala aga, gei au ga hanadu gi di goe, gadoo be tangada gaiaa, gei goe e de iloo di madagoaa e hanadu iei au.
REV.3.4	Gei hunu goodou digau dulii o Sardis gu benebene godou goloo gahu haga madammaa. Goodou ga ulu godou gahu kene, ga taele dalia au, idimaa, goodou gu tau bolo e taele madalia au. 
REV.3.5	Digau ma ga aali, le e ulu nia gahu kene beenei, gei au hagalee daa nadau ingoo gi daha mo di beebaa hagamouli. Au ga haga modongoohia haga madammaa i mua dogu Damana mo ana gau di langi bolo digaula la nia daangada ni aagu.
REV.3.6	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu.
REV.3.7	“Hihia gi tangada di langi o di nohongo dabu i Philadelphia,
REV.3.7	Aanei la go nnelekai mai tangada dela e dabu gei e donu. Mee e daahi di gii a David. Maa mee ga huge di bontai, tangada e mee di tai di maa ai. Maa mee ga tai di maa, tangada e mee di huge di maa ai.
REV.3.8	Au e iloo au mee ala e hai. Au e iloo bolo doo mogobuna le e dulii, gei goe gu daudali agu agoago, gei gu manawa dahi mai gi di au. Au gu huge di bontai i oo mua, dela e deemee di tai go tangada. 
REV.3.9	Hagalongo! Di buini dangada a Satan go digau hai kai tilikai ala bolo ginaadou digau o Jew, gei hagalee digau o Jew. Au ga hai digaula gi lloomoi, e pala gi lala i mua oo babaawae, gei digaula huogodoo ga iloo bolo au e aloho i di goe.
REV.3.10	Idimaa goe gu haga gila agu agoago bolo gi manawa hagakono, gei au ga abaaba goe gi daha mo di madagoaa nia haingadaa e lloomoi gi henuailala belee hagamada nia daangada huogodoo i henuailala. 
REV.3.11	Hoohoo mai, gei au ga hanimoi. Benabena hagahumalia au mee i doo baahi, gi dee kae di hui doo aali go tangada. 
REV.3.12	Au ga hai ginaadou ala e maaloo gi hai nia duludulu o di Hale Daumaha o dogu God, gei ginaadou hagalee loo e hagatanga gi daha mo di Hale Daumaha ga hana hua beelaa. Au ga hihi gi nadau nua di ingoo o dogu God, mo di ingoo o di waahale o dogu God, go Jerusalem hoou, dela e haneia i di langi mai baahi o dogu God. Au ga hihi labelaa gi ono nua dogu ingoo hoou.
REV.3.13	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu.
REV.3.14	“Hihia gi tangada di langi o di nohongo dabu i Laodicea, boloo:
REV.3.14	Deenei la go telekai mai baahi o mee e haga ingoo bolo “Amen”, go tangada hagi aga mee manawa dahi gei e donu, dela go taamada o nia mee huogodoo a God ne hai.
REV.3.15	Au e iloo au mee ne hai. Au e iloo bolo goe hagalee e mahana be e magalillili! Au bolo goe gi mahana be magalillili! 
REV.3.16	Gei goe dela hua e mahana dulii, hagalee mahana be e magalillili, au ga bui goe gi daha mo dogu ngudu! 
REV.3.17	Goe e helekai boloo, Au e maluagina, gei e humalia mai gi di au, hagalee di mee e hiihai ginai au i golo ai. Gei goe e de iloo bolo goe e huaidu huoloo adu gi di goe! Goe e hagaloale, oo goloo ai, gei e dee gida. 
REV.3.18	Au e helekai laa bolo goe gi huia au goolo i di au, nia goolo ala ne haga madammaa gi di ahi gi maluagina goe. Huia labelaa oo goloo kene e ulu ei goe dela oo goloo ai i doo gili, e haga langaadia dangada. Huia labelaa hunu wanii lolo, e wanga gi oo golomada gi gidee e-goe tangada. 
REV.3.19	Au e bule ge hagaduadua digau huogodoo ala e aloho iei au. Hagamahi gi huli gi daha mo oo hala.
REV.3.20	Hagalongo! Au e duu i di ngudu di bontai e dugidugi. Maa tangada ga longono ia dogu lee, ga huge di bontai, gei au ga ulu gi lodo dono hale, ga miami dalia a mee, gei mee ga miami dalia au. 
REV.3.21	Gei au ga wanga di tonu gi digau ala ma ga aali, gi noho i dogu baahi i hongo dogu lohongo king, gadoo be au dela ne aali, ga noho i baahi dogu Damana i hongo dono lohongo king. 
REV.3.22	“Maa goe oo dalinga i golo, hagalongo gi nnelekai di Hagataalunga ang gi nia nohongo dabu.”
REV.4.1	I di gowaa deenei, au ne hai dagu moe, ne mmada gi di bontai mahuge i di langi. Gei di lee e hai be di lee-‘trumpet’ dela ne hagalongo ginai au i mua, ga helekai, “Hanaga gi kinei, gei au ga hagi adu gi di goe nia mee ala ga hai nomuli.” 
REV.4.2	Di madagoaa hua deelaa, gei au gu huahua go di Hagataalunga, ga gidee au di lohongo king i di langi e noho tangada i ono nua.
REV.4.3	Ono golomada e maahina gadoo be nia hadu hagalabagau be nia ‘jasper’ mo nia ‘carnelian’, gei di umada e gono gi di hadu-‘emerald’, e haganiga i di gili di lohongo king. 
REV.4.4	Nia lohongo aamua e madalua maa haa e haganiga di lohongo king, e noho ai digau mmaadua aamua e madalua maa haa, e ulu nadau gahu kene, e ulu nia hau goolo. 
REV.4.5	Nia ila e dabadaba, nia lee llauehe, mo nia lee atili e loomoi i di lohongo king deelaa. Nia malama e hidu e ulaula i mua di lohongo deelaa, go nia hagataalunga e hidu a God.
REV.4.6	Gei di mee dela e hai gadoo be di tai kalaadi, e maalama be di kalaadi-“crystal”, la i-mua labelaa di lohongo deelaa.
REV.4.6	Gei nia baahi huogodoo o di lohongo deelaa, le e haganiga gi nia manu mouli e haa, nadau golomada i nadau mua mo i muli.
REV.4.7	Tahi manu le e hai be di laion. Di lua manu le e hai be di kau daane. Di tolu manu le e hai ono hadumada be nia hadumada dangada, ge di haa manu le e hai be di manu-‘eagle’ e maangi. 
REV.4.8	Nia manu mouli e haa le e dagi nadau bakau, nadau gili gu buni golomada, i lodo mo i tua. Aa mo boo, gei digaula e dee noho di nadau dadaahili boloo,
REV.4.8	“Dabuaahia, dabuaahia, dabuaahia, go Dimaadua go di God Aamua Huoloo, dela nogo i golo i mua, i golo dolomeenei, mo dela ga hanimoi.”
REV.4.9	Nia manu mouli e haa le e daahili nia daahili hagaamu, hagalaamua mo di danggee ang gi tangada dela e noho i hongo di lohongo king, dela e mouli ga hana hua beelaa. Digaula ma ga hua nadau daahili, 
REV.4.10	gei digau mmaadua aamua e madalua maa haa la ga pala gi lala i mua tangada dela e noho i hongo di lohongo king, ga daumaha ang gi mee dela e mouli ga hana hua beelaa. Digaula ga kili nadau hau goolo gi lala i mua di lohongo king, ga helekai,
REV.4.11	“Di madau Dagi mo di madau God! Goe e tau anga bolo e wanga ginai di madamada, di hagalaamua, mo di maaloo. Idimaa, ma kooe dela ne hai nia mee huogodoo, ga hai nia maa gi i golo mo di mouli mai i doo hiihai!”
REV.5.1	Au ga mmada gi di beebaa wini i lodo di lima gau donu o tangada dela e noho i hongo di lohongo king. Di beebaa wini deenei la gu buni di hihi ginai nia mee i nia baahi e lua, gei gu nnoo gi nia noo e hidu.
REV.5.2	Gei au ga mmada gi tangada di langi maaloo, e hai dana haga iloo gi nua, “Ma koai dela e tau anga bolo e wwede nia noo, ga huge di beebaa wini?” 
REV.5.3	Deai tangada i di langi, be i henuailala, be i bahi i-lala henuailala, e mee di huge di beebaa wini, be e mmada gi lodo di maa. 
REV.5.4	Gei au gu dangi huoloo giibeni, idimaa, tangada ne gida bolo e mee di huge di beebaa wini, be e mmada gi lodo ai. 
REV.5.5	Tangada e dahi i digau mmaadua aamua, ga helekai mai, “Hudee dangi. Mmada! Di Laion mai di madawaawa o Judah, go di hagadili aamua o David, go mee gu maaloo, gei mee e mee di wwede nia noo e hidu, mo di huge di beebaa wini deelaa.”
REV.5.6	Gei au ga mmada gi Ta maa siibi, e duu i tungaalodo di lohongo king, e haganiga go nia manu mouli e haa, mo digau mmaadua aamua. Ta maa siibi le e hai be di mee gu daaligi gu made. Mee ono madaagoo e hidu, ge e hidu ono golomada, ala go nia hagataalunga e hidu a God ala ne hagau gi lodo henuailala hagatau.
REV.5.7	Ta maa siibi ga hana, ga kae di beebaa wini i di lima gau donu tangada dela e noho i hongo di lohongo king. 
REV.5.8	Dono kae di beebaa deelaa, nia manu mouli e haa, mo digau mmaadua aamua e madalua maa haa ga pala gi lala i mua Ta maa siibi. Digaula huogodoo e dagidahi mee hai daahili-‘harp’ mono boolo goolo e honu i nia mee haga kala-‘incense’, ala go nia dalodalo o nia daangada a God.
REV.5.9	Digaula nogo hua di nadau daahili hoou,
REV.5.9	“Goe e tau anga bolo e kae di beebaa wini, ga wwede onoo noo. Idimaa, goe dela gu daaligi, gu made, gei mai i oo dodo goe gu hui mai nnagadilinga daangada gi God, mai nia madawaawa, nia hagadilinga helekai, nnenua llauehe, mo nia hagadilinga daangada henua huogodoo.
REV.5.10	Goe gu hai digaula gi hai tenua o di gau hai mee dabu e hai nnegau tadau God, gei digaula e dagi i henuailala.”
REV.5.11	Au ga mmada labelaa, ga longono digau di langi, digau e dogologowaahee! Digaula e tuu e haganiga di lohongo king, nia manu mouli e haa, mo digau mmaadua aamua.
REV.5.12	Digaula e hua di nadau daahili boloo,
REV.5.12	“Ta maa siibi ne daaligi gi made, le e tau anga bolo e wanga ginai di mogobuna, maluagina, iloo mee, mo nia mahi, aamua, madamada mo di hagaamu!” 
REV.5.13	Gei au ga longono eau nia mee huogodoo i di langi, henuailala, bahi i-lala henuailala, mo i lodo di moana, ala go nia mee mouli huogodoo i henuailala mo lala di langi. Digaula e dadaahili boloo,
REV.5.13	“Di hagaamu, di hagalaamua, di madamada, mo di maaloo gi wanga ina gi mee dela e noho i hongo di lohongo king mo ang gi Ta maa siibi, ga hana hua beelaa!”
REV.5.14	Nia manu mouli e haa ga helekai, “Amen!” Gei digau mmaadua aamua ga pala gi lala, ga daumaha.
REV.6.1	Nomuli, gei au ga mmada gi Ta maa siibi e huge tahi noo i nia noo e hidu, gei au ga longono di manu e dahi i nia manu mouli e haa, e helekai be di lee atili, “Hanimoi!” 
REV.6.2	Au ga mmada, ga gidee di hoodo kene. Tangada dela i hongo di maa le e daahi dana maalei, gei mee ga wanga ginai di hau king. Mee ga hana be taane maaloo hai heebagi belee haga magedaa ono hagadaumee.
REV.6.3	Nomuli, gei Ta maa siibi ga huge di lua noo, gei au ga longono di lua manu mouli e helekai, “Hanimoi!” 
REV.6.4	Di hoodo labelaa ga hanimoi, di hoodo mmee. Tangada dela i hongo di hoodo deelaa, la gu wanga ginai di mogobuna e daamada dana dauwa i henuailala, e hai nia daangada gi hagadau dadaaligi ginaadou. Mee gu wanga labelaa ginai tulumanu dauwa damana.
REV.6.5	Nomuli, gei Ta maa siibi ga huge di tolu noo, gei au ga longono di tolu manu mouli e helekai, “Hanimoi!”
REV.6.5	Au ga mmada, ga gidee di hoodo luuli. Tangada dela i hongo di maa, e daahi ana pauna e lua i lodo dono lima.
REV.6.6	Au ga longono eau di mee e hai be di lee e hanimoi i mehanga nia manu mouli e haa, e helekai, “Nia pauna palaawaa-‘wheat’ e lua, dela go di hui ngalua di laangi e dahi, gei nia palaawaa-‘barley’ e ono, dela go di hui ngalua di laangi e dahi. Hudee hunahuna ina nia laagau olib mo nia hadagee waini!”
REV.6.7	Nomuli, gei Ta maa siibi ga huge di haa noo, gei au ga longono di haa manu mouli e helekai, “Hanimoi!” 
REV.6.8	Au ga mmada, ga gidee di hoodo gono kene. Tangada dela i hongo di maa, le e haga ingoo bolo “Made”. Gei di “Heidis”,
REV.6.9	Nomuli, gei Ta maa siibi ga huge di lima noo, gei au ga mmada i lala di gowaa hai tigidaumaha gi nia hagataalunga o digau ala ne daaligi. Digaula ne daaligi, idimaa, digaula nogo hagadele nnelekai a God, gei nogo manawa dahi ang gi nadau haga modongoohia nnelekai a God. 
REV.6.10	Digaula ga wwolo gi nua, ga heeu, “Tagi Maaloo dangihi, e haga madagu gei e donu! E waalooloo behee i mua dau hagi aga nia daangada i henuailala, ga hagaduadua digau ala ne daaligi gimaadou?” 
REV.6.11	Digaula huogodoo ga wanga ginai nia gahu lloo kene dagidahi, ga helekai ginai bolo gi hagamolooloo dulii, gi dae loo gi taaligi o nadau ihoo gau hai hegau mo nadau duaahina huogodoo, ala ga daaligi be ginaadou ga odi.
REV.6.12	Gei au ga mmada gi Ta maa siibi e huge di ono noo. Gei tenua ga ngalungalua damana, gei di laa ga bouli dongoeho gadoo be di gahu luuli, gei di malama ga mmee hagatau be nia dodo.
REV.6.13	Nia heduu ga too ia gi henuailala, gadoo be nia golee modo o di laagau-‘fig’ ne lulu go di madangi maaloo.
REV.6.14	Di langi ga hagalee gadoo be di lau beebaa ne wiini, gei nia gonduu mo nia henua huogodoo ga haga maanege gi daha mo nadau lohongo.
REV.6.15	Nia king o henuailala, nia dagi, nia dagi dauwa aamua, digau maluagina, digau mogobuna ge aamua, mo nia daangada huogodoo ala i golo, nia hege mo digau moholo ang gi ginaadou, ga pala hagammuni i lodo nia lua mo i lala nia hadugalaa o nia gonduu.
REV.6.16	Digaula ga wwolo gi nia gonduu mo nia hadugalaa, “Tooia gi madau nua, e hagammuni gimaadou i nia golomada tangada dela e noho i hongo di lohongo king, mo i di hagawelewele o Ta maa siibi!
REV.6.17	Di laangi hagamadagudagu dangada o nau hagawelewele la gu dau mai, koai dela e mee di duu aga e hai baahi gi di maa?”
REV.7.1	Nomuli, gei au ga mmada gi digau di langi dogohaa, e tuu i nia madaaduge e haa o henuailala, e daahi nia madangi e haa gi dee gono mai gi henuailala be di moana, be nia laagau huogodoo.
REV.7.2	Au ga mmada gi tangada di langi labelaa e gila aga mai bahi i-dua e gaamai di maaga o di God Mouli. Mee ga wolo gi nua gi digau di langi dogohaa ala ne haga mogobuna go God belee oho henuailala mo di moana, 
REV.7.3	ga helekai, “Hudee ohaa ina henuailala, di moana, be go nia laagau, ga dae loo gi di madau maaga nia lae o nia daangada hai hegau a God.”
REV.7.4	Au gu haga iloo ginai bolo di hulu dangada ala ne maaga gi di hagailongo o God i hongo nadau lae, le e lau madahaa maa haa mana(144,000) mai nia madawaawa e madangaholu maa lua o Israel, 
REV.7.5+REV.7.6+REV.7.7+REV.7.8	nia daangada e madangaholu maa lua mana(12,000) mai nia madawaawa dagidahi aanei: Judah, Reuben, Gad, Asher, Naphtali, Manasseh, Simeon, Levi, Issachar, Zebulun, Joseph mo Benjamin.
REV.7.9	Nomuli, gei au ga mmada, ga gidee nia daangada dogologowaahee e deemee di dau! Digaula nia hagadilinga daangada henua, nia madawaawa, nnenua llauehe, mo nia helekai huogodoo, e tuu i mua di lohongo king mo Ta maa siibi, e ulu nia gahu lloo kene, e daahi nadau louniu. 
REV.7.10	Digaula ga wwolo gi nua, ga helekai, “Di haga mouli e hanimoi i baahi tadau God dela e noho i hongo di lohongo king, mo mai Ta maa siibi.” 
REV.7.11	Digau di langi huogodoo e tuu, e haganiga di lohongo king, digau mmaadua aamua, mo nia manu mouli e haa. Digaula ga pala gi lala i mua di lohongo king, ga daumaha ang gi God, 
REV.7.12	ga helekai, “Amen! Di hagaamu, madamada, iloo mee, danggee, hagalaamua, mogobuna mo di maaloo, la gi wanga ina gi God ga hana hua dono hagaodi ai! Amen!”
REV.7.13	Tangada e dahi i digau mmaadua aamua ga heeu mai, “Digau aanei la koai ala e ulu nia gahu lloo kene? Digaula ne loomoi i hee?” 
REV.7.14	Au ga helekai, “Meenei, au e de iloo. Ma kooe dela e iloo.”
REV.7.14	Mee ga helekai mai, “Aanei la go nia daangada ne loomoi laa lodo nia hagaduadua llauehaa, gu gaugau nadau gahu gi kene gi nia dodo o Ta maa siibi.
REV.7.15	Deelaa laa ga tuu iei digaula i mua di lohongo king o God mo di hai hegau gi mee i di aa mo di boo i lodo dono Hale Daumaha. Tangada dela e noho i hongo di lohongo king dela e madamada humalia i digaula i dono noho i nadau baahi. 
REV.7.16	Digaula e deemee di hiigai be e hiieinu. Di laa be di welengina e deemee di dudu digaula,
REV.7.17	idimaa, Ta maa siibi dela i tungaalodo di lohongo king la ga hai di nadau dangada hagaloohi siibi, gei mee ga lahi digaula gi di monowai haga mouli. Gei God ga omo nia dangi huogodoo gi daha mo nadau golomada.”
REV.8.1	Di madagoaa hua Ta maa siibi ne huge di hidu noo, gei di langi gu kila loo holongo di baahi aawaa. 
REV.8.2	Gei au ga mmada gi digau di langi dogohidu, e tuu i mua o God. Digaula gu wanga ginai nia buu-‘trumpet’ e hidu. 
REV.8.3	Gei tuai dangada di langi dela e daahi dana boolo goolo dudu mee haga kala, gu hanimoi, ga duu i di gowaa dudu tigidaumaha. Gei mee ga wanga ginai nia mee haga kala-‘incense’ e logo belee haga puni ang gi nia dalodalo o nia daangada a God huogodoo, mo di wanga nia ‘incense’ i hongo di gowaa dudu tigidaumaha goolo, dela e duu i mua di lohongo king.
REV.8.4	Nia huiahi o nia mee haga kala ala e dudu, la ga hula gi nua mai laa lodo nia lima o tangada di langi dela e duu i mua o God, e haga puni ang gi nia dalodalo o nia daangada a God. 
REV.8.5	Tangada di langi ga kae di boolo dudu mee haga kala, ga haa ginai di ahi mai di gowaa dudu tigidaumaha, ga hudu ia gi hongo henuailala. Di madagoaa deelaa, gei nia lee llauehe, nia lee atili, nia ila ga dabadaba, mo di ngalungalua tenua ga hai.
REV.8.6	Nomuli, gei digau di langi dogohidu mo nadau buu-‘trumpet’ e hidu ga hagatogomaalia e ili nia maa.
REV.8.7	Togo dahi dangada di langi ga ili dana buu-‘trumpet’. Gei di kolii mo dono ahi, e unugi gi nia dodo ga doo ia gi hongo henuailala. Dahi baahi e dolu o henuailala ga wwele, ge dahi baahi e dolu o nia laagau ga wwele, gei nia geinga ala i golo la ga wwele labelaa.
REV.8.8	Togolua dangada di langi ga ili dana buu-‘trumpet’. Gei di mee dela e hai gadoo be di gonduu wele damana la ga hudu gi lodo di moana. Dahi baahi e dolu o di moana la gu hai nia dodo, 
REV.8.9	ge dahi baahi e dolu o nia manu mouli i lodo di moana la gu mmade, ge dahi baahi e dolu o nia wagabaalii la gu mooho.
REV.8.10	Togodolu dangada di langi ga ili dana buu-‘trumpet’. Gei di heduu damana e ula gadoo be di lama ulaula, ga doo ia i di langi gi hongo dahi baahi e dolu o nia monowai mmidi mo i hongo nia monowai geli.
REV.8.11	(Di ingoo o di heduu deelaa la go “Mmala”.) Dahi baahi e dolu o nia wai la gu mmala, gei nia daangada dogologo ala ne inu nia wai la gu mmade, idimaa, nia wai la gu mmala.
REV.8.12	Togohaa dangada di langi ga ili dana buu-‘trumpet’. Gei dahi baahi e dolu o di laa, dahi baahi e dolu o di malama, dahi baahi e dolu o nia heduu la gu dugidugi gu momooho, ga hidi mai ai dahi baahi e dolu o nadau maahina la gu bouli. Dahi baahi e dolu o di aa mo dahi baahi e dolu o di boo la gu deai nau maahina ai.
REV.8.13	Nomuli, gei au ga mmada, ga longono di manu-‘eagle’ e maangi i nua i lodo di ahiaalangi, e helekai dono lee gi nua boloo,
REV.8.13	“E hagamadagudagu dangada, e hagamadagudagu dangada! E hagamadagudagu dangada huoloo ang gi digau ala e noho i hongo henuailala i di madagoaa o nia lee-‘trumpet’ ala ma ga ili go digau di langi dogodolu ala i golo!”
REV.9.1	Togolima dangada di langi ga ili dana buu-‘trumpet’. Gei au ga mmada gi di heduu dela ne doo ia gi henuailala, ga wanga ginai di gii o di lua dono dua ai. 
REV.9.2	Di heduu ga huge di lua deelaa, gei nia huiahi ga buu aga, e hai gadoo be nia huiahi mai di gowaa haga mahana mee damana. Di maalama o di laa mo di ahiaalangi la gu haga bouli go nia huiahi mai di lua deelaa.
REV.9.3	Nia manu-‘locust’ ga lloomoi gi hongo henuailala mai i lodo nia huiahi aalaa, ga wanga ginai nia mogobuna be nia mogobuna o nia manu-“scorpion”.
REV.9.4	Nia manu-‘locust’ ga helekai ginai bolo ginaadou gi hudee hunahuna ina nia geinga be go nia laagau, be go di ingoo hua nia laagau ala i golo. Digaula e mee hua di hunahuna nia daangada ala digi maaga ginai di hagailongo o God i hongo nadau lae.
REV.9.5	Nia manu-‘locust’ la digi dumaalia ginai gi daaligidia nia daangada aanei gi mmade, e dumaalia hua gi haga mmaemmae ina digaula i lodo nia malama e lima. Di mmae o di haga mmaemmae deenei, le e hai be di mmae ne hai go di manu-“scorpion”. 
REV.9.6	I lodo nia malama e lima aalaa, gei nia daangada ga halahala di nadau hai gi mmade ai ginaadou, gei deemee. Digaula ga hiihai bolo ginaadou gi mmade, gei di made la ga hana gi daha mo digaula.
REV.9.7	Nia manu-‘locust’ le e hai gadoo be nia hoodo ala gu togomaalia ang gi tauwa. I hongo nia libogo digaula, la nia mee e hai gadoo be nia hau goolo, nia hadumada digaula e dina gi nnadumada dangada.
REV.9.8	Nadau ngaahulu le e dina gi nia ngaahulu libogo ahina, nia niha digaula le e dina gi nia niha laion.
REV.9.9	Nadau hadahada le e duuli gi nia mee haaligi hadahada baalanga, gei di lee ne hai go nadau bakau le e hai gadoo be di lee o nia waga hongo henua logowaahee e llele hagalimalima gi tauwa.
REV.9.10	Digaula nadau hugu mo nadau mee dadaalo dangada, gadoo be di hugu manu-“scorpion”, aanei go nadau hugu e mogobuna di haga mmaemmae nia daangada i lodo nia malama e lima. 
REV.9.11	Digaula di nadau king e dagi ginaadou dela go tangada di langi dela e dagi di lua dono dua ai. Di ingoo o maa i telekai Hebrew bolo “
REV.9.12	Di hagamadagudagu dangada matagidagi la gu lawa, i muli nia mee aanei nia hagamadagudagu dangada e lua e lloomoi i golo.
REV.9.13	Togo ono dangada di langi ga ili dana buu-‘trumpet’. Gei au ga longono di lee e hanimoi i nia madaaduge e haa o di gowaa dudu tigidaumaha ne hai gi nia goolo, dela e duu i mua o God.
REV.9.14	Di lee deelaa ga helekai gi togo ono dangada di langi, “Haga maahede ina digau di langi dogohaa ala e lawalawa i taalinga di monowai damana Euphrates!” 
REV.9.15	Digau di langi dogohaa la gu haga maahede. Digaula ne hagatogomaalia ang gi di aawaa deenei, di laangi deenei, di malama deenei, mo di ngadau deenei, belee daaligi dahi baahi e dolu o nia daangada huogodoo gi mmade. 
REV.9.16	Au ne haga iloo ginai bolo di hulu gau dauwa llele hoodo la digau e lua lau guli(200,000,000). 
REV.9.17	I lodo dagu moe, au ne mmada gi nia hoodo mo digau e llele ai. Nia baalanga ala e haaligi nia hadahada digaula la gu mmee gadoo be di ahi, e halatee be di hadu hagalabagau ‘sapphire’, gei e loubuge be nia “sulfur”. Nia libogo o nia hoodo e dina gi nia libogo laion, gei nia ulaula ahi, nia huiahi mo nia “sulfur” e lloomoi i lodo nadau ngudu. 
REV.9.18	Dahi baahi e dolu o nia daangada la ne daaligi gi mmade go nia hagaduadua e dolu aanei: di ahi, di huiahi mo nia “sulfur”, ala nogo lloomoi mai i lodo nia ngudu o nia hoodo. 
REV.9.19	Nadau mogobuna la i-lodo nadau ngudu mo i lodo nadau hugu. Nia hugu le e hai be nia gihaa ala nadau libogo, gei digaula e haga mmaemmae nia daangada gi nadau hugu.
REV.9.20	Nia daangada ala i golo, ala digi daaligidia go nia hagaduadua aanei, digaula digi huli gi daha mo nadau mee ala ne bida hai go ginaadou. Digaula digi dugua nadau hai daumaha ang gi nia hagataalunga huaidu, be go nia ada balu god ala ne hai gi nia goolo, silber, baalanga mmee, hadu mo laagau, ala e deemee di mmada, hagalongo be taele.
REV.9.21	Digaula digi dugua labelaa nadau dadaaligi dangada, nadau haihai buubuu, nadau haihai be di manu, be go nadau haihai gaiaa.
REV.10.1	Gei au ga mmada gi tuai dangada di langi maaloo e haneia i di langi. Mee nogo gahu i lodo di gololangi, gei di umada e haganiga dono libogo. Nia hadumada o maa e dina gi di laa, gei nia wae o maa e hai be nia duludulu ulaula. 
REV.10.2	Mee dana beebaa wini dulii e mahuge i lodo dono lima. Mee ga dugu dono wae gau donu gi hongo di moana, ge dono wae gau ihala i hongo tenua, 
REV.10.3	gei mee ga wolo dono lee gi nua gadoo be nia lee maaloo o nia laion. I muli hua dono wolowolo, gei nia atili e hidu ga helekai gi mee. 
REV.10.4	Nadau madagoaa ne helekai, gei au ne belee hihi nnelekai digaula, gei au ga longono di lee e helekai mai di langi, “Haga mmuni ina nnelekai nia atili e hidu, hudee hihia gi lala!”
REV.10.5	Tangada di langi ne mmada ginai au nogo duu i hongo di taimo tenua ga dahi aga dono lima gau donu gi di langi,
REV.10.6	ga hagamodu i di ingoo o God, dela e mouli ga hana hua beelaa, dela ne hai di langi mo henuailala, di moana mo nia mee huogodoo i nadau lodo. Tangada di langi ga helekai, “Ma hagalee haga duai! 
REV.10.7	Di madagoaa o togohidu dangada di langi ma ga ili dana ‘trumpet’, deelaa di madagoaa a God ga haga gila aga dana maanadu hagammuni, be dana haga iloo ang gi ana gau hai hegau, go nia soukohp.”
REV.10.8	Di lee dela ne hagalongo ginai au nogo helekai mai i di langi, ga helekai mai labelaa gi di au boloo, “Hana, kae ina di beebaa mahuge dela i lodo di lima tangada di langi dela e duu i hongo di tai mo tenua.”
REV.10.9	Au ga hana gi tangada di langi deelaa, ga helekai gi mee bolo gi gaamai gi di au di beebaa wini dulii. Gei mee ga helekai mai, “Kae ina di maa, geina, gei di maa ga mmala i lodo doo dinae, gei di maa ga maangala be nia mee maangala i lodo doo ngudu.” 
REV.10.10	Au ga kae di beebaa wini dulii i di lima o maa, ga gai, gei di maa e maangala be nia mee maangala i lodo dogu ngudu. I muli dagu holo di maa, gei di maa gu mmala i lodo dogu dinae. 
REV.10.11	Mee ga helekai, “Goe e hai gi haga iloo labelaa nnelekai a God i di hai o nia mee e logo aanei: nia henua llauehe, nia hagadilinga daangada henua, nia hagadilinga helekai, mo nia king.”
REV.11.1	Di laagau ne gaamai gi di au e hai be di laagau hagatau mee, gei mee ga helekai mai, “Hana hagatau ina di Hale Daumaha a God mo dono gowaa dudu tigidaumaha. Daulia digau ala e daumaha i lodo di Hale Daumaha.
REV.11.2	Malaa, hudee hagatau ina nia gowaa ala i di baahi gi tua, idimaa, ma gu wanga gi digau tuadimee, go digau ala ga dagadagahi di waahale haga madagu i lodo nia malama e madahaa maa lua.
REV.11.3	Au ga hagau agu daangada hagi aga mee dogolua ala e ulu nia gahu lodo huaidu, gei meemaa ga haga iloo nnelekai kokohp a God i lodo nia laangi e mana maa lua lau modoono(1,260).” 
REV.11.4	Nia daangada hagi aga mee dogolua la go nia laagau olib e lua mo nia malama e lua ala e tuu i mua di Tagi o henuailala.
REV.11.5	Maa tangada ma ga helekai bolo ia e hagaduadua meemaa, di ahi ga hanimoi i lodo nau ngudu, ga daaligi nau hagadaumee. Deenei di hai e daaligi ai gi made tangada dela bolo ia e hagaduadua meemaa. 
REV.11.6	Meemaa nau mogobuna e tai di langi gi dee doo di ua i lodo nau madagoaa ala e haga iloo nnelekai kokohp a God. Meemaa nau mogobuna labelaa i nia wai, e huli nia wai gi hai nia dodo. Meemaa nau mogobuna labelaa e hagaduadua henuailala i nia holongo ala e hiihai ginai meemaa.
REV.11.7	Nau madagoaa ma ga lawa di haga iloo nau helekai, di manu hagamadagudagu dangada dela e hanaga i lodo di lua dono dua ai, la ga heebagi gi meemaa. Gei mee ga haga magedaa meemaa, ga daaligi meemaa gi mmade.
REV.11.8	Gei nau huaidina la ga mmoe hua i hongo di ala o di waahale deelaa, di gowaa dela ne daudau ai di nau Dagi. Di ingoo hagatautau o di waahale la go Sodom, be go Egypt.
REV.11.9	Nia daangada mai nia henua llauehe, madawaawa, nia hagadilinga helekai, mo nia hagadilinga daangada henua huogodoo, la ga mmada gi nau huaidina i lodo nia laangi e dolu mo di baahi, gei digaula hagalee dumaalia gi tangada e dahi e danu meemaa. 
REV.11.10	Nia daangada henuailala gu tentene gi nau mmade. Digaula ga budu mo di hai nadau wanga dehuia i nadau mehanga, idimaa, nia soukohp dogolua aalaa gu hai nau hagaduadua e logo gi digau henuailala. 
REV.11.11	I muli nia laangi e dolu mo di baahi, gei di mouli mai i baahi o God ga ulu gi lodo meemaa, gei meemaa ga tuu i-nua, gei nia daangada huogodoo ala ne mmada gi meemaa la gu mmaadagu huoloo.
REV.11.12	Gei nia soukohp dogolua ga longono di lee e helekai mai di langi gi meemaa, “Lloo aga gi kinei!” Meemaa ga hula gi di langi i lodo di gololangi, gei nau hagadaumee nogo daumada meemaa.
REV.11.13	Di madagoaa hua deelaa, gei tenua gu ngalungalua, dahi baahi e madangaholu o di waahale gu mooho, nia daangada e hidu mana(7,000) la gu mmade. Nia daangada ala ne dubu, la gu mmaadagu huoloo, ga hagaamu nia mahi di God o di langi.
REV.11.14	Di lua hagamadagudagu dangada la gu lawa, gei di tolu hagamadagudagu dangada la ga limalima hua dono dau.
REV.11.15	Togohidu dangada di langi ga ili dana buu-‘trumpet’. Gei nia lee llauehe gu i-lodo di langi, e helekai, “Di mogobuna dela e dagi henuailala la gu hai di mee ni Dimaadua mo dana Messiah, gei mee ga dagi ga hana hua beelaa!”
REV.11.16	Digau mmaadua aamua e madalua maa haa ala e noho i hongo nadau lohongo aamua i mua o God, ga pala gi lala ga daumaha ang gi God, 
REV.11.17	ga helekai,
REV.11.17	“Dimaadua go di God Aamua Huoloo, go di God dela i golo, mo dela nogo i golo! Gimaadou e danggee adu gi di goe, bolo goe dela gu kae doo mogobuna maaloo, gei gu daamada gu dagi! 
REV.11.18	Digau digi maalama la gu hagawelewele huoloo, idimaa, di madagoaa o doo hagawelewele la gu dau mai, go di madagoaa e hagi aga digau ala ne mmade. Di madagoaa la gu dae mai e wanga nia hui gi au gau hai hegau go nia soukohp, mo au daangada huogodoo mo nia daangada ala nogo hagalaamua doo ingoo, digau lligi mo digau aamua. Di madagoaa la gu dae mai e hagahuaidu digau ala nogo hagahuaidu henuailala!”
REV.11.19	Di Hale Daumaha o God dela i di langi la gu huge, gei Tebedebe o di Hagababa la gu gidee bolo i golo. Gei di ila gu dabadaba, nia lee atili gu haluihalulu, henuailala gu ngalungalua ge di ua hadu kolii gu doo.
REV.12.1	Di ada haga gologolo dangada ga gila i di langi: Di ahina e hai dono gahu gi di laa, gei di malama la i-lala onoo babaawae. Gei mee e hai dono hau heduu e madangaholu maa lua i dono libogo. 
REV.12.2	Mee hoohoo ga haanau, di mmae mo di duadua o di haanau gu hai a mee gi dangidangi.
REV.12.3	Di ada labelaa ga gila aga i di langi: Di manu-“dragon” mmee damanaiee, onoo libogo e hidu, ge madangaholu madaagoo, mo onoo hau king dagidahi i hongo ono libogo.
REV.12.4	Dono hugu ga mmoli dahi baahi e dolu o nia heduu gi daha mo di langi, ga kili nia maa gi henuailala. Mee ga duu i mua di ahina belee gai di tama a maa ma ga haanau.
REV.12.5	Di ahina deelaa ga haanau dana dama daane, dela ga dagi nia henua llauehe huogodoo gi togodogo baalanga. Gei di tama la ga daa gi daha hagalimalima ga lahi gi God mo dono lohongo king.
REV.12.6	Di ahina deelaa ga lele gi daha gi di anggowaa, gi di gowaa a God ne hagatogomaalia gi mee, e madamada humalia ai ei mee i lodo nia laangi e mana maa lua lau modoono(1,260). 
REV.12.7	Tauwa ga daamada i di langi. Michael mo ana gau di langi ga heebagi gi di manu-“dragon”, gei di manu-“dragon” mo ana gau di langi ga heebagi gi digaula.
REV.12.8	Gei di manu-“dragon” la gu magedaa, gei mee mo ana gau di langi la gu hagalee dumaalia ginai gi noho i di langi. 
REV.12.9	Di manu-“dragon” damanaiee la gu hudu gi daha mo di langi, deenei la go di gihaa namua dela e haga ingoo bolo “Devil” be go Satan, dela e halahalau henuailala hagatau. Mee mo ana gau di langi huogodoo la ne kili gi lala gi henuailala.
REV.12.10	Gei au ga longono di lee damana i di langi e helekai, “Dolomeenei di hagamouli a God la gu hanimoi! Dolomeenei tadau God gu hagi aga dono mogobuna king! Dolomeenei dana Messiah gu hagi aga dono mogobuna dagi! Idimaa, mee dela nogo duu i mua tadau God, nogo haga huahuaidu tadau duaahina hagadonu, boo mo aa, la gu hudu gi daha mo di langi.
REV.12.11	Tadau duaahina hagadonu gu maaloo i mee, mai i nia dodo o Ta maa siibi mo mai i di tonu dela e hagadele go digaula. Digaula gu baba hua di dugu anga nadau mouli gi mmade, i di gili di tonu deelaa. 
REV.12.12	Goodou i di langi gi tentene, go goodou huogodoo ala e noho i golo! Gei e huaidu huoloo ang gi henuailala mo di moana! Idimaa, di “Devil” la gu hanimoi gi goolua, gei mee e hagawelewele huoloo, idimaa, mee e iloo ia bolo dono madagoaa dela e dubu le e bodobodo.”
REV.12.13	Di madagoaa di manu-“dragon” ne iloo ia bolo ia gu hudu ia gi henuailala, geia ga daamada ga halahala di ahina dela ne haanau dana dama daane. 
REV.12.14	Nia bakau llauehe e lua o di manu-‘eagle’ ne wanga gi di ahina deelaa belee maangi ei mee gi dono lohongo i lodo di anggowaa, go di gowaa dela ga madamada humalia iei mee i nia ngadau e dolu mo di baahi, e benebene gi daha mo di manu-“dragon”.
REV.12.15	Di manu-“dragon” ga bui ana wai mai i lodo dono ngudu i muli di ahina, bolo gi dehee a mee gi daha. 
REV.12.16	Gei henuailala ga hagamaamaa di ahina, ne huge dono ngudu, ga holo nia wai ala ne lloomoi i di ngudu di manu-“dragon”. 
REV.12.17	Di manu-“dragon” ga hagawelewele gi di ahina mo di hana e heebagi gi nia hagadili di ahina ala i golo, go digau huogodoo ala e haga kila aga nnaganoho a God, gei e manawa dahi gi di tonu dela gu haga modongoohia go Jesus. 
REV.12.18	Gei di manu-“dragon” ga duu i tongotai.
REV.13.1	Gei au ga mmada gi di manu huaidu dela e hanaga gi daha mo di moana. Mee onoo madaagoo e madangaholu, ge hidu onoo libogo. I hongo nia madaagoo le e dagidahi hau king, gei i hongo nia libogo dagidahi la di ingoo dela e haganneennee a God.
REV.13.2	Di manu le e dina gi di manu-‘leopard’, ono wae e hai be nia wae manu-‘bear’, ge dono ngudu e hai be di ngudu laion. Di manu-“dragon” ga wanga gi di manu deenei ono mahi dagi, dono lohongo dagi, mo ono mogobuna dagi.
REV.13.3	Di libogo e dahi o di manu deelaa e hai be di mee gu tuu damana, gei di maa gu hili. Henuailala hagatau gu homouli gi di maa, ga daudali di manu deelaa. 
REV.13.4	Nia daangada huogodoo gu daumaha gi di manu-“dragon”, i mee dela gu wanga onoo mogobuna gi di manu huaidu. Digaula gu daumaha labelaa gi di manu huaidu, mo di helekai, “Ma koai dela e hai be di manu “beast”? Ma koai e-heebagi gi di maa?”
REV.13.5	Di manu huaidu la gu dumaalia ginai gi heia ana helekai hagamuamua ala e haganneennee a God, gei mee gu wanga ginai di mogobuna dagi i lodo nia malama e madahaa maa lua.
REV.13.6	Gei mee ga daamada ga helekai hagahuaidu i God, dono ingoo, dono gowaa e noho ai, mo digau huogodoo ala e noho i di langi. 
REV.13.7	Gei mee la gu dumaalia ginai gi heebagi gi nia daangada a God mo di haga magedaa digaula, gei gu wanga labelaa ginai ono mogobuna e dagi nia madawaawa, nia henua llauehe, nia hagadilinga helekai, mo nia hagadilinga daangada henua huogodoo.
REV.13.8	Nia daangada huogodoo ala e noho i henuailala ga daumaha gi di maa, go digau ala nadau ingoo ne hihi i mua di hai o henuailala gi lodo di beebaa hagamouli a Ta maa siibi dela ne daaligi gi made.
REV.13.9	“Tangada ono dalinga i golo, gei mee gi hagalongo! 
REV.13.10	Tangada dela belee hai gi kumi, e mee hua di kumi. Tangada dela belee hai gi daaligi gi tulumanu dauwa gi made, e mee hua di daaligi gi tulumanu dauwa gi made. Deenei le e hai bolo nia daangada a God, la gi tuu maaloo mo di hagadonu manawa dahi.”
REV.13.11	Au ga mmada labelaa gi tuai manu huaidu e hanaga gi daha mo tenua. Di manu ono madaagoo e lua, e dina gi nia madaagoo tama siibi dulii, gei mee e helekai be di manu-“dragon”. 
REV.13.12	Mee e hai hegau gi nia mogobuna hagatau o di manu matagidagi e pono dono lohongo. Mee e huuhuli henuailala mo ono daangada huogodoo ala e noho i golo bolo gi daumaha gi di manu matagidagi dela gu hili dono gowaa ne tuu damana. 
REV.13.13	Di lua manu deenei la ga hai ana mogobuna haga goboina, e hai di ahi gi haneia i di langi gi henuailala i mua nia golomada o nia daangada huogodoo. 
REV.13.14	Gei mee gu halahalau nia daangada huogodoo ala e noho i henuailala gi nia mogobuna ala ne dugu anga bolo gi heia i mua nia golomada o di manu matagidagi, gei mee ga helekai gi digaula gi heia di nadau ada balu god e hagalaamua di manu dela ne tuu gi tulumanu dauwa, gei mee e mouli hua. 
REV.13.15	Di lua manu la gu dumaalia ginai gi ilihia di mouli gi lodo di ada balu god o di manu matagidagi, bolo gi mee dana helekai, mo di daaligi gi mmade digau huogodoo ala hagalee daumaha ang gi di ada balu god deelaa. 
REV.13.16	Di manu huaidu ga huuhuli nia daangada huogodoo, digau lligi mo aamua, digau maluagina mo hagaloale, nia hege mo digau moholo, bolo gi heia di hagailongo i hongo nadau lima gau donu be i hongo nadau lae. 
REV.13.17	Hagalee tangada e mee di hui be e hui gi daha ana mee geia dono hagailongo ai, dela go di ingoo o di manu “beast” huaidu, be go di nambaa dela e pono di ingoo deelaa. 
REV.13.18	Di mee deenei le e humalia e hai gi iloo. Be koai hua dela e kabemee, geia ga mee di gida tadinga o di nambaa o di manu deelaa, idimaa, di nambaa deenei le e pono di ingoo dangada. Di nambaa di maa le e- 666.
REV.14.1	Gei au ga mmada, ga gidee Ta maa siibi e duu i hongo di gonduu Zion, gei nia daangada e lau madahaa maa haa mana(144,000) gu hihi ginai di ingoo o maa mo di ingoo o dono Damana i hongo nadau lae, e tuu i baahi o mee.
REV.14.2	Gei au ga longono di lee mai di langi, e hai be di lee monowai doo, e hai be di lee atili damana, e hai labelaa be nia lee daahili e hai go digau hai daahili e badubadu nadau mee hai daahili-‘harp’. 
REV.14.3	Nia daangada e lau madahaa maa haa mana(144,000) nogo tuu i mua di lohongo king mo i mua nia manu mouli e haa, mo i mua nia daangada mmaadua aamua. Digaula nogo dadaahili taahili hoou, deai tangada e mee di kabe di maa ai, ala hua go digaula. Aanei digau ala gu- haga- dagaloaha mai digau henuailala belee haga mouli. 
REV.14.4	Digau aanei la go nia daane ala ne benebene ginaadou haga madammaa gi daha mo nia ahina, i ginaadou digi kii loo i baahi nia ahina. Digaula e daudali Ta maa siibi gi nia gowaa huogodoo ala e hana ginai mee. Aanei go ginaadou ala ne haga dagaloaha mai digau henuailala, go ginaadou la hua ala ne tigidaumaha matagidagi loo ang gi God mo Ta maa siibi. 
REV.14.5	Digaula digi hai loo nadau kai tilikai. Digaula digi hai loo nadau mee hala.
REV.14.6	Nomuli, gei au ga mmada labelaa gi tuai dangada di langi e mamaangi i lodo di ahiaalangi mo dana Longo Humalia dee odi belee haga iloo ang gi nia daangada henuailala, nia daangada henua, nia madawaawa, nia helekai, mo nia henua llauehe huogodoo. 
REV.14.7	Mee ga helekai gi nua, “Hagalaamua ina God mo hagaamuina dono aamua! Idimaa, dono madagoaa e hagi aga digau henuailala la gu dae mai. Daumaha gi mee dela ne hai di langi mo henuailala, di moana mo nia monowai!”
REV.14.8	Togolua dangada di langi ga daudali tangada di langi matagidagi, ga helekai, “Maa gu mooho! Di waahale aamua Babylon gu mooho! Mee gu hai nia daangada huogodoo gi inu ana waini, go nia waini maaloo o ana hiihai be di mouli hai be di manu dela e hagahuaidu dangada.”
REV.14.9	Togodolu dangada di langi ga daudali nia daangada di langi dogolua aanei, ga helekai gi nua, “Be koai hua ga daumaha gi di manu huaidu mo dono ada, ga kae di hagailongo i hongo dono lae be i hongo dono lima, 
REV.14.10	geia ga inu nia waini a God, go nia waini maaloo o dono hagawelewele, dela ne dui go mee gi lodo di ibu o dono hagawelewele! Digau huogodoo ma ga inu nia waini aanei, le e haga mmaemmae i lodo di ahi “sulfur” wele ngongoaa i mua digau di langi haga madagu mo Ta maa siibi.
REV.14.11	Nia huiahi o di ahi dela e haga mmaemmae digaula, le e buu gi nua ga hana hua beelaa. Di hagamolooloo boo mo aa ai, ang gi digau ala e daumaha ang gi di manu mo dono ada, mo digau huogodoo ala gu kae di hagailongo o dono ingoo.”
REV.14.12	Di mee deenei le e hai bolo nia daangada a God la gi tuu maaloo i lodo nadau hagadonu, go digau ala e daudali nnelekai a God, gei e manawa dahi ang gi Jesus.
REV.14.13	Nomuli, gei au ga longono di lee mai di langi e helekai, “Hihia di mee deenei: Tugi dolomeenei ga hana hua beelaa, e maluagina go digau ala e mmade i lodo nnegau o Tagi!”
REV.14.13	Di Hagataalunga ga helekai, “Uaa, digaula ga hagamolooloo mai i nadau hegau haingadaa, idimaa, nia hua o nadau hegau le e hula dalia ginaadou.”
REV.14.14	Nomuli, gei au ga mmada, ga gidee di baahi gololangi kene e noho ai di mee be tangada i ono nua, e hai dono hau goolo i hongo dono libogo, mo dana ka maa-“sickle” gaa i lodo dono lima.
REV.14.15	Tuai dangada di langi ga ulu mai i lodo di Hale Daumaha, geia ga wolo gi nua ang gi tangada dela e noho i hongo di gololangi, “Hai hegau gi dau ka maa-“sickle”, daamada haadia nia hua laagau, idimaa, di madagoaa la gu dae mai, ge henuailala la gu mmaadua, gu humalia di hadi!”
REV.14.16	Gei tangada dela nogo i hongo di gololangi ga haangi dana ka maa-“sickle” gi hongo henuailala, gei henuailala gu hadi ono hua laagau huogodoo.
REV.14.17	Gei au ga mmada labelaa gi tuai dangada di langi e ulu mai i lodo di Hale Daumaha i di langi, gei mee e daahi labelaa dana ka maa-“sickle” gaa. 
REV.14.18	Gei tuai dangada di langi labelaa, go tangada dela e dagi di ahi, ga hanimoi i di goaa dudu tigidaumaha. Gei mee ga wolo gi nua ang gi tangada di langi dela e daahi dana ka maa-“sickle”, “Hai hegau gi dau ka maa-“sickle”, haadia nia hua laagau-‘grape’ mai di hadagee waini o henuailala, idimaa, nia hua laagau-‘grape’ la gu mmaadua. 
REV.14.19	Gei tangada di langi ga haangi dana ka maa-“sickle” gi hongo henuailala, ga tuu nia hua laagau-‘grape’, ga kili nia maa gi lodo di gowaa dagahi mee o di hagawelewele damanaiee a God. 
REV.14.20	Nia hua laagau-‘grape’ aalaa ga dagadagahi i lodo di gowaa dagahi waini i tua di waahale, gei nia dodo ga hali mai gi daha mo di gowaa dagahi waini deelaa, gu hai di monowai dodo nia maele e lua lau dono looloo, holongo nia piidi e ono di llala.
REV.15.1	Nomuli, gei au ga mmada gi di ada mee di langi dela e aamua gei e haga gologolo dangada huoloo. Digau di langi dogohidu e daahi nia hagaduadua haga muliagina e hidu, idimaa, nia hagaduadua aanei, la go di hagi aga haga doo muliagina o di hagawelewele a God.
REV.15.2	Nomuli, gei au ga mmada gi di mee e hai be di tai kalaadi dela ne unugi gi di ahi. Au ga mmada labelaa gi digau ala ne maaloo i di manu huaidu mo dono ada, gei gu maaloo labelaa i di manu dela ne pono dono ingoo go di nambaa. Digaula e tuu i baahi di tai kalaadi, e daahi nadau mee hai daahili-‘harp’ ala ne wanga go God gi digaula. 
REV.15.3	Digaula e daahili taahili a Moses, tangada hai hegau a God, mo taahili Ta maa siibi,
REV.15.3	“Dimaadua go di God Aamua, au mee ala ne hai, le e aamua gei e humalia! Di King o nia henua llauehe, oo ala e hai donu, gei e donu huoloo!
REV.15.4	Meenei Tagi, ma koai dela hagalee hagalaamua goe? Ma koai dela hagalee hagaamu oo mahi? Kooe hua dela e dabuaahia. Nia henua llauehe huogodoo ga lloomoi e daumaha adu gi di goe, idimaa, au hegau hai donu gu modongoohia i mua nia daangada huogodoo.”
REV.15.5	Nomuli, gei au ga mmada gi di Hale Daumaha i di langi e mahuge, gei di Hale laa Haga madagu i ono lodo.
REV.15.6	Digau di langi dogohidu nogo daahi nia hagaduadua e hidu ga ulu mai gi daha mo di Hale Daumaha, e ulu nia gahu lenge dingidingia, gei nia duu goolo e daabui nadau hadahada. 
REV.15.7	Di manu e dahi i nia manu mouli e haa ga wanga gi digau di langi dogohidu nia boolo goolo e hidu gu honu i di hagawelewele o God, dela e mouli ga hana hua beelaa. 
REV.15.8	Di Hale Daumaha la gu honu huiahi mai di madamada mo nia mahi o God. Deai tangada e mee di ulu gi lodo di Hale Daumaha ai, ga dae loo gi di lawa o nia hagaduadua e hidu ala ne gaamai go digau di langi dogohidu.
REV.16.1	Nomuli, gei au ga longono di lee damana e helekai mai i di Hale Daumaha ang gi digau di langi dogohidu, “Hula, llingia gi daha nia boolo e hidu ala e honu i di hagawelewele o God gi hongo henuailala!”
REV.16.2	Tangada di langi matagidagi ga hana ga dui dana boolo gi hongo henuailala. Gei nia magibala huaidu e mmaemmae huoloo la ga kila aga i baahi digau ala gu maaga gi di hagailongo o di manu huaidu, mo digau ala nogo daumaha gi di ada o di manu huaidu.
REV.16.3	Togolua dangada di langi ga dui dana boolo gi hongo di moana. Gei nia wai gu hai be nia dodo o tangada made, gei nia manu mouli huogodoo i lodo di moana la gu mmade.
REV.16.4	Togodolu dangada di langi ga dui dana boolo gi hongo nia monowai mo nia dama monowai, gei nia wai gu hai nia dodo.
REV.16.5	Gei au ga longono tangada di langi dela e dagi nia wai e helekai, “Meenei, Tangada Dabu, dela i golo, ge nogo i golo. Au hagi aga ala ne hai, le e hai donu! 
REV.16.6	Idimaa, digaula la gu haga hali nia dodo o au daangada mo au soukohp, gei goe gu wanga nia dodo gi digaula bolo gi inumia. Digaula e kae nia mee ala e tau ang gi di hui o nadau mee hala ala ne hai.” 
REV.16.7	Nomuli, gei au ga longono di lee e helekai mai i di gowaa dudu tigidaumaha, “Dimaadua go di God Aamua Huoloo! Dau hagi aga le e donu gei e hai donu!”
REV.16.8	Togohaa dangada di langi ga dui dana boolo gi hongo di laa, gei di laa la gu dumaalia ginai gi duungia nia daangada gi di welengina maaloo dangihi. 
REV.16.9	Digaula gu dudu go di welengina maaloo dangihi, gei digaula gu hagahuaidu di ingoo o God, dela nogo dagi nia hagaduadua aanei. Malaa, digaula digi huli gi daha mo nadau ihala, ge digi hagaamu di aamua o God.
REV.16.10	Togolima dangada di langi ga dui dana boolo gi hongo di lohongo aamua o di manu hagamadagudagu dangada. Gei di bouli gu haga bouli tenua o di manu deelaa, gei nia daangada ga gadigadi nadau holole, idimaa, digaula gu mmae huoloo.
REV.16.11	Gei digaula gu hagahuaidu di God o di langi, idimaa, digaula gu mmae ge gu magibala. Malaa, digaula digi huli gi daha mo nadau haihai huaidu.
REV.16.12	Togo ono dangada di langi ga dui dana boolo gi hongo di monowai damana go Euphrates. Di monowai gu maangoo, belee hagatogomaalia di ala i mua nia king ala ga lloomoi i bahi i-dua.
REV.16.13	Gei au ga mmada gi nia hagataalunga dogolia dogodolu e hai gadoo be nia kailuu. Digaula ne lloomoi i lodo di ngudu o di manu-“dragon”, di ngudu di manu hagamadagudagu dangada, mo di ngudu soukohp dilikai. 
REV.16.14	Digaula la go nia hagataalunga huaidu ala nogo hai nadau mogobuna. Nia hagataalunga dogodolu aanei, le e hula gi nia king henuailala huogodoo, e laha mai digaula gi di gowaa e dahi, ang gi tauwa dela ga hai i di Laangi damana o di God Aamua Huoloo.
REV.16.15	“Goodou mmada! Au e hanimoi gadoo be tangada gaiaa! E maluagina go tangada dela e ala, gei e madamada humalia i ono gahu, gi dee heehee hua ia ono goloo ai, ga langaadia i mua nia daangada!”
REV.16.16	Nia hagataalunga aalaa ga haga dagabuli nia king gi di gowaa e dahi, i di gowaa dela e haga ingoo i telekai Hebrew bolo “
REV.16.17	Togohidu dangada di langi ga dui dana boolo gi lodo di ahiaalangi, gei di lee damana ga hanimoi i di lohongo king i lodo di Hale Daumaha, e helekai boloo, “Ma gu haga lawa di hai!” 
REV.16.18	Nomuli hua, gei nia ila ga dabadaba, nia lee hamuihamumu, nia lee atili, mo di ngalungalua damanaiee o tenua ga hai. Deai di ngalungalua o tenua beenei ne hai ai, mai di laangi ne hai ai nia daangada, deenei hua la go di ngalungalua o tenua e kaedahi e huaidu huoloo!
REV.16.19	Di waahale aamua la gu mahaa dolu, gei nia waahale o nia henua huogodoo la gu mooho. God ne langahia ia di waahale aamua go Babylon, ga hai a mee gi inu nia waini o dana ibu, go nia waini o dono hagawelewele damana.
REV.16.20	Nia henua huogodoo gu hagalee, nia gonduu huogodoo nngala.
REV.16.21	Nia kolii llauehaa, taamaha di mee e dahi la nia pauna e lau, ga too ia i di langi gi hongo nia daangada. Gei digaula ga hagahuaidu a God i nadau hagaduadua go God gi nia kolii aanei, idimaa, ma di hagaduadua huaidu huoloo.
REV.17.1	Gei tangada e dahi i nia daangada di langi dogohidu ala nogo daahi nadau boolo e hidu, ga hanimoi gi di au ga helekai, “Hanimoi, gei au ga hagi adu di hai e hagaduadua di ahina huihui dono huaidina, go mee dela go di waahale damana dela ne hau hoohoo gi nia monowai e logo.
REV.17.2	Nia king o henuailala la gu hai di hai be di manu i baahi di ahina deenei, gei nia daangada o henuailala gu libaliba i di nadau inuinu nia waini di mouli hai be di manu i baahi di ahina deelaa.”
REV.17.3	Di Hagataalunga gu dagi au, gei tangada di langi gu lahi au gi di anggowaa. Gei au ga mmada gi di ahina e noho i hongo di manu huaidu mmee, dela onoo ingoo e haganneennee a God ala e hihi i hongo di maa hagatau. Di manu deenei la onoo libogo e hidu ge madangaholu madaagoo.
REV.17.4	Di ahina la nogo ulu di gahu gono mmee halatee, ge gono mmee, e laageia gi nia mee humu mee ne hai gi nia goolo, nia hadu hagalabagau, mo nia hadu lodo baehua. I lodo dono lima, mee nogo daahi dana ibu goolo e honu nia mee gulugulua ge dogolia, go nia mee ne hidi mai i dono mouli hai be di manu.
REV.17.5	Di ingoo dela e hihi i hongo dono lae la dono hadinga hagammuni deenei: “Babylon Aamua, go tinana o nia ahina huihui nadau huaidina huogodoo, mo di gowaa e hidi ai nia haihai gulugulua huogodoo i henuailala.” 
REV.17.6	Gei au ga mmada bolo di ahina le e libaliba i nia dodo o nia daangada a God mo nia dodo o digau ala ne daaligi gi mmade, idimaa, digaula nogo daudali a Jesus.
REV.17.6	Dogu madagoaa ne mmada gi mee, gei au gu goboina huoloo. 
REV.17.7	Tangada di langi deelaa ga heeu mai gi di au, “Goe e goboina di aha? Au ga hagi adu gi di goe di hadinga hagammuni o di ahina mo di manu huaidu dela ne lahi a mee i onoo nua, go di manu onoo libogo e hidu ge madangaholu onoo madaagoo. 
REV.17.8	Di manu huaidu nogo mouli, gei dolomeenei gu hagalee mouli. Mee hoohoo ga hanaga gi daha mo lodo di lua dono dua ai, ga hana gi daha, ga hagalee. Nia daangada e noho i henuailala, digi hihia nadau ingoo i lodo di beebaa o digau e hagamouli i mua di hai o henuailala, la ga goboina i di nadau mmada gi di manu deelaa. Di manu la nogo mouli, gei dolomeenei la gu hagalee mouli, malaa, mee e gila aga labelaa.
REV.17.9	“Di mee deenei le e humalia e hai gi iloo ge gi modongoohia. Nia libogo e hidu la go nia gonduu e hidu ala e noho ai di ahina i nonua. Nia libogo e hidu la go nia king e hidu. 
REV.17.10	Nia king dogolima la gu hagalee, gei e dahi e dagi huaigolo, gei e dahi digi hanimoi. Mee ga hanimoi, le e dagi hua i lodo di madagoaa bodobodo. 
REV.17.11	Gei di manu huaidu dela nogo mouli i mua ge hagalee mouli dolomeenei, la go togowalu king, tangada i nia king dogohidu, gei mee e hana gi daha, e hai gi hagalee. 
REV.17.12	Nia madaagoo e madangaholu ala ne gidee e-goe la go nia king dilongoholu ala digi daamada di dagi, gei digaula ga dugu anga ginai nia mogobuna e dagi be nia king i lodo di aawaa e dahi, dalia di manu huaidu.
REV.17.13	Digau dilongoholu aanei, le e hai nadau maanadu be di mee e dahi, gei digaula ga wanga nadau mogobuna mo nadau donu dagi gi di manu huaidu. 
REV.17.14	Digaula ga heebagi gi Ta maa siibi, gei Ta maa siibi mo ana gau gahi, ana gau hilihili, mo ana gau manawa dahi, la ga haga magedaa digaula, idimaa, mee go Tagi o nia dagi, mo di King o nia king.” 
REV.17.15	Tangada di langi ga helekai mai labelaa gi di au, “Nia monowai ne mmada ginai goe e noho di ahina huaidu i nonua, la go nnenua llauehe, nia daangada, nia hagadilinga daangada henua, mo nia hagadilinga helekai. 
REV.17.16	Nia madaagoo e madangaholu ne mmada ginai goe mo di manu huaidu, la ga de hiihai gi di ahina huaidu deelaa. Digaula ga daa gi daha nia mee a maa huogodoo, ga dugu a mee gi noho ono goloo ai. Digaula ga gai nia goneiga o maa, ga dudu a mee gi di ahi gi hagalee. 
REV.17.17	Idimaa, God gu haga honu nadau maanadu e haga gila dono manawa, e hai nadau maanadu be di mee e dahi, e wanga nadau mogobuna dagi gi di manu huaidu, ga dae loo gi di kila aga o nnelekai a God. 
REV.17.18	Di ahina dela ne mmada ginai goe, go di waahale aamua dela e dagi nia king o henuailala.”
REV.18.1	I muli nia mee aanei, gei au ga mmada gi tuai dangada di langi e haneia i di langi. Mee dono mogobuna damana, gei di madamada o maa gu haga maahina henuailala hagatau. 
REV.18.2	Mee ga wolo gi nua, “Maa gu mooho! Babylon damanas gu mooho! Gei dolomeenei, nia balu god mo nia hagataalunga gulugulua, nia hagadilinga manu mamaangi gulugulua ge haga ginagina dangada, le e noho i lodo Babylon.
REV.18.3	Nia henua huogodoo gu inu nia waini a maa, go nia waini maaloo o ana haihai huaidu. Nia king o henuailala gu hai di hai be di manu i baahi o mee, gei digau huihui mee o henuailala gu maluagina mai dono hagagailaa maaloo.”
REV.18.4	Gei au ga longono tuai lee mai di langi, e helekai, “Agu daangada, lloomoi gi daha! Lloomoi gi daha mo mee! Goodou hudee dau, e hai nia huaidu a maa! Goodou hudee madalia nia hagaduadua o maa!
REV.18.5	Idimaa, nia hala o maa gu logowaahee gu tugi i di langi i nua, gei God e langahia nia hangaahai huaidu o maa.
REV.18.6	Heia gi mee be dana hai nogo hai adu gi goodou. Huia haga lua gi mee ana mee huogodoo ala ne hai adu gi goodou. Haga hau ina dana ibu gi nia dagaao maaloo nia holongo e lua gi hongo nia dagaao a mee nogo hai adu gi goodou.
REV.18.7	Wanga ina dono hagaduadua mo dono lodo huaidu, gadoo be di madamada mo di haga manawa lamalia dela ne bida wanga go mee gi deia. Idimaa, mee nogo bida helekai hua i deia boloo, Deenei au di ahina king e noho i ginei! Au hagalee di ahina gu made dogu lodo, au hagalee tale ang gi di lodo huaidu!
REV.18.8	Ma dela gu hai beenei, nia hagaduadua aanei ga tale gi mee i lodo di laangi e dahi: di magi pale, lodo huaidu, mo tau magamaga. Mee ga dudu gi di ahi, idimaa, Dimaadua go God dela e hagi aga a mee, go mee dela e mogobuna huoloo.”
REV.18.9	Nia king o henuailala ala nogo dau gi ana haihai huaidu mo ana hiihai huaidu, la ga tangi waawwawe i di nadau gidee di huiahi o di lalaula dela e dudu a mee.
REV.18.10	Digaula e tuu mai mogowaa, idimaa, digaula e mmaadagu di dau ang gi nia hagaduadua o maa. Digaula ga helekai, “E hagamadagudagu dangada! E hagamadagudagu dangada! Go Babylon di waahale aamua ge maaloo! Doo hagaduadua la ne hai hua i lodo di aawaa e dahi!” 
REV.18.11	Digau huihui mee o henuailala le e tangi wawe labelaa mo di lodo huaidu i mee, idimaa, ma gu hagalee digau e hui nadau goloo ai.
REV.18.12	Hagalee digau e hui nia goloo digau aanei ai: nia goolo, silber, hadu hagalabagau, hadu lodo baehua, nia gahu ne hai gi nia gahu lenge madammaa, gahu gono mmee halatee, gahu “silk”, gahu gono mmee malama, nia hagadilinga laagau kida ngadaa, nia hagadilinga mee ne hai gi nia madaagoo manu, mono laagau hui ngadaa, baalanga mmee, baalanga “iron” hadu hamaaloo,
REV.18.13	mo nia mee haga kala meegai “cinnamon”, ‘spice’, nia mee haga kala ‘incense’, ‘myrrh’ mo nia “frankincense”, nia waini, mono lolo olib, palaawaa mo nia palaawaa-‘wheat’, kau mo nia siibi, hoodo mo nia kulumaa, nia hege mo nia mouli o nia daangada. 
REV.18.14	Digau huihui mee ga helekai gi mee, “Nia goloo huogodoo ala nogo hiihai ginai goe bolo e hai au mee gu hagalee, oo maluagina mo oo goloo madamada huogodoo gu hagalee, gei goe ga deemee di gidee labelaa nia maa!” 
REV.18.15	Digau huihui mee ne maluagina i nadau huihui mee i lodo di waahale deelaa ga tuu mogowaa i mee, idimaa, digaula e mmaadagu di dau gi nia hagaduadua o maa. Digaula ga tangitangi mo di lodo huaidu,
REV.18.16	ga helekai, “E hagamadagudagu dangada! E hagamadagudagu dangada! Di waahale aamua nogo uluulu nia gahu lenge madammaa, nia gahu gono mmee halatee gei e mmee malama, gei e laageia gi nia mee humu goolo, nia hadu hagalabagau mo nia hadu lodo baehua! 
REV.18.17	Gei i lodo hua di aawaa e dahi, di maluagina hagatau deenei gu hagalee i baahi o mee!”
REV.18.17	Nia gaabinu wagabaalii huogodoo, nia basinsa, digau ngalua hongo waga, mo digau huogodoo ala nogo hai nadau mouli i hongo di moana gu tuu mogowaa i mee,
REV.18.18	ga tangi i di nadau mmada gi di huiahi mai di ulaula dela e dudu a mee, ga helekai, “Di waahale be di waahale damana beenei ai!”
REV.18.19	Digaula ga kili nadau gelegele dogolia gi hongo nadau libogo, ga tangi mo di lodo huaidu, ga helekai, “E hagamadagudagu dangada! E hagamadagudagu dangada! Di waahale aamua deenei, la di waahale ne haga maluagina digau huogodoo ala nogo deledele nia wagabaalii! Gei i lodo hua di aawaa e dahi, gei mee gu hagalee ana mee huogodoo!”
REV.18.20	Di langi la gi tentene gi di mooho o maa. Goodou go nia daangada a God, mo digau agoago hagau, mo nia soukohp, goodou la gi tentene. Idimaa, God gu hagahuaidu a mee e hui dana hai ne hai adu gi goodou!
REV.18.21	Tangada di langi maaloo ga dahi aga dana hadu damana gadoo be di hadu olo palaawaa, ga hudu gi lodo di moana, ga helekai, “Deenei di hai e hudu gi daha di waahale aamua go Babylon, ga hagalee mmada labelaa ginai tangada.
REV.18.22	Nia daahili ala e hua gi di ‘harp’ mo nia lee dangada, digau ala e hai hegau gi nia “flute”, mo nia buu-‘trumpet’ ga dee longono! Digau ngalua o nia moomee huogodoo ga hagalee, di lee o di hadu olo palaawaa ga hagalee longono mai doo baahi!
REV.18.23	Di maahina o di malama ga hagalee. Nia lee o nia daane mo nia ahina hai lodo la ga hagalee longono mai i doo baahi. Au gau huihui mee la nogo kaedahi e maaloo nadau moomee i henuailala hagatau, gei goe gu halahalau digau henuailala gi au buubuu dilikai!”
REV.18.24	Babylon la ne hagaduadua, idimaa, nia dodo o nia soukohp mo nia daangada a God la gu kida i lodo di waahale deelaa, go nia dodo o digau huogodoo ala ne daaligi gi mmade i henuailala.
REV.19.1	I muli hua nia mee aanei, gei au ga longono di lee damana e hai be nia lee digau dogologo i di langi, e helekai,
REV.19.1	“Hagaamuina God! Di haga mouli, di madamada mo di maaloo la nia mee ni tadau God! 
REV.19.2	Ana hagi aga le e donu gei e hai donu! Mee gu hagi aga di ahina huihui dono huaidina dela ne dagi henuailala gi lodo ono hangaahai huaidu. God ne hagaduadua a mee, i mee dela ne daaligi digau hai hegau a maa gi mmade.”
REV.19.3	Digaula ga wwolo labelaa gi nua,
REV.19.3	“Hagaamuina God! Di huiahi mai di ulaula dela e dudu di waahale damana, le e gohu gi nua, ga hana hua beelaa!”
REV.19.4	Digau mmaadua aamua e madalua maa haa mo nia manu mouli e haa ga pala gi lala, ga daumaha ang gi God, dela e noho i hongo di lohongo king. Digaula ga helekai,
REV.19.4	“E donu! Hagaamuina God!”
REV.19.5	Di lee ga hanimoi i di lohongo king,
REV.19.5	“Digau hai hegau huogodoo a God mo nia daangada huogodoo, digau aamua mono gau lligi ala e hagamadagudia a mee, la gi hagaamuina tadau God!”
REV.19.6	Nomuli, gei au ga longono di lee be nia lee digau dogologowaahee e hai be di lee o di monowai doo, e ngoloolo be nia lee atili llauehe. Gei au ga longono digaula e helekai,
REV.19.6	“Hagaamuina God! Idimaa, Dimaadua dela go tadau God Aamua Huoloo, mee go di King!
REV.19.7	Gidaadou gi tentene gei gi manawa lamalia! Gidaadou gi hagaamuina ono mahi! Idimaa, di madagoaa tagamiami haga hai lodo a Ta maa siibi la gu dau mai, gei di ahina hai lodo la gu togomaalia. 
REV.19.8	Di ahina la gu wanga ginai di gahu lenge madammaa e ulu ai.”
REV.19.8	(Nia gahu lenge la go nia ngalungalua humalia o nia daangada a God.) 
REV.19.9	Tangada di langi ga helekai mai gi di au, “Hihia di mee deenei: E maluagina go digau ala gu gahi mai gi tagamiami haga hai lodo a Ta maa siibi.” Tangada di langi ga helekai labelaa, “Aanei la go nnelekai e donu a God.”
REV.19.10	Au ga bala gi lala belee daumaha ang gi mee, gei mee ga helekai mai gi di au, “Hudee heia di mee deenaa! Au di hoo hai hegau ni oou mo oo duaahina, go ginaadou huogodoo ala e dogi ang gi di tonu dela ne hagi aga go Jesus. Ma go God dela gi daumaha ginai goe!”
REV.19.10	Idimaa, di tonu dela ne hagi aga go Jesus, la go nia helekai e donu ala ne hagi ang gi nia soukohp.
REV.19.11	Au ga mmada gi di langi e mahuge, gei di hoodo kene iai Tangada i ono nua. Tanagada deelaa e haga ingoo bolo di “Manawa dahi” mo di “Tonu”. Mee e hai ana gabunga mo ana heebagi ge hai ana dauwa gi di hai e donu.
REV.19.12	Ono golomada e dina gi di ulaula o di ahi, gei mee onoo hau king e logo i hongo donoo libogo. Mee dono ingoo e hihi i ono nua dela e de iloo tangada, go mee hua e iloo ia di maa.
REV.19.13	Mee e ulu di gahu looloo buni dodo. Di ingoo o maa la go “Nnelekai a God”. 
REV.19.14	Digau dauwa di langi e daudali a mee, e llele i hongo nia hoodo kene, gei e ulu nia gahu lenge kene ge madammaa. 
REV.19.15	Tulumanu dauwa gaa e duu mai i lodo dono ngudu, dela e haga magedaa nnenua llauehe go mee. Mee ga dagi gi maaloo dangihi digaula gi togodogo baalanga, gei mee ga dagadagahi nia waini i lodo di gowaa dagahi waini, go nia waini o di hagawelewele o di God Aamua Huoloo.
REV.19.16	I hongo dono gahu looloo mo i hongo dono gada wae, le e hihi di ingoo boloo, “Di King o nia king, mo di Tagi o nia dagi”.
REV.19.17	Au ga mmada gi tangada di langi e duu i hongo di laa. Mee ga wolo gi nua ang gi nia manu huogodoo ala e mamaangi i lodo di ahiaalangi, “Goodou lloomoi gi di gowaa e dahi gi tagamiami damana a God!
REV.19.18	Lloomoi e gai nia goneiga o nia king, nia dagi dauwa mo digau dauwa, nia goneiga o nia hoodo mo digau ala e llele nia maa, nia goneiga o nia daangada huogodoo, nia hege mo digau moholo, digau aamua mo digau lligi!”
REV.19.19	Gei au ga mmada gi di manu huaidu mo nia king o henuailala mo nadau gau dauwa ala ne dagabuli belee heebagi gi tangada dela i hongo di hoodo mo ana gau dauwa. 
REV.19.20	Di manu huaidu la gu kumi, ginaua mo soukohp dilikai dela nogo hai ana mogobuna haga goboina i mua di manu huaidu. (Go nia mogobuna aalaa, ala ne halahalau digau ala ne kae di maaga o di manu huaidu, mo digau ala nogo daumaha gi di manu huaidu.) Di manu huaidu mo soukohp dilikai la gu kili mouli gi lodo di monowai o di ahi e wele ngongoaa i nia “sulfur”.
REV.19.21	Digau dauwa la gu daaligi gi mmade go tulumanu dauwa dela e duu mai i lodo di ngudu o tangada dela i hongo di hoodo, gei nia manu mamaangi huogodoo la gu gai nia goneiga o digau dauwa,.
REV.20.1	Gei au ga mmada gi tangada di langi e haneia i di langi, e daahi di gii o di lua dono dua ai mo dono tiini dueehe i lodo dono lima. 
REV.20.2	Mee ga kumi di manu-“dragon”, go di gihaa namua, dela go di Hagadaumee be go Satan, ga lawalawa a mee gi tiini i nia ngadau e mana).
REV.20.3	Tangada di langi ga hudu a mee gi lodo di lua dono dua ai, ga tai di lua, ga wanga ginai dono haga iloo bolo hagalee huge, bolo gi deemee a mee di halahalau nia henua llauehe, ga dae loo gi di hagaodi o nia ngadau e mana. I muli nia ngadau e mana, gei mee ga hagamehede i lodo di madagoaa bodobodo.
REV.20.4	Gei au ga mmada gi nia lohongo aamua, gei digau ala e noho i hongo nia maa la gu wanga ginai nia mogobuna hai gabunga. Au ga mmada gi nia hagataalunga o digau ala ne daaligi gi mmade, idimaa, digaula nogo hagadele di tonu dela ne haga gila aga go Jesus, mo nia helekai a God. Digaula digi daumaha gi di manu huaidu be go dono ada, digi kae di maaga o di manu huaidu i hongo nadau lae be go nadau lima. Digaula ne mouli aga ga dagi gadoo be nia king dalia a Christ i lodo nia ngadau e mana.
REV.20.5	(Digau mmade ala i golo la digi mouli aga ga dae loo gi di hagaodi o nia ngadau e mana.) Deenei la go tahi haga mouli aga o digau mmade. 
REV.20.6	E maluagina huoloo go digau ala e dau gi tahi mouli aga o digau mmade. Di lua made la ono mogobuna ang gi digaula ai. Digaula ga hai digau hai mee dabu ni God mo Christ, gei digaula ga dagi be Christ i nia ngadau e mana.
REV.20.7	I muli di hagaodi o nia ngadau e mana, Satan la ga hagamehede gi daha mo dono gowaa galabudi, 
REV.20.8	gei mee ga hana ga halahalau nia henua llauehe ala e modoho i hongo henuailala hagatau, ala go “Gog” mo “Magog”. Satan ga haga dagabuli nia henua aanei belee hai tauwa, nia daangada dogologowaahee be nia gelegele i tongotai.
REV.20.9	Digaula ga modoho gi daha i hongo henuailala ga haganiga i di gili di gowaa e noho ai nia daangada a God mo di waahale dela e aloho iei mee. Gei di ahi ga haneia i di langi ga dudu digaula. 
REV.20.10	Gei di “Devil” dela ne halahalau digaula, ga hudu gi lodo di monowai o di ahi-“sulfur”, di gowaa dela ne kili ginai di manu huaidu mo soukohp dilikai. Digaula ga haga mmaemmae boo mo aa, ga hana hua beelaa.
REV.20.11	Gei au ga mmada gi di lohongo king damana kene mo tangada dela e noho i ono nua. Henuailala mo di langi gu llele gi daha mo mee gu hagalee gila mai labelaa.
REV.20.12	Au ga mmada gi digau mmade, digau aamua mo digau lligi, e tuu i mua di lohongo king. Gei nia beebaa ga huge, tuai beebaa ga huge labelaa, go di beebaa hagamouli. Digau mmade la ga hagi aga e hagatau be nia maa ni aha ala ne hai go digaula, gi hai be nia mee ala gu hihi i lodo nia beebaa. 
REV.20.13	Di moana gu diiagi gi daha ana gau mmade. Di “Made” mo di “Heidis”
REV.20.14	Di “Made” mo di “Heidis” la ne kili gi lodo di monowai o di ahi. (Di monowai o di ahi deenei, la go di lua made.) 
REV.20.15	Be koai hua dela dono ingoo digi hihia gi lodo di beebaa hagamouli, le e hudu gi lodo di monowai ulaula.
REV.21.1	Gei au ga mmada gi di langi hoou mo henuailala hoou. Di langi matagidagi mo henuailala matagidagi la gu hagalee, di moana gu hagalee labelaa.
REV.21.2	Au ga mmada gi di Waahale Haga madagu, go Jerusalem hoou, e haneia i di langi i baahi o God, gu humu gadoo be di ahina ma ga hai dono lodo, gu ulu ono gahu e heetugi ang gi dono lodo.
REV.21.3	Au ga longono di lee damana e helekai mai i di lohongo king, “Dolomeenei di hale o God la i-baahi o nia daangada! Mee ga noho i baahi digaula, gei digaula ga hai nia daangada ni mee. God hua donu dela ga noho i baahi digaula, gei mee ga hai di God ni digaula.
REV.21.4	Mee ga omo gi daha nia dangi huogodoo o nadau golomada. Nia daangada ga hagalee mmade, manawa gee, dangidangi, be nia mmaemmae ga hagalee. Nia mee namua gu hagalee.”
REV.21.5	Tangada dela e noho i hongo di lohongo king ga helekai, “Dolomeenei, gei au ga haga hoou nia mee huogodoo!”
REV.21.5	Mee ga helekai mai labelaa gi di au, “Hihia nia mee aanei, idimaa, nia helekai aanei le e donu, ge e mee di hagadagadagagee ginai.” 
REV.21.6	Gei mee ga helekai mai, “Ma gu lawa! Au go di matagidagi mo di haga muliagina, taamada mo di hagaodi. Di ingoo hua tangada ma ga hiieinu, gei au ga hai a mee gi inu i di monowai haga mouli, hagalee hui.
REV.21.7	Be koai hua dela ga haga magedaa nia mee huaidu huogodoo, le e kae di mee deenei i dogu baahi: Au ga hai di God ni digaula, gei digaula ga hai nia dama ni aagu.
REV.21.8	Gei digau ala e paagege ge hagalee manawa dahi, e haga balumee nadau hagadonu, e hai mee gulugulua, e daaligi dangada, e hai be di manu, e hai nadau buubuu, e daumaha gi nia balu god, mo digau ala e hai kai tilikai huogodoo, di nadau gowaa la go di monowai dela e wele i di ahi mo nia “sulfur”, dela go di lua made.”
REV.21.9	Tangada e dahi i digau di langi dogohidu ala nogo daahi nadau boolo e hidu e honu i nia hagaduadua haga muliagina e hidu, ga hanimoi gi di au, ga helekai, “Hanimoi, gei au ga hagi adu di ahina hai lodo, go di lodo o Ta maa siibi.” 
REV.21.10	Di Hagataalunga Dabu gu huahua au, gei tangada di langi deelaa la ga lahi au gi di ulu di gonduu duuduu i nua. Mee ga hagi mai Jerusalem hoou, go di Waahale Haga madagu, e haneia i di langi i baahi o God,
REV.21.11	e dingidingia i di madamada o God. Di waahale le e maahina be di hadu hagalabagau-‘jasper’, e maalama be di kalaadi-“crystal”. 
REV.21.12	Di waahale le e hai dono abaaba damana, gei e duuduu i nua, ono bontai e madangaholu maa lua. Digau di langi e madangaholu maa lua e dagi nia bontai aanei. I hongo nia bontai le e hihi nia ingoo o nia madawaawa e madangaholu maa lua o digau Israel.
REV.21.13	Nia bontai e dolu i di bahi i-dua, e dolu i di bahi i-ngeia, e dolu i di bahi i-ngaaga, ge e dolu i di bahi i-dai. 
REV.21.14	Di abaaba o di waahale la ne hau i hongo nia hadu hagamau e madangaholu maa lua, e hihi nia ingoo o nia gau agoago hagau dilongoholu maa lua o Ta maa siibi. 
REV.21.15	Tangada di langi dela ne helekai mai gi di au, la nogo daahi dana laagau haga tau mee goolo belee hagatau di waahale mo ono bontai mo dono abaaba.
REV.21.16	Nia baahi e haa o di waahale le e hai be di mee e dahi ono hagatau. Tangada di langi ga hagatau di waahale gi dana laagau haga tau mee: e mana maa lima lau(1,500) maele dono looloo, e hai gadoo labelaa dono palaha, gei dono duuduu e hai labelaa beelaa. 
REV.21.17	Tangada di langi ga hagatau labelaa di abaaba, gei di tuuduu di maa nia loho e motolu maa ono, ne hagatau gi di hai hagatau mee dela nogo hai hegau ai nia daangada. 
REV.21.18	Di abaaba la ne hai gi nia hadu-‘jasper’, gei di waahale la ne hai gi nia goolo madammaa gadoo be di kalaadi.
REV.21.19	Nia hadu hagamau o di abaaba la ne humu gi nia hagadilinga hadu hagalabagau huogodoo. Tahi hadu hagamau la ne humu gi di hadu-‘jasper’, di lua la di hadu-‘sapphire’, di tolu la di hadu-‘agate’, di haa la di hadu-‘emerald’, 
REV.21.20	di lima la di hadu-‘onyx’, di ono la di hadu-‘carnelian’, di hidu la di hadu-“quartz”-loubuge, di walu la di hadu-‘beryl’, di hiwa la di hadu-‘topaz’, di madangaholu la di hadu-“chalcedony”, di madangaholu maa dahi la di hadu-‘turquoise’, di madangaholu maa lua la di hadu-‘amethyst’. 
REV.21.21	Nia bontai e madangaholu maa lua la ne hai gi nia hadu lodo baehua e madangaholu maa lua, di bontai e dahi la ne hai gi di hadu lodo baehua e dahi. Di ala o di waahale la ne hai gi nia goolo madammaa, e malamalama be di kalaadi.
REV.21.22	Au digi mmada gi di hale daumaha i lodo di waahale, idimaa, di hale daumaha o di waahale deelaa, la go Dimaadua, go di God Aamua Huoloo, mo Ta maa siibi. 
REV.21.23	Di waahale la hagalee hai mee gi di laa, be go di malama belee inaina di maa, idimaa, di madamada o God le e haga maahina di maa, gei Ta maa siibi la go dono malama.
REV.21.24	Nia daangada o henuailala ga heehee i di maahina o di waahale deenei, gei nia king o henuailala la ga gaamai nadau maluagina gi lodo di waahale deenei.
REV.21.25	Nia bontai o di waahale le e haga mahuge i di laangi dogomaalia, hagalee loo e tai, idimaa, ma hagalee di boo ai.
REV.21.26	Nia madamada mo nia maluagina o nia henua llauehe la ga gaamai gi lodo di waahale deenei. 
REV.21.27	Malaa, di mee dogolia e ulu gi lodo di waahale deenei ai, be go tei dangada dela e hai ana mee haga langaadia dangada be e hai ana kai tilikai. Go digau hua ala gu hihi nadau ingoo gi lodo di beebaa hagamouli a Ta maa siibi ga ulu gi lodo di waahale deenei.
REV.22.1	Tangada di langi ga hagi mai di monowai o nia wai haga mouli, e maahina be di kalaadi-“crystal” e hali mai i di lohongo king o God mo Ta maa siibi,
REV.22.2	e hali mai tungaalodo di ala o di waahale. Nia daalinga o di monowai le e tomo ai di laagau haga mouli, e hua haga madangaholu maa lua i lodo di ngadau e dahi, gei onoo lau le e haga hili nia henua llauehe.
REV.22.3	Nia mee huogodoo ala e hagahalaua go God ga hagalee i lodo di waahale deelaa.
REV.22.3	Di lohongo king o God mo Ta maa siibi, la ga i-lodo di waahale, gei ana gau hai hegau la ga daumaha ang gi mee. 
REV.22.4	Digaula ga mmada gi nia hadumada o maa, gei di ingoo o maa la ga maaga gi hongo nadau lae. 
REV.22.5	Di boo la ga hagalee, gei digaula ga hagalee hai hegau gi nia malama be di maahina o di laa, idimaa, di Tagi go God la ga hai di nadau maalama, gei digaula ga dagi gadoo be nia king, ga hana hua beelaa.
REV.22.6	Gei tangada di langi ga helekai mai, “Nia helekai aanei le e donu gei e mee di hagadagadagagee ginai. Tagi go God dela e wanga dana Hagataalunga Dabu gi nia soukohp, la gu hagau dana dangada di langi belee hagi ang gi ana gau hai hegau nia mee ala ga kila aga hoohoo mai.” 
REV.22.7	Jesus ga helekai, “Daudali?! Au e hanimoi hoohoo mai! E maluagina go digau ala e hagalongo gi nnelekai kokohp ala i lodo di beebaa deenei!” 
REV.22.8	Au go John la gu longono, gei au gu gidee nia mee aanei huogodoo. Dogu madagoaa ne longono ge ne gidee au nia mee aanei, gei au ga bala gi lala gi nia wae o tangada di langi dela ne hagi mai nia mee aanei, belee daumaha gi mee. 
REV.22.9	Malaa, gei mee ga helekai mai, “Hudee heia di mee deenaa! Au go tangada hai hegau labelaa be goe mo oo duaahina ala go nia soukohp, mo digau huogodoo ala e daudali nnelekai i lodo di beebaa deenei. Daumaha ang gi God!” 
REV.22.10	Mee ga helekai mai, “Hudee hagammuni ina nnelekai kokohp o di beebaa deenei, idimaa, di madagoaa dela e kila aga ai nia mee aanei huogodoo, la gu hoohoo mai. 
REV.22.11	Be koai dela e hai di huaidu, geia gi heheia di huaidu. Be koai dela e dogolia, geia gi dogodogolia. Be koai dela e humalia, geia gi heheia di humalia. Be koai dela e dabu, geia heia gi dabu hua labelaa.”
REV.22.12	Jesus ga helekai, “Hagalongo! Au e hanimoi hoohoo mai! Au e gaamai agu hui hagahumalia dangada dalia au, e wanga gi nia daangada dagidahi, e hagatau ang gi dono hai hegau.
REV.22.13	Au go di “Alpha” mo di “Omega”, matagidagi mo di haga muliagina, taamada mo di hagaodi.
REV.22.14	E maluagina go digau ala e haga madammaa nadau gahu lloo “robe” gi mmaa, ga hai mee gi di tonu dela e gai nia hua laagau mai di laagau o di mouli gei e ulu i nia bontai gi lodo di waahale.
REV.22.15	Gei i tua di waahale la go digau e haihai nia mee milimilia ge huaidu, digau hai buubuu, digau hai be di manu, digau daaligi dangada, digau daumaha gi nia balu god, hai kai tilikai i nadau helehelekai mo nadau ngalungalua. 
REV.22.16	Au go Jesus ne hagau dagu dangada di langi belee haga iloo nia mee aanei adu gi goodou ala i lodo nia nohongo dabu. Au go tangada mai di hagadili a David. Au go di heduu maahina o di luada.”
REV.22.17	Di Hagataalunga Dabu mo di ahina hai lodo ga helekai, “Hanimoi!”
REV.22.17	Huogodoo ala ma ga longono telekai deenei, la gi helekai, “Hanimoi!”
REV.22.17	Tangada dela e hiieinu, la gi hanimoi. Tangada dela e hiihai, la gi kae ina dehuia nia wai haga mouli.
REV.22.18	Au go John e haga iloo gi nia daangada huogodoo ala ga longono nnelekai kokohp o di beebaa deenei tangada dela ma ga uda dana mee gi nia maa, gei God uda nia hagaduadua ala e hihi i lodo di beebaa deenei.
REV.22.19	Tangada dela ma ga daa gi daha dana mee mo nia helekai kokohp o di beebaa deenei, gei God ga daa gi daha dono duhongo mai nia hua laagau o di laagau o di mouli, mo mai di Waahale Hagamadagu, ala e haga modongoohia i lodo di beebaa deenei.
REV.22.20	Tangada dela e hai dana haga modongoohia gi nia mee aanei, le e helekai boloo, “Uaa, e donu! Au e hanimoi hoohoo mai!”
REV.22.20	Malaa, heia gi gila. Tagi go Jesus, goe gi hanimoi!
REV.22.21	Tumaalia a God m o tadau Dagi go Jesus gi madalia nia daangada huogodoo. Amen
