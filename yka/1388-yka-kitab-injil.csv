GEN.37.1	Manjari, si Yakub patennaꞌ laꞌi si lahat bakas paglahatan samanen si Ishak. Lahat miyaꞌan inēnan Kanaꞌan. 
GEN.37.2	Manjari aka-aka inin sabab si Yakub duk pamilyanen.
GEN.37.2	Anak si Yakub inēnan si Yusup, subul ne, meꞌ sempukpitun tahun ne umulnen. Magipat iye meꞌ bili-bili samanen magsumbayaꞌ duk meꞌ sakanen, meꞌ anak si Bilha duk si Silpa, meꞌ anda samaden. Manjari sinumbung-sumbung weꞌ si Yusup meꞌ sakanen si samaden.
GEN.37.3	Na, kinalasahan si Yusup weꞌ si Yakub amban meꞌ anakne sinduwehin peggeꞌ pag inanakan si Yusup bahiꞌ ne si Yakub. Ubus bu hinanganne si Yusup badjuꞌ hāp manamal. 
GEN.37.4	Saguwaꞌ meꞌ sakanen, peggeꞌ kataꞌuhande weꞌ kinalasahan iye weꞌ si Yakub pesōng amban siye, bunsi siye pu si Yusup bu gaꞌi siye missā hāp pu si Yusup.
GEN.37.5	Dambuwaꞌ sangem neginep si Yusup, bu pag akahanne pungtinaꞌinen mas pesōng siye bunsi si iye. 
GEN.37.6	Paꞌinne si siye, “Pakale kaꞌam, niyaꞌ teginepku. 
GEN.37.7	Laꞌi koꞌ kite bi miyaꞌan magpagani buwaꞌ tirigu. Ubus bu maghinang umpung kite bi. Manjari bessuwang umpungkun dongaꞌ duk nengge. Na, umpungbin magtipun koꞌ duk paliput duk pasujud si umpungkun.” 
GEN.37.8	Paꞌin meꞌ pungtinaꞌinen si iye, “Paꞌinnu ke weꞌ kaꞌu manjari sultan kamihin? Magbayaꞌ ke kew iyan si kami?” Hangkan bunsi siye manamal si iye sabab tineginepne miyaꞌan duk sabab bakas binissānen.
GEN.37.9	Ubus bu neginep iye balik duk akahanne meꞌ pungtinaꞌinen, paꞌinne, “Niyaꞌ ne isab teginepku seddili,” paꞌinne. “Ellewin koꞌ duk bulanin duk sempukdembuwaꞌ poteꞌanin pasujud si aku.” 
GEN.37.10	Inakahan isab weꞌ ne samanen saguwaꞌ inamāhan iye weꞌ ne, paꞌinne, “Ine teꞌ bakas tineginepnu miyaꞌan? Subey kami duk siꞌitnun duk meꞌ pungtinaꞌinun bahasa pasujud si kaꞌu?” 
GEN.37.11	Kinimbūhan iye weꞌ meꞌ pungtinaꞌinen bu samanen inesseb-esseb weꞌ ne sabab bakas tineginep si Yusup miyaꞌan.
GEN.37.12	Dembuwaꞌ ellew laꞌi meꞌ saka si Yusupin magipat meꞌ bili-bili samaden tapit si lahat Sekem. 
GEN.37.13	Paꞌin si Yakub pu si Yusup, “Laꞌi ne meꞌ sakanun īꞌ tapit si Sekem magipat meꞌ bili-bili. Pī kew si siye.” Nambung si Yusup, paꞌinne, “Memes ne ku.” 
GEN.37.14	Paꞌin samanen, “Pī ne kew payamanun bang sāꞌingge meꞌ sakanu ley duk meꞌ bili-bilihin. Ubus akahanun ku bang sāꞌingge ne siye.” Manjari tahalaꞌ si Yusup amban lahat Hebron pī si Sekem.
GEN.37.15	Tekka ne si Yusup laꞌi si Sekem, maglengngan-lengngan iye miha pungtinaꞌinen. Tadugpak iye weꞌ dembuwaꞌ lella bu paꞌinne, “Ine pinihanun?” 
GEN.37.16	“Gaꞌ. Miha ku hadja meꞌ pungtinaꞌiku,” paꞌinne. “Kataꞌuhannu ke bang intag pagipatande meꞌ bili-bilihin?” 
GEN.37.17	Nambung aꞌahin, paꞌinne, “Laꞌi ne siye tahalaꞌ. Bakas takaleku bissāde, paꞌinde weꞌ pī siye tudju puweblo Dotan.” Ubus paturul si Yusup si meꞌ pungtinaꞌinen hap Dotan duk tekesuwaꞌne siye laꞌi.
GEN.37.18	Tala pe iye, takite ne iye weꞌ meꞌ sakanen. Magisun ne siye weꞌ subey iye papateyde. 
GEN.37.19	Paꞌinde, “Tiyaꞌ pitu aꞌa luwal maneginepin! 
GEN.37.20	Papateyte bi iye ubus bu laboꞌte iye dem kupung gaꞌ niyaꞌ boheꞌne. Ubus miyaꞌan paꞌinte bi weꞌ niyaꞌ hayep talun bakas mangan iye. Payamante saꞌ bang ine kaꞌujuran teginepnen!” Iye miyaꞌan pagisunden. 
GEN.37.21	Pag kale sakaden si Ruben pagisunde miyaꞌan binēbbegan weꞌ ne si Yusup peggeꞌ mabayaꞌ timbulne si Yusup amban antanande. Paꞌinne, “Daꞌa iye papateyte bi.” 
GEN.37.22	Tambahanne pe, “Daꞌa iye papateyun bi, laboꞌun bi hadja iye dem kupung tuꞌu si lahat gaꞌ niyaꞌ aꞌane inin. Daꞌa iye bakatanun bi.” Puꞌunne missā sā miyaꞌan peggeꞌ tapikilne timbulne si Yusup duk tūrananne pī si samaden.
GEN.37.23	Hangkan pag tekka si Yusup si meꞌ pungtinaꞌinen ilarit weꞌ de badjuꞌne mahāp manamalin. 
GEN.37.24	Ubus bu siniggew iye weꞌ de duk ilaboꞌ dem kupung gaꞌ niyaꞌ boheꞌne. 
GEN.37.25	Ubus ningkoloꞌ duk mangan ne meꞌ pungtinaꞌine sinduwehin. Sābude mamanganin niyaꞌ takitede grupu meꞌ aꞌa pililitu bangsa Ismaꞌel duk meꞌ untaꞌden. Duwaꞌanden meꞌ bayuꞌ-bayuꞌan bengngi kuweꞌ kamanyan duk tambal. Tekka billaꞌi siye amban lahat Gilꞌad pī hap lahat Misir.
GEN.37.26	Manjari paꞌin si Yahud si meꞌ pungtinaꞌinen, “Ine teꞌ kahāpan taꞌeddoꞌten bi bang papateyte bi saliten bi ubus bu tapukante bi bangkeynen? 
GEN.37.27	Gām pe iye pabellihante bi si meꞌ aꞌa bangsa Ismaꞌel miyaꞌan. Daꞌa iye papateyte bi peggeꞌ pungtinaꞌite bi hep iye.” Ngasip meꞌ pungtinaꞌinen si iye. 
GEN.37.28	Pag labey meꞌ aꞌa Ismaꞌelin inonot weꞌ de si Yusup amban dem kupung bu pinabellihan weꞌ de duwempūꞌ kayuꞌ pilak teꞌed.
GEN.37.29	Pag balik si Ruben pī si kupung gaꞌ ne laꞌi si Yusup. Manjari hawal susenen ginaret weꞌ ne badjuꞌnen, 
GEN.37.30	duk pī iye balik si meꞌ pungtinaꞌinen. Paꞌinne si siye, “Gaꞌ ne laꞌi si Yusup,” paꞌinne. “Inumeyku ne si iyehin?” 
GEN.37.31	Manjari, inin hininangden, ineddoꞌ weꞌ de badjuꞌ Yusupin duk numbaliꞌ siye kambing. Pag ubus sumbaliꞌde papuwaꞌ siye ngalege badjuꞌnen dem lahaꞌ kambingin. 
GEN.37.32	Ubus paboꞌohande badjuꞌ si Yusup mahāp manamalin pī si samaden duk masan siye, paꞌinde, “Inin takesuwaꞌ kami. Payamanun bang badjuꞌ anaknun ke inin.” 
GEN.37.33	Takilale weꞌ si Yakub badjuꞌin duk paꞌinne, “Badjuꞌ anakkun du inin. Allō, kinakan weꞌ hayep talun si Yusup!” 
GEN.37.34	Ubus ginaret weꞌ si Yakub badjuꞌnen bu ne magsemmek karut iye peggeꞌ iye miyaꞌan addat meꞌ aꞌahin bang siye dukka manamalan, duk magdukka iye tiggel manamal. 
GEN.37.35	Kēmon meꞌ anaknen lella-dende pahemokande iye, saguwaꞌ gaꞌi iye ngatu pinahemokan. Paꞌinne, “Dukka ku si anakkun sampay matey ku.” Manjari, masi pe si Yakub magdukka sabab anaknen.
GEN.37.36	Sābu miyaꞌan laꞌi si Misir pinabellihan weꞌ meꞌ aꞌa bangsa Ismaꞌelin si Yusup pu si Potipar, aꞌa Misir. Potipar miyaꞌan dembuwaꞌ aꞌa langkew si meꞌ kapangandelan weꞌ sultan Misirin duk iye kapitan meꞌ guwaldiya sultanin.
GEN.38.1	Masa miyaꞌan, tahalaꞌ si Yahud amban meꞌ sakanen, duk pī iye patennaꞌ si lella amban Adullam, inēnan si Hira. 
GEN.38.2	Pag laꞌi si Yahud magkesuwaꞌ iye duk dende, anak lella amban Kanaꞌan inēnan si Shua. Maganda iye si dendehin duk magulid siye. 
GEN.38.3	Betteng dendehin. Pag nganak iye lella, ēnanne si Er. 
GEN.38.4	Ngiram ne isab iye balik, pag nganak iye lella, ēnanne si Onan. 
GEN.38.5	Pag laꞌi iye si Kesib, nganak ne isab iye lella, bu ēnanne si Shela. 
GEN.38.6	Pinaꞌandahan weꞌ si Yahud si Er anakne sakahin si dende inēnan si Tamar. 
GEN.38.7	Saguwaꞌ si Er, gaꞌi kasulutan Tuhanin si hinangannen. Hangkan hep pinapatey iye weꞌ Tuhanin. 
GEN.38.8	Ubus paꞌin si Yahud pu si Onan, “Hinangun anda bakas anda pungtinaꞌinu ley. Tuhutun pangaddatanten bi supaya niyaꞌ puliꞌ pungtinaꞌinun.” 
GEN.38.9	Saguwaꞌ kataꞌuhan si Onan weꞌ nakanakin gey kajari paganakne. Hangkan hep kahabaꞌ iye paꞌulid si anda pungtinaꞌinen pabuꞌusne manniꞌnen si luwasan supaya dendehin gey betteng weꞌ ne. Manjari ganaꞌ tubuꞌ sakane mamateyin. 
GEN.38.10	Gey teꞌed kasulutan Tuhanin si hinangan si Onan miyaꞌan. Hangkan pinapatey du isab iye weꞌ Tuhanin. 
GEN.38.11	Ubus paꞌin si Yahud si eyuꞌannen, si Tamar, “Pī ne kew dahuꞌ si lumaꞌ samanun. Daꞌa kew magella. Agadun ne si Shela anakkun samantaꞌan gey pe iye hadje.” Bu tapikilne kaw isab si Shela matey kuweꞌ meꞌ pungtinaꞌinen. Ubus pī ne si Tamar si lumaꞌ samanen, patennaꞌ laꞌi.
GEN.38.12	Pag tiggel-tiggel ne, matey ne anda si Yahudin iye anak si Shuahin. Pag kewuliꞌan ne dukkanen, pī iye duk bagaynen si Hira aꞌa amban Adullamin hap Timna, pī si aꞌa mangultihan bili-bilinen. 
GEN.38.13	Pag kale si Tamar weꞌ hap Timna metoꞌanen magpakulti bili-biline, 
GEN.38.14	iluwasan weꞌ ne badjuꞌne pagbalunen, bu magmastura iye, duk iye gey takilale. Ubus ningkoloꞌ iye si behe tarangka Enayim si lān tudju Timna. Peggeꞌ kataꞌuhanne weꞌ subul ne si Shela bu gaꞌ taꞌellane. 
GEN.38.15	Pag takite si Yahud iye, kannalne weꞌ burikat iye peggeꞌ kinumbusan luwenen. 
GEN.38.16	Gaꞌ iye takilale weꞌ si Yahud weꞌ bakas eyuꞌannen. Pī si Yahud si iye laꞌi si higad lān. Paꞌinne, “Dayiꞌ kew, magulid kite.” Ubus paꞌin dendehin, “Ine pangurungnu akuhin bang kite magulid?” 
GEN.38.17	Paꞌin si Yahud, “Paboꞌohante saꞌ kew anak kambing amban meꞌ panenkun.” “Urunganun ku dahuꞌ ine-ine hinangnu sandaꞌ samantaꞌan gey tekka pinaboꞌohannun,” paꞌin eyuꞌannen. 
GEN.38.18+GEN.38.19	Paꞌin si Yahud, “Ine sandaꞌ kabayaꞌannu inambananku kaꞌuhin?” Paꞌin dendehin, “Pagtataknun sampay bowetnen duk tungkud inantanannun.” Ubus pinangurung ne weꞌ si Yahud duk magulid ne siye. Pag tahalaꞌ ne dendehin, iluwasan badjuꞌne masturahin duk asekne balik badjuꞌ pagbalunen. Gaꞌ du tiggel kataꞌuhanne ne weꞌ betteng iye.
GEN.38.20	Ubus dinaꞌak weꞌ si Yahud bagaynen si Hira, aꞌa amban Adullamin pī nūranan kambingin si dendehin, duk dinaꞌak weꞌ ne ineddoꞌ meꞌ panyap bakas inambanannen hinang sandaꞌin. Saguwaꞌ gaꞌ ne dendehin takasuwaꞌne. 
GEN.38.21	Tinilew weꞌ ne meꞌ lella malaꞌihin, paꞌinne, “Intag ne burikat matuꞌu si higad lān inin?” “Gaꞌ niyaꞌ bakas burikat tuꞌu,” paꞌinde. 
GEN.38.22	Ubus balik ne iye pī pu si Yahud duk paꞌinne, “Gaꞌ ne iye laꞌi. Duk paꞌin meꞌ lella malaꞌihin pe, weꞌ ganaꞌ bakas burikat laꞌi.” 
GEN.38.23	Paꞌin si Yahud, “Bakas ne iye paboꞌohanku anak kambing saguwaꞌ gaꞌ ne iye laꞌi. Ambat ne si iye meꞌ panyapley duk kite gey pasayehan meꞌ aꞌahin.”
GEN.38.24	Pag hatu meꞌ tellum bulan palabey, niyaꞌ ngakahan si Yahud weꞌ eyuꞌannen si Tamar tatuksaꞌ weꞌ burikat iye. Bu betteng iye. Paꞌin si Yahud, “Paluwasun bi iye, eggasun bi duk iye matey.” 
GEN.38.25	Pag binoꞌo ne iye paluwas, masan iye pī si metoꞌanen pu si Yahud, paꞌinne, “Iye mekebetteng akuhin dapuꞌ panyap inin. Payamanun bi bang sine dapuꞌ tatak inin duk ingketne duk tungkud inin.” 
GEN.38.26	Takilale weꞌ si Yahud meꞌ panyapin. Paꞌinne, “Pesōng pe dupangkun amban iye. Peggeꞌ gaꞌ iye paꞌellahanku si anakkun si Shela.” Ubus gaꞌ ne iye bakas paꞌulid balik.
GEN.38.27	Pag taꞌabut ne iye sōng nganak, kambal anakne dem bettengin. 
GEN.38.28	Pag nganak ne iye, dembuwaꞌin paluwasne tangannen. Hangkan ngeddoꞌ hilu peyat pandeyin bu iningketan weꞌ ne diyataꞌ lengngenne duk paꞌinne, “Iye inin mapaguwaꞌ dehelluhin.” 
GEN.38.29	Pag inonot weꞌ ne balik tangannen, iye mapaguwaꞌ dehelluhin dembuwaꞌin. Ubus paꞌin pandeyin, “Paguwaꞌ kew hatiꞌ dehellu.” Ubus inēnan iye si Peres. 
GEN.38.30	Ubus paguwaꞌ ne isab tege ingket peyat si lengngennen duk inēnan iye si Sera.
GEN.39.1	Na, binoꞌo si Yusup hap lahat Misir weꞌ meꞌ aꞌa bangsa Ismaꞌel bu pinabellihan. Binelli iye weꞌ si Potipar, dembuwaꞌ kapangandelan sultan Misirin, iye kapitan si meꞌ guwaldiya sultanin. 
GEN.39.2	Patennaꞌ si Yusup si lumaꞌ disi Potipar, amunen. Tabangan Tuhanin si Yusup hangkan magkasuddahan teꞌed kēmon meꞌ hinangannen. 
GEN.39.3	Takite Potipar weꞌ tinabangan weꞌ Tuhanin si Yusup hangkan magkasuddahan kēmon hinangannen. 
GEN.39.4	Manjari sinna iye pu si Yusup. Hangkan hinangne iye dī daraꞌakanne duk urunganne iye kapatut magbayaꞌ si kēmon daraꞌakannen. Pinangandel weꞌ ne meꞌ kēmonnen pu si Yusup. 
GEN.39.5	Kemuwe miyaꞌan iledjikiꞌan weꞌ Tuhanin si Potipar sabab si Yusup duk kēmon panyapnen si lumaꞌ duk si bulaknen magkaꞌekka. 
GEN.39.6	Pinangandel weꞌ Potipar kēmon meꞌ pangalataꞌnen pu si Yusup. Peggeꞌ laꞌi ne si Yusup, gaꞌ niyaꞌ kasusehan Potipar, iye hadja pinikilnen bang ine kabayaꞌanne kinakanin.
GEN.39.6	Na, hāp teꞌed lella si Yusup. 
GEN.39.7	Gaꞌ du tiggel anda amu Yusupin mabayaꞌ si iye duk paꞌinne, “Magulid kite.” 
GEN.39.8	Saguwaꞌ gaꞌi ngatu si Yusup duk paꞌinne si anda amunen, “Pikilun, peggeꞌ tuꞌu ku gaꞌ niyaꞌ kasusehan amukun sabab lumaꞌin. Bakas urunganne ku kapatut magbayaꞌ si kēmon pangalataꞌnen duk meꞌ daraꞌakannen. Aku pangandelannen. 
GEN.39.9	Aku duk iye saliꞌ kapatut kamihin tuꞌu si lumaꞌ inin. Gaꞌ niyaꞌ pamagesanne aku bukut hadja bang kaꞌu, peggeꞌ kaꞌu hep andanen. Gaꞌi ku makajari hinang laꞌat sā miyaꞌan, duse iyan tudju Tuhan.” 
GEN.39.10	Bisan buyuꞌ-buyuꞌne si Yusup kahabaꞌ ellew gaꞌi ngatu si Yusup paꞌulid si iye duk bisan naweꞌan iye.
GEN.39.11	Dambuwaꞌ ellew padiyalem lumaꞌ si Yusup peggeꞌ niyaꞌ hinangne laꞌi. Gaꞌ niyaꞌ laꞌi diyalem meꞌ daraꞌakanden bisan dambuwaꞌ. 
GEN.39.12	Inagew weꞌ dende miyaꞌan semmek Yusupin duk paꞌinne, “Magulid kite.” Magubas si Yusup paluwas duk taꞌambanne semmeknen laꞌi si dendehin. 
GEN.39.13	Pag kitene weꞌ īꞌ ne lahi si Yusup duk taꞌambanne semmeknen 
GEN.39.14	lingananne meꞌ daraꞌakanden duk paꞌinne si siye, “Payamanun bi! Bakas binoꞌo weꞌ ellakun lella Hibrani miyaꞌan pitu maꞌiyaꞌ kite bi. Pikilun bi, pitu iye sōng ngulidan aku, manjari magkilahap ku. 
GEN.39.15	Pag kilahap ku taꞌambanne semmeknen si bihingku duk magubas ne iye paluwas.”
GEN.39.16	Ubus miyaꞌan inennaꞌ weꞌ dendehin semmek Yusupin sampay tekka ellanen. 
GEN.39.17	Pag tekka ellanen inaka weꞌ ne bakas inakane si meꞌ daraꞌakanden. Paꞌinne, “Lella Hibrani bakas binellinun pitu ensiniꞌ sōng nganggagahan aku; 
GEN.39.18	bu pag kilahap ku taꞌambanne semmeknen duk magubas iye paluwas.”
GEN.39.19	Pag inakahan weꞌ andanen weꞌ “sā īꞌ hep hinang daraꞌakannu si akuhin” inastel iye manamal pu si Yusup. 
GEN.39.20	Daꞌakne siniggew si Yusup duk kinalabusu diyalem kalabusu meꞌ pilisu sultanin. Ubus laꞌi ne si Yusup diyalem kalabusu. 
GEN.39.21	Saguwaꞌ tinabangan weꞌ Tuhanin si Yusup duk kasulutan Tuhanin si iye hangkan kahāpan nakuraꞌ guwaldiyahin pu si Yusup. 
GEN.39.22	Pinangandel weꞌ nakuraꞌ guwaldiyahin pu si Yusup kēmon meꞌ pilisu sinduwehin. Ine-ine hinangde diyalem kalabusu iye kapatasin. 
GEN.39.23	Na, peggeꞌ si Yusup ne mangantan diyalem kalabusuhin, gaꞌ niyaꞌ kasusehan nakuraꞌ guwaldiyahin peggeꞌ tabangan Tuhanin si Yusup duk magkasuddahan kēmon hinangannnen.
GEN.40.1	Pag tiggel-tiggel ne amban miyaꞌan, niyaꞌ duwangan daraꞌakan sultan Misirin niyaꞌ kasallaꞌan amuden si siye. 
GEN.40.2	Inastel sultanin si daraꞌakanne duwangan miyaꞌan. Dambuwaꞌin nakuraꞌ meꞌ aꞌa magboꞌo-boꞌo ininum si sultanin duk dambuwaꞌin nakuraꞌ meꞌ aꞌa maghinang-hinang panin. 
GEN.40.3	Dinaꞌak siye kinalabusu weꞌ sultanin laꞌi si lumaꞌ kapitan meꞌ guwaldiyahin. Laꞌi hep isab pangalabusuhan si Yusupin. 
GEN.40.4	Dinaꞌak si Yusup weꞌ kapitanin ngahatul duwangan pilisu miyaꞌan. Tiggel-tiggel siye laꞌi dem kalabusu.
GEN.40.5	Manjari dambuwaꞌ sangem neginep duwangan daraꞌakan sultan Misir miyaꞌan pag laꞌi dem kalabusu. Magseddili-seddili teginepden duk magseddili-seddili isab hātinen. 
GEN.40.6	Pag tekka si Yusup salungin takitene weꞌ suse siye. 
GEN.40.7	Hangkan tilewne siye, paꞌinne, “Weꞌey kaꞌam suse kuweꞌitu?” 
GEN.40.8	Nambung siye, paꞌinde, “Suse kami peggeꞌ niyaꞌ teginep kami dibuhiꞌ bu gaꞌ niyaꞌ taꞌu mahātine.” Paꞌin si Yusup, “Na, luwal du Tuhanin ngurung kataꞌu mahāti teginep. Akahanun bi ku bang ine tineginepbin.”
GEN.40.9	Manjari magaka ne nakuraꞌ meꞌ aꞌa magboꞌo-boꞌo ininumin sabab tineginepnen pu si Yusup, paꞌinne, “Neginep ku weꞌ niyaꞌ koꞌ bahan ubas si harapanku. 
GEN.40.10	Bahan miyaꞌan tege pange tellu. Ngandawen meꞌ pange miyaꞌan bu magtawus numping duk tege buwaꞌ ubus bu tahak buwaꞌnen. 
GEN.40.11	Laꞌi koꞌ ku ngantan sawan sultanin bu ineddoꞌ weꞌ ku buwaꞌ ubasin duk pinessel weꞌ ku pinapī boheꞌnen dem sawanne duk sōnganku iye.”
GEN.40.12	Paꞌin si Yusup, “Na, inin hātinen, tellu pangehin tellum bahangi. 
GEN.40.13	Katellum bahanginen ampun sultanin kew iyan duk pinaluwas kew duk pinabalik pī si hinangnu tagnaꞌin. Duk sōngannu du sawanin si sultanin kuweꞌ tagnaꞌin. 
GEN.40.14	Na, bang hāp ne parasahannun esseb-essebun saꞌ ku duk sabbutun ku si sultanin duk du ku paluwasne amban kalabusu inin. 
GEN.40.15	Hangkan hep ku tuꞌu si lahat inin peggeꞌ bakas ku siniggew amban lahat meꞌ Hibrani. Bu tiggelanku tuꞌu si lahat inin gaꞌ isab niyaꞌ bakas hinangku laꞌat bu masi pe ku iside dem kalabusu.”
GEN.40.16	Pag kale nakuraꞌ meꞌ aꞌa maghinang-hinang panin weꞌ hāp hatiꞌ tineginep aꞌa magboꞌo-boꞌo ininum si sultanin, paꞌinne pu si Yusup, “Na, teginepkun isab weꞌ maglutu ku tellu parakaꞌ pinagbangkat-bangkat pennoꞌ weꞌ pan. 
GEN.40.17	Parakaꞌ amban diyataꞌin pennoꞌ weꞌ bayuꞌ-bayuꞌan pan duk bāngbāng para si sultanin. Manjari pan amban diyataꞌin kinakan weꞌ meꞌ manuk-manuk.” 
GEN.40.18	Paꞌin si Yusup, “Hātinen, tellu parakaꞌin tellum bahangi isab. 
GEN.40.19	Katellum bahanginen paluwas sultanin du kew ubus bu daꞌakne pinunggelan kōknun duk binowet barannun diyataꞌ kayu duk kakan meꞌ manuk-manuk isinun.”
GEN.40.20	Katellum bahanginen ne, ellew panganakan sultanin. Magkādjaꞌan iye duk batikne kēmon kapangandelannen. Paluwasne amban kalabusu nakuraꞌ meꞌ aꞌa magboꞌo-boꞌo ininumin duk nakuraꞌ meꞌ aꞌa maghinang-hinang panin duk daꞌakne binoꞌo si harapan kapangandelannen kēmon. 
GEN.40.21	Pinabalik weꞌ ne nakuraꞌ meꞌ aꞌa magboꞌo-boꞌo ininumin pī si hinangne tagnaꞌin supaya sōnganne sawanin si sultanin. 
GEN.40.22	Saguwaꞌ nakuraꞌ meꞌ aꞌa maghinang-hinang panin dinaꞌak weꞌ ne pinapatey binowet diyataꞌ kayu. Tewwaꞌ teꞌed meꞌ bakas pinaꞌin si Yusup sabab taginepden. 
GEN.40.23	Manjari nakuraꞌ meꞌ aꞌa magboꞌo-boꞌo ininumin gaꞌ taꞌessebne nabang si Yusup. Takeyipatne ne.
GEN.41.1	Palabey ne duwen tahun neginep sultanin weꞌ laꞌi koꞌ iye nengge tapit si higad boheꞌ hadje inēnan Nil. 
GEN.41.2	Niyaꞌ koꞌ takitene patakas amban Nil miyaꞌan pituꞌ sapiꞌ hāp duk lemmek. Mangan balili siye laꞌi. 
GEN.41.3	Ubus niyaꞌ isab paturul pituꞌ sapiꞌ seddili, debbes duk kagkag manamal patakas amban Nil miyaꞌan. Pī siye nengge si bihing sapiꞌ sinduwehin laꞌi si higad Nil. 
GEN.41.4	Bu meꞌ sapiꞌ makagkagin kakande meꞌ sapiꞌ mahāp duk malemmekin. Ubus miyaꞌan ngape ne sultanin. 
GEN.41.5	Ubus tuli iye balik bu ne ne isab neginep balik. Niyaꞌ koꞌ dampoꞌon kuweꞌ paley pituꞌ tangka buwaꞌnen lemmek duk hāp manamal. 
GEN.41.6	Ubus niyaꞌ koꞌ isab takitene tomoꞌ pituꞌ tangka, buwaꞌnen kagkag duk lanes sabab baliyu panas. 
GEN.41.7	Iloroy weꞌ makagkagin meꞌ pituꞌ malemmekin. Ubus bu ngape sultanin duk kataꞌuhanne weꞌ teginep hatiꞌ hadja miyaꞌan. 
GEN.41.8	Pag salung ne suse sultanin. Masan iye daꞌakne pī si iye kēmon meꞌ aꞌa elimuꞌan duk aꞌa lalem kataꞌunen. Pag laꞌi ne siye kēmon inakahan weꞌ sultanin meꞌ teginepne miyaꞌan, saguwaꞌ gaꞌ niyaꞌ siye taꞌu mahātine si sultanin.
GEN.41.9	Manjari missā nakuraꞌ meꞌ aꞌa magboꞌo-boꞌo ininumin si sultanin, paꞌinne, “Kuweꞌitu taꞌessebku meꞌ kasallaꞌannu si akuhin. 
GEN.41.10	Metuꞌuhin pag inastel kew si kami meꞌ daraꞌakannun, dinaꞌak kami duk nakuraꞌ meꞌ aꞌa maghinang-hinang panin kinalabusu weꞌ nu dem lumaꞌ kapitan guwaldiyahin. 
GEN.41.11	Dambuwaꞌ sangem neginep kami duwangan saliꞌ-saliꞌ. Saguwaꞌ magseddili taginep kamihin. 
GEN.41.12	Manjari niyaꞌ laꞌi dembuwaꞌ lella Hibrani bataꞌ pe, daraꞌakan kapitan meꞌ guwaldiyahin. Pag magaka kami si iye tineginep kamihin, pinahātihan kami weꞌ ne. Akahanne kami dangan-dangan hāti teginep kamihin. 
GEN.41.13	Tewwaꞌ kēmon pinaꞌinnen. Aku, pinabalik ku si hinangkun duk aꞌa dambuwaꞌin pinapatey ne.”
GEN.41.14	Sakaliꞌ takale sultanin miyaꞌan magtawus pinasan weꞌ ne dinaꞌak pī si iye si Yusup. Magdayiꞌ-dayiꞌ siye ngeddoꞌ si Yusup pinaluwas amban kalabusu. Magkeke dahuꞌ iye duk maggantiꞌ semmek ubus bu pī ne iye si sultanin. 
GEN.41.15	Ubus paꞌin sultanin pu si Yusup, “Bakas ku neginep bu gaꞌ niyaꞌ taꞌu mahātine. Takaleku weꞌ taꞌu kew magpahāti teginep.” 
GEN.41.16	Nambung si Yusup paꞌinne, “Dumaꞌin hep aku, Sultan. Saguwaꞌ pahātihan Tuhanin du kew bang ine teginepnun bu hātinen para si kahāpannu du.”
GEN.41.17	Ubus paꞌin sultanin pu si Yusup, “Teginepkun weꞌ laꞌi ku nengge si higad boheꞌ Nil. 
GEN.41.18	Na, niyaꞌ pituꞌ sapiꞌ hāp duk lemmek manamal patakas amban Nil miyaꞌan. Mangan balili siye laꞌi. 
GEN.41.19	Ubus bu niyaꞌ paturul pituꞌ sapiꞌ seddili patakas. Meꞌ sapiꞌ miyaꞌan debbes duk kagkag manamal. Gaꞌ ku bakas ngite sapiꞌ debbes kuweꞌ miyaꞌan tuꞌu si kēmon lahat Misir inin. 
GEN.41.20	Ubus bu meꞌ sapiꞌ makagkagin kakande meꞌ pituꞌ sapiꞌ malemmekin. 
GEN.41.21	Pag ubus kakande gaꞌi takilale weꞌ bakas kakande peggeꞌ gaꞌ du halin kagkagden. Ubus ngape ne ku. 
GEN.41.22	Manjari,” paꞌinne, “neginep ku balik. Niyaꞌ dampoꞌon kuweꞌ paley pituꞌ tangka buwaꞌnen lemmek duk hāp manamal. 
GEN.41.23	Ubus bu tomoꞌ isab pituꞌ tangka buwaꞌnen kagkag duk lanes sabab baliyu panas 
GEN.41.24	bu iloroy weꞌ meꞌ buwaꞌ makagkagin meꞌ buwaꞌ mahāpin. Bakas akaku tineginepku inin si meꞌ aꞌa elimuꞌan saguwaꞌ gaꞌ niyaꞌ taꞌu mahātine.”
GEN.41.25	Paꞌin si Yusup si sultanin, “Meꞌ teginepnun, Sultan, magdambuwaꞌ du hātinen. Pakitehan Tuhanin si kaꞌu bang ine sōng hinangnen. 
GEN.41.26	Meꞌ pituꞌ sapiꞌ mahāpin,” paꞌinne, “hātinen pitun tahun, duk meꞌ pituꞌ tangka buwaꞌ mahāpin hātinen pitun tahun du isab. Magdambuwaꞌ du hātinen. 
GEN.41.27	Meꞌ pituꞌ sapiꞌ madebbes duk makagkagin, iye mapaturul si meꞌ mahāpin hātinen pitun tahun,” paꞌinne, “duk meꞌ pituꞌ tangka buwaꞌ makagkagin duk malanes sabab baliyu panasin hātinen pitun tahun isab. Hātine inin sōng niyaꞌ pitun tahun unus. 
GEN.41.28	Akahante kew, Sultan, pakitehan Tuhanin si kaꞌu bang ine sōng hinangne. 
GEN.41.29	Sōng tekka dahuꞌ pitun tahun manjari manamal kēmon tinanem diyalem lahat Misirin. 
GEN.41.30	Saguwaꞌ paturul amban iyan niyaꞌ isab pitun tahun unus. Hangkan gaꞌi ne taꞌessebde masa kaꞌekka kapamanganin. Sigpit manamal dem lahatin weꞌ unusin. 
GEN.41.31	Hawal kasigpitan iyan gaꞌ niyaꞌ aꞌa makaꞌesseb bakas kamanjari meꞌ tinanemden.” 
GEN.41.32	Paꞌinne pe, “Hangkan minduwe teginepnun supaya kataꞌuhannu weꞌ dembūs-būs ne Tuhanin duk gaꞌi tiggel asal patekkane kēmon inin.”
GEN.41.33	“Manjari,” paꞌinne pe, “hāp, Sultan, bang kew miha dembuwaꞌ aꞌa taꞌu duk pandey mikil bu urunganun iye kapatut ngantan dem lahat Misir inin. 
GEN.41.34	Hāp isab bang urungannu kapatut meꞌ aꞌa sinduwehin magnakuraꞌ si kalahatan inin. Dem pitun tahun kamanjari meꞌ tinanemin, bahagiꞌun pinalime kēmon jari meꞌ tinanem si Misirin duk eddoꞌun da bahagiꞌ. 
GEN.41.35	Ubus,” paꞌinne pe, “subey eddoꞌ meꞌ nakuraꞌin kēmon bahagiꞌ si kaꞌuhin, Sultan, dem kapitun tahun kamanjari tinanemin bu inennaꞌ pahāp-hāp weꞌ de diyalem meꞌ bodega si meꞌ puweblo. 
GEN.41.36	Buwaꞌ tinanemin dem meꞌ bodega miyaꞌan subey inennaꞌ duk niyaꞌ kinakan bang tekka pitun tahun unusin duk gaꞌi inunus meꞌ aꞌa Misirin.”
GEN.41.37	Manjari sultanin duk kēmon meꞌ bataꞌnen kasulutan si binissā si Yusup miyaꞌan. 
GEN.41.38	Paꞌin sultanin si meꞌ bataꞌnen, “Gaꞌ teꞌed niyaꞌ takasuwaꞌte bi aꞌa kuweꞌ si Yusup iyan. Laꞌi si iye kataꞌu amban Tuhanin.” 
GEN.41.39	Ubus paꞌinne pu si Yusup, “Gaꞌ niyaꞌ aꞌa paliyu kataꞌunen duk kapandeyannen amban kaꞌu, peggeꞌ pinataꞌu kew weꞌ Tuhanin. 
GEN.41.40	Kaꞌu ne iye magbayaꞌ si kēmonkun. Kēmon aꞌakun dem lahat inin subey ne patuhut si kaꞌu. Luwal aku, peggeꞌ sultan ku, langkew amban kaꞌuhin.” 
GEN.41.41	Paꞌinne pe, “Kuweꞌitu kaꞌu ne mangantanan lahat Misirin.” 
GEN.41.42	Ubus pinellusan weꞌ sultanin sinsimne tege malka sultanin
GEN.41.43	Ubus bu daꞌakne si Yusup pasakey diyataꞌ pasakeyan
GEN.41.44	Paꞌin sultanin pu si Yusup, “Aku sultanin, saguwaꞌ gaꞌi makajari meꞌ aꞌahin tuꞌu dem lahat Misir maghinang ine-ine bang gaꞌi du daꞌaknu.” 
GEN.41.45	Ubus bu ginantiꞌan weꞌ sultanin ēn Yusupin bu ēnanne iye Sapenat-panea. Ubus pinaꞌandahan weꞌ sultanin si Yusup pu si Asenat, anak Potipera, imam amban On. Sā miyaꞌan labeyannen hangkan si Yusup tapagbayaꞌ laꞌi si lahat Misir.
GEN.41.46	Tagnaꞌ si Yusup dinaꞌak magbayaꞌ weꞌ sultan Misirin tellumpūꞌ tahun umulnen. Pag tahalaꞌ si Yusup amban sultanin lumengngan iye pī si kalahat-lahatan dem lahat Misir. 
GEN.41.47	Dem pitun tahun ekka manamal jarihan tinanemin 
GEN.41.48	duk pakaꞌeddoꞌ weꞌ si Yusup kēmon buwaꞌ tinanemin bu pakaꞌennaꞌne dem bodega si meꞌ puweblo. Si kēmon puweblohin ennaꞌne kinakan amban meꞌ tanaꞌ mapaliputin. 
GEN.41.49	Banes manamal kinakan inennaꞌ weꞌ si Yusup; duk padeheng ne iye nakesne peggeꞌ ekka ne manamal kuweꞌ ekkahan umus si tahikin hangkan gaꞌi ne tatakes; inennaꞌ ne hadja.
GEN.41.50	Gaꞌ pe tekka unusin niyaꞌ ne duwe anak si Yusup lella duk andanen Asenat, anak Potipera, imam amban Onin. 
GEN.41.51	Pangēn si Yusup anakne sakahin Manasse
GEN.41.52	Pangēnne anakne salihin Eprayim
GEN.41.53	Manjari pag ubus ne pitun tahun kamanjari meꞌ tinanemin laꞌi si Misir 
GEN.41.54	tekka ne pitun tahun unusin sā bakas pinaꞌal si Yusupin. Niyaꞌ unus si kēmon kalahatan. Saguwaꞌ laꞌi si Misir ekka kinakan inennaꞌ. 
GEN.41.55	Pag kakulangan ne si kinakan meꞌ aꞌa si kēmon lahat Misirin bu inusan ne siye, māku kinakan siye amban sultanin. Paꞌin sultanin si meꞌ aꞌa Misirin, “Pī kaꞌam pu si Yusup duk ine-ine daꞌakne hinangun bi.” 
GEN.41.56	Pag latag ne weꞌ unus lahat miyaꞌan, iluka weꞌ si Yusup kēmon meꞌ bodegahin duk pinabellihan weꞌ ne kinakanin si meꞌ aꞌa Misirin. Peggeꞌ inunus teꞌed meꞌ aꞌahin. 
GEN.41.57	Tekka ne si lahat Misir meꞌ aꞌa amban meꞌ lahat seddilihin magbelli kinakan amban si Yusup peggeꞌ pasōng unusin si kēmon kalahatan si dunya.
GEN.42.1	Pag takale si Yakub weꞌ niyaꞌ kinakan pinabellihan laꞌi si lahat Misir, paꞌinne si meꞌ anaknen, “Weꞌey hadja kaꞌam pahali? 
GEN.42.2	Takaleku,” paꞌinne, “weꞌ niyaꞌ koꞌ kinakan pinabellihan laꞌi si Misir. Pī kaꞌam bellihanun kite bi kinakan duk kite bi gaꞌi matey.” 
GEN.42.3	Manjari pī ne meꞌ saka si Yusup sampūꞌin magbelli kinakan si lahat Misir. 
GEN.42.4	Saguwaꞌ gaꞌi dinaꞌak nuhut Binyamin, sali Yusupin, weꞌ si Yakub peggeꞌ tinalew iye kaw niyaꞌ umantag si iye. 
GEN.42.5	Magtuhut ne meꞌ anak Yakubin duk meꞌ aꞌa sinduwehin pī magbelli kinakan peggeꞌ kasigpitan isab siye sabab unusin si lahat Kanaꞌan.
GEN.42.6	Manjari, si Yusup ne mangantan lahat Misirin, duk iye magantan meꞌ magpabelli kinakan si kēmon meꞌ aꞌahin. Manjari pī meꞌ saka Yusupin si iye duk pasujud siye si iye, lendoꞌden diyataꞌ bulak. 
GEN.42.7	Takilale weꞌ si Yusup meꞌ sakanen saguwaꞌ magmā-mā gaꞌi siye takilalene ubus bu binistiga siye weꞌ ne, paꞌinne, “Ambanbi?” “Amban lahat Kanaꞌan,” paꞌinde, “pitu kami melli kinakan.” 
GEN.42.8	Bisan si Yusup takilalene sakanen, bang siye gaꞌ iye takilalede. 
GEN.42.9	Taꞌesseb-esseb si Yusup meꞌ bakas tineginepne metuꞌuhin bu paꞌinne si siye, “Kaꞌam iyan ispāy. Hatu pitu kaꞌam mayam hadja bang saꞌingge kami makajari tadaꞌag.” 
GEN.42.10	Paꞌinde, “Dumaꞌin kami pitu magispāy, Tuwan, pitu kami, meꞌ daraꞌakannun, melli kinakan hadja. 
GEN.42.11	Dambuwaꞌ du sama kamihin. Meꞌ aꞌa bentel kami. Dumaꞌin kami, meꞌ daraꞌakannun, ispāy.” 
GEN.42.12	Paꞌinne si siye, “Dumaꞌin. Asal magispāy kaꞌam pitu si lahat inin mayam bang saꞌingge makajari tadaꞌag.” 
GEN.42.13	Ubus paꞌinde, “Kami, meꞌ daraꞌakannun, sampūꞌ duk duwe kami magpungtinaꞌihin. Dambuwaꞌ du sama kamihin laꞌi si lahat Kanaꞌan. Kabungsuhanin īꞌ laꞌi taꞌamban si sama kamihin duk dambuwaꞌin ubus ne matey.”
GEN.42.14	Saguwaꞌ si Yusup, paꞌinne, “Sā pinaꞌinkun hep, ispāy kaꞌam. 
GEN.42.15	Payamanku koꞌ bang toꞌo ke pinaꞌinbin. Bang gaꞌi pitu salibin, sapahanku weꞌ gaꞌi kaꞌam makajari tahalaꞌ amban lahat inin. Toꞌo pinaꞌinku inin kuweꞌ toꞌo weꞌ ellum sultanin. 
GEN.42.16	Dambuwaꞌ kaꞌam pī ngeddoꞌ salibin duk meꞌ sinduwehin tuꞌu dahuꞌ dem kalabusu duk kataꞌuhanku bang toꞌo ke pinaꞌinbin. Bang gaꞌi toꞌo, asal bugtuꞌ ispāy teꞌed kaꞌam.” 
GEN.42.17	Ubus bu kinalabusu siye weꞌ ne tellum bahangi.
GEN.42.18	Pag katellum bahanginen paꞌin si Yusup si siye, “Peggeꞌ tinalew ku si Tuhan maꞌaseꞌ ku si kaꞌam. Hinangun bi inin duk kaꞌam ellum. 
GEN.42.19	Bang aꞌa bentel kaꞌam, makajari dambuwaꞌ hadja kaꞌam taꞌamban tuꞌu dem kalabusu. Sinduwehin makajari pī moꞌo kinakan si anak-andabin duk siye gaꞌi inusan. 
GEN.42.20	Ubus bu boꞌohun bi pitu salibin. Bang sā iyan hinangbi kataꞌuhanku weꞌ bennal binissābin duk kaꞌam gaꞌi papateyku.” Tinuhut weꞌ de bissāne miyaꞌan. 
GEN.42.21	Ubus magbissā-bissā siye dīhanande, paꞌinde, “Bugtuꞌ inin ne tumbas hininangten bi sabab si Yusup pungtinaꞌiten bi. Takitete bi kasigpitannen duk talewnen. Pabuyuꞌ-buyuꞌ iye si kite bi bu gaꞌ asipte bi. Hangkan hep kasigpitan kite bi kuweꞌitu.” 
GEN.42.22	Paꞌin si Ruben, “Hangkan ne paꞌinku, ‘Daꞌa iye binasahun bi,’ saguwaꞌ gaꞌ kaꞌam ngasip. Na, kuweꞌitu tinumbasan kite bi sabab kamateynen.” 
GEN.42.23	Gaꞌi kataꞌuhande weꞌ tasabut si Yusup binissāden peggeꞌ niyaꞌ hep aꞌa magpahāti si siye. 
GEN.42.24	Ubus tahalaꞌ si Yusup duk nangis iye. Pag ubus iye nangis, pī iye balik duk missā si siye. Ubus bu dinaꞌak ineddoꞌ weꞌ ne Simeon duk dinaꞌak iningketan weꞌ ne sābu laꞌi pe siye.
GEN.42.25	Manjari daꞌak si Yusup daraꞌakannen pinennoꞌan karut meꞌ sakanen duk kinakan duk pinabalik sīnden dangan-dangan inisi dem karutde duk inurungan isab siye lutuꞌ. Iye miyaꞌan hininang weꞌ meꞌ daraꞌakannen.
GEN.42.26	Ubus dinuwaꞌ ne weꞌ meꞌ pungtinaꞌine miyaꞌan kinakanin diyataꞌ hayepde, ubus bu hap lumaꞌ ne siye. 
GEN.42.27	Pag sakaliꞌ siye padeheng peggeꞌ sangem ne, iluka weꞌ dambuwaꞌin karutnen urunganne hayepnen kinakan. Takitene sīnnen laꞌi dem karut. 
GEN.42.28	Paꞌinne si meꞌ pungtinaꞌinen, “Tiyaꞌ du pinabalik sīnkun. Tiyaꞌ du tuꞌu dem karutku.” Arak siye kaꞌumāgadan duk migpid siye manamal duk paꞌinde, “Ine teꞌ hinangan Tuhan si kitehin bi?”
GEN.42.29	Pag tekka ne siye balik laꞌi si lahat Kanaꞌan, magaka ne siye pu si Yakub samaden sabab kēmon bakas maꞌumantag si siyehin. 
GEN.42.30	Paꞌinde, “Aꞌa miyaꞌan, iye mangantanan lahat Misirin, binistiga kami weꞌ ne duk paꞌinne weꞌ ispāy koꞌ kami laꞌi si lahatde. 
GEN.42.31	Akahan kami iye weꞌ kami meꞌ aꞌa bentel. ‘Dumaꞌin kami ispāy,’ paꞌin kami. 
GEN.42.32	‘Sampūꞌ duk duwe kami magpungtinaꞌihin. Magdambuwaꞌ sama kami. Dambuwaꞌin matey ne, bu salihin īꞌ laꞌi si sama kamihin si lahat Kanaꞌan.’ 
GEN.42.33	Manjari paꞌin aꞌa mangantan lahat miyaꞌan si kami, ‘Kahagad ku weꞌ aꞌa bentel kaꞌam bang ambananbi tuꞌu si aku dambuwaꞌ pungtinaꞌibin. Ubus sinduwehin kaꞌam boꞌohanun bi ne kinakan usbabin si lahat Kanaꞌan duk siye gaꞌi inusan.’ 
GEN.42.34	Paꞌinne pe, ‘Boꞌohun bi pitu salibin duk kataꞌuhanku weꞌ asal dumaꞌin kaꞌam ispāy saguwaꞌ meꞌ aꞌa bentel kaꞌam. Ubus paluwasku du pungtinaꞌibin duk makajari kaꞌam lumengngan tungan-tungan tuꞌu si lahat inin.’ ”
GEN.42.35	Pag buꞌusande isi karutden takesuwaꞌde du sīnden dangan-dangan laꞌi dem karutde. Pag kitede sīnden tinalew siye. Sampay samaden isab tinalew. 
GEN.42.36	Manjari paꞌin samaden si Yakub si siye, “Kaꞌam hadja jānnen hangkan lepas meꞌ anakkun. Matey ne si Yusup duk gaꞌ ne tuꞌu Simeon. Kuweꞌitu batang eddoꞌbi ne isab Binyamin. Aku iye manandal kasusehanin!” 
GEN.42.37	Manjari paꞌin si Ruben si samanen, “Bang gaꞌi tūrananku pitu balik Binyamin papateyun saꞌ duwe anakku lellahin. Pangandelun si aku Binyamin duk tūrananku du iye balik pitu si kaꞌu.” 
GEN.42.38	Nambung samanen, paꞌinne, “Gaꞌi makajari; gaꞌi anakkun nuhut kaꞌam peggeꞌ matey ne sakane langgungin duk iye saꞌ dendangan taꞌambanin. Bang upama niyaꞌ umantag si iye si palengngananbi suddanen matey ku weꞌ dukkakun.”
GEN.43.1	Saguwaꞌ sigpit meꞌ aꞌa si lahat Kanaꞌanin sabab unusin. 
GEN.43.2	Pag ubus ne weꞌ disi Yakub kinakan binoꞌo amban Misirin, paꞌin si Yakub si meꞌ anaknen, “Pī ne kaꞌam pī balik mellihan kite bi kapamangan bisan kuꞌahat.” 
GEN.43.3	Saguwaꞌ paꞌin si Yahud, “Bakas nessaꞌ aꞌa miyaꞌan, paꞌinne, ‘Bang gaꞌi nuhut kaꞌam salibin gaꞌi kaꞌam makajari paharap si aku.’ 
GEN.43.4	Na, bang daꞌaknu nuhut sali kamihin, pī kami balik mellihan kite bi kapamangan. 
GEN.43.5	Saguwaꞌ bang gaꞌi daꞌaknu nuhut Binyamin gaꞌi kami pī balik peggeꞌ paꞌin aꞌa miyaꞌan weꞌ asal gaꞌi koꞌ kami kajari paharap si iye bang gaꞌi nuhut sali kamihin.”
GEN.43.6	Paꞌin si Yakub, “Weꞌey sā iyan hinangbi si akuhin? Weꞌey pe kaꞌam magaka weꞌ niyaꞌ pungtinaꞌibi seddili?” 
GEN.43.7	Nambung siye, paꞌinde, “Peggeꞌ magtilew-tilew isab aꞌa miyaꞌan sabab kite bi duk sabab meꞌ usbaten bi. Paꞌinne, ‘Ellum pe samabin? Niyaꞌ pe ke pungtinaꞌibi seddili?’ Ubus nambung hadja kami. Gaꞌ kataꞌuhan kami weꞌ daꞌakne binoꞌo pī sali kamihin.”
GEN.43.8	Manjari paꞌin si Yahud pu si Yakub, “Daꞌakun ne nuhut aku Binyamin duk kami tapī duk kite bi gaꞌi matey weꞌ kewugtuꞌ, kēmon kite bi sampay kaꞌu duk meꞌ anak kamihin. 
GEN.43.9	Nanggup ku weꞌ asal tūrananku du iye balik pitu. Aku du mangipat iyehin. Bang gaꞌi iye tūrananku balik pitu si kaꞌu moleꞌ si aku susunin tiggelanku ellum. 
GEN.43.10	Bang siꞌ kami gaꞌ lahan-lahannu, bisan siꞌ kami miyaꞌan minduwe magbalik-balik pī melli kinakan.”
GEN.43.11	Manjari paꞌin samaden si siye, “Na, bang gaꞌ niyaꞌ dapatte bi, iye inin hinangun bi. Moꞌo kaꞌam meꞌ bayuꞌ-bayuꞌan mahāpin amban lahatte bi inin pangurung aꞌa miyaꞌan. Boꞌohanun bi iye boheꞌ buwani duk meꞌ bayuꞌ-bayuꞌan gettaꞌ kayu bengngi duk bigi buwaꞌ kayu hāp kinakan kuweꞌ bigi pistasiyo, duk bigi almon. 
GEN.43.12	Dublihanun bi sīn binoꞌobin duk tūrananun bi bakas dem karutbin, peggeꞌ hatu siye salaꞌ. Ubus sinduwehin pamellihun bi ne kinakan balik. 
GEN.43.13	Boꞌohun bi isab salibin duk pī kaꞌam balik si aꞌahin. 
GEN.43.14	Karayaw urungan Tuhan Mabalakatanin pikilan hāp aꞌa miyaꞌan supaya maꞌaseꞌ iye duk papoleꞌne Simeon duk Binyamin. Saguwaꞌ bang iye kahandak Tuhanin weꞌ matey anakkun, na, magsabal ku hadja.”
GEN.43.15	Manjari binoꞌo weꞌ de meꞌ pangurungden duk dubli sīnden duk Binyamin isab. Pī ne siye tudju Misir. Pag laꞌi ne siye, pī siye paharap pu si Yusup. 
GEN.43.16	Pag kite si Yusup weꞌ nuhut Binyamin paꞌinne si daraꞌakannen, “Boꞌohun siye pī si lumaꞌ bu padiyalemun siye bu sumbaliꞌanun kami kambing duk magmemes kaꞌam peggeꞌ mangan kami duk meꞌ aꞌa iyan lettu miyaꞌan.” 
GEN.43.17	Iye ne miyaꞌan hininang weꞌ daraꞌakannen duk boꞌone siye pī si lumaꞌ si Yusup.
GEN.43.18	Tinalew meꞌ pungtinaꞌi Yusupin peggeꞌ binoꞌo siye pī si lumaꞌ si Yusup. Kannalde kaw siye tuntutanne sabab sīn bakas umisi dem karutden tagnaꞌ papīden hangkan siye binoꞌo si lumaꞌne. Magbissā-bissā siye paꞌinde, “Kaw kite bi siniggew weꞌ ne duk meꞌ hayepten bi duk hininang banyagaꞌne.” 
GEN.43.19	Hangkan pī ne siye si daraꞌakan pangandelan Yusupin duk magbissā siye laꞌi tapit si gawang lumaꞌin 
GEN.43.20	paꞌinde, “O, Tuwan, bang makajari niyaꞌ bissā kami si kaꞌu. Bakas kami pitu metuꞌuhin melli kinakan. 
GEN.43.21	Pag tahalaꞌ ne kami bu tekka si padeheng-dehenganley sangem, iluka weꞌ kami karut kamihin. Na, īꞌ laꞌi sīn bakas pamelli kamihin dem karut kami dangan-dangan. Hangkan tiyaꞌ ne tūranan kami balik. 
GEN.43.22	Duk moꞌo pe kami sīn pamelli kami kinakan balik. Gaꞌi kataꞌuhan kami bang sine mamapī sīn dem karut kamihin.” 
GEN.43.23	Nambung iye, paꞌinne, “Daꞌa kaꞌam suse. Daꞌa kaꞌam tinalew. Tuhan pagtuhananbin duk pagtuhanan samabin iye hatu mamapī sīn dem karutbin. Tasangkaku hep bayedbin.” Ubus pinaluwas weꞌ ne Simeon pī si siye.
GEN.43.24	Manjari pinadiyalem siye weꞌ daraꞌakan pangandelan Yusupin, inurungan siye weꞌ ne boheꞌ pangosoꞌde bettisde duk pinakan weꞌ ne hayepden. 
GEN.43.25	Pag inakahan siye weꞌ mangan siye laꞌi duk si Yusup lettu ellew, binettad weꞌ de pinahāp-hāp meꞌ pangurungden.
GEN.43.26	Pag tekka si Yusup si lumaꞌ boꞌode pangurungden padiyalem pī si iye, duk pasujud siye si iye. 
GEN.43.27	Ubus tilewne siye paꞌinne, “Saꞌingge ne kaꞌam? Saꞌingge ne samabin, aꞌa bahiꞌ bakas inakahanbi akuhin? Ellum pe iye?” 
GEN.43.28	Paꞌinde, “Aweꞌ, ellum pe sama kamihin duk biskey pe.” Ubus miyaꞌan pasujud siye si iye balik.
GEN.43.29	Pag takite si Yusup saline langgungin Binyamin tilewne siye, “Inin ke salibi bakas inakabi si akuhin?” Ubus paꞌinne pu si Binyamin, “Karayaw inurungan kahāpan kew weꞌ Tuhanin, Totoꞌ.” 
GEN.43.30	Ubus miyaꞌan peggeꞌ takalessane weꞌ sōng nangis iye hawal lasane si salinen, magdayiꞌ-dayiꞌ si Yusup tahalaꞌ pī si bilikne ubus bu nangis iye laꞌi.
GEN.43.31	Manjari ngulaꞌup dahuꞌ si Yusup ubus bu balik iye pī si siye. Sandalanne pagtangisnen duk paꞌinne si meꞌ daraꞌakannen, “Magtāgad ne kaꞌam.” 
GEN.43.32	Binettad weꞌ de tellu tumpuk pagkakanan, dembuwaꞌin pu si Yusup dendangan, dembuwaꞌin para si meꞌ pungtinaꞌinen duk dembuwaꞌin isab para si meꞌ aꞌa Misir saweꞌnen. Lemmiꞌ meꞌ aꞌa Misirin bang siye mangan magtampu duk meꞌ aꞌa Hibrani. Gaꞌi kuhi si siye. 
GEN.43.33	Pinatingkoloꞌ weꞌ si Yusup meꞌ pungtinaꞌinen pinagsunuꞌ-sunuꞌ dehellu sakahin ubus tamanan dambuli salihin. Hangkan hep ulaliꞌ manamal meꞌ pungtinaꞌinen. 
GEN.43.34	Niyaꞌ meꞌ laꞌuk amban pamanganan si Yusup binoꞌo pī si siye, saguwaꞌ pangurung Binyaminin minlime ekkahannen amban meꞌ pungtinaꞌine sinduwehin. Ubus mangan siye duk nginum duk maglami-lami siye kēmon.
GEN.44.1	Pag ubus siye mangan, dinaꞌak weꞌ si Yusup daraꞌakan pangandelannen, paꞌinne, “Pennoꞌanun karut meꞌ aꞌa iyan duk kinakan tamanan taboꞌoden duk meꞌ sīnden isihun dem karutde dangan-dangan. 
GEN.44.2	Ubus isihun sawanku pilakin dem karut salihin duk sīn pamelline kinakanin.” Ubus tinuhut weꞌ daraꞌakan pangandelannen kēmon pinaꞌin Yusupin.
GEN.44.3	Manjari pag subu-subu ne dinaꞌak hap lumaꞌ ne meꞌ pungtinaꞌi Yusupin sampay meꞌ hayepden. 
GEN.44.4	Gaꞌ pe siye tala amban puweblo, paꞌin si Yusup si daraꞌakan pangandelannen, “Pī kew paturul si meꞌ aꞌa miyaꞌan. Bang taꞌabutnu siye paꞌinun si siye, ‘Weꞌey tumbasanbi mahāpin duk laꞌat? 
GEN.44.5	Weꞌey tangkewbi sawan amukun? Sawan iyan gunane paginumanne duk pagpayam-payamanne isab. Laꞌat hininangbi iyan.’ ”
GEN.44.6	Pag taꞌabutne si siye, sā miyaꞌan bissā daraꞌakan pangandelan Yusupin si siyehin. 
GEN.44.7	Manjari paꞌinde si iye, “Weꞌey kew, Tuwan, missā sā iyan? Bugtuꞌ gaꞌi makajari bang kami maghinang laꞌat sā miyaꞌan. 
GEN.44.8	Pikilun, meꞌ sīn bakas takesuwaꞌ kami dem karut kamihin tūranan kami balik si kaꞌam amban lahat Kanaꞌan. Weꞌey pe tangkew kami pilak atawa bulawan amban lumaꞌ amunun? 
GEN.44.9	Bang takasuwaꞌnu sawanin dem karut kami, sine-sine ne kami meꞌ daraꞌakannun palaꞌihan sawan miyaꞌan, ambat iye matey duk kami sinduwehin manjari meꞌ banyagaꞌnu ne, Tuwan.” 
GEN.44.10	Nambung iye, paꞌinne, “Sā pinaꞌinbin ne. Saguwaꞌ iye hadja palaꞌihan sawanin mamanjari banyagaꞌkun. Kaꞌam sinduwehin gaꞌ niyaꞌ sāꞌbi.” 
GEN.44.11	Ubus dangan-dangan siye magdayiꞌ-dayiꞌ maduwaꞌi duwaꞌanden duk keniya-keniya ngaluka karutnen. 
GEN.44.12	Ubus pinagturul-turul weꞌ ne piniha sawanin dem karutde dehellu sakahin tamanan dambuli salihin. Takasuwaꞌ sawanin dem karut Binyamin. 
GEN.44.13	Manjari ginaret weꞌ de badjuꞌden peggeꞌ suse siye manamal duk magpaduwaꞌ siye balik duk balik siye pī si puweblo.
GEN.44.14	Pag tekka disi Yahud duk meꞌ pungtinaꞌinen laꞌi si lumaꞌ si Yusup, laꞌi pe iye si lumaꞌ. Manjari pasujud siye si iye. 
GEN.44.15	Tilew si Yusup siye, paꞌinne, “Ine teꞌ bakas tahinangbi inin? Gaꞌi ke kataꞌuhanbi weꞌ aꞌa kuweꞌ aku inin asal taꞌu magpayam hangkan asal kataꞌuhanku du meꞌ tinapukanin?” 
GEN.44.16	Paꞌin si Yahud, “Ine sambung kamihin, Tuwan? Ine paꞌin kami duk kataꞌuhannu weꞌ gaꞌ niyaꞌ duse kami si inin. Asal inin panumbas Tuhan duse kami metuꞌuhin. Tiyaꞌ ne kami magpabanyagaꞌ si kaꞌu, Tuwan, kami kēmon sampay iye bakas pangesuwaꞌan sawan dem karutnen.” 
GEN.44.17	Saguwaꞌ nambung si Yusup, paꞌinne, “Gaꞌi makajari, gaꞌi ku mabayaꞌ sā iyan. Iye bakas pangesuwaꞌan sawan dem karutnen, iye hadja dendangan banyagaꞌkun. Kaꞌam sinduwehin hap lumaꞌ ne kaꞌam balik pī si samabin karayaw gaꞌ niyaꞌ baya-bayabi.”
GEN.44.18	Manjari patapit si Yahud pu si Yusup duk paꞌinne, “O, Tuwan, ampunun ku weꞌ niyaꞌ akaku si kaꞌu, Tuwan, niyaꞌ batang bissāku papastiꞌ. Daꞌa kew astel si aku. Kaꞌu, Tuwan, kuweꞌ ne kew sultan Misirin. 
GEN.44.19	Bakas tilewnu kami, meꞌ daraꞌakannun, bang ellum pe ke sama kamihin duk bang niyaꞌ pe ke pungtinaꞌi kami seddili. 
GEN.44.20	Duk paꞌin kami si kaꞌu, ‘Aweꞌ, ellum pe sama kamihin. Bahiꞌ ne iye duk niyaꞌ isab anakne dambuwaꞌ si kabahiꞌnen, iye sali kamihin. Na, sakanen, iye saweꞌne magdambuwaꞌ saꞌihin, ubus ne matey. Hangkan hep iye saꞌ dendangan talebbihin duk kinalasahan iye manamal weꞌ sama kamihin.’ 
GEN.44.21	Ubus paꞌinnu si kami, ‘Boꞌohun bi iye pitu si aku duk iye kiteku.’ 
GEN.44.22	Paꞌin kami si kaꞌu, ‘Gaꞌi makajari bang tahalaꞌ si Totoꞌ amban sama kamihin peggeꞌ bang tahalaꞌ iye, sudda matey sama kamihin.’ 
GEN.44.23	Ubus paꞌinnu hep si kami, ‘Bang gaꞌi nuhut salibin pitu gaꞌi ku takitebi balik.’
GEN.44.24	“Na, pag balik kami pī si sama kamihin akahan kami iye bakas pinaꞌinnun. 
GEN.44.25	Manjari sakaliꞌ kami daꞌakne balik pitu melli meꞌ kapamangan bisan kuꞌahat, 
GEN.44.26	nambung kami, paꞌin kami, ‘Gaꞌi kami makajari padurul balik pī si Misir bang gaꞌi makatuhut sali kamihin. Peggeꞌ gaꞌi kami tapaharap si aꞌa miyaꞌan bang gaꞌi nuhut sali kamihin.’ 
GEN.44.27	Ubus paꞌin sama kamihin si kami, ‘Kataꞌuhanbi weꞌ niyaꞌ anak kami duk andaku tugguhin duwe lella. 
GEN.44.28	Dambuwaꞌin gaꞌ ne kuweꞌitu, ubus paꞌinku weꞌ bakas takakan hayep ne iye peggeꞌ sampay kuweꞌitu gaꞌ iye kiteku.’ 
GEN.44.29	Paꞌinne pe, ‘Bang boꞌobi pe isab salibin tahalaꞌ amban aku bu niyaꞌ umantag si iye, sudda matey ku weꞌ dukkakun,’ paꞌinne. 
GEN.44.30	Hangkan hep, Tuwan, bang tekka ku balik si sama kamihin bu gaꞌi nuhut sali kamihin, 
GEN.44.31	iye makamatey iyehin bang kitene weꞌ gaꞌ makatuhut kami anaknen peggeꞌ hadje teꞌed lasane pu Binyaminin. 
GEN.44.32	Aku maggarantolin weꞌ asal tūrananku teꞌed iye. Paꞌinku, ‘Bang gaꞌi iye tūrananku si kaꞌu, dusehan ku si kaꞌu, Ammaꞌ, gaꞌ niyaꞌ tamananne puwas.’ 
GEN.44.33	Hangkan pākuku si kaꞌu weꞌ aku ne hadja mapaꞌambanin duk manjari banyagaꞌnun gantiꞌ si Totoꞌ. Saguwaꞌ sali kamihin duk meꞌ sakane sinduwehin subey du tapoleꞌ. 
GEN.44.34	Inumey saꞌ tapabalikku pī si sama kamihin bang gaꞌi makatuhut si Totoꞌ? Gaꞌi tasandalku si Ammaꞌ mayaman bang niyaꞌ umantag si iye sabab dukkanen.”
GEN.45.1	Manjari gaꞌi ne tasandal si Yusup pagtangisnen si harapan kēmon daraꞌakannen duk paꞌinne si siye, “Pī kaꞌam dahuꞌ kēmon tahalaꞌ.” Manjari gaꞌ niyaꞌ aꞌa seddili talebbi laꞌi dem bilik luwal si Yusup duk meꞌ pungtinaꞌinen. Ubus magpakilale ne si Yusup si meꞌ pungtinaꞌinen. 
GEN.45.2	Magtāring iye manamal hangkan takale iye weꞌ meꞌ aꞌa Misirin, duk magaka meꞌ aꞌahin sampay umabut pī si sultan Misirin.
GEN.45.3	Paꞌin si Yusup si meꞌ pungtinaꞌinen, “Aku hep si Yusup. Ellum pe ke samakun?” Saguwaꞌ gaꞌ sumambung meꞌ pungtinaꞌinen peggeꞌ takeddut dem ateyden duk tinalew siye. 
GEN.45.4	Ubus paꞌin si Yusup, “Patapit kaꞌam pitu.” Patapit ne siye pī. Manjari paꞌinne, “Aku hep pungtinaꞌibin si Yusup, iye bakas pinabellihanbin bu taboꞌo ku pitu si Misir. 
GEN.45.5	Na, daꞌa kaꞌam suse. Daꞌa sasewun bi pikilanbin peggeꞌ bakas ku pabellihanbi. Peggeꞌ pinadehellu ku pitu weꞌ Tuhanin amban kaꞌam supaya kaꞌam ellum. 
GEN.45.6	Peggeꞌ niyaꞌ ne duwen tahun unus dem lahatin bu kulang pe limen tahun gaꞌi katomoꞌ tinanemin duk gaꞌi kamanjari buwaꞌnen. 
GEN.45.7	Pinapitu ku dehellu weꞌ Tuhanin supaya kaꞌam ellum duk niyaꞌ tubuꞌbi duk timbul kaꞌam amban kasigpitan kuweꞌitu inin. 
GEN.45.8	Dumaꞌin kaꞌam mamapitu akuhin, saguwaꞌ Tuhanin. Pinalangkew ku weꞌ Tuhanin hangkan aku pangandelan sultanin. Amban Tuhan isab weꞌ aku mangandaꞌak daraꞌakan sultanin kēmon duk amban Tuhan isab weꞌ aku mangantanan lahat Misirin.
GEN.45.9	“Na, magdayiꞌ-dayiꞌ kaꞌam balik pī si samaten bi duk paꞌinun bi si iye, ‘Iye ne inin bissā anaknun si Yusup: Inurungan ku weꞌ Tuhanin kapatut ngantanan lahat Misirin. Pitu kaꞌam si aku, daꞌa kaꞌam magdayan-dayan. 
GEN.45.10	Subey kaꞌam patennaꞌ si lahat inēnan Gosen tuꞌu diyalem Misir duk kaꞌam tapit si aku, kaꞌam duk meꞌ anak-ampubin duk meꞌ bili-bilibin, meꞌ hayepbi sinduwehin duk meꞌ kēmonbin. 
GEN.45.11	Bang laꞌi ne kaꞌam si Gosen, aku saꞌ ngagastuhan kaꞌam peggeꞌ limen tahun pe unus inin. Gaꞌi ku mabayaꞌ bang kasigpitan kaꞌam duk meꞌ tindegbin.’ ”
GEN.45.12	Paꞌin si Yusup pe si meꞌ pungtinaꞌinen, “Na, takilalebi du - duk pesōng salikun Binyamin - weꞌ asal aku iye mamissā si kaꞌam inin. 
GEN.45.13	Subey akahanun bi samaten bi sabab kēmon kabantuhanku matuꞌu si lahat Misir inin duk sabab kēmon bakas takitebin. Ubus boꞌohun bi pitu samaten bi. Daꞌa kaꞌam magdayan-dayan.” 
GEN.45.14	Ubus miyaꞌan kinekkepan weꞌ ne salinen Binyamin duk magtangis siye duwangan. 
GEN.45.15	Kinekkepan isab weꞌ ne kēmon meꞌ sakanen duk inūkan weꞌ ne duk nangis iye. Ubus behude ne magbissā-bissā.
GEN.45.16	Pag kalede laꞌi si lumaꞌ sultanin weꞌ tekka ne meꞌ pungtinaꞌi Yusupin, sinna sultanin duk meꞌ aꞌa langkew si pagsultanannen. 
GEN.45.17	Paꞌin sultanin pu si Yusup, “Paꞌinun si meꞌ pungtinaꞌinun, ‘Sā inin hinangun bi. Duwaꞌanun bi meꞌ hayepbin duk balik kaꞌam pī si lahatbi Kanaꞌan. 
GEN.45.18	Boꞌohun bi samabin duk meꞌ kaꞌanakanbin pitu si aku. Urungante kaꞌam bulak tamanan mahāp tuꞌu si Misirin duk para si kaꞌam kinakan mahāpin.’ ” 
GEN.45.19	Paꞌinne pe, “Daꞌakun siye isab, paꞌinun, ‘Hinangun bi ininen. Moꞌo kaꞌam bittuꞌu amban lahat Misir meꞌ kahdu pasakeyan meꞌ anakbin duk meꞌ andabin duk boꞌohun bi samabin pitu. 
GEN.45.20	Daꞌa kaꞌam suse sabab meꞌ panyapbin peggeꞌ meꞌ mahāp tuꞌu si lahat Misirin si kaꞌam ne.’ ”
GEN.45.21	Iye ne miyaꞌan hininang meꞌ anak Yakubin. Inurungan siye weꞌ si Yusup meꞌ kahdu kuweꞌ bakas dinaꞌak weꞌ sultanin. Duk urunganne isab siye meꞌ lutuꞌde. 
GEN.45.22	Inurungan isab siye weꞌ ne dangan-dangan semmek hāp manamal. Saguwaꞌ Binyamin inurungan weꞌ ne lime semmek mahāp manamalin duk tellu hatus isab kayuꞌ pilak tibuꞌuk. 
GEN.45.23	Pinaboꞌohan samanen weꞌ ne sampūꞌ asnu lella pinaduwaꞌan ekka bayuꞌ-bayuꞌan mahāp amban Misirin duk sampūꞌ asnu dende pinaduwaꞌan meꞌ kinakan, meꞌ pan duk meꞌ pamalutuꞌne samanen bang pī iye si lahat Misir. 
GEN.45.24	Manjari daꞌak si Yusup ne meꞌ pungtinaꞌinen pī tahalaꞌ duk sessaꞌanne isab siye, paꞌinne, “Magsulut-sulut kaꞌam. Daꞌa paꞌin kaꞌam magsasaꞌ si lān.”
GEN.45.25	Manjari tahalaꞌ ne siye amban Misir moleꞌ hap Kanaꞌan. Pag tekka siye laꞌi magtawus akahande samaden, 
GEN.45.26	paꞌinde, “Ellum pe si Yusup, Ammaꞌ. Duk iye mangantan kēmon dem lahat Misirin.” Takeddut dem atey Yakubin. Gaꞌi iye kahagad si siye. 
GEN.45.27	Saguwaꞌ sakaliꞌ ne siye magaka-aka sabab kēmon bakas pinaꞌin Yusupin duk pag kitene meꞌ kahdu pinaboꞌohan si Yusup amban Misirin dinaꞌak pasakeyannen, kuweꞌ hinanyangan ne dem ateynen. 
GEN.45.28	Paꞌinne, “Kahagad ne ku. Ellum pe anakkun si Yusup. Pī ne ku duk iye kiteku pād-pād ku ellum.”
GEN.46.1	Manjari tahalaꞌ ne disi Yakub amban lahat Kanaꞌan duk meꞌ kēmonden. Pag tekka ne siye si Beer-sheba laꞌi si lān tudju Misir magkurban ne si Yakub si Tuhan iye pagtuhanan weꞌ samane Ishakley. 
GEN.46.2	Pag sangem ne missā Tuhanin pu si Yakub, paꞌinne, “O, Yakub, Yakub.” Nambung si Yakub, paꞌinne, “Tiyaꞌ ku.” 
GEN.46.3	Paꞌin Tuhanin, “Aku Tuhan pagtuhanan samanu ley. Daꞌa kew tinalew padurul pī si Misir peggeꞌ laꞌi paꞌekkaku tubuꞌnun duk kew manjari bangsa basag. 
GEN.46.4	Saweꞌante kaꞌam pī si Misir duk si pasōngan tūrananku du tubuꞌnun balik si Kanaꞌan. Si Yusup du makeddem matanun bang kew matey.”
GEN.46.5	Manjari miyaꞌan tahalaꞌ ne disi Yakub amban Beer-sheba. Pinasakey weꞌ meꞌ anakne lellahin si Yakub duk meꞌ anakde madikiꞌin duk meꞌ andaden diyataꞌ meꞌ kahdu bakas pinaboꞌohan weꞌ sultanin. 
GEN.46.6	Binoꞌo isab weꞌ de meꞌ hayepden duk meꞌ alataꞌden duk kēmon bakas taꞌusahade laꞌi si lahat Kanaꞌanin. 
GEN.46.7	Sā miyaꞌan disi Yakub pī si Misir magtuhut duk kēmon meꞌ anak-ampunen lella-dende. Kēmon siye meꞌ tubuꞌnen magtuhut siye pī si Misir.
GEN.46.8	Inin ēn meꞌ tubuꞌ si Yakub mapadurul pī si Misirin. Meꞌ anak si Yakub duk andane poꞌonin si Leꞌa: Si Ruben anak si Yakub sakahin;
GEN.46.9	duk meꞌ anak si Ruben lellahin disi Hanok, si Pallu, si Hesron, duk si Karmi.
GEN.46.10	Simeon duk meꞌ anakne lellahin disi Yemuꞌel, si Yamin, si Ohad, si Yakin, si Sohar duk si Saꞌul. Si Saꞌul miyaꞌan anak Simeon duk andane bangsa Kanaꞌan.
GEN.46.11	Si Lebi duk meꞌ anakne lellahin disi Gereson, si Kohat, duk Merari.
GEN.46.12	Si Yahud duk meꞌ anakne lellahin disi Er, si Onan, si Shela, si Peres duk si Sera. Saguwaꞌ si Er duk si Onan ubus ne matey laꞌi si lahat Kanaꞌan. Duk meꞌ anak si Peres lellahin si Hesron, duk si Hamul.
GEN.46.13	Issakar duk meꞌ anakne lellahin disi Tola, si Puwa, si Yasub, duk si Shimron.
GEN.46.14	Sebulon duk meꞌ anakne lellahin disi Sered, si Elon, duk Yahleꞌel.
GEN.46.15	Kēmon meꞌ aꞌa miyaꞌan meꞌ anak-ampu si Yakub duk si Leꞌa. Kēmon siye inanakan laꞌi si Paddan Aram. Niyaꞌ pe anakde dende inēnan si Dina. Tellumpūꞌ duk tellu tubuꞌ si Yakub duk andanen si Leꞌa.
GEN.46.16	Inin meꞌ tubuꞌ si Yakub duk anda-andane si Silpa. Ēn anakden si Gad duk si Aser. Meꞌ anak si Gad lellahin disi Sipyon, si Haggi, si Shuni, si Esbon, si Eri, Arodi duk Arꞌeli.
GEN.46.17	Meꞌ anak si Aser lellahin disi Yimna, si Yishwa, si Yishwi, si Beria duk anakne dendehin inēnan si Sera. Meꞌ anak Beria lellahin si Heber duk Malkiꞌel.
GEN.46.18	Siye miyaꞌan meꞌ anak-ampu si Silpa, iye daraꞌakan bakas pinangurung pu si Leꞌa weꞌ samanen si Laban. Sampūꞌ duk ennem kēmon siye meꞌ anak-ampu si Silpa duk Yakubin.
GEN.46.19	Meꞌ anak si Rakel anda si Yakub tugguhin: si Yusup duk Binyamin. 
GEN.46.20	Meꞌ anak si Yusup inanakan laꞌi si Misirin si Manasse duk Eprayim. Siye miyaꞌan meꞌ anak si Yusup duk Asenat, anak Potipera imam amban On.
GEN.46.21	Meꞌ anak Binyamin lellahin: disi Belaꞌ, si Beker, si Ashbel, si Geraꞌ, si Naꞌaman, si Ehi, si Rosh, si Muppim, si Huppim, duk si Ard.
GEN.46.22	Siye miyaꞌan meꞌ anak-ampu si Rakel duk si Yakub. Kēmon siye sampūꞌ duk ampat.
GEN.46.23	Inin meꞌ tubuꞌ si Yakub duk anda-andane si Bilha: si Dan duk anakne lellahin ēnnen si Husim.
GEN.46.24	Naptali duk meꞌ anakne lellahin disi Yahseꞌel, si Guni, si Yeser, duk si Shillem.
GEN.46.25	Siye miyaꞌan meꞌ anak-ampu si Bilha, iye daraꞌakan bakas pinangurung pu si Rakel weꞌ samanen si Laban. Kēmon anak-ampu si Bilha duk Yakubin pituꞌ.
GEN.46.26	Kēmon meꞌ tubuꞌ si Yakub matekka si Misirin, bukut meꞌ eyuꞌannen ennempūꞌ duk ennem ekkahanden kēmon. 
GEN.46.27	Duk niyaꞌ pe duwe anak si Yusup inanakan si Misir sampay si Yusup ne duk si Yakub. Hangkan hep siye pitumpūꞌ ekkahanden magtewteyꞌanakin laꞌi si Misir.
GEN.46.28	Manjari dinaꞌak weꞌ si Yakub padehellu si Yahud pī pu si Yusup makasampang iye si Gosen. 
GEN.46.29	Pag kataꞌuhan si Yusup weꞌ laꞌi ne siye, magtawus memes si Yusup pasakeyannen bu pī iye nampang samanen hap Gosen. Pag magkasuwaꞌ ne siye kinekkepan weꞌ si Yusup samanen duk tiggel siye magtangis. 
GEN.46.30	Ubus paꞌin si Yakub pu si Yusup, “Na, kuweꞌitu maglillaꞌ ne ku matey peggeꞌ takitete ne kew weꞌ ellum pe kew.”
GEN.46.31	Manjari paꞌin si Yusup si me pungtinaꞌinen duk si meꞌ usbanen kēmon, “Pī ne ku ngakahan sultan Misirin weꞌ tekka ne meꞌ pungtinaꞌikun duk meꞌ usbakun amban lahat Kanaꞌan. 
GEN.46.32	Akahanku isab iye weꞌ kaꞌam meꞌ aꞌa magipat-ipat meꞌ bili-bili duk meꞌ sapiꞌ duk weꞌ tiyaꞌ ne binoꞌo weꞌ bi meꞌ hayepbin duk meꞌ kēmonbin. 
GEN.46.33	Bang tawag sultanin kaꞌam duk tilewne kaꞌam bang ine hinang-hinangbin, 
GEN.46.34	nambung kaꞌam, paꞌinun bi, ‘Kami, meꞌ daraꞌakannun, kēmon pangkatan kamihin magipat hayep kamuwe matuꞌuley sampay kuweꞌitu.’ Iye miyaꞌan panambungun bi duk kaꞌam makajari patennaꞌ tuꞌu si lahat Gosen inin. Peggeꞌ kēmon meꞌ aꞌa magipat bili-bili lemmiꞌ hep meꞌ aꞌa Misirin si siye.”
GEN.47.1	Manjari hap pī ne si Yusup ngakahan sultanin, paꞌinne, “Tekka ne samakun duk meꞌ pungtinaꞌikun amban lahat Kanaꞌan. Binoꞌo weꞌ de meꞌ bili-biliden duk meꞌ sapiꞌden duk meꞌ kēmonden. Īꞌ ne siye laꞌi si Gosen.” 
GEN.47.2	Nuhut si Yusup isab lime pungtinaꞌinen bakas pineneꞌ weꞌ ne duk pinakilale weꞌ ne si sultanin. 
GEN.47.3	Paꞌin sultanin si meꞌ pungtinaꞌi Yusupin, “Ine hinang-hinangbin?” Nambung siye, paꞌinde, “Kami, meꞌ daraꞌakannun, kēmon kami magpangkat-mamangkatin, iye bahan-bahan kamihin magipat bili-bili.” 
GEN.47.4	Ubus paꞌinde pe si sultanin, “Pitu ne kami patennaꞌ tuꞌu si lahat inin peggeꞌ gaꞌ niyaꞌ pamakan meꞌ hayep kamihin laꞌi si lahat Kanaꞌan peggeꞌ sigpit manamal meꞌ aꞌa malaꞌihin sabab unusin. Ampunun kami weꞌ niyaꞌ aka kami si kaꞌu. Māku-māku kami hadja weꞌ kami, daraꞌakannun, patennaꞌ laꞌi si lahat Gosen.”
GEN.47.5	Manjari paꞌin sultanin pu si Yusup, “Na, tekka ne samanun duk meꞌ pungtinaꞌinun. 
GEN.47.6	Patennaꞌun siye dem lahat mahāpin. Subey siye patennaꞌ laꞌi si Gosen. Duk bang kataꞌuhannu bang sine-sine siye mataꞌu magipat hayep manamalin kabayaꞌankun iye isab subey magipat meꞌ hayepkun.”
GEN.47.7	Manjari binoꞌo weꞌ si Yusup samanen pinakilale si sultanin. Pākuhan si Yakub amban Tuhan ledjikiꞌ sultanin. 
GEN.47.8	Tilew sultanin si Yakub paꞌinne, “Piyen tahun ne umulnun?” 
GEN.47.9	Paꞌin si Yakub, “Da hatus duk tellumpūꞌ tahun ne umulkun. Pandak du umulkun duk tiggelanku tuꞌu si dunya luwal ku kasigpitan. Gaꞌ pe taꞌabutku tahaꞌan umul kapapuꞌankun.” 
GEN.47.10	Ubus maꞌid ne si Yakub duk pināku-pākuhan kahāpan weꞌ ne sultanin duk tahalaꞌ ne iye amban pagharapande.
GEN.47.11	Manjari inurungan weꞌ si Yusup samanen duk meꞌ pungtinaꞌinen meꞌ bulak mahāp pagpakanan hayepin dem lahat Misir. Kuweꞌ bakas pangandaꞌakan sultanin, laꞌi siye si lahat Gosen palaꞌihan puweblo Rameses. 
GEN.47.12	Duk si Yusup ngagastuhan samanen duk meꞌ pungtinaꞌinen duk meꞌ usbanen sampay mākanak madikiꞌin.
GEN.47.13	Manjari gaꞌ niyaꞌ kinakan si Misir sabab unusin hangkan sigpit manamal meꞌ aꞌahin. Lamma meꞌ aꞌa si lahat Misirin duk meꞌ aꞌa si lahat Kanaꞌanin peggeꞌ inusan siye manamal. 
GEN.47.14	Kēmon sīn meꞌ aꞌahin dem lahat Misir duk dem lahat Kanaꞌan ginuna ne pamelli kinakan amban si Yusup. Ubus binoꞌo weꞌ si Yusup sīnin pī inennaꞌ dem astanaꞌ sultanin. 
GEN.47.15	Pag ubus ne pamelli weꞌ meꞌ aꞌa Misirin duk Kanaꞌanin kēmon sīnden, pī ne meꞌ aꞌa Misirin pu si Yusup duk paꞌinde, “Urunganun kami kinakan peggeꞌ gaꞌ ne niyaꞌ sīn kami. Suddanen matey kami bang gaꞌi kami urungannu kinakan.” 
GEN.47.16	Nambung si Yusup, paꞌinne, “Boꞌohun bi pitu meꞌ hayepbin pagsambiꞌ kinakan bang gaꞌ niyaꞌ sīnbi.” 
GEN.47.17	Hangkan binoꞌo weꞌ de meꞌ hayepden pī pu si Yusup duk pagsambiꞌde kinakan meꞌ kuraꞌden duk meꞌ bili-biliden, meꞌ sapiꞌden duk meꞌ asnuden. Sā miyaꞌan sinambiꞌan weꞌ si Yusup hayepden duk kinakan tahun miyaꞌan.
GEN.47.18	Pag ubus tahun miyaꞌan, pī ne isab siye si iye tahun mapaturulin duk paꞌinde, “Kataꞌuhannu, Tuwan, weꞌ ubus ne kēmon sīn kamihin, duk kēmon hayep kamihin luꞌu ne si kaꞌu. Gaꞌ ne niyaꞌ talebbi si kami luwal saꞌ baran kamihin duk bulak kamihin. 
GEN.47.19	Tabangun kami! Daꞌa kami pasagadanun matey! Hāp pe kami manjari banyagaꞌ sultanin, daꞌa bang matey. Eddoꞌun bulak kamihin para si sultanin panambiꞌ kinakan. Urunganun kami binihiꞌ duk niyaꞌ tanem kami duk hadja gaꞌi luꞌuhan dīne bulak kamihin duk kami ellum.”
GEN.47.20	Iye ne miyaꞌan, binelli weꞌ si Yusup para si sultanin kēmon bulakan laꞌi si Misirin. Pinabellihan weꞌ meꞌ aꞌa Misirin dangan-dangan meꞌ bulakden peggeꞌ sigpit siye manamal sabab unusin. Hangkan tapī meꞌ bulakden si sultanin. 
GEN.47.21	Duk kēmon meꞌ aꞌa dem lahat Misirin manjari banyagaꞌ sultanin. 
GEN.47.22	Meꞌ bulak meꞌ imamin hadja gaꞌi binelli weꞌ si Yusup peggeꞌ meꞌ imamin ginastuhan weꞌ sultanin hangkan niyaꞌ kaꞌellumande duk gaꞌi subey pabellihande bulakden. 
GEN.47.23	Ubus paꞌin si Yusup si meꞌ aꞌahin, “Na, ellew inin bakas tabellite ne kaꞌam duk meꞌ bulakbin para si sultanin. Tiyaꞌ ne binihiꞌbin. Magtanem ne kaꞌam. 
GEN.47.24	Pag magani ne kaꞌam bahagiꞌun bi lime. Da bahagiꞌ si sultanin, ampat bahagiꞌin si kaꞌam ne duk niyaꞌ ne binihiꞌbi duk kinakanbi kēmon magdembuwaꞌ lumaꞌin sampay anakbin.” 
GEN.47.25	Paꞌinde, “Asal tinimbul kami weꞌ nu. Magsukul ne kami weꞌ manjari banyagaꞌ sultanin kami, Tuwan.” 
GEN.47.26	Ubus, hinang si Yusup miyaꞌan manjari saraꞌ ne sabab meꞌ bulak diyalem lahat Misir. Duk iye miyaꞌan saraꞌin sampay kuweꞌitu weꞌ si lime bahagiꞌ subey sultanin kabahagiꞌan da bahagiꞌ. Luwal bulak meꞌ imamin hadja gaꞌ tapī si sultanin.
GEN.47.27	Manjari patennaꞌ meꞌ aꞌa Hibranihin dem lahat Misir laꞌi si Gosen. Pesōng dayaden duk ngaꞌekka tubuꞌden. 
GEN.47.28	Patennaꞌ si Yakub laꞌi si Misir sampūꞌ duk pitun tahun duk umulnen taꞌabut ne da hatus duk ampatpūꞌ duk pitun tahun. 
GEN.47.29	Pag sōng matey ne si Yakub, pinasanan weꞌ ne anaknen si Yusup hap pī si iye. Ubus paꞌinne pu si Yusup, “Bang kew malasa si aku bettadun tangannun diyawaꞌ paꞌaku duk napa kew weꞌ tuhutnu du sessaꞌku inin. Daꞌa ku kubulun tuꞌu si Misir. 
GEN.47.30	Saguwaꞌ pag matey ne ku pabihingun ku si meꞌ kapapuꞌankun. Boꞌohun bangkeykun tahalaꞌ amban Misir harap pī si kubul kapapuꞌankun.” Paꞌin si Yusup, “Tuhutku du teꞌed panessaꞌnu inin.” 
GEN.47.31	Ubus paꞌin si Yakub, “Napa kew si aku.” Ubus napa ne si Yusup. Ubus miyaꞌan, patukkuꞌ si Yakub diyataꞌ pabākanne magsukul si Tuhan.
GEN.48.1	Gaꞌ du tiggel paꞌinde pu si Yusup, “Saki ne samanun.” Manjari binoꞌo weꞌ si Yusup duwe anakne lellahin, Manasse duk Eprayim pī pu si Yakub. 
GEN.48.2	Pag kale si Yakub weꞌ tekka ne anaknen si Yusup nindew iye, pabasagne dīnen duk ningkoloꞌ iye si pabākanne. 
GEN.48.3	Ubus paꞌinne pu si Yusup, “Pag laꞌi pe ku si Lus si lahat Kanaꞌan, pabagala Tuhan Mabalakatanin si aku duk iledjikiꞌan ku weꞌ ne. 
GEN.48.4	Paꞌinne si aku, ‘Paꞌekkaku du tubuꞌnun duk hinangku siye bangsa ekka. Ubus pangurungku du si meꞌ tubuꞌnun lahat Kanaꞌan inin duk siye ne magdapuꞌin salama-lama.’ ”
GEN.48.5	Paꞌin si Yakub pe, “Na, meꞌ anaknu duwanganin andang ne inanakan tuꞌu si Misir gaꞌ pe ku tekka, kimmatanku siye anakku gantiꞌnu. Subey Eprayim duk Manasse si aku kuweꞌ meꞌ anakkun si Ruben duk Simeon. 
GEN.48.6	Bu meꞌ anaknu mapasunuꞌ si siyehin, si kaꞌu du. Ambat siye binahagiꞌan weꞌ Eprayim duk Manasse bulak pusakaꞌ si siyehin. 
GEN.48.7	Hangkan hinangku inin peggeꞌ taꞌessebku saꞌinun si Rakel. Duwe hadja anaknen matey ne iye. Dukka ku manamal kamateynen. Pag balik ku amban Paddan, sābu kami maglengngan dem lahat Kanaꞌan, matey si Rakel. Laꞌi ne kami miyaꞌan tapit si lahat Eprata bu kinubul ne weꞌ ku si Rakel laꞌi si bihing lān tudju Eprata.” (Eprata inin inēnan isab Betlehem.)
GEN.48.8	Manjari pag kite si Yakub meꞌ anak Yusupin paꞌinne, “Sine teꞌ siye inin?” 
GEN.48.9	Paꞌin si Yusup, “Meꞌ anakku siye pangurung Tuhanin aku tuꞌu si Misir.” Paꞌin si Yakub, “Boꞌohun siye patapit pitu si aku duk siye pākuhanku ledjikiꞌ amban Tuhan.” 
GEN.48.10	Na, gaꞌi ne tantu ngite si Yakub, peggeꞌ labut ne matanen hawal bahiꞌnen. Manjari binoꞌo ne siye weꞌ si Yusup patapit si iye. Kinekkepan siye weꞌ si Yakub duk inūkan weꞌ ne. 
GEN.48.11	Ubus paꞌin si Yakub pu si Yusup, “Kannalku weꞌ gaꞌi ne kew kiteku balik. Ine kew tiyaꞌ du kew pinakite balik weꞌ Tuhanin duk sampay meꞌ anaknun.” 
GEN.48.12	Ubus inānan siye weꞌ si Yusup amban bihing tuꞌut si Yakub duk pasujud ne iye.
GEN.48.13	Manjari binoꞌo siye weꞌ si Yusup kaduwangan pī balik patapit pu si Yakub. Inantanan weꞌ si Yusup Eprayim duk tanganne kanawanin duk pinapī weꞌ ne si bibangan si Yakub. Inantanan isab weꞌ ne Manasse duk tanganne bibangin duk pinapī weꞌ ne si kanawanan si Yakub. 
GEN.48.14	Saguwaꞌ binettad weꞌ si Yakub tanganne kanawanin diyataꞌ kōk Eprayim bisan iye salihin duk tanganne bibangin diyataꞌ kōk Manasse bisan iye sakahin. Pinaglambid weꞌ ne lengngennen.
GEN.48.15	Ubus miyaꞌan pinākuhan siye ledjikiꞌ weꞌ si Yakub, paꞌinne,
GEN.48.15	“O Tuhanku, kaꞌu pagtuhanan papuꞌkun Ibrahimley duk samakun Ishakley karayaw urungannu kahāpan ampuku duwangan inin.
GEN.48.15	Kaꞌu du mangipat akuhin kemuweku dikiꞌ sampay kuweꞌitu, karayaw isab ipatnu meꞌ ampuku inin.
GEN.48.16	Malaꞌikatnun manabang akuhin si kēmon kasigpitankun, karayaw isab tabangne meꞌ ampuku inin.
GEN.48.16	Karayaw ēnkun duk ēn samakun Ishakley duk papuꞌkun Ibrahimley taꞌesseb weꞌ meꞌ aꞌahin sabab meꞌ ampuku inin.
GEN.48.16	Karayaw isab ngaꞌekka tubuꞌden tuꞌu si dunya.”
GEN.48.17	Pag kite si Yusup weꞌ laꞌi tangan samane kanawanin diyataꞌ kōk Eprayim salihin, gaꞌ iye kasulutan duk suse ne iye. Manjari inantanan weꞌ ne tangan samanen sōng ānanne amban kōk Eprayim pinapī si kōk Manasse. 
GEN.48.18	Ubus paꞌinne si samanen, “Dumaꞌin sā iyan, Ammaꞌ, peggeꞌ ininen sakahin. Bettadun tangannu kanawanin diyataꞌ kōkne.” 
GEN.48.19	Saguwaꞌ gaꞌi ngatu samanen, paꞌinne, “Na, kataꞌuhanku du, Totoꞌ. Kataꞌuhanku. Manasse iyan ngaꞌekka du isab meꞌ tubuꞌnen duk manjari bangsahan du isab siye. Saguwaꞌ salinen pasōng bangsahan amban iye duk meꞌ tubuꞌnen ngaꞌekka teꞌed duk manjari bangsa ekka.” 
GEN.48.20	Na, pinākuhan siye ledjikiꞌ weꞌ si Yakub ellew miyaꞌan, paꞌinne,
GEN.48.20	“Si pesōngan bang meꞌ bangsa Israꞌelin māku ledjikiꞌ taꞌatde iyan ēnbin, paꞌinde iyan,
GEN.48.20	‘Karayaw tahinang Tuhanin du kaꞌam kuweꞌ Eprayim duk Manassehin.’ ”
GEN.48.20	Sā miyaꞌan pamalangkew si Yakub Eprayimin amban Manasse.
GEN.48.21	Ubus paꞌin si Yakub pu si Yusup, “Sōng matey ne ku, saguwaꞌ tabangan Tuhanin du kaꞌam duk pabalikne du kaꞌam pī si lahat kapapuꞌanten bi. 
GEN.48.22	Na, niyaꞌ pe pamusakaꞌku kaꞌu bulak hāp laꞌi si lahat Sekem. Taꞌeddoꞌ miyaꞌan weꞌ ku ubus kami magbonoꞌ duk meꞌ aꞌa Amorihin. Si kaꞌu ne miyaꞌan dumaꞌin si meꞌ pungtinaꞌinun.”
GEN.49.1	Ubus miyaꞌan masan si Yakub pī si meꞌ anaknen, paꞌinne, “Subey kaꞌam magtipun tuꞌu duk kaꞌam kaꞌakahanku bang ine matekka si kaꞌamin si pasōngan.” 
GEN.49.2	Pag tekka ne siye paꞌin si Yakub
GEN.49.3	“Kaꞌu, Ruben, anakku sakahin. Panganak kaꞌuhin basag pe ku; kaꞌu tandaꞌ pagkalellakun. Kaꞌu malangkewin, kaꞌu mabangsahanin. 
GEN.49.4	Napsunun kuweꞌ selleg gaꞌi tapara, sudda gaꞌi kew bangsahan. Paꞌiyaꞌnu ku, panaꞌiknu kiridakun.”
GEN.49.5	“Kaꞌu, Simeon, duk kaꞌu, Lebi, saliꞌ addatbin, maglimbang kaꞌam. Iye panganggunahanbi bessibin pamonoꞌ. 
GEN.49.6	Gaꞌi ku patuhut si pagisunbin. Gaꞌi ku pabatuk si kaꞌam peggeꞌ bang kaꞌam inastel mapatey kaꞌam. Duk peddangbi mintel sapiꞌ lella aꞌa sinduwehin paglolaꞌanbi. 
GEN.49.7	Peggeꞌ makalanduꞌ laꞌat ateybin duk bingis kaꞌam manamal pinagmulkaꞌan kaꞌam. Kinanat-kanat tubuꞌbin dem lahat Israꞌel.”
GEN.49.8	“Na, kaꞌu, Yahud, pinudji kew weꞌ meꞌ pungtinaꞌinun peggeꞌ ngandaꞌag kew bang niyaꞌ kuntaranu. Duk meꞌ pungtinaꞌinun pasujud du si kaꞌu. 
GEN.49.9	Bahani si Yahud, kuweꞌ limaꞌung. Kuweꞌ iye limaꞌung tahalaꞌ amban bakas pinapateynen, bu palukuꞌ duk ngiles; gaꞌ niyaꞌ makatawakkal nasew iye. 
GEN.49.10	Meꞌ tubuꞌnen magbayaꞌ du salama-lama. Duk meꞌ kabangsa-bangsahanin pasujud si iye bu boꞌohande iye alataꞌ. 
GEN.49.11	Hāp sumbu bahan ubas tinanemnen. Poꞌonnen tapangingketan hayep. Manjari teꞌed buwaꞌ ubasnen, hawal ekkanen makajari pagdekdakan boheꞌnen.
GEN.49.12	Itteman
GEN.49.13	“Kaꞌu, Sebulon, patennaꞌannun tapit si higad tahik. Laꞌi kew tapit si padungguꞌan meꞌ kappal duk tamanan lahatnun si lahat Sidon.”
GEN.49.14	“Kaꞌu, Issakar, kuweꞌ kew asnu basag palukuꞌ duk meꞌ duwaꞌannen. 
GEN.49.15	Kitenu weꞌ pahalihannu miyaꞌan hāp paglahatan duk makasinna-sinna lahatin. Hangkan ngatu ne kew magduwaꞌ duk manjari banyagaꞌ meꞌ aꞌa.”
GEN.49.16	“Kaꞌu, Dan, ngahukum du kew meꞌ bangsanu kuweꞌ meꞌ bangsa Israꞌel sinduwehin ngahukum meꞌ bangsade. 
GEN.49.17	Kaꞌu, Dan, kuweꞌ kew sawe bisa si lān. Bang niyaꞌ palabey magkuraꞌ tigtukne tiked kuraꞌin duk laboꞌ aꞌahin. (Sā miyaꞌan tadaꞌag bantanun weꞌ nu.)”
GEN.49.18	“O Tuhan, ngase-ngase ku weꞌ timbulnu du ku.”
GEN.49.19	“Kaꞌu, Gad, luwal kew tinangkewan weꞌ meꞌ mundu, saguwaꞌ palupug kew duk taꞌagewnu du balik.”
GEN.49.20	“Kaꞌu, Aser, hāp manamal kinakannun kuweꞌ kinakan sultan.”
GEN.49.21	“Kaꞌu, Naptali, kuweꞌ payew lakkes kew duk anaknun hāp kuweꞌ anak payewin.”
GEN.49.22	“Kaꞌu, Yusup, kuweꞌ kew kayu labung buwaꞌnen, poꞌonnen si higad buwal, kalandungan weꞌ pangenen birang batuhin
GEN.49.23	Kabayaꞌan meꞌ bantanun bonoꞌde kew duk panaꞌ duk lupugande kew. 
GEN.49.24	Saguwaꞌ amban kabayaꞌan Tuhan basag teꞌed lengngennun duk haget pangantannu panaꞌin. Tinabangan kew teꞌed weꞌ Tuhan Mabalakatanin iye pagtuhanankun. Iye mangipat duk manabangan kitehin bi meꞌ bangsa Israꞌelin. Kuweꞌ iye tamingte bi. 
GEN.49.25	Tuhan Mabalakatanin iye pagtuhanankun iye manabangan kaꞌuhin duk iye mangurungan kaꞌu kahāpanin. Meꞌ kahāpan inin ulan amban diyataꞌ langit duk boheꞌ amban diyalem bulak, duk ngaꞌekka isab tubuꞌnun duk meꞌ hayepnun. 
GEN.49.26	Kahāpan pinākuhanku kaꞌu amban Tuhan inin pesōng hāpnen amban ledjikiꞌ taꞌeddoꞌnu amban meꞌ kapunuhan, meꞌ punu andang ne laꞌi kemuwe ewwalley. Karayaw kēmon ledjikiꞌ inin tepe si kaꞌu, Yusup, peggeꞌ kēmon kaꞌam magpungtinaꞌihin kaꞌu du pinaseddili weꞌ Tuhanin.”
GEN.49.27	“Kaꞌu, Binyamin, kuweꞌ kew asu bahani duk luwal inusan. Subu-subu pe kakanne ne bantanen duk sampay sangem laꞌi pe iye mahagiꞌ taꞌagewnen.”
GEN.49.28	Iye ne miyaꞌan panessaꞌ si Yakub si meꞌ anaknen. Kēmon anakne meꞌ sampūꞌ duk duwehin manjari meꞌ bangsa Israꞌel. Missā iye si siye duk binissānen magtuꞌun duk siye dangan-dangan.
GEN.49.29	Ubus miyaꞌan, nessaꞌ iye si siye, paꞌinne, “Aku inin, sōng matey ne ku. Kubulun bi ku pī si kubul kapapuꞌankun laꞌi diyalem lingab batu si bulak si Epron, aꞌa bangsa Hittihin. 
GEN.49.30	Lingab batu miyaꞌan laꞌi si lahat Makpela, tapit si lahat Mamre, laꞌi si lahat Kanaꞌan. Bulak miyaꞌan bakas binelli weꞌ Ibrahimley amban si Epronley hinang pagkubulande. 
GEN.49.31	Laꞌi ne kubul Ibrahimley duk andanen si Saraley. Laꞌi ne isab pangubulan si Ishakley duk andanen si Ribka. Duk laꞌi pangubulanku si Leꞌahin. 
GEN.49.32	Bulak miyaꞌan duk lingab batu miyaꞌan bakas binelli amban meꞌ Hitti.” 
GEN.49.33	Pag ubus sessaꞌan si Yakub meꞌ anaknen pabāk ne iye duk bekkat ne napasnen.
GEN.50.1	Manjari kinekkepan weꞌ si Yusup samanen duk inūkan weꞌ ne duk nāring ne iye. 
GEN.50.2	Ubus dinaꞌak weꞌ si Yusup meꞌ daraꞌakanne meꞌ doktolin hinatul baran samanen duk pinapīhan tambal (sā hinang meꞌ aꞌa Misirin si aꞌa bangsahan duk gaꞌi buhuk). Hangkan tinambalan ne weꞌ meꞌ doktol miyaꞌan si Yakub. 
GEN.50.3	Tiggelan pagtambalin sampay ubus ne ampatpūꞌ bahangi. Pitumpūꞌ bahangi tiggelan pagdukka meꞌ aꞌa Misirin.
GEN.50.4	Pag palabey ne pitumpūꞌ bahangihin, missā si Yusup si meꞌ daraꞌakan pangandelan sultanin, paꞌinne, “Bang ku kimmatanbi, akahanun bi koꞌ sultanin bissāku inin, paꞌinun bi, 
GEN.50.5	‘Bakas ku pinasapa weꞌ samakun,’ paꞌinne, ‘Sōng matey ne ku. Niyaꞌ ne kubulku bakas hinangku laꞌi si lahat Kanaꞌan. Kubulun ku laꞌi. Na, hangkan maꞌid ne ku bang makajari ku hap pī ngubul samakun. Ubus balik saꞌ ku.’ ” 
GEN.50.6	Pag kale sultanin pinaꞌinnen, paꞌinne, “Aweꞌ, pī ne kew si Kanaꞌan ngubul samanun peggeꞌ bakas napa kew si iye.”
GEN.50.7	Hangkan hep pī si Yusup si Kanaꞌan ngubul samanen. Tinuhutan iye weꞌ meꞌ daraꞌakan pangandelan sultanin duk meꞌ bahiꞌ si Misirin, duk ekka meꞌ nakuraꞌ si Misirin. 
GEN.50.8	Nuhut isab meꞌ tindeg Yusupin duk meꞌ pungtinaꞌinen duk meꞌ tindeg samanen. Luwal mataꞌamban laꞌi si lahat Gosenin meꞌ anakden duk meꞌ bili-biliden duk meꞌ sapiꞌden. 
GEN.50.9	Niyaꞌ isab meꞌ aꞌa diyataꞌ sasakatan duk meꞌ sinduwehin nguraꞌ, ekka manamal siye magtuhutin pī si lahat Kanaꞌan.
GEN.50.10	Pagtekkade si Goren-ha-Atad
GEN.50.11	Pag kite meꞌ aꞌa bangsa Kanaꞌan mapatennaꞌ si lahat miyaꞌan weꞌ magmatey siye laꞌi si Atad, paꞌinde, “Dukka manamal meꞌ aꞌa Misirin.” Hangkan inēnan weꞌ de lahat miyaꞌan Abel-misrayim
GEN.50.12	Iye ne miyaꞌan, hininang weꞌ meꞌ anak Yakubin bakas pangandaꞌakanne siyehin. 
GEN.50.13	Binoꞌo iye weꞌ de pī si lahat Kanaꞌan duk kinubul iye dem lingab batu laꞌi si lahat Makpela, tudju silangan amban lahat Mamre. Bulak miyaꞌan bakas binelli weꞌ Ibrahimley amban si Epron aꞌa bangsa Hitti hinang pagkubulande. 
GEN.50.14	Pag ubus ne kinubul samanen balik ne si Yusup pī si Misir magtuhut duk meꞌ pungtinaꞌinen duk kēmon siye bakas manuhut iye mangubul samanen.
GEN.50.15	Manjari miyaꞌan, peggeꞌ matey ne si Yakub tinalew meꞌ pungtinaꞌi Yusupin. Paꞌinde, “Hatu inastel pe dem atey Yusupin duk kaw kite bi balesne sabab bakas tahinangte bi si iyehin.” 
GEN.50.16	Manjari masan siye pī pu si Yusup, paꞌinde, “Gaꞌ pe matey samaten bi nessaꞌ iye si kami 
GEN.50.17	dinaꞌak kami inampun si kaꞌu sabab bakas tahinang kami malaꞌat si kaꞌuhin. Na, hangkan hep māku ampun ne kami si kaꞌu sabab duse kami si kaꞌuhin. Esseb-essebun weꞌ magtuhan kami si Tuhan pagtuhanan samaten bi.” Nangis si Yusup pagtakalene bissāden. 
GEN.50.18	Ubus pī ne meꞌ pungtinaꞌinen si iye bu pasujud siye si iye. Paꞌinde, “Tiyaꞌ ne kami meꞌ banyagaꞌnun.” 
GEN.50.19	Saguwaꞌ paꞌin si Yusup si siye, “Daꞌa kaꞌam tinalew. Gaꞌi du kaꞌam balesku. Dumaꞌin aku mangahukumin saguwaꞌ Tuhanin. 
GEN.50.20	Bisan laꞌat tahinangbi si akuhin mabayaꞌ Tuhanin weꞌ kaꞌujurankun hāp supaya ekka aꞌa ellum kuweꞌ kuweꞌitu inin. 
GEN.50.21	Hangkan daꞌa kaꞌam tinalew. Gastuhante kaꞌam duk meꞌ anakbin.” Sā miyaꞌan bissānen pamahāpne dem ateyden.
GEN.50.22	Manjari patennaꞌ siye si lahat Misir, kēmon siye duk si Yusup. Umul Yusupin umabut da hatus duk sampūꞌ tahun. 
GEN.50.23	Ellum pe si Yusup ampuhan iye sampay meꞌ ampu siku. Ampune siku miyaꞌan meꞌ ampu Eprayim duk niyaꞌ pe ampu siku si Yusup meꞌ anak si Makir. Si Makir miyaꞌan anak Manasse.
GEN.50.24	Na, paꞌin si Yusup si meꞌ pungtinaꞌinen, “Sōng matey ne ku. Saguwaꞌ pitu du Tuhanin si kaꞌam nabangan kaꞌam duk boꞌone du kaꞌam duk meꞌ tubuꞌbin pī si lahat Kanaꞌan, iye lahat bakas pananggup Tuhan si meꞌ kametettoꞌahante bi ley Ibrahim, si Ishak duk Yakubley.” 
GEN.50.25	Ubus pinasapa weꞌ si Yusup meꞌ tubuꞌ si Yakubin, paꞌinne, “Bang tabangan Tuhanin kaꞌam tahalaꞌ amban lahat inin, boꞌohun bi bangkeykun pī si Kanaꞌan.” 
GEN.50.26	Ubus matey ne si Yusup. Da hatus duk sampūꞌ tahun umulnen. Tinambal iye weꞌ de duk iye gaꞌi buhuk duk pinapī weꞌ de dem ataꞌul laꞌi si Misir.
RUT.1.1	Masa ewwal pe, masa gaꞌ pe niyaꞌ sultan
RUT.1.2	Ēn lellahin Elimelek duk ēn andanen Naꞌomi, ēn anakden si Mahlon duk Kilyon. Tubuꞌ si Eprata siye amban puweblo Betlehem laꞌi si Yahudiya. Pī siye hap lahat Moꞌab duk petennaꞌ laꞌi.
RUT.1.3	Manjari pag laꞌi siye matey Elimelek ella Naꞌomihin, duk taꞌamban iye duk duwe anakne lellahin. 
RUT.1.4	Bu maganda isab siye si dende amban lahat Moꞌab miyaꞌan, ēn dembuwaꞌin si Orpa duk dembuwaꞌin si Rut. Pag laꞌi siye patennaꞌ meꞌ sempūꞌ tahun 
RUT.1.5	matey isab disi Mahlon duk si Kilyon. Ubus luwal Naꞌomi matelebbihin, gaꞌ ne niyaꞌ ellane duk anakne.
RUT.1.6	Pag takalene laꞌi si Moꞌab weꞌ tinabangan teꞌed weꞌ Tuhanin meꞌ aꞌa Yahudiyahin duk manjari ne teꞌed tinanemden, magmemes Naꞌomi moleꞌ balik magtuhut duk meꞌ eyuꞌannen. 
RUT.1.7	Tahalaꞌ iye amban lahat bakas patennaꞌanden duk harap pī ne siye duk meꞌ eyuꞌannen tudju lahat Yahudiya.
RUT.1.8	Pag laꞌi siye si lān paꞌin Naꞌomi si meꞌ eyuꞌannen, “Moleꞌ kaꞌam balik pī hap lumaꞌ inaꞌbin. Karayaw tumbasan Tuhanin du kēmon hinanganbi mahāp bakas hininangbi si akuhin duk si meꞌ ellabi ley. 
RUT.1.9	Duk karayaw ellahan pe kaꞌam balik duk ngasuwaꞌ kaꞌam kasanyanganbi si lumaꞌ ellabin.” Ubus inūkan siye weꞌ Naꞌomi. Saguwaꞌ magtāring siye. 
RUT.1.10	Duk paꞌinde si iye, “Nuhut kami kaꞌu pī si lahatnu.”
RUT.1.11	Nambung Naꞌomi paꞌinne, “Balik ne kaꞌam meꞌ anakku. Weꞌey kaꞌam mabayaꞌ nuhut aku? Paꞌinbi ke weꞌ nganak pe ku balik duk niyaꞌ hinangbi ella? 
RUT.1.12	Hap lumaꞌ ne kaꞌam, dende. Bahiꞌ ne ku, gey ne ku ellahan. Bisan ku upama ellahan ninaꞌ duk anakan, 
RUT.1.13	agadbi pe ke siye samantaꞌan gey siye hadje? Gey kaꞌam magella seddili? Gey makajari, meꞌ anakku. Takite ne si meꞌ ilabeyankun weꞌ pinahunitan ku weꞌ Tuhanin duk maꞌaseꞌ ku si kaꞌam.”
RUT.1.14	Nāring siye balik. Ubus inūkan weꞌ si Orpa metoꞌanen duk moleꞌ ne iye balik. Saguwaꞌ si Rut gaꞌi mabayaꞌ tahalaꞌ amban metoꞌanen.
RUT.1.15	Paꞌin Naꞌomi si iye, “Bilasnun moleꞌ ne balik pī si usbanen duk si tuhan-tuhan bakas sinambahayangnen. Pī ne kew nuhut iye.” 
RUT.1.16	Saguwaꞌ nambung si Rut paꞌinne, “Daꞌa ku sasaꞌanun. Nuhut ku kaꞌu. Tungan-tungan papīhannu, nuhut ku. Intag-intag palaꞌihannu iye isab palaꞌihankun. Meꞌ usbanun, iye isab meꞌ usbakun. Duk Tuhannun iye isab Tuhankun. 
RUT.1.17	Intag-intag kamateyannun, iye isab kamateyankun. Duk iye du isab pangubulan akuhin. Ambat ku pinagmulkaꞌan weꞌ Tuhanin bang ku pasapeꞌ amban kaꞌu seddili amban kamatey.” 
RUT.1.18	Pag kataꞌuhan Naꞌomi weꞌ gaꞌ si Rut magduwe-duwe manuhut iyehin, gaꞌ ne iye kebbutan.
RUT.1.19	Palanjal ne siye tudju Betlehem. Pag tekka siye laꞌi, hiyul meꞌ aꞌa si puweblo miyaꞌan. Duk paꞌin meꞌ dendehin, “Naꞌomi ne hatiꞌ!” 
RUT.1.20	Nambung iye paꞌinne, “Daꞌa ku ēnanun bi Naꞌomi.
RUT.1.21	Patahalaꞌku mabittuꞌuhin, kumpeleto ku. Sakayiꞌ ku pinapitu balik weꞌ Tuhanin, gaꞌ niyaꞌ ine-ine. Daꞌa ne ku ēnanun bi Naꞌomi peggeꞌ inurungan kasusehan ku weꞌ Tuhanin, pinatekkahan balaꞌ ku weꞌ Mabalakatanin.”
RUT.1.22	Manjari sā miyaꞌan Naꞌomi tabalik magtuhut duk si Rut, eyuꞌannen dende amban lahat Moꞌab. Tekka siye si Betlehem beytu nagnaꞌ pagpagani barley.
RUT.2.1	Manjari, niyaꞌ dembuwaꞌ usba Naꞌomi inēnan si Boꞌas. Sugaꞌ magusba siye sabab ellane ley si Elimelek. Bu si Boꞌas inin dayahan duk pinagaddatan weꞌ aꞌa. 
RUT.2.2	Dembuwaꞌ ellew maꞌid si Rut pu si Naꞌomi, “Tiyaꞌ ku pī si tanaꞌ nimuk mataꞌamban weꞌ meꞌ magpaganihin. Kaw niyaꞌ aꞌa maꞌaseꞌ si aku bu daꞌakne ku nimuk.”
RUT.2.2	Paꞌin Naꞌomi, “Aweꞌ, Anak, pī ne kew.” 
RUT.2.3	Ubus, pī ne iye si tanaꞌ nimuk meꞌ taꞌamban weꞌ meꞌ magpaganihin. Katapīhannen si tanaꞌ si Boꞌas, usba Elimelek.
RUT.2.4	Ubus, pagtiggel-tiggel ne tekka si Boꞌas amban Betlehem laꞌi si tanaꞌne. Saginane aꞌanen paꞌinne, “Karayaw ipat Tuhanin kaꞌam.” Nambung isab siye, paꞌinde, “Karayaw iledjikiꞌan kew weꞌ Tuhanin.” 
RUT.2.5	Ubus tilew si Boꞌas kapatas magpaganihin, paꞌinne, “Sine dende mabataꞌ miyaꞌan?” 
RUT.2.6	Nambung kapatasin, “Dende bangsa Moꞌabin, iye miyaꞌan manuhut Naꞌomi amban lahat Moꞌabin. 
RUT.2.7	Maꞌid iye bang makajari iye nimuk meꞌ mataꞌamban weꞌ meꞌ magpaganihin. Ubus pitu iye si tanaꞌ bu gaꞌ iye pahali kemuwe salung. Īꞌ iye si payad behu pahali du.”
RUT.2.8	Ubus paꞌin si Boꞌas pu si Rut, “Pakale kew, Dende, daꞌa kew pī si tanaꞌ seddili nimuk. Tuꞌu kew hadja nimuk tapit si meꞌ bataꞌanku dendehin. 
RUT.2.9	Payamanun bang intag pagpaganihanden duk paturul kew si siye. Gaꞌi daꞌakku meꞌ lellahin nasew kaꞌu. Bu sumiyan-sumiyan kew batang nginum, pī kew hadja nginum boheꞌ dem poga bakas inindukan weꞌ meꞌ lellahin.”
RUT.2.10	Ubus pasujud si Rut duk paꞌinne pu si Boꞌas, “Weꞌey hāp addatnun duk maꞌaseꞌ kew si aku duk asipnu ku bu aꞌa liyu-liyu du ku?” 
RUT.2.11	Nambung si Boꞌas paꞌinne, “Kēmon bakas tahinangnu si metoꞌanun kemuwe matey ellanu ley taꞌaka si aku. Inakahan ku isab weꞌ ambanannu saꞌi-samanun duk dī lahatnun duk pitu kew patennaꞌ si bangsa gaꞌ bakas kataꞌuhannu. 
RUT.2.12	Karayaw tumbasan Tuhanin kew sabab tahinangnun, duk karayaw pinahalaꞌan kew teꞌed weꞌ Tuhanin, iye Tuhan bangsa Israꞌelin. Tapitu kew si Tuhan mataꞌu mangelligan kaꞌuhin.” 
RUT.2.13	Nambung si Rut, paꞌinne, “Hāp teꞌed addatnun si aku, Tuwan. Hāp ateykun peggeꞌ hāp bissānu si akuhin bisan ku diyawaꞌ amban meꞌ daraꞌakannun.”
RUT.2.14	Pag sōng mangan siye paꞌin si Boꞌas pu si Rut, “Dayiꞌ kew mangan. Ngeddoꞌ kew pan, tottokanun dem binagri.” Ubus ningkoloꞌ ne iye duk meꞌ daraꞌakannen duk urungan si Boꞌas iye bēbbed barley. Mangan iye samantaꞌan gaꞌ iye esso, duk niyaꞌ pe lebbine. 
RUT.2.15	Pag pī si Rut balik nimuk, paꞌin si Boꞌas si meꞌ aꞌanen, “Ambat ne iye nimuk bisan si ellet meꞌ umpung
RUT.2.16	Onotanun bi iye amban meꞌ umpungbi duk ambananun bi. Bang timukne, daꞌa iye pagesun bi.”
RUT.2.17	Manjari nimuk barley si Rut sampay kohap. Ubus diꞌikanne kēmon bakas tinimuknen bu niyaꞌ kulang-labi sempukduwe kilu
RUT.2.18	Boꞌone kēmon buwaꞌ barley miyaꞌan pī hap puweblo bu pakitehanne metoꞌanen. Ginuwaꞌan isab weꞌ ne lukasnen duk pangurungne iye. 
RUT.2.19	Tinilew iye weꞌ metoꞌanen, paꞌinne, “Intag timuknu kēmon inin ellew inin? Tanaꞌ sine papīhannun? Karayaw inurungan kahāpan aꞌa mamaꞌaseꞌ si kaꞌuhin!” Ubus magaka si Rut weꞌ bakas maghinang iye si dembuwaꞌ tanaꞌ depuꞌnen inēnan si Boꞌas. 
RUT.2.20	Ubus paꞌin Naꞌomi si eyuꞌannen, “Karayaw iledjikiꞌan iye weꞌ Tuhanin. Bang Tuhanin, gaꞌ iye pareheng magpakite aseꞌnen si kite maꞌellumin duk si mamateyin.” Ubus tambahanne pe, paꞌinne, “Lella iyan pingged pe pagusbahanten duk iye. Iye dembuwaꞌ meꞌ aꞌa magkuwiraw nabangan kite.”
RUT.2.21	Ubus paꞌin si Rut, “Bu paꞌinne pe isab si aku, ‘Patapit kew hadja si meꞌ daraꞌakankun samantaꞌan gaꞌi ubus paganihin.’ ” 
RUT.2.22	Nambung Naꞌomi, paꞌinne, “Aweꞌ, Anak, hāp pe bang kew nuhut meꞌ daraꞌakanne dendehin, peggeꞌ bang kew pī si tanaꞌ seddili kaw niyaꞌ hinangde laꞌat si kaꞌu.” 
RUT.2.23	Hangkan si Rut nimuk patapit si meꞌ daraꞌakan si Boꞌas dendehin ngeregseꞌ ubus pagani barley duk buwaꞌ tiriguhin
RUT.3.1	Dembuwaꞌ ellew paꞌin si Naꞌomi pu si Rut, eyuꞌannen, “Subey ne kew paꞌellahanku duk ne kew maglumaꞌan dīnu. 
RUT.3.2	Na, bakas kew maghinang nuhut meꞌ daraꞌakan si Boꞌas bu kataꞌuhannu hep weꞌ usbate iye. Pakale kew, ninaꞌ magpalid barley iye laꞌi si pagdiꞌikan. 
RUT.3.3	Hangkan mandi kew bu nu magbengngi-bengngi bu asekun semmeknu mahāpin. Ubus padurul kew pī si pagdiꞌikan; saguwaꞌ daꞌa kew pakite si iye samantaꞌan gaꞌi pe iye ubus mangan duk nginum. 
RUT.3.4	Bang pabāk ne iye payamanun duk esseb-essebun bang intag. Ubus pī kew, lukahun mantane si bettisnen
RUT.3.5	Paꞌin si Rut, “Hinangku saꞌ kēmon pinaꞌinnun.”
RUT.3.6	Hangkan padurul iye hap pagdiꞌikan duk hinangne kēmon dinaꞌak weꞌ metoꞌanen. 
RUT.3.7	Pag ubus si Boꞌas mangan duk nginum duk sinna diyalem ateynen pī iye pabāk si bihing tumpuk barley tuli. Kamaya-maya si Rut hap pī, lukane mantane si bettisnen duk pabāk iye laꞌi. 
RUT.3.8	Pag nengaꞌ bahangi ne, takeddut si Boꞌas. Pag ngape iye niyaꞌ hatiꞌ dende pabāk si bettisne! 
RUT.3.9	“Sine kew,” paꞌinne. Nambung iye, paꞌinne, “Si Rut ku, Tuwan. Peggeꞌ kaꞌu usba kami magkuwiraw nabangan kami hinangun ku anda.
RUT.3.10	Paꞌin si Boꞌas, “Karayaw iledjikiꞌan kew weꞌ Tuhanin, Dende. Hāp boꞌohannun si metoꞌanun bu mās hāp ne kuweꞌitu boꞌohannun si aku usbanun peggeꞌ dumaꞌin pinihanun lella bataꞌ, miskin ke atawa dayahan. 
RUT.3.11	Na, daꞌa kew suse, Dende. Tuhutku saꞌ kēmon kinabayaꞌannun. Kataꞌuhan du weꞌ kēmon aꞌa dem puweblohin weꞌ kaꞌu dende hāp addatnen. 
RUT.3.12	Saguwaꞌ bisan toꞌo weꞌ pingged pagusbahan kamihin duk metoꞌanu lellaley, niyaꞌ pe dembuwaꞌ lella pesōng pingged amban aku. 
RUT.3.13	Tuꞌu ne kew hadja tiggelan gaꞌi pe dantaꞌ. Sumu salung payamante saꞌ bang ngatu aꞌa miyaꞌan magkuwiraw ngipat kaꞌu. Bang ngatu iye, na hāp; iye ne iyan. Saguwaꞌ bang gaꞌi iye ngatu - napa ne ku kuweꞌitu bu pakale Tuhanin - aku ne iye. Pabāk ne kew hadja tuꞌu sampay sumu salung.”
RUT.3.14	Ubus pabāk si Rut laꞌi si antag bettisnen sampay subu-subu. Saguwaꞌ dongaꞌ iye lindem pe supaya gaꞌi iye takilale. Peggeꞌ paꞌin si Boꞌas weꞌ gaꞌ niyaꞌ subey ngataꞌuhanne weꞌ niyaꞌ dende bakas laꞌi si pagdiꞌikan. 
RUT.3.15	Paꞌin si Boꞌas, “Pituhun olosnun duk bellatun.” Ubus isihanne ennem takesan
RUT.3.16	Pag tekka si Rut si palaꞌihan metoꞌanen tinilew iye weꞌ Naꞌomi, paꞌinne, “Saꞌingge du kaꞌam, Anak?” Ubus inakahan iye kēmon weꞌ si Rut bang ine hinang si Boꞌas si iyehin. 
RUT.3.17	Ubus paꞌinne pe, “Urunganne ku meꞌ ennem takesan barley inin peggeꞌ gaꞌi koꞌ makajari weꞌ moleꞌ ku pitu bu gaꞌ niyaꞌ taboꞌoku.” 
RUT.3.18	Paꞌin Naꞌomi, “Daꞌa kew sasew, Anak, tiggelan gaꞌi pe kataꞌuhannu kaꞌujudannen. Aꞌa iyan gaꞌi pahali samantaꞌan gaꞌi haregla palkalaꞌin ellew inin.”
RUT.4.1	Si Boꞌas manaꞌik pī si pagmitingan laꞌi si tarangka dinding puweblohin duk ningkoloꞌ iye laꞌi. Ubus palabey isab usba eymulla Elimelek dembuwaꞌin, iye bakas tinaꞌat weꞌ si Boꞌas dehelluhin. Lingananne iye, paꞌinne, “Dayiꞌ kew pitu, bagay, ningkoloꞌ kew tuꞌu.” Hangkan pī iye duk ningkoloꞌ. 
RUT.4.2	Ubus daꞌak si Boꞌas sempūꞌ meꞌ bahiꞌ puweblohin ningkoloꞌ isab laꞌi. Bu ningkoloꞌ siye. 
RUT.4.3	Ubus paꞌin si Boꞌas si usbane miyaꞌan, “Si Naꞌomi pitu balik amban lahat Moꞌab bu mabayaꞌ magpabelli bulak usbate ley Elimelek. 
RUT.4.4	Tapikilku weꞌ subey kew akahanku. Bang bayaꞌ bellinu bulakin subey bellinu si harapan meꞌ aꞌa duk bahiꞌ maningkoloꞌ matuꞌu inin. Saguwaꞌ bang gaꞌi kew mabayaꞌ, magaka kew, supaya kataꞌuhanku. Peggeꞌ kaꞌu mapatut dehellu mangeddoꞌ bulakin ubus bu aku.” Nambung lellahin, paꞌinne, “Aweꞌ, aku ne ngeddoꞌne.” 
RUT.4.5	Ubus paꞌin si Boꞌas, “Na, bang si kaꞌu ne bulakin, subey isab si kaꞌu si Rut dende balu bangsa Moꞌabin, supaya niyaꞌ puliꞌ usbate mamateyin duk gaꞌi lepas bulakden amban pamilyade.” 
RUT.4.6	Nambung lellahin paꞌinne, “Bang sā īꞌ, gaꞌi ku. Peggeꞌ bang eddoꞌku bulakin mekelutang
RUT.4.7	Masa ewwalley iye addat meꞌ bangsa Israꞌelin bang niyaꞌ aꞌa malinda kapatutne melli bulakin si saweꞌne, subey luwasanne tehompaꞌnen duk pangurungne si pamalindahanne kapatutin. Iye inin tandaꞌ weꞌ puwas ne palkalaꞌin. 
RUT.4.8	Hangkan paꞌin usba miyaꞌan pu si Boꞌas, “Kaꞌu ne ngeddoꞌne,” bu luwasanne tehompaꞌnen.
RUT.4.9	Ubus paꞌin si Boꞌas si meꞌ bahiꞌin duk kēmon aꞌa malaꞌihin, “Ellew inin kaꞌam ne saksiꞌkun. Kēmon maniyaꞌ pu si eymulla Elimelekley duk si Kilyon duk si Mahlon eddoꞌku ne amban Naꞌomi. 
RUT.4.10	Eddoꞌku isab si Rut, dende bangsa Moꞌab, bakas anda si Mahlonley, duk maganda ku si iye supaya mamateyin tege puliꞌ duk gaꞌi lepas pusakaꞌnen duk ēn mamateyin gaꞌi lepas si usbane duk si lahatne. Ellew inin kaꞌam ne saksiꞌkun.” 
RUT.4.11	Manjari meꞌ bahiꞌin duk kēmon aꞌa sinduwe malaꞌihin missā, paꞌinde, “Aweꞌ, naksiꞌ ne kami. Karayaw pamanjari Tuhanin dende mapaꞌasek si lumaꞌnun kuweꞌ si Rakel duk si Leꞌa masaley, siye kapapuꞌan kēmon bangsa Israꞌelin. Karayaw ngabasagan kew si lahat Eprata duk bantu kew si Betlehem. 
RUT.4.12	Karayaw urungan Tuhanin kaꞌam tubuꞌ duk dende mabataꞌ inin, duk karayaw pamilyanun kuweꞌ pamilya papuꞌten bi si Peres
RUT.4.13	Ubus ineddoꞌ weꞌ si Boꞌas si Rut duk hinangne anda. Pag magdembuwaꞌ ne siye iledjikiꞌan siye weꞌ Tuhanin duk betteng ne si Rut bu nganak lella. 
RUT.4.14	Ubus paꞌin meꞌ dende si puweblohin pu si Naꞌomi, “Pudjite bi Tuhanin, ellew inin inurungan kew weꞌ ne ampu. Karayaw ngabantu iye diyalem bangsa Israꞌel. 
RUT.4.15	Karayaw sabab nakanak inin gaꞌi ne lemmaꞌ lessanu duk ipatne kew bang kew bahiꞌ. Peggeꞌ inanakan iye weꞌ eyuꞌannu mamalasa si kaꞌuhin duk pesōng iye hāp si kaꞌu amban pituꞌ anak lella.” 
RUT.4.16	Ubus pinippi nakanakin weꞌ Naꞌomi duk inipat weꞌ ne. 
RUT.4.17	Meꞌ dende saweꞌne magtapit lumaꞌin missā, paꞌinde, “Niyaꞌ ne anak Naꞌomi lella.” Duk ēnande iye si Obed. Ujudnen si Obed sama si Jesse, duk si Jesse sama si Daꞌud.
RUT.4.18	Iye inin meꞌ tubuꞌ si Peresin: si Peres sama si Hesron, 
RUT.4.19	si Hesron sama si Aram, si Aram sama Amminadab, 
RUT.4.20	Amminadab sama si Nahson, si Nahson sama si Salmon, 
RUT.4.21	si Salmon sama si Boꞌas, si Boꞌas sama si Obed, 
RUT.4.22	si Obed sama si Jesse, si Jesse sama si Daꞌud.
JON.1.1	Niyaꞌ lapal Tuhanin pu si Yunus anak si Amittay. 
JON.1.2	Paꞌinne, “Pī kew si puweblo hadje inēnan Niniba. Magmahalayak kew pī si siye duk akahanun siye weꞌ sōng siye pinagmulkaꞌan, peggeꞌ tiyaꞌ ne kiteku hinangde malaꞌatin.” 
JON.1.3	Saguwaꞌ si Yunus lahi amban Tuhan tudju lahat inēnan Tarsis. Pī iye hap pantalan si Joppa duk niyaꞌ kitene dembuwaꞌ kappal sōng pī hap lahat Tarsis inin. Magsukey ne iye, ubus manaꞌik diyataꞌ kappal duk palalgaꞌ ne iye hap Tarsis supaya iye tapalahi amban Tuhan.
JON.1.4	Ubus inin pinatekka weꞌ Tuhanin baliyu pales manamal diyataꞌ tahik, duk lahat-lahat manamal. Agen larak kappalin. 
JON.1.5	Kēmon aꞌa magtarabahu diyataꞌ kappal miyaꞌan tinalew duk ngalingan siye dangan-dangan si tuhan-tuhanden māku tabang. Ubus bu laboꞌde kalgade sinduwehin pī dem tahik supaya ngalampung kappalin.
JON.1.5	Saguwaꞌ si Yunus andang ne laꞌi dem mohang kappal; pabāk iye laꞌi duk tuli. Leddek tulinen. 
JON.1.6	Ubus kapitan kappalin pī si iye mangun iye duk paꞌinne, “Tuli pe kew? Dongaꞌ kew duk māku tabang kew si tuhannun. Kaw kite bi asipne duk kite bi gaꞌi matey.”
JON.1.7	Ubus paꞌin meꞌ magtarabahu si kappalin, “Magpuwaꞌan kite bi duk kataꞌuhante bang amban sine jānnen hangkan inin umantag.” Ubus magpuwaꞌan siye. Manjari kataꞌuhande weꞌ si Yunus jānnen. 
JON.1.8	Ubus paꞌinde, “Akahanun kami bang asal kaꞌu ke jānnen hangkan inin umantag. Ine pagusahanun? Bakas ambannu? Intag lahatnun? Ine bangsanun?” 
JON.1.9	Sambunganne siye, paꞌinne, “Aku inin bangsa Hibrani duk sambahayangku Tuhanin, iye Tuhan si surgaꞌin duk iye magpapanjari bulak duk tahikin.” 
JON.1.10	Paꞌinne pe weꞌ lahi iye amban Tuhan. Ubus kaꞌumāgadan meꞌ aꞌa maghinang diyataꞌ kappalin duk paꞌinde, “Laꞌat teꞌed hinangannu iyan.”
JON.1.11	Sigi-sigi pe ngahadje goyakin. Ubus tilewde iye, “Ine subey hinangte si kaꞌu inin duk pateddoꞌ balik tahikin?” 
JON.1.12	“Lakasanun bi ku dem tahik,” paꞌinne, “ubus ngateddoꞌ iyan balik. Kataꞌuhanku hep weꞌ aku jānnen hangkan tekka lahat-lahat inin si kaꞌam.” 
JON.1.13	Saguwaꞌ meꞌ aꞌahin musey pabasag manamal duk siye tapī si higad. Bu gaꞌi takoleꞌde, peggeꞌ pesōng ngabasag tahikin amban tagnaꞌin. 
JON.1.14	Ubus māku-māku isab siye si Tuhan, paꞌinde, “O Tuhan, pabuyuꞌ-buyuꞌ kami, daꞌa kami hukumun pinapatey bang bekkat kami niyawa aꞌa inin. Daꞌa kami dusehun bisan papatey kami aꞌa gaꞌ niyaꞌ dusenen. Peggeꞌ kaꞌu du magbayaꞌin hangkan inin umantag kēmon.” 
JON.1.15	Ubus eddoꞌde si Yunus duk laboꞌde dem tahik. Ubus pateddoꞌ ne tahikin. 
JON.1.16	Hangkan tinalew siye si Tuhan bu magkurban siye duk niyaꞌ tunggaꞌde hāp si Tuhan.
JON.1.17	Saguwaꞌ Tuhanin, papīne dembuwaꞌ kenna hadje manamal ngaloroy si Yunus. Bu laꞌi si Yunus diyalem kennahin tellu ellew duk tellun sangem.
JON.2.1	Pag laꞌi iye diyalem kennahin ngampun-ngampun si Yunus tudju Tuhan. 
JON.2.2	Paꞌinne,
JON.2.2	“Pag laꞌi ku dem kasusehan lingananku Tuhanin,
JON.2.2	ubus bu sambunganne ku.
JON.2.2	Pag laꞌi ku diyalem lahat meꞌ pateyin māku tabang ku
JON.2.2	bu pakale kew si paglingankun.
JON.2.3	Lakasannu ku pī dem kalaleman
JON.2.3	dem tengngaꞌ sellang
JON.2.3	duk sellegin paliput si aku;
JON.2.3	kadebbunan ku weꞌ kēmon goyaknun
JON.2.3	duk meꞌ goyak mahadjehin.
JON.2.4	Kannalku, ‘Pinatahalaꞌ ku
JON.2.4	amban matanu;
JON.2.4	gaꞌi ne kiteku balik
JON.2.4	langgalnu masutsihin.’
JON.2.5	Sōng lambo ku weꞌ tahik mapaliput si akuhin
JON.2.5	tahik malalemin paliput si aku.
JON.2.5	Meꞌ sabet dem tahikin palibed si kōkku.
JON.2.6	Palenneb ku pī si poꞌon punuhin.
JON.2.6	Pakissup bulakin pag dumiyalem ku
JON.2.6	supaya ku gaꞌi lumuwas salama-lama.
JON.2.6	Saguwaꞌ kaꞌu, Tuhan, Panuhutankun,
JON.2.6	boꞌonu du ku balik amban dem kalaleman, ellum pe.
JON.2.7	Pag sōng ubus ne umulkun
JON.2.7	taꞌessebte kew, Tuhan;
JON.2.7	ngampun-ngampun ku si kaꞌu
JON.2.7	duk tapī pangampunkun si kaꞌu
JON.2.7	diyalem langgalnu masutsihin.
JON.2.8	Sine-sine nuhut meꞌ tuhan-tuhande manggaꞌ niyaꞌ balinen
JON.2.8	lebbahande ne sandelde si kaꞌuhin, Tuhan.
JON.2.9	Saguwaꞌ aku, magpasalamat ku
JON.2.9	duk magkurban ku si kaꞌu.
JON.2.9	Meꞌ bakas tunggaꞌku si kaꞌuhin tumananku du.
JON.2.9	Tuhanin hadja manimbulin.”
JON.2.10	Ubus inin dinaꞌak weꞌ Tuhanin si Yunus pinaluwas si kennahin pī si higad tahik.
JON.3.1	Ubus niyaꞌ lapal Tuhanin pu si Yunus kaminduwenen, paꞌinne, 
JON.3.2	“Pī kew hap puweblo hadje inēnan Niniba duk akahanun siye meꞌ pinaꞌinku si kaꞌuhin.”
JON.3.3	Tuhut si Yunus pangandaꞌakan Tuhanin duk pī iye hap Niniba. Niniba inin luha manamal. Bang kew pabutas amban puweblo iyan subey tellu ellew. 
JON.3.4	Pag laꞌi si Yunus maglengngan-lengngan de ellew nagnaꞌ iye magaka-aka, paꞌinne, “Bang palabey ampatpūꞌ ellew pinakaꞌatan du Ninibahin.” 
JON.3.5	Pag kalede inin kahagad meꞌ aꞌa Ninibahin lapal amban Tuhanin. Magpatawag-tawag siye weꞌ subey siye muwase; duk kēmon meꞌ aꞌahin amban meꞌ langkew pagaꞌanen taman diyawaꞌ pagaꞌanen kēmon siye magsemmek karut, tanda weꞌ teyikutande ne duseden.
JON.3.6	Pag takale sultan Ninibahin aka-aka sabab inin magtawus iye kuwat amban paningkoloꞌanne magbayaꞌin. Ānanne semmekne mahāpin duk magsemmek karut iye. Ubus bu ningkoloꞌ iye diyataꞌ bulak,
JON.3.7	Ubus bu masan iye si meꞌ aꞌa Ninibahin paꞌinne, “Daꞌakan inin amban sultanin duk meꞌ saweꞌne magbayaꞌin: Gaꞌ niyaꞌ subey mangan bisan ine. Aꞌa atawa hayep, sapiꞌ atawa bili-bili gaꞌi subey mangan atawa nginum. 
JON.3.8	Kēmon meꞌ aꞌahin subey magsemmek karut duk meꞌ hayepin subey du isab bettadande karut. Kēmon siye subey basag ngampun-ngampun si Tuhan māku ampun. Kēmon siye subey teyikutande meꞌ hinangande manggaꞌi matewwaꞌin duk hinangande malaꞌatin. 
JON.3.9	Gaꞌi kataꞌuhante; kaw gantiꞌan Tuhanin pikilannen duk lebbahanne pagamānen duk maꞌaseꞌ iye si kite bi supaya kite bi gaꞌi magkaꞌat.”
JON.3.10	Pag kite Tuhanin meꞌ hinanganden duk weꞌ teyikutande ne hinangande malaꞌatin, maꞌaseꞌ ne iye duk gaꞌ ne palaꞌusne malaꞌat bakas panunggaꞌne siyehin.
JON.4.1	Saguwaꞌ si Yunus gaꞌi teꞌed kahāpan duk astel iye. 
JON.4.2	Ngampun-ngampun iye si Tuhan paꞌinne, “O, Tuhan, iye hep inin bakas tapikilkun pag laꞌi pe ku si dī lahatku weꞌ sā miyaꞌan hinangannun. Iye jānnen hangkan ku lahi palakkes pī hap lahat Tarsis. Kataꞌuhanku hep weꞌ bētabang kew duk maꞌaseꞌ, weꞌ gaꞌi kew mura ngamā duk malasa kew teꞌed. Mura gantiꞌannu pikilannun duk gaꞌi palaꞌusnu balaꞌ panunggaꞌnun. 
JON.4.3	Hangkan hep, Tuhan, ambat ne ku matey peggeꞌ hāp pe ku matey amban ellum.” 
JON.4.4	Saguwaꞌ nambung Tuhanin paꞌinne, “Tewwaꞌ ke bang kew ngamā?”
JON.4.5	Ubus inin paluwas si Yunus amban puweblo miyaꞌan duk pī si lugal nampal silangan. Ngahinang iye payad-payad duk ningkoloꞌ iye laꞌi dem landung ngagad-ngagad supaya kitene bang ine umantag si puweblohin.
JON.4.6	Ubus pinatomoꞌ weꞌ Tuhanin dembuwaꞌ jambangan supaya kalandungan kōk si Yunusin duk gaꞌi iye kahunitan. Sinna isab si Yunus sabab jambangan miyaꞌan. 
JON.4.7	Saguwaꞌ ellew dembuwaꞌin, subu-subu pe pinapī weꞌ Tuhanin dembuwaꞌ olet duk kakanne jambangan miyaꞌan. Ubus ngalanes jambanganin. 
JON.4.8	Pag langkew ne ellewin pinatihup isab weꞌ Tuhanin baliyu amban silangan panas manamal. Peddiꞌ ellewin diyataꞌ kōk si Yunus duk lamma ne iye teꞌed. Mabayaꞌ ne iye matey duk paꞌinne, “Hāp pe ku matey amban ellum.” 
JON.4.9	Saguwaꞌ paꞌin Tuhanin pu si Yunus, “Tewwaꞌ ke bang kew ngamā sabab maꞌumantag si jambangan miyaꞌan?” “Aweꞌ,” paꞌinne. “Batang matey ne ku hawal astelkun.”
JON.4.10	Saguwaꞌ paꞌin Tuhanin, “Keyimanannu jambangan miyaꞌan. Gaꞌ kew bakas ipatne duk dumaꞌin kaꞌu matomoꞌ iyehin. Bessuwang ne hadja tomoꞌ duk bessuwang hadja lanes. 
JON.4.11	Pesōng pe ku maꞌaseꞌ si meꞌ aꞌa Niniba inin peggeꞌ niyaꞌ labi da hatus duk duwempūꞌ ngibu mākanak, gaꞌ niyaꞌ kasabutande. Duk ekka isab hayep laꞌi.”
MAT.1.1	Inin ēn meꞌ kapapuꞌan Isa Almasihin. Isa Almasi inin tubuꞌ si Daꞌud duk si Daꞌud tubuꞌ Ibrahim.
MAT.1.2+MAT.1.3+MAT.1.4+MAT.1.5+MAT.1.6	Amban Ibrahim sampay pī pu Sultan Daꞌud, inin meꞌ kapapuꞌan talistahin: Ibrahim sama si Isahak, Isahak sama si Yakub, si Yakub sama si Yuda duk meꞌ pungtinaꞌinen. Si Yuda sama si Peres duk Sera, (saꞌiden si Tamar). Si Peres sama si Hesdon, si Hesdon sama si Aram. Si Aram sama Amminadab, Amminadab sama si Nasson, si Nasson sama si Salmon, si Salmon sama si Bowas (saꞌinen si Rahab), si Bowas sama si Obed (saꞌinen si Rut), si Obed sama si Jesse, si Jesse sama si Sultan Daꞌud.
MAT.1.6+MAT.1.7+MAT.1.8+MAT.1.9+MAT.1.10+MAT.1.11	Amban si Daꞌud pī si masa pamatahalaꞌ meꞌ aꞌa Israꞌil pī hap lahat Babilonin, inin meꞌ kapapuꞌan talistahin: Si Daꞌud sama si Sulaiman (saꞌinen bakas anda si Uriya), si Sulaiman sama si Robowam, Robowam sama si Abiya, si Abiya sama si Asa, si Asa sama si Josapat. Josapat sama si Joram, si Joram sama si Usiyas, si Usiyas sama si Jotam, si Jotam sama si Ahas, si Ahas sama si Hijikiya, si Hijikiya sama si Manasse, Manasse sama si Amon, si Amon sama si Josiya, si Josiya sama si Jekoniya duk meꞌ pungtinaꞌinen.
MAT.1.12+MAT.1.13+MAT.1.14+MAT.1.15+MAT.1.16	Amban masa pamatahalaꞌ meꞌ aꞌa Israꞌil hap Babilonin, pī si panganak pu si Isahin, inin meꞌ kapapuꞌan talistahin: Jekoniya sama Salati, Salati sama Serubbabel, Serubbabel sama si Abiyud, Abiyud sama si Eliyakim, Eliyakim sama si Asor, si Asor sama si Sadok, si Sadok sama si Akim, si Akim sama si Eliyud, Eliyud sama si Eleyasar, Eleyasar sama si Mattan, si Mattan sama si Yakub, si Yakub sama si Yusup ella si Mariyamin. Si Mariyam saꞌi si Isa inēnan Almasihin.
MAT.1.17	Manjari niyaꞌ sampuk-ampat pangkat amban Ibrahim sampay si Sultan Daꞌud, duk sampuk-ampat pangkat amban Sultan Daꞌud sampay masa pamatahalaꞌ siye tudju Babilonin duk sampuk-ampat pangkat amban pamatahalaꞌ siye tudju Babilonin sampay panganak pu Almasihin.
MAT.1.18	Manjari sa inin panganak pu si Isa Almasihin. Saꞌinen Mariyam, taga tunang inēnan si Yusup. Gaꞌ pe siye takawin betteng Mariyam weꞌ balakat Niyawa Tuhanin. 
MAT.1.19	Tunangnen, si Yusup, bentel hinangannen. Hangkan pagkataꞌuhanne weꞌ betteng Mariyam, gaꞌi iye bayaꞌ weꞌ iyaꞌ Mariyam. Hangkan tapikilne magbutas ne hadja siye saguwaꞌ gaꞌi pinabawag. 
MAT.1.20	Sasangne mamikil-mikil inin, paguwaꞌ pu si Yusup malaꞌikat Tuhanin pataginep si iye. Paꞌin malaꞌikatin, “O Yusup, tubuꞌ Sultan Daꞌud, daꞌa kew magalang-alang ngawinan Mariyam, peggeꞌ puꞌunne betteng weꞌ balakat Niyawa Tuhanin. 
MAT.1.21	Nganak iye iyan lella duk ēnanun iye si Isa (maꞌananen manimbulin) peggeꞌ iye manimbul meꞌ bangsanen amban meꞌ duseden.”
MAT.1.22	Na, kēmon inin pinalabey supaya tuman bakas pinaꞌin Tuhan pu si Nabi Isaya awwalley, paꞌinne, 
MAT.1.23	“Niyaꞌ iyan budjang betteng duk nganak iye lella duk inēnan du iye Immanuel.” (Maꞌana Immanuelin - Tuhanin palamud si kite bi.)
MAT.1.24	Pagngape si Yusup, tinuhut weꞌ ne pangandaꞌakan malaꞌikatin. Kinawinan weꞌ ne Mariyam. 
MAT.1.25	Saguwaꞌ gaꞌ siye magulid samantaꞌan gaꞌ pe ubus nganak Mariyam. Pagnganak ne Mariyam, lella anaknen duk inēnan iye weꞌ si Yusup si Isa.
MAT.2.1	Inanakan si Isa si puweblo Betlehem si lahat Yahudiya masa si Herod sultanin. Gaꞌ tiggel, niyaꞌ meꞌ aꞌa tekka pī si puweblo Awrusalam amban lahat silangan. Meꞌ aꞌa inin inadjiꞌan weꞌ de meꞌ poteꞌanin. 
MAT.2.2	Pagtekkade laꞌi magtilew siye, paꞌinde, “Ingge nakanak baꞌahu inanakanin, iye ujud manjari sultan meꞌ Yahudihin? Peggeꞌ niyaꞌ takite kami poteꞌan paguwaꞌ laꞌi si silangan duk poteꞌan miyaꞌan tandaꞌ weꞌ inanakan ne iye duk pitu kami mudji iye.” 
MAT.2.3	Pagtakale weꞌ Sultan Herod inin, sasew teꞌed pikilannen duk sampay kēmon aꞌa si Awrusalamin sasew du isab. 
MAT.2.4	Dinaꞌak weꞌ sultanin magtipun kēmon meꞌ nakuraꞌ imamin duk meꞌ guru si saraꞌ āgamahin. Manjari tinilew siye weꞌ ne, paꞌinne, “Antag lahat panganakan pu Almasihin?” 
MAT.2.5	Paꞌinde, “Si puweblo Betlehem laꞌi si Yahudiya, peggeꞌ bakas tasulat weꞌ Nabi Mika dem kitab sa inin,
MAT.2.6	‘O meꞌ aꞌa Betlehem luꞌu si lahat Yahudiya, bisan dikiꞌ lahatbin gaꞌi du kaꞌam diniyawaꞌan si matahan meꞌ nakuraꞌ Yahudihin, peggeꞌ billuꞌu paluwas du dambuwaꞌ nakuraꞌ mangantan meꞌ aꞌakun bangsa Israꞌilin.’ ”
MAT.2.7	Pagtakale si Herod inin, pinasan weꞌ ne dinaꞌak pī meꞌ lella amban silangan miyaꞌan, bu binoꞌo siye weꞌ ne magbissā, siye-siye hadja. Tinilew siye weꞌ ne bang sumiyan pangitede paguwaꞌ poteꞌanin. Inakahan iye weꞌ de. 
MAT.2.8	Manjari dinaꞌak ne siye hap Betlehem weꞌ si Herod, paꞌinne, “Pī kaꞌam, pihahun bi teꞌed nakanakin. Bang takasuwaꞌbi ne nakanakin, akahanun bi ku duk ku isab tapī mudji iye.”
MAT.2.9+MAT.2.10	Manjari, pagubus sultanin missā, lumengngan ne meꞌ aꞌa amban silangan miyaꞌan. Sābude maglengnganin, takitede balik poteꞌan bakas takitede si lahat silanganin. Pagkitede poteꞌanin sinna teꞌed siye manamal. Patuhut siye si poteꞌanin, ubus bu pahali poteꞌanin si atag palaꞌihan nakanakin. 
MAT.2.11	Ubus padiyalem siye si lumaꞌ miyaꞌan duk takitede nakanakin duk saꞌinen Mariyam. Pasujud siye duk pinudji weꞌ de nakanakin. Lukade pangisihanden duk urungande iye bulawan, kamanyan duk isellan bengngi inēnan mira.
MAT.2.12	Ubus inin inakahan siye weꞌ Tuhanin diyalem taginepde, gaꞌi siye dinaꞌak balik pī pu si Herod. Manjari moleꞌ siye, nuhut lān seddili.
MAT.2.13	Manjari paglumikut ne siye, paguwaꞌ malaꞌikat Tuhanin pu si Yusup diyalem taginepne, paꞌinne, “Iyuꞌ sōng daꞌak si Herod piniha nakanakin dinaꞌak pinapatey. Dongaꞌ kew, eddoꞌun nakanakin duk Mariyam, saꞌinen, bu lahi kaꞌam hap lahat Misil. Patennaꞌ kaꞌam laꞌi samantaꞌan gaꞌi pe kaꞌam daꞌakku tahalaꞌ billaꞌi.”
MAT.2.14	Manjari dongaꞌ ne si Yusup, ineddoꞌ weꞌ ne nakanakin duk Mariyam bu tahalaꞌ ne siye hap lahat Misil sangem miyaꞌan. 
MAT.2.15	Patennaꞌ siye laꞌi sampay matey si Herod. Tuman ne lapal Tuhan tasulat Nabi Hosea dem kitabin, pinaꞌin, “Daꞌakku pitu anakkun amban lahat Misil.”
MAT.2.16	Manjari pagkataꞌuhan si Herod weꞌ inakkalan hatiꞌ iye weꞌ meꞌ aꞌa amban silanganin, astel iye manamal. Daꞌakne pinapatey kēmon nakanak lella duwen tahun sampay pe kulang amban duwen tahun umulden laꞌi si lahat Betlehem duk si meꞌ kalahatan matapit si Betlehemin, peggeꞌ bakas inakahan iye weꞌ meꞌ aꞌa amban silanganin bang sumiyan paguwaꞌ poteꞌanin. Ubus pinapatey ne meꞌ mākanakin. 
MAT.2.17	Na, tuman bakas pinaꞌin Nabi Jeremiyahin, paꞌinne,
MAT.2.18	“Niyaꞌ suwala takale si lahat Rama magmatey. Nāring teꞌed si Rakel sabab meꞌ anaknen. Gaꞌi iye ngatu pinahemokan peggeꞌ matey ne meꞌ anaknen.”
MAT.2.19	Manjari pagubus ne matey si Herod, paguwaꞌ ne isab malaꞌikat Tuhanin pu si Yusup pataginep si iye laꞌi si lahat Misil. Paꞌin malaꞌikatin, 
MAT.2.20	“Dongaꞌ kew, eddoꞌun nakanakin duk Mariyam, saꞌinen, duk balik kaꞌam pī si lahat Israꞌil, peggeꞌ ubus ne matey meꞌ mabayaꞌ mapatey nakanakin.” 
MAT.2.21	Manjari dongaꞌ ne iye ngeddoꞌ nakanakin duk Mariyam, duk balik ne siye pī si lahat Israꞌil.
MAT.2.22	Saguwaꞌ pagkale si Yusup weꞌ pagantiꞌ magsultan laꞌi si lahat Yahudiya anak si Herodin inēnan Alkilas, tinalew iye hap pī. Inakahan iye balik dem taginepne, dinaꞌak siye pī hap lahat Jalil. 
MAT.2.23	Hangkan hep pī siye laꞌi duk patennaꞌ siye si puweblo inēnan Nasaret. Na, tuman binissā meꞌ kanabihanin sabab Almasi, paꞌinde, “Inēnan iye aꞌa Nasaret.”
MAT.3.1	Manjari, masa miyaꞌan tekka Yahiya magpandi-pandi aꞌahin si lahat makagindew-gindew si Yahudiya. Ekka aꞌa hap pī si iye duk magmahalayak iye, paꞌinne, 
MAT.3.2	“Pagsusunanun bi dusebin duk lebbahanun bi ne, peggeꞌ sōng pitu Tuhanin magbayaꞌ si kite bi.” 
MAT.3.3	Bakas inaka weꞌ Nabi Isaya sabab Yahiya inin, paꞌinne,
MAT.3.3	“Niyaꞌ aꞌa maglingan dem lahat makagindew-gindew. Iye inin pinaꞌinnen, ‘Sōng tekka ne Panuhutanin. Palanuꞌun bi lān palabeyannen. Pabentelun bi lān tinuhutnen.’ ”
MAT.3.4	Semmek Yahiyahin bulu untaꞌ tinennun duk kanditnen kuwit sapiꞌ. Kinakannen meꞌ dulu duk boheꞌ buwani. 
MAT.3.5	Hap pī si iye meꞌ aꞌahin amban Awrusalam duk amban tibuꞌukan lahat Yahudiya duk amban meꞌ kalahatan si bihing boheꞌ Jordan. 
MAT.3.6	Magbennal siye si meꞌ duseden duk pinandi siye weꞌ Yahiya dem boheꞌ Jordan.
MAT.3.7	Niyaꞌ isab meꞌ Pariseo duk meꞌ Sadduseo hap pī, meꞌ nakuraꞌ āgama siye. Pagkitene ekka Pariseo duk meꞌ Sadduseo pī makipandi si iye, paꞌinne, “Kaꞌam iyan, addatbin kuweꞌ addat sawe pangakkal. Kannalbi hatu weꞌ gaꞌi kaꞌam tewwaꞌ mulkaꞌ Tuhan sōng matekkahin bang kaꞌam pinandi. 
MAT.3.8	Hinangun bi hinangan mahāpin duk takite weꞌ tayikutanbi ne dusebin. 
MAT.3.9	Daꞌa kaꞌam ngandel weꞌ gaꞌi kaꞌam legga Tuhanin sewukat ne kaꞌam tubuꞌ Apuꞌ Ibrahim. Akahante kaꞌam, bisan meꞌ batu inin tahinang Tuhanin du meꞌ tubuꞌ Apuꞌ Ibrahim. 
MAT.3.10	Kuweꞌ dalil kayu kaꞌam sōng tinebbengan si gamutne. Kēmon kayu manggaꞌi magbuwaꞌ mahāpin tinebbengan duk ilakasan dem ebbut ineggas. 
MAT.3.11	Pinandi kaꞌam weꞌ ku duk boheꞌ duk takite weꞌ magsusun ne kaꞌam duk lebbahanbi dusebin. Saguwaꞌ niyaꞌ paturul pitu si aku, balakatan pe iye amban aku. Gaꞌi ku bisan pataꞌ moꞌo tehompaꞌnen. Iye inin seddili pamandine kaꞌamin. Niyaꞌ kaꞌam papīhanne Niyawa Sutsihin duk sinduwehin pandine duk ebbut. 
MAT.3.12	Pagpaꞌilne meꞌ aꞌa mahāpin duk meꞌ aꞌa malaꞌatin. Kuweꞌ iye dalil aꞌa magpalid paley, pagpaꞌilne linggasin duk apahin. Meꞌ linggasin ennaꞌne pinadem lukung saguwaꞌ apahin eggasne dem ebbut gaꞌ niyaꞌ kapalemne.”
MAT.3.13	Manjari lumengngan si Isa amban lahat Jalil hap boheꞌ Jordan, duk makipandi iye pu si Yahiya. 
MAT.3.14	Saguwaꞌ gaꞌi mabayaꞌ si Yahiya, paꞌinne, “Weꞌey kew pitu makipandi si aku? Subey kaꞌu mamandi akuhin.” 
MAT.3.15	Saguwaꞌ nambung si Isa, paꞌinne, “Pīhun ne, pandihun ne ku kuweꞌitu peggeꞌ subey teꞌed tuhutte kēmon pangandaꞌakan Tuhanin.” Ubus sinulut ne si Isa weꞌ Yahiya. 
MAT.3.16	Pagubus si Isa pinandi paguwaꞌ iye amban dem boheꞌ. Manjari paluka langitin duk takitene Niyawa Tuhanin kuweꞌ bantuk assang duwaꞌi amban surgaꞌ duk padapuꞌ si iye. 
MAT.3.17	Niyaꞌ isab suwala amban surgaꞌ missā, paꞌinne, “Inin Anakku kalasahanku. Asal kasulutan ku teꞌed si iye.”
MAT.4.1	Manjari binoꞌo si Isa weꞌ Niyawa Sutsihin hap lahat makagindew-gindew supaya iye tasassat weꞌ nakuraꞌ seyitanin. 
MAT.4.2	Paglaꞌi si Isa gaꞌ iye mangan ampatpūꞌ ellew duk ampatpūꞌ sangem. Pagpuwas miyaꞌan inusan ne iye. 
MAT.4.3	Manjari tekka nakuraꞌ seyitanin duk paꞌinne pu si Isa, “Bang bennal kew teꞌed Anak Tuhanin, daꞌakun meꞌ batu inin manjari kinakan.” 
MAT.4.4	Nambung si Isa, paꞌinne, “Tasulat dem kitab, pinaꞌin, ‘Dumaꞌin hadja kinakan makaꞌellum manusiyaꞌin saguwaꞌ iye makaꞌellum manusiyaꞌin meꞌ bissā Tuhanin.’ ”
MAT.4.5	Ubus miyaꞌan binoꞌo iye weꞌ nakuraꞌ seyitanin hap Awrusalam duk pinatengge iye diyataꞌ būngan langgal hadjehin. 
MAT.4.6	Paꞌin nakuraꞌ seyitanin, “Bang bennal kew teꞌed Anak Tuhanin, palaboꞌ kew bittuꞌu, peggeꞌ tasulat du dem kitab pinaꞌin,
MAT.4.6	‘Daꞌak Tuhanin kew inipat si meꞌ malaꞌikatnen duk tayakde kew supaya bisan bettisnun gaꞌi peddiꞌan weꞌ batu.’ ”
MAT.4.7	Paꞌin si Isa, “Niyaꞌ isab tasulat sa inin, ‘Daꞌa suleyanun Tuhanin, Panuhutannun.’ ”
MAT.4.8	Pagubus miyaꞌan, binoꞌo iye weꞌ nakuraꞌ seyitanin diyataꞌ punu langkew manamal. Pinakitehan si iye weꞌ nakuraꞌ seyitanin kēmon kalahatan dem dunyahin duk alataꞌden duk balakat nakuraꞌden. 
MAT.4.9	Paꞌin nakuraꞌ seyitanin pu si Isa, “Kēmon inin pangurungku kaꞌu bang kew pasujud duk nambahayang si aku.” 
MAT.4.10	Paꞌin si Isa, “Tahalaꞌ kew, seyitan, peggeꞌ tasulat dem kitab, pinaꞌin, ‘Subey kaꞌam pasujud si Tuhan Panuhutanbin duk subey hadja iye dendangan sinambahayangbin.’ ”
MAT.4.11	Ubus miyaꞌan tahalaꞌ ne nakuraꞌ seyitanin duk tekka meꞌ malaꞌikatin ngahatul iye.
MAT.4.12	Manjari inin, pagkale si Isa weꞌ kinalabusu Yahiya, pī iye si lahat Jalil. 
MAT.4.13	Gaꞌ iye patennaꞌ si Nasaret, saguwaꞌ pī iye patennaꞌ si Kapernaum, puweblo si bihing lamew Jalil laꞌi si lahat Sebulun duk Naptali. 
MAT.4.14	Tuman ne binissā Nabi Isaya dem kitabin, paꞌinne,
MAT.4.15	“Lahat Sebulunin duk lahat Naptalihin tudju seddepan duk si dambiyaꞌ boheꞌ Jordan inēnan isab lahat Jalil, magsewusaget meꞌ kabangsahan malaꞌihin.
MAT.4.16	Meꞌ aꞌa mapatennaꞌ dem kalindemanin makakite dantaꞌ sahaya manamal. Tekka ne dantaꞌin si meꞌ aꞌa dem kalindemanin, meꞌ matinalew mamateyin.”
MAT.4.17	Manjari inin, magtagnaꞌ ne si Isa magmahalayak, paꞌinne, “Pagsusunanun bi dusebin duk lebbahanun bi ne, peggeꞌ sōng pitu Tuhanin magbayaꞌ si kite bi.”
MAT.4.18	Manjari lumengngan-lengngan si Isa laꞌi si susulan lamew Jalil. Sasangne malumengnganin, niyaꞌ takitene duwangan magpungtinaꞌi. Dambuwaꞌin si Simon, inēnan isab iye Petros duk dambuwaꞌin inēnan Andariyas. Magpokot siye laꞌi dem lamew, peggeꞌ siye meꞌ aꞌa magkenna. 
MAT.4.19	Manjari paꞌin si Isa si siye, “Dayiꞌ kaꞌam nuhut aku. Bahanbin mageddoꞌ-eddoꞌ kenna. Saguwaꞌ bang kaꞌam nuhut aku, toloꞌante kaꞌam mageddoꞌ-eddoꞌ aꞌa pinatuhut si aku.” 
MAT.4.20	Magtawus inambanan weꞌ de meꞌ pokotden duk nuhut siye si Isa.
MAT.4.21	Palanjal ne si Isa. Niyaꞌ isab takitene duwangan magpungtinaꞌi disi Yakub duk Yahiya, meꞌ anak si Sebedehin. Dem bangkaꞌ siye duk samaden, maghatul pokotden. Ilinganan siye weꞌ si Isa duk binoꞌo weꞌ ne. 
MAT.4.22	Magtawus du isab siye nuhut. Inambanan weꞌ de samaden duk bangkaꞌden.
MAT.4.23	Manjari ilatag weꞌ si Isa lahat Jalilin duk magusihat iye si meꞌ kalanggal-langgalan duk magmahalayak aka-aka hāp sabab pagbayaꞌ Tuhanin. Pinakoleꞌ weꞌ ne meꞌ aꞌa masakihin. Bisan ine-ine sakiden pinakawuliꞌ weꞌ ne. 
MAT.4.24	Manjari bawag ne si Isa si kēmon kalahatan si Siriya. Hangkan binoꞌo isab weꞌ meꞌ aꞌahin pī pu si Isa kēmon aꞌa masakihin, meꞌ mapeddiꞌanin duk meꞌ aꞌa pasayedan seyitanin, meꞌ binabuy-babuyin duk meꞌ aꞌa mamatey barannen. Kawuliꞌan siye kēmon weꞌ si Isa. 
MAT.4.25	Tungan-tunganne, ekka aꞌa nuhut iye, meꞌ aꞌa amban lahat Jalil, amban meꞌ sampūꞌ puweblo, amban Awrusalam duk Yahudiya duk amban dambiyaꞌ boheꞌ Jordan.
MAT.5.1	Manjari pagkite si Isa meꞌ aꞌa mabanesin, pataked iye diyataꞌ kūd duk ningkoloꞌ iye. Patapit si iye meꞌ tindegnen.
MAT.5.2	Magusihat iye si siye, paꞌinne,
MAT.5.3	“Hāp pe meꞌ aꞌa mangataꞌuhan weꞌ gaꞌi kasulutan Tuhanin si siye bang gaꞌi siye ngandel si iye, peggeꞌ pagbayaꞌan du siye weꞌ Tuhanin.
MAT.5.4	Hāp pe meꞌ aꞌa madukkahin, peggeꞌ pinahemokan du siye weꞌ Tuhanin.
MAT.5.5	Hāp pe meꞌ aꞌa madiyawaꞌ ateynen peggeꞌ tasangkade du kahāpan pananggup Tuhanin.
MAT.5.6	Hāp pe meꞌ aꞌa mamabayaꞌ manuhut kabayaꞌan Tuhanin, peggeꞌ dinuhulan du siye.
MAT.5.7	Hāp pe meꞌ aꞌa mamaꞌaseꞌ si saweꞌden, peggeꞌ kinaꞌaseꞌan du isab siye weꞌ Tuhanin.
MAT.5.8	Hāp pe meꞌ aꞌa mabentel dem ateyden, peggeꞌ magkite du siye duk Tuhanin.
MAT.5.9	Hāp pe meꞌ aꞌa maghāp saweꞌden, peggeꞌ inēnan du siye anak Tuhanin.
MAT.5.10	Hāp pe meꞌ aꞌa bininasa sabab panuhutde pangandaꞌakan Tuhanin, peggeꞌ pagbayaꞌan siye weꞌ Tuhanin.
MAT.5.11	“Hāp pe kaꞌam bang kaꞌam binissā-bissāhan, duk pinapeddiꞌan duk ilimutan bu gaꞌi toꞌo peggeꞌ nuhut kaꞌam aku. 
MAT.5.12	Magkēg kaꞌam manamal peggeꞌ hadje panumbas kaꞌamin si surgaꞌ. Peggeꞌ sa miyaꞌan du hep isab paminasa si meꞌ kanabihan matuꞌuley.”
MAT.5.13	“Kaꞌam manuhut akuhin, kuweꞌ asin du kaꞌam si kēmon manusiyaꞌ. Saguwaꞌ bang asinin gaꞌ ne niyaꞌ lessane, gaꞌi ne maꞌasin balik. Gaꞌ ne niyaꞌ gunane. Ubus ilakasan hadja duk diꞌik-diꞌikan aꞌa.
MAT.5.14	“Kaꞌam manuhut akuhin, kuweꞌ dantaꞌ du kaꞌam si kēmon manusiyaꞌ. Bang puweblohin diyataꞌ kūd, takite du weꞌ meꞌ aꞌahin. 
MAT.5.15	Gaꞌ niyaꞌ mekketan payitaꞌan bu lekkebanne duk palanggana saguwaꞌ bettadne diyataꞌ tengenanne duk dantaꞌ kēmon dem lumaꞌin. 
MAT.5.16	Damikkiyan isab kaꞌam subey ngurung dantaꞌ si manusiyaꞌ. Hātinen maghinang kaꞌam hāp, supaya takite meꞌ aꞌahin meꞌ hinanganbi mahāpin duk pudjide du Samabi si surgaꞌin.”
MAT.5.17	“Daꞌa kaꞌam magpikil weꞌ hangkan ku pitu supaya gaꞌi ne binali saraꞌ si Musahin duk meꞌ panoloꞌ kanabihanin. Gaꞌi ku pitu ngānan saraꞌin duk meꞌ panoloꞌ kanabihanin saguwaꞌ supaya tapahāti teꞌed bang ine hātinen. 
MAT.5.18	Sabennal akahante kaꞌam, samantaꞌan tuꞌu pe dunyahin duk langitin, gaꞌ niyaꞌ bisan dambuwaꞌ batang duk dambuwaꞌ balis inānan amban saraꞌin. Gaꞌi makajari weꞌ gaꞌi binali saraꞌin samantaꞌan gaꞌ pe kiyamat. 
MAT.5.19	Hangkan sine-sine ngalanggalan saraꞌin, bisan meꞌ saraꞌ gaꞌ niyaꞌ tantu baline, duk toloꞌanne isab sinduwehin ngalanggalanne, iye du madiyawaꞌ teꞌed dem pagbayaꞌan Tuhanin. Saguwaꞌ sine-sine nuhut saraꞌin duk toloꞌanne isab sinduwehin nuhut saraꞌin, langkew iye si pagbayaꞌan Tuhanin. 
MAT.5.20	Akahante kaꞌam, bang pagtuyuꞌbi manuhut pangandaꞌakan Tuhanin gaꞌi palabi amban pagtuyuꞌ meꞌ guru si saraꞌ āgamahin duk meꞌ Pariseohin, gaꞌi du kaꞌam tapī dem pagbayaꞌan Tuhanin.”
MAT.5.21	“Bakas takalebi sabab panoloꞌ si meꞌ aꞌa dehelluhin, pinaꞌin, ‘Daꞌa kew mapatey. Sine-sine mapatey subey hinukum.’ 
MAT.5.22	Saguwaꞌ aku, paꞌinku: sine-sine astel si saweꞌnen subey hinukum, duk sine-sine magpaꞌin si saweꞌne, ‘Babbal kew!’ subey binoꞌo si huwis, duk sine-sine magpaꞌin si saweꞌne, ‘Dupang kew teꞌed, gaꞌ niyaꞌ kagunahannu!’ siya-siya iye hinukum pinadem ebbut narkaꞌ. 
MAT.5.23	Bang kew laꞌi si langgal sōng nambahayang bu taꞌessebnu weꞌ peddiꞌ atey saweꞌnun si kaꞌu, 
MAT.5.24	pī kew dahuꞌ maghāp duk saweꞌnun, meke kew pī balik nambahayang.
MAT.5.25	“Bang niyaꞌ aꞌa nuntutan kaꞌu, boꞌohun ne iye maghāp sasangbi pe si lān hap pī si paghukuman. Peggeꞌ bang laꞌi ne kaꞌam si paghukuman, kaw kew daꞌak hukumin ineddoꞌ si pulis bu pinadem kalabusu kew. 
MAT.5.26	Sabennal akahante kew, weꞌ gaꞌi teꞌed kew lumuwas billaꞌi samantaꞌan gaꞌi tapuwasannu kēmon pinamulta si kaꞌuhin. Bisan dambuwaꞌ sīn gaꞌi kakulangan.”
MAT.5.27	“Bakas takalebi isab panoloꞌ inin, pinaꞌin, ‘Daꞌa kew magjina.’ 
MAT.5.28	Saguwaꞌ aku, paꞌinku: sine-sine mayam si dende bu tapikilnen laꞌat, kapagjina ne iye duk dendehin dem ateyne. 
MAT.5.29	Bang matanu kanawanin mamoꞌo kaꞌu magdusehin, lebbahanun pagdusenun. Dalilnen kuweꞌ du ugitannu matanun bu ngalakasanne. Hāp pe bang gaꞌ niyaꞌ matanu dambiyaꞌ, amban kēmon barannun tinimanan pī dem narkaꞌ. 
MAT.5.30	Duk bang tangannu kanawanin mamoꞌo kaꞌu magdusehin, lebbahanun pagdusenun. Dalilnen kuweꞌ du putukannu tangannun bu ngalakasanne. Hāp pe bang putuk tangannu dambiyaꞌin, amban kēmon barannun pinadem narkaꞌ.”
MAT.5.31	“Niyaꞌ isab panoloꞌ, pinaꞌin, ‘Sine-sine nimanan andanen subey niyaꞌ sulat pagpilmahande duk kataꞌuhan weꞌ magbutas ne siye.’ 
MAT.5.32	Saguwaꞌ aku, paꞌinku: bang lellahin nimanan andanen, bu gaꞌ bakas magjina andanen, lellahin jānnen hangkan magjina dendehin bang magella iye balik. Duk sine-sine maganda si iye magjina du isab.”
MAT.5.33	“Bakas takalebi isab sabab panoloꞌ si meꞌ aꞌa dehelluhin, pinaꞌin, ‘Daꞌa kaꞌam napa bang gaꞌi toꞌo. Duk subey tumananbi bang niyaꞌ sanggupbi si pakalehan Tuhanin.’ 
MAT.5.34+MAT.5.35	Saguwaꞌ aku, paꞌinku: bang kaꞌam nanggup ine-ine, daꞌa kaꞌam napa nabbut surgaꞌin, peggeꞌ laꞌi paningkoloꞌan Tuhanin. Daꞌa kaꞌam napa nabbut dunyahin, peggeꞌ inin pahalihan bettis Tuhanin. Daꞌa kaꞌam napa nabbut puweblo Awrusalamin, peggeꞌ inin puweblo inantanan Sultan Mabalakatanin. 
MAT.5.36	Daꞌa kaꞌam napa, kuweꞌ upama paꞌinbi, ‘Muwekkaꞌ kōkkun bang gaꞌi toꞌo!’ peggeꞌ dumaꞌin kaꞌam mangahinang baranbin. Bisan da lamba kōkbin, gaꞌi du kaꞌam taꞌu matomoꞌne pinaꞌittem atawa pinapoteꞌ. 
MAT.5.37	Paꞌinun bi hadja, ‘Aweꞌ’ atawa, ‘Gaꞌi.’ Ine-ine panambabi supaya kaꞌam kinahagad, iyan amban nakuraꞌ seyitanin ne.”
MAT.5.38	“Bakas takalebi panoloꞌ inin, pinaꞌin, ‘Bang niyaꞌ aꞌa makapagkaꞌat mata saweꞌne, subey isab pinagkaꞌat matanen, duk bang niyaꞌ aꞌa makalupuꞌ impen saweꞌne, subey isab ilupuꞌ impennen.’ 
MAT.5.39	Saguwaꞌ aku, paꞌinku: daꞌa kaꞌam males bang niyaꞌ aꞌa taga sāꞌ si kaꞌam. Bang niyaꞌ aꞌa nampak luwenu dambiyaꞌin patampalun isab pī si iye dambiyaꞌin, ambat sampakne. 
MAT.5.40	Bang niyaꞌ aꞌa nuntutan kaꞌu supaya taꞌeddoꞌne badjuꞌnun, pangurungun du isab iye ōsnun. 
MAT.5.41	Bang niyaꞌ aꞌa nganggagahan kaꞌu moꞌo binoꞌonen da kilumetro, boꞌohun duwe kilumetro. 
MAT.5.42	Sine-sine mākuhan kaꞌu, urunganun, duk sine-sine ngindam amban kaꞌu, paꞌindamanun.”
MAT.5.43	“Bakas takalebi panoloꞌ inin, pinaꞌin, ‘Kalasahanun bagaynun duk kabunsihanun bantanun.’ 
MAT.5.44	Saguwaꞌ aku, paꞌinku: kalasahanun bi bantabin duk māku-māku kaꞌam si Tuhan para si meꞌ mangalaꞌat kaꞌamin 
MAT.5.45	supaya addatbin neppu addat Tuhanin, Samabi si surgaꞌin. Peggeꞌ Tuhanin pasilakne ellewin si meꞌ aꞌa mahāpin duk meꞌ aꞌa malaꞌatin saliꞌ-saliꞌ. Duk urunganne ulan meꞌ aꞌa mabentelin duk meꞌ aꞌa maghinangan malaꞌatin. 
MAT.5.46	Daꞌa kaꞌam ngase-ngase weꞌ tumbasan Tuhanin kaꞌam bang iye hadja kinalasahanbin meꞌ mamalasa si kaꞌamin. Peggeꞌ bisan du meꞌ aꞌa magpāku-pāku sukey mangalibahin, kalasahande du isab mamalasa si siyehin. 
MAT.5.47	Bang iye hadja inasipbin meꞌ bagaybin, na, gaꞌ du niyaꞌ tahinangbi pasōng hāpnen amban tahinang meꞌ sinduwehin. Bisan meꞌ aꞌa manggaꞌi mangataꞌuhan Tuhanin sa iyan du isab addatden. 
MAT.5.48	Hangkan kaꞌam, subey kaꞌam hāp kuweꞌ hāpan Samabi si surgaꞌin.”
MAT.6.1	“Pahatul-hatul kaꞌam, daꞌa kaꞌam maghinang hāp supaya hadja kaꞌam takite weꞌ aꞌa. Peggeꞌ bang hinangbi inin supaya hadja kaꞌam takite weꞌ aꞌa, gaꞌ niyaꞌ tumbasbi amban Tuhanin, Samabi si surgaꞌin. 
MAT.6.2	Hangkan bang kaꞌam ngurung si meꞌ aꞌa miskin, daꞌa kaꞌam magpabawag kuweꞌ meꞌ aꞌa mangurung dem langgalin duk si meꞌ lānin supaya siye pinudji weꞌ aꞌa sinduwehin. Sabennal akahante kaꞌam, bang siye pudji aꞌa, katumbasan ne siye, duk iye miyaꞌan tumbas si siyehin. 
MAT.6.3	Saguwaꞌ kaꞌam, bang kaꞌam ngurung si meꞌ aꞌa miskin, daꞌa kaꞌam magaka-aka bisan si bagaybi manamalin 
MAT.6.4	duk gaꞌi kataꞌuhan pangurungbin. Samabi si surgaꞌin kataꞌuhanne hininangbin bisan sipuk duk tumbasanne du kaꞌam.”
MAT.6.5	“Bang kaꞌam ngampun si Tuhanin daꞌa kaꞌam kuweꞌ meꞌ aꞌa magmā-māhin. Peggeꞌ sinna siye ngampun si Tuhan si langgal duk si bihing lān supaya siye takite weꞌ aꞌa. Akahante kaꞌam, bang siye pudji aꞌa, katumbasan ne siye, duk iye miyaꞌan tumbas si siyehin. 
MAT.6.6	Saguwaꞌ bang kew ngampun, pī kew dem bilik duk tambelun gawangin duk ngampun kew si Tuhan, iye Samanu gaꞌi takitehin. Samanu inin, takitene du hininangnun duk tumbasanne du kew.
MAT.6.7	“Bang kaꞌam ngampun, daꞌa kaꞌam missā pinatahaꞌ duk binalik-balik kuweꞌ meꞌ aꞌa manggaꞌi mangataꞌuhan Tuhanin, peggeꞌ paꞌinde weꞌ takale Tuhanin siye bang ekka bissāde. 
MAT.6.8	Daꞌa be kaꞌam kuweꞌ siyehin peggeꞌ kataꞌuhan Samabi Tuhanin du andang bang ine meꞌ sukalbin. 
MAT.6.9	Bang kaꞌam ngampun subey kuweꞌ inin:
MAT.6.9	‘O Ammaꞌ, kaꞌu sama kami si surgaꞌin, karayaw pinagaddatan ēnnun weꞌ kēmon manusiyaꞌin.
MAT.6.10	Karayaw weꞌ gaꞌi tiggel magbayaꞌ ne kew si kēmon manusiyaꞌ.
MAT.6.10	Karayaw tinuhut kinabayaꞌannun tuꞌu si dunya sa maluꞌu si surgaꞌin.
MAT.6.11	Urunganun kami kinakan ellew inin.
MAT.6.12	Ampunun meꞌ duse kamihin kuweꞌ du isab pangampun kami meꞌ makaduse si kamihin.
MAT.6.13	Patalahun kami amban sassat duk elliganun kami amban nakuraꞌ seyitanin.’
MAT.6.14	“Peggeꞌ bang ampunbi duse saweꞌbin, inampun isab kaꞌam weꞌ Samabi si surgaꞌin. 
MAT.6.15	Saguwaꞌ bang gaꞌi ampunbi duse saweꞌbin gaꞌi isab dusebin ampun Tuhanin.”
MAT.6.16	“Bang kaꞌam muwase, daꞌa kaꞌam kuweꞌ bantuk suse kuweꞌ meꞌ aꞌa magmā-māhin hadja. Peggeꞌ bang siye muwase, gaꞌi siye ngulaꞌup atawa magsugley supaya takite weꞌ aꞌa weꞌ magpuwase siye. Sabennal akahante kaꞌam, bang siye pudji aꞌa, katumbasan ne siye duk iye miyaꞌan tumbas si siyehin. 
MAT.6.17	Saguwaꞌ bang kaꞌam muwase, ngulaꞌup kaꞌam duk maglanuꞌ-lanuꞌ kaꞌam 
MAT.6.18	supaya gaꞌi kataꞌuhan sinduwehin weꞌ muwase kaꞌam. Samabi gaꞌi takitehin, takitene du hininangbin duk tumbasanne du kaꞌam.”
MAT.6.19	“Daꞌa kaꞌam magtipun alataꞌ tuꞌu si dunya peggeꞌ mura magkaꞌat. Makajari kakan mellek atawa ginahaꞌ, atawa tinangkew bang ilangkat lumaꞌin. 
MAT.6.20	Saguwaꞌ maghinang kaꞌam hāp supaya niyaꞌ katekkahanbi si surgaꞌ. Duk alataꞌbi iyan gaꞌi takakan mellek, gaꞌi ginahaꞌ duk gaꞌi tatangkew. 
MAT.6.21	Peggeꞌ antag-antag pangennaꞌanbi alataꞌbin, laꞌi isab patetegan ateybin.”
MAT.6.22	“Mataten dalil payitaꞌan si barante. Bang pastiꞌ pamayamten, hātinen, bentel hinanganten, kuweꞌ dantaꞌ tibuꞌukan baranten. 
MAT.6.23	Saguwaꞌ bang labut pamayamten, hātinen laꞌat hinanganten, kuweꞌ lindem tibuꞌukan baranten. Bang paꞌinte weꞌ dantaꞌ dem baranten bu lindem hatiꞌ, asal lindem manamal.”
MAT.6.24	“Gaꞌ niyaꞌ daraꞌakan makajari magbanyagaꞌ si duwe amu, peggeꞌ kabunsihanne iyan dambuwaꞌin duk kalasahanne dambuwaꞌin, atawa tuhutne teꞌed dambuwaꞌin duk gaꞌi asipne dambuwaꞌin. Bang pilakin mamahalgaꞌ si kaꞌamin, gaꞌi kaꞌam makajari maghinang isab si Tuhan.
MAT.6.25	“Hangkan hep paꞌinku si kaꞌam: daꞌa kaꞌam magsuse sabab kaꞌellumanbin bang ine kinakanbin duk bang ine ininumbin supaya kaꞌam ellum, atawa sabab baranbin bang ine panemmekbin. Mahalgaꞌ pe hep umulin amban kinakan, duk mahalgaꞌ pe hep baranin amban semmek. 
MAT.6.26	Payamanun bi meꞌ manuk-manuk mapalayangin. Gaꞌi siye magtanem atawa magpagani duk gaꞌi siye magennaꞌ saguwaꞌ pakan Tuhanin siye. Bu kaꞌam, pasōng teꞌed kaꞌam mahalgaꞌ amban meꞌ manuk-manukin. 
MAT.6.27	Sine kaꞌam tapatahaꞌbi umulbin bisan da ora bang kaꞌam magsuse? 
MAT.6.28	Weꞌey pe pagsusehanbi sabab semmekbin? Payamanun bi meꞌ sumpingin bang saꞌingge panuligden. Gaꞌi siye maghinang, gaꞌi siye magtennun. 
MAT.6.29	Bu paꞌin, akahante kaꞌam, bisan Sultan Sulaiman madayahan awwalley, gaꞌ du makapagsemmek hāpnen kuweꞌ dambuwaꞌ meꞌ sumping inin. 
MAT.6.30	Bang Tuhanin tapasemmekanne pahāp-hāp meꞌ sumping sabetin bu gaꞌi du siye natas, ellum siye kuweꞌitu, pagsumu ineggas, na, kaꞌam pe gaꞌi tapasemmekanne? Asal kulang sandelbi si Tuhanin. 
MAT.6.31	Hangkan daꞌa kaꞌam magsuse. Daꞌa kaꞌam magpaꞌin, ‘Ine kinakanten bi, ine ininumten bi, ine panemmekten bi.’ 
MAT.6.32	Meꞌ aꞌa manggaꞌi mangataꞌuhan Tuhanin, iye hep inin luwal pinikilden. Saguwaꞌ kaꞌam, subey kaꞌam gaꞌi magsuse peggeꞌ kataꞌuhan Samabi Tuhanin weꞌ iye inin meꞌ sukalbin. 
MAT.6.33	Saguwaꞌ iye subey pikilun bi sabab pagbayaꞌan Tuhanin duk sabab panuhut kinabayaꞌannen. Manjari urunganne du kaꞌam kēmon sukalbi inin. 
MAT.6.34	Hangkan hep daꞌa kaꞌam magsuse sabab sumuhin, peggeꞌ ngaꞌekka hadja kasusehanbin. Sarang ne susebi sabab ellew inin.”
MAT.7.1	“Daꞌa kaꞌam ngandiyawaꞌan saweꞌbi duk kaꞌam gaꞌi hukum Tuhanin, 
MAT.7.2	peggeꞌ bang kaꞌam kuweꞌ bantuk ngahukum saweꞌbi, damikkiyan du isab kaꞌam hukum Tuhanin. Duk bang saꞌingge kaꞌam nakesan saweꞌbi, kuweꞌ miyaꞌan du isab takesan si kaꞌamin. 
MAT.7.3	Kaꞌu, mangandiyawaꞌan saweꞌnun, weꞌey iye tatīknun hapak-hapak dem mata saweꞌnun, bu kaꞌu batang kayu dem matanun, bu gaꞌi tatīknu. 
MAT.7.4	Saꞌingge kapagpaꞌinnu si saweꞌnun, ‘Bagay, tuhun koꞌ, ānante hapak-hapak dem matanu lu,’ bang niyaꞌ batang kayu dem di matanun. 
MAT.7.5	Kaꞌu iyan magmā-mā hadja. Ānanun dahuꞌ batang kayuhin amban dem matanu iyan, ubus pastiꞌ ne pamayamnun ngānan hapak-hapak dem mata saweꞌnun.
MAT.7.6	“Daꞌa kaꞌam ngurung ine-ine sutsi si meꞌ asu, kaw kaꞌam balikde kinekkeb. Daꞌa lakasanun bi meꞌ mutsaꞌbin si bawi, kaw hadja diꞌik-diꞌikande.”
MAT.7.7	“Māku-māku kaꞌam ubus inurungan du kaꞌam; miha kaꞌam ubus ngasuwaꞌ du kaꞌam; makipadiyalem kaꞌam ubus ilukahan du kaꞌam. 
MAT.7.8	Peggeꞌ kēmon mamākuhin inurungan du, mamihahin ngasuwaꞌ du, duk makipadiyalemin ilukahan du. 
MAT.7.9	Sine kaꞌam tuꞌu, bang anakbin māku kinakan si kaꞌam, urunganbi ke iye batu? 
MAT.7.10	Atawa bang māku iye kenna, urunganbi ke iye sawe? 
MAT.7.11	Kaꞌam, bisan kaꞌam dusehan, taꞌu du kaꞌam ngurungan anakbin meꞌ bayuꞌ-bayuꞌan mahāpin. Pasōng pe teꞌed Tuhanin, Samabi si surgaꞌin, pangurungne du si kaꞌam meꞌ bayuꞌ-bayuꞌan mahāpin bang kaꞌam māku si iye.
MAT.7.12	“Ine-ine kabayaꞌanbi hinang aꞌa si kaꞌam, damikkiyan isab hinangun bi si siye, peggeꞌ iyan hāti saraꞌ si Musahin duk panoloꞌ meꞌ kanabihanin.”
MAT.7.13	“Paꞌasek kaꞌam amban tarangka makiputin. Luha tarangkahin duk mura tinuhut lān hap narkaꞌin. Ekka aꞌa nuhut lān miyaꞌan. 
MAT.7.14	Saguwaꞌ kiput tarangkahin duk hunit tinuhut lān tudju surgaꞌin. Kulang aꞌa mangasuwaꞌ iyehin.”
MAT.7.15	“Pahatul-hatul kaꞌam, kaw kaꞌam taboꞌo weꞌ meꞌ nabi gaꞌi bennal. Si luwasan hāp addatden, saguwaꞌ dem ateyde, laꞌatan siye kuweꞌ dalil asu bingis. 
MAT.7.16	Takilalebi siye si meꞌ hinanganden, kuweꞌ kayuhin kataꞌuhan si buwaꞌne. Gaꞌi kite bi ngeddoꞌ buwaꞌ ubas amban puhung atawa buwaꞌ biyabas amban sampinit. 
MAT.7.17	Kayu mahāpin hāp buwaꞌnen saguwaꞌ kayu manggaꞌi mahāpin gaꞌi isab hāp buwaꞌnen. 
MAT.7.18	Kayu mahāpin gaꞌi buwaꞌ gaꞌi hāp duk kayu manggaꞌi mahāpin gaꞌi buwaꞌ hāp. 
MAT.7.19	Kēmon kayu manggaꞌi magbuwaꞌ mahāpin tinebbengan duk ilakasan dem ebbut ineggas. 
MAT.7.20	Sa iyan du isab takilalebi meꞌ nabi manggaꞌi mabennalin si meꞌ hinanganden.”
MAT.7.21	“Dumaꞌin kēmon luwal manabbut ēnkun tapī si pagbayaꞌan Tuhanin, saguwaꞌ luwal hadja meꞌ aꞌa manuhut kabayaꞌan Samaku si surgaꞌin. 
MAT.7.22	Bang taꞌabut ne ellew pangahukum manusiyaꞌin, ekka iyan aꞌa magpaꞌin si aku, ‘Kaꞌu Panuhutan kamihin, peggeꞌ bakas kami magpalataꞌ bissā Tuhanin weꞌ balakat ēnnun, duk bakas kami magpaluwas meꞌ seyitan duk bakas kami maghinang ekka hinangan makaꞌulaliꞌ weꞌ balakat ēnnun.’ 
MAT.7.23	Ubus paꞌinku iyan si siye, ‘Gaꞌi kaꞌam takilaleku. Tahalaꞌ kaꞌam amban aku, kēmon kaꞌam maghinangan malaꞌatin.’ ”
MAT.7.24	“Manjari, sasuku pakale si meꞌ bissāku miyaꞌan duk tuhutne, kuweꞌ iye aꞌa pandey teꞌed mikil ngahinang lumaꞌne diyataꞌ batu. 
MAT.7.25	Manjari tekka ulanin duk dunuk boheꞌin duk tewwaꞌ lumaꞌin weꞌ baliyu mabasagin. Saguwaꞌ gaꞌ hebbaꞌ lumaꞌin peggeꞌ hininang diyataꞌ batu. 
MAT.7.26	Duk sasuku pakale si meꞌ bissāku miyaꞌan bu gaꞌi du tuhutne, kuweꞌ iye aꞌa dupang maghinang lumaꞌ diyataꞌ umus. 
MAT.7.27	Manjari tekka ulanin duk dunuk boheꞌin duk tewwaꞌ lumaꞌin weꞌ baliyu mabasagin. Magtawus hebbaꞌ lumaꞌin duk jadjag teꞌed.”
MAT.7.28	Pagubus inin bissā si Isa, ulaliꞌ meꞌ aꞌahin pagkalede usihatnen, 
MAT.7.29	peggeꞌ magbiddaꞌ teꞌed usihat si Isahin duk usihat meꞌ guru si saraꞌ āgamahin. Peggeꞌ taga balakat si Isa bang iye missā.
MAT.8.1	Pagdurul si Isa amban diyataꞌ kūd, asal banes manamal aꞌa nuhut iye. 
MAT.8.2	Manjari, niyaꞌ pī pu si Isa dambuwaꞌ aꞌa inipul. Nengge aꞌahin duk tuꞌutne magpadiyawaꞌ pu si Isa duk paꞌinne, “O Tuwan, bang kew mabayaꞌ tapakawuliꞌnu ku.” 
MAT.8.3	Pinasōng weꞌ si Isa tangannen duk inantan weꞌ ne aꞌa inipulin, duk paꞌinne, “Asal mabayaꞌ ku. Kawuliꞌan ne kew.” Magtawus kawuliꞌan ipulnen. 
MAT.8.4	Paꞌin si Isa si iye, “Pakale kew, daꞌa kew magaka-aka bisan pu sine. Saguwaꞌ pī kew, pakitehanun barannun si imamin duk magkuluban kew sa pangandaꞌakan si Musahin, hinang tandaꞌ si meꞌ aꞌahin weꞌ asal kawuliꞌan ne kew.”
MAT.8.5	Pagsakaliꞌ si Isa padiyalem si puweblo Kapernaum, niyaꞌ dambuwaꞌ kapitan si armi bangsa Roma pasampang si iye māku tabang, paꞌinne, 
MAT.8.6	“O Tuwan, niyaꞌ dambuwaꞌ daraꞌakanku si lumaꞌ. Saki teꞌed iye, gaꞌi umusaꞌ duk peddiꞌan teꞌed manamal.” 
MAT.8.7	Paꞌin si Isa, “Aweꞌ, nuhut ku kaꞌu makoleꞌ iye.” 
MAT.8.8	Saguwaꞌ nambung kapitanin, paꞌinne, “Tuwan, daꞌa ne. Gaꞌi ku pataꞌ papituhannu si lumaꞌku peggeꞌ bangsahan kew teꞌed. Missā kew hadja duk koleꞌ du daraꞌakankun. 
MAT.8.9	Kataꞌuhanku, peggeꞌ bisan aku, pagbayaꞌan ku weꞌ malangkew amban akuhin duk magbayaꞌ ku si meꞌ sundalukun. Bang paꞌinku si dangan, ‘Pī kew,’ na, pī iye. Bang paꞌinku si seddili, ‘Pitu kew,’ pitu iye. Duk bang paꞌinku si daraꞌakankun, ‘Hinangun inin,’ hinangne ne.”
MAT.8.10	Pagkale si Isa inin, ulaliꞌ iye si binissā kapitanin. Manjari paꞌinne si meꞌ aꞌa mapatuhut si iyehin, “Sabennal akahante kaꞌam, bisan si bangsa Israꞌil gaꞌ ku bakas makadugpak aꞌa kuweꞌ kapitan inin asal sandel manamal. 
MAT.8.11	Pakale kaꞌam, si pasōngan ekka iyan aꞌa bayuꞌ-bayuꞌan bangsa amban meꞌ lahat silangan duk seddepan ningkoloꞌ magkakanan duk disi Ibrahim, Isahak duk si Yakub laꞌi dem pagbayaꞌan Tuhanin. 
MAT.8.12	Saguwaꞌ meꞌ aꞌa bangsa Israꞌilin, siye subey meꞌ maꞌumasek dem pagbayaꞌan Tuhanin, gaꞌi siye umasek. Pinapī siye si luwasan dem kalindeman, pinatahalaꞌ amban Tuhan. Magmatey siye laꞌi duk magtageꞌot meꞌ impenden hawal pagsusunden.” 
MAT.8.13	Ubus paꞌin si Isa si kapitanin, “Pī ne kew hap lumaꞌ. Tahinang ne si kaꞌu sa kinahagadnun.” Manjari magtawus kawuliꞌan daraꞌakannen laꞌi si lumaꞌ.
MAT.8.14	Ubus hap pī si Isa padiyalem si lumaꞌ si Petros. Takitene matoꞌa si Petros dendehin pabāk laꞌi, saki, ilemmun. 
MAT.8.15	Inantanan weꞌ ne tangan dendehin, manjari kawuliꞌan ne iye. Ubus dongaꞌ iye duk pinakan siye weꞌ ne.
MAT.8.16	Pagseddep ne ellewin, binoꞌo weꞌ meꞌ aꞌahin ekka meꞌ aꞌa pasayedan seyitan pu si Isa. Pinaluwas weꞌ ne meꞌ seyitanin amban pangandaꞌakanne hadja. Duk pinakawuliꞌ weꞌ ne kēmon aꞌa masakihin. 
MAT.8.17	Hinangne inin duk tuman bissā Nabi Isaya dem kitabin, pinaꞌin, “Iye mangānan peddiꞌten bi duk iye mangānan sakiten bi.”
MAT.8.18	Pagkite si Isa meꞌ aꞌa mabanes mapaliput si iyehin, paꞌinne si meꞌ tindegnen, “Sūng kite bi palipag pī si dambiyaꞌ lamew.” 
MAT.8.19	Gaꞌ pe siye tumahalaꞌ, niyaꞌ tekka guru si saraꞌ āgama pī pu si Isa, paꞌinne, “Tuwan, mabayaꞌ ku nuhut kaꞌu tungan-tungan papīhannu.” 
MAT.8.20	Nambung si Isa, paꞌinne, “Gam pe meꞌ pāhangin niyaꞌ lowangde, duk meꞌ manuk-manukin niyaꞌ sabakande. Saguwaꞌ aku, Anak Manusiyaꞌin, gaꞌ niyaꞌ pahalihanku.”
MAT.8.21	Niyaꞌ isab dambuwaꞌ meꞌ manuhut si Isahin missā, paꞌinne, “Tuwan, pī ku dahuꞌ hap lumaꞌ. Pagubus kubulku samakun, balik saꞌ ku pitu nuhut kaꞌu.” 
MAT.8.22	Saguwaꞌ paꞌin si Isa si iye, “Ambat mamateyin kinubul weꞌ meꞌ aꞌa manggaꞌ niyaꞌ umulde salama-lamahin.”
MAT.8.23	Ubus miyaꞌan, pasakey si Isa dem bangkaꞌ duk nuhut du isab meꞌ tindegnen. 
MAT.8.24	Manjari bessuwang nihup baliyu mabasagin hangkan piligdu teꞌed bangkaꞌin palenneb, saguwaꞌ sasang tuli si Isa. 
MAT.8.25	Pī meꞌ tindegnen mangun si Isa, paꞌinde, “Timbulun kite bi, Tuwan; matey kite bi inin.” 
MAT.8.26	Paꞌinne si siye, “Weꞌey kaꞌam tinalew? Kulang sandelbi si akuhin.” Manjari dongaꞌ si Isa duk daꞌakne padeheng baliyuhin duk goyakin. Magtawus lamewin teddoꞌ ne teꞌed. 
MAT.8.27	Ulaliꞌ teꞌed siye. “Aꞌahey inin?” paꞌinde. “Bisan baliyuhin duk goyakin nuhut pangandaꞌakannen.”
MAT.8.28	Pagtekka disi Isa laꞌi si dambiyaꞌ lamew, laꞌi si lahat meꞌ aꞌa Gadara, niyaꞌ pasampang si iye duwe aꞌa pasayedan meꞌ seyitan. Paguwaꞌ siye amban meꞌ lingab pagkubulan. Laꞌatan siye manamal, hangkan gaꞌ niyaꞌ bahani palabey billaꞌi. 
MAT.8.29	Magtawus maggasud siye, paꞌinde, “O Anak Tuhan, gaꞌ niyaꞌ lamudnu si kami. Pitu ke kew minasa kami bu gaꞌ pe taꞌabut janjiꞌ kamihin?” 
MAT.8.30	Niyaꞌ tala-tala billaꞌi panenan bawi magsungkal. 
MAT.8.31	Pabuyuꞌ-buyuꞌ meꞌ seyitanin pu si Isa, paꞌinde, “Bang daꞌaknu kami tahalaꞌ, padiyalemun kami magdem baran meꞌ bawi miyaꞌan.” 
MAT.8.32	Paꞌin si Isa, “Pī ne kaꞌam.” Manjari paluwas meꞌ seyitanin amban aꞌahin duk padiyalem siye pī magdem baran meꞌ bawihin. Magtawus panenan bawihin magubas padurul pī si pampang magdem lamew duk lambo siye kēmon. 
MAT.8.33	Manjari meꞌ aꞌa magipat meꞌ bawihin, magubas pī si puweblo, magaka-aka si meꞌ aꞌa malaꞌihin sabab bakas hininang si Isa si meꞌ aꞌa pasayedan seyitanin. 
MAT.8.34	Manjari pī meꞌ aꞌa puweblo miyaꞌan pu si Isa. Buyuꞌ-buyuꞌde si Isa dinaꞌak tahalaꞌ amban lahatde.
MAT.9.1	Pasakey si Isa magdem bangkaꞌ duk palipag siye pī si dambiyaꞌ lamew, pī balik si puweblone. 
MAT.9.2	Niyaꞌ meꞌ aꞌa pī si iye moꞌo aꞌa matey barannen. Pabāk iye diyataꞌ pabākanne. Pagtakite si Isa weꞌ sandel teꞌed siye si iye, paꞌinne si aꞌa mamatey barannen, “Pahāpun ateynun, bagay, taꞌampun ne meꞌ dusenun.” 
MAT.9.3	Niyaꞌ laꞌi meꞌ guru si saraꞌ āgama. Paꞌinde dem ateyde, “Missā aꞌa inin kuweꞌ Tuhanin iye.” 
MAT.9.4	Saguwaꞌ kataꞌuhan si Isa bang ine pinikilden duk paꞌinne si siye, “Weꞌey teꞌ laꞌat tapikilbin? 
MAT.9.5	Ine mamurahin, pinaꞌin, ‘Inampun ne dusenun,’ atawa, ‘Dongaꞌ kew bu nu ne lumengngan.’ 
MAT.9.6	Pakoleꞌku aꞌa inin supaya kataꞌuhanbi weꞌ aku, Anak Manusiyaꞌin, taga kapatut tuꞌu si dunya ngampun meꞌ duse.” Manjari paꞌin si Isa si aꞌa mamatey barannen, “Dongaꞌ kew, boꞌohun pabākannun bu nu ne hap lumaꞌ.” 
MAT.9.7	Manjari dongaꞌ aꞌa masakihin duk hap lumaꞌ ne iye. 
MAT.9.8	Pagkite meꞌ aꞌahin miyaꞌan, asekan talew siye. Pinudji weꞌ de Tuhanin peggeꞌ ngurung iye kapatut si manusiyaꞌ ngahinang kuweꞌ miyaꞌan.
MAT.9.9	Palanjal ne si Isa billaꞌi. Na, paglanjalne, ngite iye dambuwaꞌ aꞌa inēnan Mateo ningkoloꞌ laꞌi si upisinane pagbayed-bayedan sukeyin. Paꞌin si Isa si iye, “Dayiꞌ kew, nuhut kew aku.” Manjari kuwat si Mateo duk nuhut ne iye si Isa.
MAT.9.10	Manjari mangan si Isa laꞌi si lumaꞌ Mateo. Ekka isab meꞌ aꞌa magpāku-pāku sukey duk meꞌ aꞌa dusehan sinduwehin hap pī duk ningkoloꞌ siye mangan pasumbayaꞌ pu si Isa duk meꞌ tindegnen. 
MAT.9.11	Niyaꞌ meꞌ Pariseo laꞌi. Pagkitede inin, paꞌinde si meꞌ tindeg si Isahin, “Weꞌey gurubin palamud magkakanan duk meꞌ aꞌa magpāku-pāku sukey duk meꞌ aꞌa dusehan sinduwehin?” 
MAT.9.12	Pagkale si Isa inin, paꞌinne si siye, “Meꞌ aꞌa saki hep hap doktolin. Bang meꞌ makoleꞌin, gaꞌ niyaꞌ gunane hap doktol. 
MAT.9.13	Hapalun bi bang ine hāti bissā inin tasulat dem kitab, pinaꞌin, ‘Gaꞌi mahalgaꞌ si aku kulubanin. Saguwaꞌ iye kabayaꞌankun weꞌ maꞌaseꞌ kaꞌam si saweꞌbi.’ ” Paꞌin si Isa pe, “Dumaꞌin ku pitu miha meꞌ aꞌa mabentelin, saguwaꞌ pitu ku miha meꞌ aꞌa dusehanin.”
MAT.9.14	Manjari hap pī meꞌ tindeg Yahiyahin pu si Isa duk paꞌinde, “Saꞌingge iyan, kami duk meꞌ Pariseohin magpuwase. Weꞌey gaꞌi magpuwase meꞌ tindegnun?” 
MAT.9.15	Sambungan si Isa siye si dalilan. Pasaliꞌne meꞌ tindegnen si meꞌ aꞌa si pagkawinan. Paꞌinne, “Suse ke meꞌ aꞌa si pagkawinanin samantaꞌan laꞌi pe si siye pangantin lellahin? Gaꞌi. Saguwaꞌ si sinōng inin, bang ineddoꞌ ne amban siye pangantin lellahin, meke ne siye muwase.”
MAT.9.16	Manjari magdalilan si Isa sabab panoloꞌ matuꞌuhin duk panoloꞌnen. Paꞌinne, “Gaꞌ niyaꞌ aꞌa matopak tela baꞌahu, gaꞌ pe kadekdakan, pī si semmek andang. Peggeꞌ bang sa īꞌne, garet balik semmek maꞌandangin duk namba ngaluha garetnen.” 
MAT.9.17	Pinasaliꞌ isab weꞌ si Isa toloꞌnen si boheꞌ ubas baꞌahu inisi dem puyuꞌ kuwit kambing. Paꞌinne, “Gaꞌ du isab niyaꞌ ngisi boheꞌ ubas baꞌahu, mukal-mukal pe, dem puyuꞌ andang. Peggeꞌ bang sa īꞌne, buslad puyuꞌin. Manjari buꞌus boheꞌ ubasin duk magkaꞌat puyuꞌin. Saguwaꞌ subey inisi boheꞌ ubas baꞌahuhin dem puyuꞌ baꞌahu. Manjari saliꞌ-saliꞌ siye gaꞌi magkaꞌat.”
MAT.9.18	Sasangne pe mamissā si siyehin, niyaꞌ tekka pī dambuwaꞌ nakuraꞌ si langgal. Pasujud iye pu si Isa duk paꞌinne, “Bahu matey du anakku dende-dendehin. Saguwaꞌ bisan sa īꞌen, dayiꞌ kew bettadun tangannun si iye duk ellum du iye.” 
MAT.9.19	Manjari pī ne si Isa nuhut duk meꞌ tindegnen.
MAT.9.20	Manjari, niyaꞌ laꞌi dende saki, luwal paguwaꞌan lahaꞌ. Sampūꞌ duk duwen tahun ne kemuwe kasakinen. Pī iye patapit si bukutan si Isa bu pī inantan weꞌ ne tuggu badjuꞌ si Isahin. 
MAT.9.21	Paꞌinne dem pikilanne, “Bang hadja taꞌantanku badjuꞌnen asal kawuliꞌan ku.” 
MAT.9.22	Manjari padeheng si Isa duk hinarap weꞌ ne meꞌ aꞌa si dambulihannen. Pagkitene dendehin, paꞌinne si iye, “Pahāpun ateynun, dende. Kawuliꞌan ne kew peggeꞌ sandel kew si aku.” Duk magtawus kawuliꞌan dendehin.
MAT.9.23	Pagtekka si Isa laꞌi si lumaꞌ nakuraꞌin, ngite iye meꞌ aꞌa magsuling duk banes aꞌa magmatey. 
MAT.9.24	Paꞌinne si siye, “Pī kaꞌam tahalaꞌ. Dumaꞌin hep matey dendehin, saguwaꞌ tuli hadja.” Pinagsayehan iye weꞌ de. 
MAT.9.25	Pagubus ne dinaꞌak pabukut meꞌ aꞌahin, padiyalem si Isa si bilik dendehin duk inantan weꞌ ne tangannen duk dongaꞌ ne dendehin. 
MAT.9.26	Manjari, aka-aka sabab inin ngabawag si tibuꞌukan lahat miyaꞌan.
MAT.9.27	Palanjal ne si Isa billaꞌi. Sasangne si lānin, niyaꞌ duwe aꞌa pessek paturul si iye. Ngalingan siye papales, paꞌinde, “O tubuꞌ Sultan Daꞌud, maꞌaseꞌ ne kew si kami.” 
MAT.9.28	Manjari pagdiyalem si Isa dem lumaꞌ, patapit pī si iye meꞌ aꞌa pessek miyaꞌan. Paꞌin si Isa si siye, “Kahagad ke kaꞌam weꞌ tapakawuliꞌku kaꞌam?” “Aweꞌ, Tuwan,” paꞌinde. 
MAT.9.29	Manjari inantan weꞌ si Isa mataden. Paꞌinne, “Tahinang ne si kaꞌam sa kinahagadbin.” 
MAT.9.30	Manjari ngite ne siye. Sinessaꞌan siye weꞌ si Isa gaꞌi dinaꞌak magaka-aka bisan pu sine. 
MAT.9.31	Saguwaꞌ tahalaꞌ siye duk magaka-aka siye sabab si Isa si meꞌ kalahat-lahatan laꞌi.
MAT.9.32	Pagtahalaꞌ meꞌ aꞌa miyaꞌan, niyaꞌ ne isab meꞌ aꞌa tekka pī duk niyaꞌ aꞌa umew binoꞌo weꞌ de. Puꞌunne umew peggeꞌ pasayedan seyitan iye. 
MAT.9.33	Pagubus pinaluwas weꞌ si Isa seyitanin, kapamissā ne aꞌa maꞌumewin. Ulaliꞌ teꞌed meꞌ aꞌa mabanesin. Paꞌinde, “Gaꞌ pe kite bi bakas ngite sa inin si kēmon lahat Israꞌil.” 
MAT.9.34	Saguwaꞌ paꞌin meꞌ Pariseohin, “Kaꞌurungan iye balakat weꞌ nakuraꞌ meꞌ seyitanin hangkan iye kapagpaluwas meꞌ seyitan.”
MAT.9.35	Manjari lumengngan si Isa ngalatag kēmon meꞌ puweblohin duk meꞌ kalumaꞌanin. Magtoloꞌ iye dem meꞌ langgal duk magmahalayak iye aka-aka hāp sabab pagbayaꞌ Tuhan si meꞌ aꞌahin. Pinakoleꞌ weꞌ ne meꞌ aꞌahin bisan ine bayuꞌan sakiden. 
MAT.9.36	Pagkitene meꞌ aꞌa mabanesin, maꞌaseꞌ iye manamal si siye, peggeꞌ sasew siye bu gaꞌ niyaꞌ nabang siye. Kuweꞌ siye meꞌ bili-bili gaꞌ niyaꞌ ngipat siye. 
MAT.9.37	Manjari paꞌinne si meꞌ tindegnen, “Meꞌ aꞌahin kuweꞌ dalil tanaꞌ sarang ne pinagani. Luha tanaꞌin saguwaꞌ kulang mamaganihin. 
MAT.9.38	Hangkan subey kaꞌam māku-māku si Tuhan, iye dapuꞌ tanaꞌin, supaya iye ngandaꞌak meꞌ aꞌa pī maganine.”
MAT.10.1	Manjari ilinganan weꞌ ne tindegne sampūꞌ duk duwehin pī si iye duk inurungan siye weꞌ ne kapatut magpaluwas meꞌ seyitan duk magpakawuliꞌ kēmon bayuꞌ-bayuꞌan saki. 
MAT.10.2	Inin ēn meꞌ sampuk-duwe tindegne kawakilannen: kaꞌissaꞌ si Simon inēnan isab si Petros duk pungtinaꞌinen si Andariyas, ubus si Yakub duk pungtinaꞌinen si Yahiya, meꞌ anak Sebedehin. 
MAT.10.3	Si Pilip duk Bartolome, si Tomas duk Mateo magpāku-pāku sukeyin, duk si Yakub anak Alpahin. Sinduwehin si Taddeo duk 
MAT.10.4	si Simon, iye aꞌa pangangatuhin, duk si Judas Iskariyot. Si Judas inin iye mamuddihan si Isahin.
MAT.10.5	Dinaꞌak weꞌ si Isa tindegne sampuk-duwe miyaꞌan lumengngan. Sinessaꞌan siye weꞌ ne, paꞌinne, “Daꞌa kaꞌam pī si lahat bangsa seddili atawa si meꞌ puweblo bangsa Samariya. 
MAT.10.6	Saguwaꞌ pī kaꞌam si meꞌ aꞌa bangsa Israꞌil hadja. Iyuꞌ siye kuweꞌ meꞌ bili-bili lepas. 
MAT.10.7	Pī kaꞌam magmahalayak weꞌ tapit ne waktu pagbayaꞌ Tuhanin. 
MAT.10.8	Pakoleꞌun bi meꞌ masakihin, pakellumun bi bang niyaꞌ aꞌa matey, pakoleꞌun bi meꞌ aꞌa inipulin, paluwasun bi meꞌ seyitanin. Inurungan kaꞌam kapatut weꞌ ku gaꞌ kaꞌam magbayed, hangkan nabang kaꞌam gaꞌi subey binayedan. 
MAT.10.9	Daꞌa kaꞌam magboꞌo sīn, bisan sinsilyu dem sabitanbi. 
MAT.10.10	Daꞌa kaꞌam magboꞌo bāg atawa badjuꞌ pagsayinanbi atawa tehompaꞌ atawa tungkud. Aꞌa maghinangin subey tinabang sukalnen.
MAT.10.11	“Pagtekka kaꞌam si puweblo atawa kalumaꞌan, miha kaꞌam aꞌa hāp addatnen. Laꞌi kaꞌam patennaꞌ si iye tiggelanbi laꞌi si lahat miyaꞌan. 
MAT.10.12	Bang kaꞌam manaꞌik si lumaꞌ, paꞌinun bi, ‘Karayaw urungan Tuhanin kaꞌam kasanyangan.’ 
MAT.10.13	Bang kaꞌam inaddatan weꞌ aꞌa lumaꞌin, paꞌamban du kasanyangan pinākubin si iye. Saguwaꞌ bang gaꞌi kaꞌam inaddatan, gaꞌ du niyaꞌ kaꞌujudan pinaꞌinbi miyaꞌan. 
MAT.10.14	Bang meꞌ aꞌahin gaꞌi ngaddatan kaꞌam duk gaꞌi mabayaꞌ pakale si kaꞌam, tahalaꞌ kaꞌam amban lumaꞌ miyaꞌan atawa puweblo miyaꞌan. Pagpaganun bi dahuꞌ leppug bettisbin tandaꞌ weꞌ muwas ne kaꞌam si siye, ubus bu tahalaꞌ ne kaꞌam. 
MAT.10.15	Sabennal akahante kaꞌam weꞌ pagtaꞌabut ellew pangahukum Tuhan manusiyaꞌin, pasōng teꞌed bohat hukuman si meꞌ aꞌa si puweblo miyaꞌan amban hukuman si meꞌ lahat Sodom duk Gomorahin, meꞌ lahat mabawag sabab duse meꞌ aꞌanen.”
MAT.10.16	“Pahatul-hatul kaꞌam peggeꞌ palengngante kaꞌam pī si meꞌ aꞌa laꞌatan. Kuweꞌ kaꞌam dalil meꞌ anak bili-bili pī dem kaꞌekkahan asu bingis. Hangkan subey lalem akkalbin duk hāp hadja dem ateybin. 
MAT.10.17	Papateng-pateng kaꞌam peggeꞌ niyaꞌ iyan meꞌ aꞌa niggew kaꞌam. Sōngande du kaꞌam si meꞌ hukum duk paglubakande kaꞌam dem meꞌ langgalde. 
MAT.10.18	Boꞌode kaꞌam si harapan meꞌ gubnul duk meꞌ sultan peggeꞌ nuhut kaꞌam aku duk kaꞌam makapagaka aka-aka mahāpin si siye duk si meꞌ aꞌa bangsa seddili. 
MAT.10.19	Bang kaꞌam boꞌode hinukum, daꞌa kaꞌam magsuse bang ine binissābin. Pinangurung du si kaꞌam waktu miyaꞌan bang ine binissābin. 
MAT.10.20	Peggeꞌ dumaꞌin amban kaꞌam binissābin saguwaꞌ iye mamissāhin, Niyawa Samabi Tuhanin maluꞌu diyalem baranbin.
MAT.10.21	“Si pasōngan, niyaꞌ iyan meꞌ aꞌa, sōngan meꞌ pungtinaꞌiden siye dinaꞌak pinapatey. Niyaꞌ isab iyan meꞌ anak sōngan samaden siye dinaꞌak pinapatey. Duk meꞌ anakin bantahande matettoꞌaden duk daꞌakde matettoꞌaden pinapatey. 
MAT.10.22	Duk kaꞌam, meꞌ tindegkun,” paꞌin si Isa, “kabunsihan du kaꞌam weꞌ kēmon aꞌa peggeꞌ nuhut kaꞌam aku. Saguwaꞌ sine-sine nandal sampay si tamanan kabinasahan inin, taga umul du si surgaꞌ gaꞌ niyaꞌ tamananne. 
MAT.10.23	Bang kaꞌam bininasa si puweblo dambuwaꞌ, lahi kaꞌam pī si puweblo seddili. Akahante kaꞌam, gaꞌi pe talatagbi magmahalayak si kēmon kalahat-lahatan si Israꞌilin, pitu ne ku balik, aku Anak Manusiyaꞌin.
MAT.10.24	“Mulidin gaꞌi langkew amban gurunen. Duk daraꞌakanin gaꞌi langkew amban amunen. 
MAT.10.25	Hangkan mulidin subey magsukul bang saliꞌ ne iye duk gurunen, duk daraꞌakanin subey magsukul bang saliꞌ ne iye duk amunen. Bang aku, panuhutanbin ēnande nakuraꞌ seyitanin, pasōng pe laꞌat pangēnde kaꞌamin, meꞌ tindegkun.”
MAT.10.26	“Daꞌa kaꞌam tinalew si aꞌa. Gaꞌ niyaꞌ dinebbunan weꞌ gaꞌi ujud paguwaꞌ, gaꞌ niyaꞌ tinapukan weꞌ gaꞌi ujud kataꞌuhan. 
MAT.10.27	Ine-ine akaku si kaꞌam sangem, akahun bi bang ellew, duk ine-ine takalebi bang kaꞌam hadja, palataꞌun bi si meꞌ aꞌa si tabuꞌan. 
MAT.10.28	Daꞌa kaꞌam tinalew si meꞌ makapapatey baranin bu bang niyawahin gaꞌi du tapapateyde. Saguwaꞌ iye subey katalewanbin, Tuhanin, peggeꞌ dumaꞌin hadja baran saguwaꞌ sampay niyawa makajari pakaꞌatanne dem narkaꞌ. 
MAT.10.29	Niyaꞌ meꞌ manuk-manuk dikiꞌ tabellite duwek kayuꞌ dambuwaꞌ sīn. Bisan mura halgaꞌden, gaꞌ niyaꞌ siye laboꞌ si bulak bang gaꞌi amban kabayaꞌan Tuhan. 
MAT.10.30	Na, pasōng ne kaꞌam, gaꞌi kaꞌam takayipat weꞌ Tuhanin. Bisan kōkbin kataꞌuhanne bang piye lamba ekkahannen. 
MAT.10.31	Hangkan daꞌa kaꞌam tinalew. Mahalgaꞌ pe kaꞌam amban meꞌ manuk-manuk maꞌekkahin.”
MAT.10.32	“Sine-sine magbennal si harapan aꞌa weꞌ patuhut iye si aku, asal magbennal du ku isab si harapan Tuhan, Samaku si surgaꞌin, weꞌ patuhut iye si aku. 
MAT.10.33	Saguwaꞌ sine-sine masuwey si harapan aꞌa weꞌ gaꞌi iye patuhut si aku, masuwey du ku isab si harapan Samaku si surgaꞌin weꞌ gaꞌi iye patuhut si aku.”
MAT.10.34	“Weꞌ kannalbi pitu ku moꞌo kasanyangan si dunya? Gaꞌi ku pitu moꞌo kasanyangan saguwaꞌ pitu ku moꞌo jān pagsaggaꞌan. 
MAT.10.35	Sababku anak lellahin nguntarahan samanen duk anak dendehin nguntarahan saꞌinen duk eyuꞌan dendehin nguntarahan matoꞌane dendehin. 
MAT.10.36	Aꞌahin, iye bantane teꞌedin meꞌ usbanen. 
MAT.10.37	Bang aꞌahin kalasahanne saꞌi-samanen pasōng amban aku, gaꞌi iye pataꞌ manjari tindegku, duk bang aꞌahin kalasahanne anaknen pasōng amban aku, gaꞌi iye pataꞌ manjari tindegku. 
MAT.10.38	Bang aꞌahin gaꞌi nuhut aku duk moꞌo olom pamapateyan iyehin, hātinen gaꞌi iye maglillaꞌ nandal kabinasahan duk bisan pe matey, gaꞌi iye pataꞌ manjari tindegku. 
MAT.10.39	Bang aꞌahin ellegne umulnen, gaꞌ niyaꞌ umulne salama-lama. Saguwaꞌ bang aꞌahin gaꞌi ellegne umulnen duk maglillaꞌ pe iye matey hawal tuyuꞌne manuhut akuhin, taga umul du iye salama-lama.”
MAT.10.40	“Bang niyaꞌ aꞌa ngaddatan kaꞌam, aku inaddatannen. Duk bang niyaꞌ ngaddatan aku, addatanne isab Tuhanin, mamapitu aku si dunyahin. 
MAT.10.41	Bang niyaꞌ ngaddatan aꞌa magpalataꞌ bissā Tuhanin peggeꞌ magpalataꞌ hep iye bissā Tuhanin, tinumbasan du iye kuweꞌ panumbas si aꞌa magpalataꞌ bissā Tuhanin. Bang niyaꞌ ngaddatan aꞌa bentel peggeꞌ aꞌa bentel iye, tinumbasan du iye kuweꞌ panumbas si aꞌa bentelin. 
MAT.10.42	Duk sine-sine ngurungan dambuwaꞌ meꞌ manuhut aku madiyawaꞌ pagaꞌanen bisan da sawan boheꞌ peggeꞌ nuhut aku iye, sabennal akahante kaꞌam, asal tinumbasan teꞌed iye hāp.”
MAT.11.1	Pagubus inin tinoloꞌan weꞌ si Isa si meꞌ tindegne sampuk-duwehin, tahalaꞌ iye billaꞌi duk hap pī iye si meꞌ puweblo matapitin magtoloꞌ duk magusihat laꞌi.
MAT.11.2	Yahiya magpandi-pandi aꞌahin kinalabusu ne. Kaꞌakahan Yahiya sabab meꞌ hinangan Almasihin ubus bu daꞌakne meꞌ tindegnen hap pī pu si Isa. 
MAT.11.3	Paglaꞌi ne siye, tilewde si Isa bang iye ne ke bakas pinaꞌal mapitu si dunyahin atawa bang niyaꞌ pe ke seddili subey ase-asede pitu. 
MAT.11.4	Manjari sambungan si Isa meꞌ tindeg Yahiyahin, paꞌinne, “Pī ne kaꞌam duk akahanun bi Yahiya meꞌ bakas takalebi binissākun duk takitebi hininangkun. 
MAT.11.5	Akahanun bi iye weꞌ ngite ne meꞌ mapessekin, lumengngan ne meꞌ makukuꞌin, kawuliꞌan ne meꞌ inipulin, makakale ne meꞌ mabisuhin, ellum ne balik meꞌ mamateyin duk minahalayak ne aka-aka mahāpin si meꞌ aꞌa makaꞌaseꞌ-aseꞌin. 
MAT.11.6	Duk kēgan du sasuku gaꞌi magduwe-duwe si akuhin.”
MAT.11.7	Paglumikut ne meꞌ dinaꞌak Yahiyahin, missā si Isa si meꞌ aꞌa mabanesin sabab Yahiya. Paꞌinne, “Ine teꞌ bakas kabayaꞌanbi pinayamanin papībi pu si Yahiya si lahat makagindew-gindewin? Kabayaꞌanbi ke pinayamanin aꞌa gaꞌi teteg pamikilnen kuweꞌ dalil udjung-udjung magpalehan weꞌ baliyu? 
MAT.11.8	Dumaꞌin? Na, weꞌey kaꞌam hap pī? Mayaman aꞌa magsemmek mahalgaꞌ? Meꞌ aꞌa magsemmek mamahalgaꞌin laꞌi patennaꞌanden dem meꞌ astanaꞌ. 
MAT.11.9	Na, weꞌey teꞌ kaꞌam hap pī? Mayaman nabi? Aweꞌ, akahante kaꞌam nabi takitebin pasōng amban nabi sinduwehin. 
MAT.11.10	Si Yahiya hep inin aꞌa sinulat dem kitabin, pinaꞌin laꞌi, ‘Paꞌin Tuhanin, daꞌakku pī pamasanankun dehellu amban kaꞌu duk memesne lānnun.’ 
MAT.11.11	Sabennal, akahante kaꞌam,” paꞌin si Isa, “gaꞌ niyaꞌ aꞌa bakas inanakan tuꞌu si dunya bangsahan amban Yahiya magpandi-pandi aꞌahin. Saguwaꞌ dem pagbayaꞌan Tuhanin bisan aꞌahin diyawaꞌ teꞌed pagaꞌanen, bangsahan pe iye amban Yahiya. 
MAT.11.12	Kemuwe tagnaꞌ magmahalayak si Yahiya sampay maꞌin, basag pagmahalayak sabab pagbayaꞌan Tuhanin, duk meꞌ aꞌahin magtuyuꞌ teꞌed duk siye umasek pī si pagbayaꞌan Tuhanin. 
MAT.11.13	Meꞌ kanabihanin duk saraꞌ si Musahin magaka sabab pagbayaꞌan Tuhanin ngeregseꞌ katekka Yahiyahin. 
MAT.11.14	Bakas pinaꞌal hep weꞌ pitu balik si dunya Nabi Eliyas. Bang kaꞌam mabayaꞌ kahagad si bissā meꞌ kanabihanin, si Yahiya ne hep si Nabi Eliyas. 
MAT.11.15	Amey-amey pakalehun bi bang niyaꞌ pinaꞌin si kaꞌam.
MAT.11.16	“Manjari,” paꞌin si Isa, “ine pangandalilanku meꞌ aꞌa ellum kuweꞌitu inin? Kuweꞌ siye mākanak magtingkoloꞌ si tabuꞌan magdagey magkawin duk magkubul. Maglingan siye si meꞌ saweꞌden, paꞌinde, 
MAT.11.17	‘Magtambul kami si kaꞌam, saguwaꞌ gaꞌ du kaꞌam mansak. Magmatey kami saguwaꞌ gaꞌ du kaꞌam magtangis.’ 
MAT.11.18	Kuweꞌ kaꞌam mākanak miyaꞌan. Peggeꞌ pitu Yahiya bu daran iye muwase duk gaꞌi iye nginum makalango, na, paꞌin meꞌ aꞌahin weꞌ pasayedan seyitan iye. 
MAT.11.19	Ubus aku, Anak Manusiyaꞌin, pitu ku bu mangan ku duk nginum, na, paꞌin meꞌ aꞌahin, ‘Payamanun bi aꞌa iyan, dahagaꞌ teꞌed duk palalango. Meꞌ bagaynen meꞌ aꞌa magpāku-pāku sukey duk meꞌ aꞌa dusehan sinduwehin.’ Saguwaꞌ,” paꞌin si Isa, “meꞌ hinangan Tuhanin naksiꞌ weꞌ lalem teꞌed kataꞌu Tuhanin.”
MAT.11.20	Manjari nagnaꞌ inamāhan weꞌ si Isa meꞌ aꞌa si meꞌ puweblo bakas pangahinanganne meꞌ hinanganne maꞌekka makaꞌulaliꞌin, peggeꞌ gaꞌ pindahande ateyden. 
MAT.11.21	Paꞌinne, “Kaꞌaseꞌ-aseꞌ kaꞌam meꞌ aꞌa Korasinin. Kaꞌaseꞌ-aseꞌ kaꞌam meꞌ aꞌa Betsaidahin. Peggeꞌ bang laꞌi miyaꞌan si lahat Tiros duk Sidon pangahinanganku meꞌ hinangan makaꞌulaliꞌ tahinangku luꞌu si kaꞌamin, tiggel ne miyaꞌan meꞌ aꞌa malaꞌihin magsusun duk lebbahande duseden duk sa addatden magsemmek karut siye duk mandi duk abu pamakitede pagsusunden. 
MAT.11.22	Akahante kaꞌam, pagtaꞌabut ellew pangahukum Tuhan manusiyaꞌin, pasōng teꞌed bohat hukuman si kaꞌamin amban hukuman si meꞌ aꞌa Tiros duk Sidonin. 
MAT.11.23	Duk kaꞌam, meꞌ aꞌa Kapernaumin,” paꞌin si Isa, “kannalbi pinalangkew kaꞌam pī si surgaꞌ? Pinadiyawaꞌ du kaꞌam pī dem narkaꞌ. Bang meꞌ aꞌa si Sodomin takitede meꞌ hinangan makaꞌulaliꞌ takitebin, tuꞌu pe siꞌ lahatden ngeregseꞌ kuweꞌitu. 
MAT.11.24	Akahante kaꞌam,” paꞌin si Isa, “weꞌ pagtaꞌabut ellew pangahukum Tuhan manusiyaꞌin, pasōng teꞌed bohat hukuman si kaꞌamin amban hukuman si lahat Sodomin, lahat mabawag sabab duse meꞌ aꞌanen.”
MAT.11.25	Manjari, waktu miyaꞌan paꞌin si Isa, “O Ammaꞌ, kaꞌu magbayaꞌ si langit duk bulakin. Pudjite kew teꞌed peggeꞌ urungannu kataꞌu meꞌ aꞌa maꞌawamin duk tapukannu kataꞌu inin amban meꞌ aꞌa malangkew pangadjiꞌnen duk amban meꞌ makasabutin. 
MAT.11.26	Aweꞌ, Ammaꞌ, asal pudjite kew peggeꞌ kuweꞌ inin kinabayaꞌannun.” 
MAT.11.27	Duk paꞌin si Isa pe, “Bakas pinangandel ne si aku kēmon-kēmonin weꞌ Samaku Tuhanin. Gaꞌ niyaꞌ ngataꞌuhan bang sine ku, aku Anak Tuhanin, luwal hadja Samaku Tuhanin. Duk gaꞌ isab niyaꞌ ngataꞌuhan bang sine Samakun, luwal hadja aku, Anaknen duk sine-sine pineneꞌku pamakilalehanku Samakun. 
MAT.11.28	Pitu kaꞌam si aku, sine-sine kaꞌam pekkeng duk kabohatan supaya kaꞌam humali. 
MAT.11.29	Tayimaꞌun bi panoloꞌkun duk ngaya kaꞌam amban aku, peggeꞌ hāp ku duk diyawaꞌ ateykun, manjari humali ne dem ateybin. 
MAT.11.30	Peggeꞌ pangandaꞌakankun mura tinuhut duk gaꞌi hunit hininang.”
MAT.12.1	Dambuwaꞌ Sabtuꞌ, ellew liꞌi meꞌ Yahudihin, pabutas disi Isa dem tanaꞌ. Peggeꞌ inusan meꞌ tindegnen, ngalupuꞌ siye buwaꞌ tanaꞌin bu inintaꞌ weꞌ de. 
MAT.12.2	Pagkite meꞌ Pariseohin miyaꞌan, paꞌinde pu si Isa, “Payamanun be. Meꞌ tindegnun hinangde tinaggahan saraꞌ si ellew liꞌihin.” 
MAT.12.3	Paꞌin si Isa si siye, “Gaꞌ ke bakas tabatsabi bang ine hininang Sultan Daꞌudin masaley paginusan iye duk meꞌ saweꞌnen? 
MAT.12.4	Padiyalem hep iye pī si lumaꞌ Tuhanin duk ineddoꞌ weꞌ ne pan binettad laꞌi pangurung si Tuhanin duk kinakan weꞌ ne duk meꞌ saweꞌnen. Bu tinaggahan hep weꞌ saraꞌ kinakan pan miyaꞌan, luwal hadja para si meꞌ imam. 
MAT.12.5	Duk gaꞌ ke isab tabatsabi dem kitab Tawrat weꞌ meꞌ imam si langgal hadjehin maghinang kahabaꞌ ellew liꞌi bisan tinaggahan maghinangin weꞌ saraꞌ? Saguwaꞌ gaꞌi du siye magduse. 
MAT.12.6	Akahante kaꞌam, niyaꞌ ne tuꞌu pasōng kapatutnen amban saraꞌ si langgal hadjehin. 
MAT.12.7	Niyaꞌ tasulat dem kitab, pinaꞌin, ‘Gaꞌi mahalgaꞌ si aku kulubanin saguwaꞌ iye kabayaꞌankun weꞌ maꞌaseꞌ kaꞌam si saweꞌbi.’ Bang tasabutbi teꞌed hātine inin, gaꞌi laboꞌanbi hukuman aꞌa manggaꞌ niyaꞌ dusenen. 
MAT.12.8	Aku, Anak Manusiyaꞌin, taga kapatut ku magpaꞌin bang ine-ine mapatut hininang si ellew liꞌihin.”
MAT.12.9	Manjari palanjal si Isa billaꞌi duk padiyalem iye dem langgalde. 
MAT.12.10	Laꞌi dem langgal niyaꞌ aꞌa sapik tangannen. Niyaꞌ isab laꞌi meꞌ aꞌa batang miha duse si Isa supaya iye katuntutande. Hangkan tilewde iye, paꞌinde, “Ngalanggalan saraꞌ ke magpakoleꞌ si ellew liꞌihin?” 
MAT.12.11	Nambung si Isa, paꞌinne, “Ine hinangbi bang upama niyaꞌ bili-bilibi dambuwaꞌ du bu laboꞌ pe dem kupung baytu ellew liꞌi? Gaꞌi ke eddoꞌbi maluwas bisan ne ellew liꞌi? 
MAT.12.12	Pasōng hep mahalgaꞌ aꞌahin amban bili-bili. Hangkan patut maghinang makahāp si ellew liꞌi.” 
MAT.12.13	Manjari paꞌinne si aꞌa masapik tangannen, “Pahintengun tangannun.” Na, pinahinteng weꞌ ne, manjari kawuliꞌan ne tangannen kuweꞌ tanganne dambuwaꞌin. 
MAT.12.14	Manjari paluwas meꞌ Pariseohin amban langgal duk magisun siye bang saꞌingge si Isa tapapateyde.
MAT.12.15	Pagkataꞌuhan si Isa sabab isun meꞌ Pariseohin, tahalaꞌ iye amban lahat miyaꞌan. Ekka aꞌa paturul si iye. Pinakawuliꞌ weꞌ ne kēmon meꞌ aꞌa masakihin 
MAT.12.16	duk sinessaꞌan siye weꞌ ne gaꞌi dinaꞌak magaka-aka sabab iye. 
MAT.12.17	Sabab inin, tuman ne bissā Tuhan sinulat weꞌ Nabi Isayahin, pinaꞌin,
MAT.12.18	“Inin daraꞌakanku bakas pineneꞌkun. Kalasahanku iye duk kasulutan ku teꞌed si iye. Papīku Niyawakun si iye duk magmahalayak du iye sabab hukumanku mabentelin si kēmon bangsa. 
MAT.12.19	Gaꞌi iye iyan magsasaꞌ atawa maggasud duk gaꞌi iye missā papales si meꞌ lān. 
MAT.12.20	Asigne meꞌ makulang sandelnen duk tabangne meꞌ aꞌa gaꞌ ne teꞌed niyaꞌ ase-asede. Gaꞌi iye padeheng samantaꞌan gaꞌi tadaꞌag kēmon malaꞌatin. 
MAT.12.21	Iye pangandelan kēmon kabangsahan si dunyahin.”
MAT.12.22	Manjari, niyaꞌ binoꞌo pī pu si Isa dambuwaꞌ aꞌa pessek duk umew peggeꞌ pasayedan seyitan iye. Kawuliꞌan iye weꞌ si Isa, hangkan kapamissā ne iye duk ngite ne iye. 
MAT.12.23	Kēmon aꞌahin ulaliꞌ duk paꞌinde, “Inin ne enteꞌ tubuꞌ Sultan Daꞌudin?” 
MAT.12.24	Pagkale meꞌ Pariseohin inin, paꞌinde, “Kaꞌurungan iye balakat weꞌ Belsebul, nakuraꞌ meꞌ seyitanin, hangkan iye kapagpaluwas meꞌ seyitan.” 
MAT.12.25	Kataꞌuhan si Isa bang ine dem pikilanden, hangkan paꞌinne si siye, “Bang niyaꞌ pagsultanan bu magbonoꞌ meꞌ aꞌanen, magkaꞌat pagsultanan miyaꞌan. Duk bang meꞌ aꞌa si dambuwaꞌ puweblohin atawa meꞌ magtewtey-anakin gaꞌi magtuhut pikilan saguwaꞌ luwal magsasaꞌ, ujudnen magkanat-kanat siye. 
MAT.12.26	Hangkan bang nakuraꞌ seyitanin maluwas tindegne seyitanin, hātinen weꞌ magkuntara ne siye duk gaꞌi layun pagbayaꞌan seyitanin. 
MAT.12.27	Paꞌinbi weꞌ magpaluwas ku seyitan peggeꞌ kaꞌurungan ku balakat weꞌ Belsebul, nakuraꞌ seyitanin. Bang bennal inin, na, meꞌ tindegbin, amban balakat sine pagpaluwasde seyitanin? Siye ne iyan magpaꞌinin weꞌ salaꞌ pamikilbin. 
MAT.12.28	Saguwaꞌ iye matoꞌohin, asal amban Niyawa Tuhanin balakatku magpaluwas seyitanin. Hātine inin, Tuhanin magbayaꞌ ne tuꞌu si kaꞌam.
MAT.12.29	“Nakuraꞌ seyitanin, dalilnen aꞌa basag. Gaꞌ niyaꞌ tapī ngahawas si lumaꞌ aꞌa basag bang gaꞌi dahuꞌ ingketanne aꞌa mabasag miyaꞌan, ubus meke ne iye tapangahawas.” 
MAT.12.30	Paꞌin si Isa pe, “Manggaꞌi mamēbbegan akuhin nguntarahan aku. Duk manggaꞌi manabangan aku magtipunin, nganat-nganat du. 
MAT.12.31	Hangkan hep akahante kaꞌam,” paꞌin si Isa, “ampun Tuhanin du kēmon duse aꞌahin duk meꞌ bissāde kupul si Tuhanin. Saguwaꞌ bang missā siye kupul si Niyawa Sutsihin, asal gaꞌi teꞌed siye inampun. 
MAT.12.32	Sine-sine missāhan aku, Anak Manusiyaꞌin laꞌat, makajari du iye inampun, saguwaꞌ bang Niyawa Sutsihin binissā-bissāhannen, asal gaꞌi teꞌed iye inampun bisan sumiyan-sumiyan.”
MAT.12.33	“Bang upama hāp kayuhin, hāp isab buwaꞌnen. Damikkiyan bang gaꞌi hāp kayuhin, gaꞌi hāp buwaꞌnen. Kayuhin kataꞌuhan si buwaꞌne. 
MAT.12.34	Kaꞌam iyan meꞌ aꞌa pangakkal. Gaꞌi kaꞌam makabissā hāp peggeꞌ laꞌat dem ateybin. Ine-ine dem atey manusiyaꞌ, iye miyaꞌan mapaluwas amban behenen. 
MAT.12.35	Aꞌa mahāpin, hāp kawul-piꞌilnen duk hāp bissānen peggeꞌ hāp dem ateynen. Saguwaꞌ aꞌa malaꞌatin, peggeꞌ laꞌat dem ateynen hangkan gaꞌi hāp kawul-piꞌilnen duk bissānen. 
MAT.12.36	Akahante kaꞌam, bang tekka ne ellew pangahukum Tuhan manusiyaꞌin, subey ne meꞌ aꞌahin magaka sabab kēmon bakas binissāde manggaꞌ niyaꞌ gunanen. 
MAT.12.37	Amban meꞌ bissānun kataꞌuhan bang ine hukuman si kaꞌuhin, bang inampun ke kew atawa ilegga.”
MAT.12.38	Manjari, niyaꞌ meꞌ guru si saraꞌ āgama duk meꞌ Pariseo laꞌi duk paꞌinde pu si Isa, “Tuwan, mabayaꞌ kami ngite tandaꞌ balakatnun.” 
MAT.12.39	Saguwaꞌ sambunganne siye, paꞌinne, “Kaꞌam meꞌ aꞌa maꞌellum kuweꞌitu inin laꞌat kaꞌam duk gaꞌi kaꞌam nuhut Tuhan. Makapakite tandaꞌ hatiꞌ kaꞌam. Saguwaꞌ gaꞌ niyaꞌ tandaꞌ pinakitehan si kaꞌam luwal hadja tandaꞌ Nabi Yunus awwalley. 
MAT.12.40	Peggeꞌ kuweꞌ Nabi Yunusin laꞌi dem betteng kenna mahadjehin tellu ellew duk tellu sangem, damikkiyan aku, Anak Manusiyaꞌin, si sinōng laꞌi ku dem bulak tellu ellew duk tellu sangem. 
MAT.12.41	Bang tekka ellew pangahukum Tuhan meꞌ manusiyaꞌin, pī iyan nengge meꞌ aꞌa si lahat Niniba awwalley duk taksilde kaꞌam. Peggeꞌ siye, pagsusunande duk lebbahande duseden sakaliꞌ takalede usihat Nabi Yunusin. Akahante kaꞌam, kuweꞌitu niyaꞌ tuꞌu si kaꞌam pasōng langkew amban Nabi Yunus, saguwaꞌ gaꞌi tayimaꞌbi panoloꞌnen duk gaꞌi pagsusunanbi dusebin. 
MAT.12.42	Bang tekka ellew pangahukum Tuhan meꞌ manusiyaꞌin, pī iyan nengge sultan dende amban lahat Seba masa awwalley duk taksilne kaꞌam. Peggeꞌ iye, pitu iye amban higad dunya peggeꞌ bayaꞌ pakalene meꞌ bissā Sultan Sulaimanin, aꞌa lalem teꞌed kataꞌunen masaley. Akahante kaꞌam, kuweꞌitu niyaꞌ tuꞌu si kaꞌam pasōng kataꞌunen amban Sulaiman, saguwaꞌ gaꞌi tayimaꞌbi panoloꞌnen.”
MAT.12.43	“Bang niyaꞌ seyitan,” paꞌin si Isa, “paluwas amban aꞌa, maglengngan-lengngan iye dem lahat makagindew-gindew miha pahalihanne, saguwaꞌ gaꞌi iye ngasuwaꞌ. 
MAT.12.44	Manjari paꞌinne dem pikilanne, ‘Tiyaꞌ ku balik pī si bakas patennaꞌankun.’ Pagtekkane laꞌi takitene weꞌ gaꞌ niyaꞌ patennaꞌ laꞌi duk bakas pinahidan ne duk memes ne. 
MAT.12.45	Ubus pī iye ngeddoꞌ pituꞌ meꞌ seyitan seddili, pasōng pe laꞌatden amban iye, duk paꞌasek siye kēmon pī dem baran aꞌahin patennaꞌ laꞌi. Kaꞌujudan aꞌa miyaꞌan, pasōng pe laꞌatan maꞌumantag si iye kuweꞌituhin amban tagnaꞌin. Kuweꞌ iyan du isab maꞌumantag si meꞌ aꞌa malaꞌat kuweꞌitu inin.”
MAT.12.46	Sasang si Isa pe mamissā si meꞌ aꞌahin, tekka saꞌinen duk meꞌ pungtinaꞌine lellahin laꞌi si bukut. Batang boꞌode si Isa magbissā. 
MAT.12.47	Manjari niyaꞌ ngakahan iye, paꞌinne, “Tuwan, īꞌ laꞌi saꞌinun duk meꞌ pungtinaꞌinun si bukut miha kaꞌu.” 
MAT.12.48	Saguwaꞌ paꞌin si Isa si mangakahan iyehin, “Sine saꞌikun duk sine meꞌ pungtinaꞌikun?” 
MAT.12.49	Manjari tinoloꞌ weꞌ ne meꞌ tindegnen, paꞌinne, “Siye inin saꞌikun duk meꞌ pungtinaꞌikun. 
MAT.12.50	Peggeꞌ sasuku maghinang kinabayaꞌan Samaku malaꞌi si surgaꞌin, iye iyan pungtinaꞌiku lella duk pungtinaꞌiku dende duk saꞌiku.”
MAT.13.1	Ellew miyaꞌan hap pī si Isa si higad lamew Jalil ningkoloꞌ magtoloꞌ. 
MAT.13.2	Banes aꞌa patipun si iye laꞌi. Hangkan pasakey iye duk ningkoloꞌ iye dem bangkaꞌ. Meꞌ aꞌa mabanesin nengge laꞌi si higad lamew. 
MAT.13.3	Magusihat iye si meꞌ aꞌahin duk ekka usihatne si dalilan. Paꞌinne, “Niyaꞌ aꞌa pī si tanaꞌne magsabulak binihiꞌ. 
MAT.13.4	Pagsabulakne, niyaꞌ binihiꞌ tapisik si lān. Manjari pī meꞌ manuk-manukin manganne. 
MAT.13.5	Meꞌ binihiꞌ sinduwehin laboꞌ diyataꞌ batu pānas, gaꞌi lalem bulaknen. Mura tomoꞌ binihiꞌin peggeꞌ gaꞌi lalem bulaknen. 
MAT.13.6	Pagsilak ellewin magtawus ngingking duk peggeꞌ gaꞌi lalem gamutnen, manjari lanes. 
MAT.13.7	Laboꞌ binihiꞌ sinduwehin dem kasampinitan. Samet nulig sampinitin duk katalungan tinanemin. 
MAT.13.8	Na, binihiꞌ sinduwehin laboꞌ si kahāpan bulak duk moꞌo buwaꞌne. Jarinen niyaꞌ ne ekka manamal, niyaꞌ ne ekka, duk niyaꞌ isab sarang-sarang. 
MAT.13.9	Amey-amey pakalehun bi bang niyaꞌ pinaꞌin si kaꞌam.”
MAT.13.10	Manjari hap pī si iye meꞌ tindegnen duk paꞌinde, “Weꞌey kew magdalilan bang kew magtoloꞌ?” 
MAT.13.11	Sambungan si Isa siye, paꞌinne, “Kaꞌurungan ne kaꞌam kataꞌu supaya tahātibi meꞌ tinapukan Tuhan dem pikilannen sabab bang saꞌingge pagbayaꞌne si meꞌ aꞌanen. Saguwaꞌ meꞌ aꞌa sinduwehin gaꞌ kaꞌurungan. 
MAT.13.12	Peggeꞌ aꞌahin, bang pakale pahāp-hāp, pasōng pangahātinen. Saguwaꞌ bang aꞌahin gaꞌi pakale pahāp-hāp, bisan niyaꞌ kataꞌuhanne kuweꞌahat, ujud tahalaꞌ du amban iye. 
MAT.13.13	Inin sababnen hangkan ku magdalilan bang ku magtoloꞌ si siye, peggeꞌ mayam siye saguwaꞌ gaꞌi takitede, duk pakale siye saguwaꞌ gaꞌi takalede teꞌed duk gaꞌi tasabutde. 
MAT.13.14	Na, tuman ne tasulat Nabi Isaya dem kitabin, pinaꞌin,
MAT.13.14	‘Asal pakale du kaꞌam saguwaꞌ gaꞌi tahātibi. Asal mayam du kaꞌam saguwaꞌ gaꞌi takilalebi. 
MAT.13.15	Peggeꞌ ngatuwas ne atey meꞌ aꞌa inin. Tampengde tayingeden duk pakeddemde mataden. Bang dumaꞌin hinanganden sa iyan, takitede siꞌ duk matade, takalede siꞌ duk tayingede, tasabutde siꞌ dem ateyde duk pabalik siꞌ siye si aku, paꞌin Tuhanin, duk ampunku siꞌ meꞌ duseden.’
MAT.13.16	Saguwaꞌ bang kaꞌam, asal hāp pe kaꞌam,” paꞌin si Isa, “peggeꞌ takilalebi takitebin duk tahātibi takalebin. 
MAT.13.17	Sabennal akahante kaꞌam, ekka meꞌ nabi duk meꞌ aꞌa sukuꞌ si Tuhan awwalley mabayaꞌ teꞌed ngite takitebi kuweꞌitu inin, saguwaꞌ gaꞌ inin takitede. Mabayaꞌ teꞌed isab takalede meꞌ takalebi kuweꞌitu inin, saguwaꞌ gaꞌ takalede.”
MAT.13.18	“Kuweꞌitu pakale teꞌed kaꞌam duk tasabutbi bang ine hāti dalilan sabab aꞌa magsabulak binihiꞌin. 
MAT.13.19	Meꞌ binihiꞌ tapisik si lānin dalil meꞌ aꞌa makakale lapal sabab pagbayaꞌan Tuhanin bu gaꞌ tasabutde. Manjari pī nakuraꞌ seyitanin ngagew lapalin amban dem pikilan meꞌ aꞌa miyaꞌan. 
MAT.13.20	Meꞌ binihiꞌ malaboꞌ diyataꞌ batu pānasin dalil meꞌ aꞌa makakale lapal Tuhanin duk magtawus kinahagad weꞌ de duk kēgan siye. 
MAT.13.21	Saguwaꞌ gaꞌ nganggamut palalem lapal Tuhanin dem ateyde. Hangkan gaꞌ siye makatatas tiggel. Pagtekka kasusehanin atawa bang bininasa siye sabab panuhutde lapalin, gaꞌi ne siye kahagad. 
MAT.13.22	Duk meꞌ binihiꞌ malaboꞌ dem kasampinitanin dalil meꞌ aꞌa makakale lapal Tuhanin, saguwaꞌ luwal siye mikil sabab kasusehande si dunyahin. Iye mamahalgaꞌ si siyehin meꞌ pangalataꞌden. Hangkan bang dalil tinanemin, katalungan lapal Tuhan bakas takaleden duk gaꞌ magbuwaꞌ. 
MAT.13.23	Duk meꞌ sinabulakan dem bulak mahāpin, siye dalil meꞌ aꞌa makakale lapal Tuhanin duk kinahagad weꞌ de. Bang dalil tinanemin, lapal Tuhan bakas takaleden magbuwaꞌ diyalem ateyde. Sinduwehin buwaꞌnen ekka manamal, sinduwehin ekka, duk sinduwehin sarang-sarang.”
MAT.13.24	Manjari magdalilan ne isab si Isa si meꞌ aꞌahin, paꞌinne, “Pagbayaꞌ Tuhan si meꞌ aꞌanen kuweꞌ dalil binihiꞌ sabulakan aꞌa dem tanaꞌne. 
MAT.13.25	Dambuwaꞌ sangem sasang tuli ne kēmon aꞌahin, hap pī bantanen bu binubudan weꞌ ne bigi sabet pinaturul si binihiꞌin, ubus bu tahalaꞌ iye. 
MAT.13.26	Manjari pagtomoꞌ ne binihiꞌin duk nagnaꞌ ne buwaꞌ, takite isab meꞌ sabetin. 
MAT.13.27	Meꞌ daraꞌakannen pī si dapuꞌ tanaꞌin duk paꞌinde, ‘O Tuwan, hāp hep meꞌ binihiꞌ tinanemnu si tanaꞌnun. Amban meꞌ sabet miyaꞌan?’ 
MAT.13.28	Nambung dapuꞌ tanaꞌin, paꞌinne, ‘Hinangan bantakun iyan.’ Paꞌin meꞌ daraꞌakannen, ‘Mabayaꞌ ke kew bang kami harap pī meddutan meꞌ sabet miyaꞌan?’ 
MAT.13.29	‘Daꞌa,’ paꞌinne, ‘peggeꞌ bang beddutbi sabetin, kaw tabeddut tinanemin isab. 
MAT.13.30	Ambat siye nulig kaduwe sampay pagani. Manjari pagtaꞌabut ne pinagani, paꞌinku saꞌ si meꞌ mamaganihin: Beddutun bi dahuꞌ meꞌ sabet iyan duk pekkesun bi bu bi ne ngeggasne. Ubus bu paganihun bi ne buwaꞌ tanaꞌin duk ennaꞌun bi dem kamaligku.’ ”
MAT.13.31	Ubus magdalilan iye balik si siye, paꞌinne, “Pagbayaꞌ Tuhan si meꞌ aꞌanen kuweꞌ dalil da bayuꞌ bigi dikiꞌ-dikiꞌ tinanem weꞌ aꞌa si tanaꞌne. 
MAT.13.32	Nahut manamal bigi inin saguwaꞌ bang nulig ne, ngahadje amban kēmon jambangan duk manjari kayu ne. Hangkan makajari meꞌ manuk-manukin pī ngahinang sabakande diyataꞌ meꞌ pangene.”
MAT.13.33	Magdalilan pe iye seddili, paꞌinne, “Pagbayaꞌ Tuhan si meꞌ aꞌanen kuweꞌ dalil pasulig ineddoꞌ weꞌ dende bu pinasaget weꞌ ne dem tirigu duwempuk-lime kilu. Ubus inaddun weꞌ ne. Ubus nulig ne kēmon addunin.” 
MAT.13.34	Kahabaꞌ si Isa magtoloꞌ si meꞌ aꞌa mabanesin, magdalilan hadja iye. Gaꞌ iye missā si siye bang dumaꞌin si dalilan. 
MAT.13.35	Na, tuman ne sinulat dambuwaꞌ nabi dem kitabin, pinaꞌin,
MAT.13.35	“Magdalilan ku bang ku magtoloꞌ si siye. Akahanku siye sabab meꞌ manggaꞌ kinataꞌuhan kemuwe tagnaꞌ pinapanjari dunyahin.”
MAT.13.36	Manjari inambanan weꞌ si Isa meꞌ aꞌa mabanesin duk padiyalem iye dem lumaꞌ. Hap pī isab meꞌ tindegnen duk paꞌinde si iye, “Pahātihanun koꞌ kami dalilan sabab sabet si tanaꞌin.” 
MAT.13.37	Nambung iye, paꞌinne, “Aku, Anak Manusiyaꞌin, dalil aꞌa magsabulak binihiꞌ mahāpin. 
MAT.13.38	Tanaꞌin dunyahin. Hāti binihiꞌ mahāpin, meꞌ aꞌa manuhut pagbayaꞌan Tuhanin. Sabetin meꞌ aꞌa manuhut nakuraꞌ seyitanin. 
MAT.13.39	Banta aꞌahin, bakas mamubudan sabetin, iye nakuraꞌ seyitanin. Waktu pagpaganihin, hātinen bang kiyamat ne dunyahin. Mamaganihin meꞌ malaꞌikatin. 
MAT.13.40	Na, bang sabetin, tinipun du hadja duk ineggas. Kuweꞌ miyaꞌan du isab maꞌumantagin bang taꞌabut ne ellew kiyamat. 
MAT.13.41	Aku, Anak Manusiyaꞌin, daꞌakku du meꞌ malaꞌikatkun pitu dem dunya nipun kēmon meꞌ aꞌa makapaduse saweꞌden duk kēmon meꞌ aꞌa maghinangan malaꞌatin. 
MAT.13.42	Duk ilakasan du siye dem ebbut narkaꞌ. Magmatey siye iyan laꞌi duk magtageꞌot meꞌ impenden hawal pagsusunden. 
MAT.13.43	Saguwaꞌ meꞌ aꞌa sukuꞌ si Tuhanin sahaya kuweꞌ mata ellewin laꞌi si pagbayaꞌan Samade Tuhanin. Amey-amey pakalehun bi bang niyaꞌ pinaꞌin si kaꞌam.”
MAT.13.44	Magdalilan ne isab si Isa, paꞌinne, “Pagbayaꞌ Tuhan si meꞌ aꞌanen kuweꞌ dalil alataꞌ tinapukan dem bulak bu takasuwaꞌ weꞌ dambuwaꞌ aꞌa. Dinebbunan balik weꞌ ne duk kēgan iye manamal hangkan pinabellihan weꞌ ne kēmon-kēmonnen. Ubus bu binelli weꞌ ne bulak palaꞌihan alataꞌ takasuwaꞌne miyaꞌan.”
MAT.13.45	“Damikkiyan,” paꞌin si Isa, “pagbayaꞌ Tuhan si meꞌ aꞌanen kuweꞌ dalil aꞌa magpiha, batang melli meꞌ mutsaꞌ hāp. 
MAT.13.46	Bang iye ngasuwaꞌ dambuwaꞌ mutsaꞌ mahalgaꞌ manamal, pabellihanne kēmon-kēmonnen duk belline mutsaꞌ dambuwaꞌ miyaꞌan.”
MAT.13.47	“Damikkiyan,” paꞌin si Isa, “pagbayaꞌ Tuhan si meꞌ aꞌanen kuweꞌ dalil pokot tineppadan dem tahik duk makaꞌeddoꞌ ekka bayuꞌ-bayuꞌan kenna. 
MAT.13.48	Pagpennoꞌ ne pokotin, onot meꞌ aꞌahin ne tudju higad tahik ubus ningkoloꞌ siye bu peneꞌde kennahin. Meꞌ kenna mahāpin pinadem pangisihande duk meꞌ manggaꞌi mahāpin ilakasan hadja. 
MAT.13.49	Sa iyan du isab bang kiyamat ne. Paguwaꞌ meꞌ malaꞌikatin duk paseddilide meꞌ aꞌa malaꞌatin amban meꞌ aꞌa mabentelin. 
MAT.13.50	Meꞌ aꞌa malaꞌatin laboꞌde dem ebbut narkaꞌ. Magmatey siye iyan laꞌi duk magtageꞌot meꞌ impenden hawal pagsusunden.”
MAT.13.51	Tinilew weꞌ si Isa meꞌ tindegnen, paꞌinne, “Tasabutbi ke kēmon binissāku si kaꞌam miyaꞌan?” “Aweꞌ,” paꞌinde. 
MAT.13.52	Manjari paꞌin si Isa, “Bang niyaꞌ guru si saraꞌ āgama bu nuhut ne iye pagbayaꞌan Tuhanin, kuweꞌ dalil aꞌa dayahan iye, ekka alataꞌne magbaꞌahu-andang peggeꞌ taꞌu ne iye manoloꞌ toloꞌ matuꞌuhin duk toloꞌ baꞌahuhin.”
MAT.13.53	Pagubus si Isa magdalilan inin, tahalaꞌ iye amban lahat miyaꞌan. 
MAT.13.54	Hap pī iye balik si lahatne duk magusihat iye laꞌi dem langgal. Ulaliꞌ meꞌ aꞌahin, paꞌinde, “Amban taꞌeddoꞌ aꞌa inin kataꞌunen duk balakatne paghinangne meꞌ hinangan makaꞌulaliꞌin? 
MAT.13.55	Takilalete bi hep aꞌa inin; iye inin anak kalpenterohin. Saꞌinen si Mariyam. Pungtinaꞌine hep disi Yakub duk si Yoses duk si Simon duk si Judas. 
MAT.13.56	Duk meꞌ pungtinaꞌine dendehin tiyaꞌ du hep tuꞌu si lahatte bi. Amban enteꞌ taꞌeddoꞌne meꞌ kataꞌune inin?” 
MAT.13.57	Duk peddiꞌ ateyde pu si Isa. Manjari paꞌin si Isa si siye, “Pagaddatan nabihin antag-antag. Saguwaꞌ bang si lahatne duk si lumaꞌne gaꞌi iye pagaddatan.” 
MAT.13.58	Gaꞌi du ekka hinangan makaꞌulaliꞌ hininang si Isa si lahatnen peggeꞌ meꞌ aꞌa malaꞌihin gaꞌi kahagad si iye.
MAT.14.1	Masa miyaꞌan Sultan Herod magbayaꞌ si lahat Jalilin. Manjari takalene sabab meꞌ hinangan si Isahin. 
MAT.14.2	Paꞌin si Herod si meꞌ bagellalnen, “Aꞌa miyaꞌan asal iye ne teꞌed si Yahiya magpandi-pandi meꞌ aꞌahin. Ellum iye balik. Hangkan hep tahinangne meꞌ hinangan balakatan miyaꞌ an.” 
MAT.14.3+MAT.14.4	Peggeꞌ bakas dinaꞌak hep weꞌ Sultan Herod siniggew si Yahiya duk iningketan duk kinalabusu. Kuweꞌ inin kahalanne miyaꞌan: Si Sultan Herod inin magkabayaꞌ duk ipalnen Herodiyas, bu ellum pe salinen si Pilip, ella Herodiyasin. Manjari sakaliꞌ ne siye magdambuwaꞌ, inamāhan sultanin weꞌ si Yahiya. Paꞌin Yahiya si iye, “Gaꞌi halal bang kew magdambuwaꞌ duk anda pungtinaꞌinun. Magduse kew.” 
MAT.14.5	Kemuwe miyaꞌan mabayaꞌ papatey si Herod Yahiya, saguwaꞌ tinalew iye si meꞌ aꞌahin peggeꞌ kahagad meꞌ aꞌahin weꞌ nabi si Yahiya. 
MAT.14.6	Manjari dambuwaꞌ ellew ngahinang si Herod pagjamu-jamuhan panābu ellew panganak si iyehin. Mansak anak Herodiyas dendehin duk mayam meꞌ aꞌa malaꞌihin. Sinna manamal si Herod 
MAT.14.7	hangkan paꞌinne si dendehin, “Sapahanku ine-ine pākunu, asal pangurungku teꞌed kaꞌu.” 
MAT.14.8	Peggeꞌ bakas sinessaꞌan andang weꞌ saꞌinen dendehin, hangkan paꞌinne si sultanin, “Pangurungun aku kuweꞌitu kōk Yahiya magpandi-pandi aꞌahin binettad diyataꞌ talam.” 
MAT.14.9	Magsusun teꞌed sultanin, saguwaꞌ peggeꞌ bakas iye napa si panaꞌanan meꞌ bisitanen, hangkan dinaꞌak ne weꞌ ne pinangurung si dendehin pinākunen. 
MAT.14.10	Dinaꞌak weꞌ ne dambuwaꞌ sundalunen munggelan Yahiya laꞌi dem kalabusu. 
MAT.14.11	Ubus binoꞌo ne kōknen diyataꞌ talam duk pinangurung si budjangin. Manjari binoꞌo weꞌ budjangin pī si saꞌinen. 
MAT.14.12	Pagubus miyaꞌan, tekka meꞌ tindeg Yahiyahin ngeddoꞌ bangkeynen duk kinubul weꞌ de. Ubus hap pī siye ngakahan si Isa.
MAT.14.13	Pagkale si Isa aka-aka sabab Yahiyahin, tahalaꞌ iye magbangkaꞌ pī si lahat makagindew-gindew, iye dendangan. Sakaliꞌ inin takale weꞌ meꞌ aꞌa mabanesin, tahalaꞌ siye amban meꞌ kalumaꞌanin duk paturul siye amban higad lamew. 
MAT.14.14	Pagtakas si Isa, banes teꞌed aꞌa kitene duk maꞌaseꞌ iye si siye duk pinakoleꞌ weꞌ ne meꞌ masakihin. 
MAT.14.15	Pagkohap ne, pī meꞌ tindegnen si iye duk paꞌinde, “Lahat gaꞌi hep inin tantu papituhan aꞌa bu iyuꞌ ne kohap teꞌed. Daꞌakun meꞌ aꞌa inin pī si meꞌ kalumaꞌan duk siye makabelli kinakande.” 
MAT.14.16	Paꞌin si Isa, “Gaꞌi siye subey tahalaꞌ. Kaꞌam ne mamakan siyehin.” 
MAT.14.17	Paꞌin meꞌ tindegnen, “Luwal maniyaꞌ si kamitu, lime kayuꞌ pan duk duwe kenna.” 
MAT.14.18	Paꞌin si Isa, “Boꞌohun bi pitu si aku.” 
MAT.14.19	Manjari dinaꞌak weꞌ si Isa meꞌ aꞌahin ningkoloꞌ diyataꞌ balili. Ubus miyaꞌan ineddoꞌ weꞌ ne pan lime kayuꞌin duk kenna duwehin duk mayam iye magdiyataꞌ langit magpasalamat si Tuhan. Ubus bu binahagiꞌ-bahagiꞌ weꞌ ne panin duk pinangurung weꞌ ne si meꞌ tindegnen duk pangurungde isab si meꞌ aꞌahin. 
MAT.14.20	Mangan siye kēmon duk esso siye. Pagubus siye mangan tinipun weꞌ meꞌ tindeg si Isahin lukasden, sampūꞌ duk duwe bakaꞌ pennoꞌ. 
MAT.14.21	Meꞌ aꞌa bakas mamanganin niyaꞌ siye lime ngibu lellahin bukut meꞌ dendehin duk meꞌ mākanakin.
MAT.14.22	Puwas miyaꞌan dinaꞌak weꞌ si Isa meꞌ tindegnen pasakey dem bangkaꞌ. Pinadehellu siye weꞌ ne pī si dambiyaꞌ lamew sābune pe mapoleꞌ meꞌ aꞌahin. 
MAT.14.23	Pagubus ne siye patahalaꞌne, pī iye si punu dendang-dendangan missā si Tuhan. Pagsangem ne, laꞌi iye dendangan. 
MAT.14.24	Na, bangkaꞌin tala ne amban higad bu tewwaꞌ weꞌ goyak peggeꞌ pasumbal si siye baliyuhin. 
MAT.14.25	Pagdayiꞌ ellew ne, pī si Isa si siye lumengngan diyataꞌ kuwit-kuwit lamewin. 
MAT.14.26	Pagkite meꞌ tindegnen iye lumengngan diyataꞌ kuwit-kuwit lamewin, kadahitan siye manamal peggeꞌ kannalde weꞌ panyataꞌ iye. Magkilahap teꞌed siye peggeꞌ kaꞌumagadan siye. 
MAT.14.27	Saguwaꞌ magtawus missā si Isa si siye, paꞌ inne, “Pahagetun bi ateybin. Aku hep ituꞌ. Daꞌa kaꞌam tinalew.”
MAT.14.28	Manjari ngalingan si Petros, paꞌinne, “Tuwan, bang kaꞌu iyan, daꞌakun ku piyu si kaꞌu lumengngan diyataꞌ boheꞌ.” 
MAT.14.29	Paꞌin si Isa, “Pitu ne kew.” Hangkan duwaꞌi si Petros amban bangkaꞌ bu lumengngan diyataꞌ boheꞌ hap pī pu si Isa. 
MAT.14.30	Saguwaꞌ pagkitene goyak mahadjehin, tinalew iye duk palenneb ne iye. Magtawus iye ngalingan, paꞌinne, “Tuwan, timbulun ku.” 
MAT.14.31	Manjari magtawus iye inantan weꞌ si Isa bu inonot. Ubus paꞌin si Isa, “Gaꞌi kew tantu sandel si aku. Weꞌey magduwe-duwe pikilannun?” 
MAT.14.32	Manjari pagdiyalemde dem bangkaꞌ, padeheng ne baliyuhin. 
MAT.14.33	Pasujud si iye meꞌ lella dem bangkaꞌin duk paꞌinde, “Bennal Anak Tuhanin kew.”
MAT.14.34	Pagsakaliꞌ ne siye lumipag, tekka siye si lahat Gennesaret. 
MAT.14.35	Takilale si Isa weꞌ meꞌ aꞌa lahat miyaꞌan, hangkan pinasan weꞌ de meꞌ aꞌa masaki si meꞌ kalahatan mapaliputin duk binoꞌo weꞌ de pu si Isa. 
MAT.14.36	Pabuyuꞌ-buyuꞌ siye pu si Isa bang makajari antan meꞌ masakihin bisan hadja tuggu semmeknen. Na, kēmon makaꞌantan iyehin kawuliꞌan.
MAT.15.1	Manjari niyaꞌ meꞌ Pariseo duk meꞌ guru si saraꞌ āgama amban Awrusalam hap pī pu si Isa duk paꞌinde, 
MAT.15.2	“Weꞌey meꞌ tindegnun gaꞌi nuhut biꞌat-biꞌatan meꞌ kapapuꞌanten bi? Mangan siye bisan siye gaꞌ bakas ngosoꞌ tangan makasutsi.” 
MAT.15.3	Nambung si Isa, paꞌinne, “Na, kaꞌam, weꞌey gaꞌi tuhutbi pangandaꞌakan Tuhanin supaya iye tatuhutbin meꞌ biꞌat-biꞌatan kapapuꞌanbin? 
MAT.15.4	Peggeꞌ bakas ngandaꞌak Tuhanin, paꞌinne, ‘Pagaddatanun bi saꞌi-samabin,’ duk ‘Sine-sine missāhan saꞌinen atawa samanen laꞌatan, subey teꞌed iye pinapatey.’ 
MAT.15.5	Saguwaꞌ kaꞌam,” paꞌin si Isa, “si saraꞌ hininang-hinangbin hadja, paꞌinbi weꞌ bang niyaꞌ aꞌa magpaꞌin si saꞌi-samanen, ‘Gaꞌ ne niyaꞌ panabangku kaꞌam, Ammaꞌ atawa Inaꞌ; tapangurungku ne alataꞌkun si Tuhan,’ 
MAT.15.6	makajari ne bisan gaꞌi tabangne matettoꞌanen. Sa hinanganbi iyan gaꞌi pinagmasi weꞌ bi pangandaꞌakan Tuhanin peggeꞌ iye tinuhutbin meꞌ biꞌat-biꞌatan kapapuꞌanbin. 
MAT.15.7	Kaꞌam iyan magmā-mā nuhut Tuhan bu gaꞌi du. Asal bennal teꞌed sinulat Nabi Isaya sabab kaꞌamin, paꞌinne,
MAT.15.8	‘Meꞌ aꞌa inin, pahadjede ku duk behede saguwaꞌ ateyden gaꞌi nuhut aku. 
MAT.15.9	Gaꞌ gunane pagsambahayangde si akuhin peggeꞌ meꞌ pamanoloꞌden hinang-hinang aꞌa hadja bu paꞌinde amban aku,’ paꞌin Tuhanin.”
MAT.15.10	Puwas miyaꞌan, ilinganan ne isab weꞌ si Isa meꞌ aꞌahin pī si iye duk paꞌinne si siye, “Pakale kaꞌam duk tahātibi bissāku inin: 
MAT.15.11	Dumaꞌin kinakan mapadiyalem dem behe aꞌahin makaharam iyehin, saguwaꞌ iye makaharam iyehin meꞌ bissā laꞌatan mapaguwaꞌ amban behenen.”
MAT.15.12	Manjari hap pī meꞌ tindegnen si iye duk paꞌinde, “Kataꞌuhannu ke weꞌ laꞌat atey meꞌ Pariseohin sabab binissānu miyaꞌan?” 
MAT.15.13	Nambung iye, paꞌinne, “Kēmon jambangan gaꞌ tinanem weꞌ Samaku si surgaꞌin bineddutan du. 
MAT.15.14	Daꞌa kaꞌam suse sabab siye. Meꞌ nakuraꞌ siye saguwaꞌ kuweꞌ siye meꞌ aꞌa pessek. Bang aꞌa pessekin nundan aꞌa pessek du isab, na, laboꞌ siye kaduwangan dem lowang.”
MAT.15.15	Manjari missā si Petros, paꞌinne, “Pahātihanun kami bang ine hāti binissānu miyaꞌan.” 
MAT.15.16	Paꞌin si Isa, “Sampay kaꞌam isab, gaꞌi pe tahātibi? 
MAT.15.17	Gaꞌi ke tahātibi weꞌ bisan kinakan ine padiyalem dem behe, pī dem betteng ubus bu pinaluwas du? 
MAT.15.18	Saguwaꞌ mapaluwas amban dem behe aꞌahin, paguwaꞌ amban dem ateyne, duk iye iyan makaharam aꞌahin. 
MAT.15.19	Peggeꞌ amban dem ateyin paguwaꞌ meꞌ pikilan malaꞌatanin kuweꞌ mapatey, magjina, duk maghinangan laꞌat seddili, magtangkew, magdustaꞌ, duk maglimut. 
MAT.15.20	Kēmon iyan makaharam aꞌahin, dumaꞌin bang mangan iye bu gaꞌ bakas ngosoꞌ tangan sa pangandaꞌakan meꞌ Pariseohin.”
MAT.15.21	Manjari tahalaꞌ si Isa billaꞌi duk hap pī iye si antag puweblo Tiros duk Sidon. 
MAT.15.22	Niyaꞌ dende bangsa Kanaꞌan patennaꞌ laꞌi si lahat miyaꞌan. Hap pī iye pu si Isa duk ngalingan iye, paꞌinne, “O Tuwan, tubuꞌ si Daꞌud, maꞌaseꞌ kew si aku, peggeꞌ anakku dende-dendehin pasayedan seyitan duk tiniksaꞌ teꞌed iye weꞌ seyitanin.” 
MAT.15.23	Saguwaꞌ gaꞌ nambung si Isa bisan da tegtang. Manjari meꞌ tindegnen pī pu si Isa duk paꞌinde, “Daꞌakun iye tahalaꞌ, peggeꞌ iyuꞌ iye paturul-turul ngalingan si kite bi.” 
MAT.15.24	Nambung si Isa, paꞌinne, “Pinapitu ku nabang meꞌ aꞌa bangsa Israꞌil hadja. Kuweꞌ siye dalil meꞌ bili-bili lepas.” 
MAT.15.25	Saguwaꞌ pagtakale inin weꞌ dendehin, patapit iye pu si Isa bu pasujud, paꞌinne, “Tuwan, tabanganun ku.” 
MAT.15.26	Sambungan si Isa iye si dalilan, paꞌinne, “Gaꞌi patut ineddoꞌ kinakan meꞌ anakin bu ilakasan pī si meꞌ asu.” 
MAT.15.27	“Bennal, Tuwan,” paꞌin dendehin, “saguwaꞌ bisan du meꞌ asuhin kakande du mapagpag amban lamisahanin.” 
MAT.15.28	Sambungan si Isa iye, paꞌinne, “O dende, basag teꞌed sandelnun. Pangurung kaꞌu ne pinākunun.” Na waktu miyaꞌan du magtawus kawuliꞌan anakne dendehin.
MAT.15.29	Manjari palanjal si Isa billaꞌi bu nusul lamew Jalilin. Ubus manaꞌik iye diyataꞌ punu duk ningkoloꞌ iye laꞌi. 
MAT.15.30	Banes aꞌa hap pī si iye, duk binoꞌo weꞌ de meꞌ mapengkaꞌin, meꞌ makukuꞌin, meꞌ mapessekin, meꞌ maꞌumewin duk ekka aꞌa taga saki seddili. Pinapī weꞌ de meꞌ aꞌa masaki inin si antag bettis si Isa duk pinakawuliꞌ siye kēmon weꞌ ne. 
MAT.15.31	Ulaliꞌ teꞌed meꞌ aꞌahin pagkitede weꞌ maꞌumewin makabissā ne, makukuꞌin kawuliꞌan ne, mapengkaꞌin makalengngan ne pahāp-hāp, duk mapessekin ngite ne. Manjari pinudji weꞌ de Tuhan inisbat bangsa Israꞌilin.
MAT.15.32	Manjari ilinganan weꞌ si Isa meꞌ tindegnen pī si iye duk paꞌinne, “Maꞌaseꞌ ku si meꞌ aꞌa mabanes inin, peggeꞌ tellum bahangi ne kuweꞌitu patuꞌude si akuhin bu gaꞌ ne niyaꞌ kakande. Gaꞌi ku mabayaꞌ mapoleꞌ siye bang gaꞌi bakas mangan, kaw siye kinawugtuꞌ si lān.” 
MAT.15.33	Paꞌin meꞌ tindegnen si iye, “Antag kite bi ngeddoꞌ kinakan sarang pamakan meꞌ aꞌa mabanes inin tuꞌu si lahat makagindew-gindew inin?” 
MAT.15.34	Paꞌin si Isa si siye, “Piyek kayuꞌ panbi lu?” Paꞌinde, “Pituꞌ pan duk kenna dikiꞌ bang piyek kayuꞌ.” 
MAT.15.35	Manjari dinaꞌak weꞌ si Isa meꞌ aꞌa mabanesin ningkoloꞌ diyataꞌ bulak. 
MAT.15.36	Ineddoꞌ weꞌ ne pan pituꞌin duk meꞌ kennahin, duk magpasalamat iye si Tuhan. Ubus bu binahagiꞌ-bahagiꞌ weꞌ ne duk pinangurung weꞌ ne si meꞌ tindegnen duk pangurungde isab si meꞌ aꞌahin. 
MAT.15.37	Mangan siye kēmon duk esso siye. Ubus bu tinipun weꞌ de lukasin, pituꞌ bakaꞌ pennoꞌ. 
MAT.15.38	Meꞌ aꞌa mamanganin niyaꞌ siye ampat ngibu lellahin bukut meꞌ dendehin duk meꞌ mākanakin. 
MAT.15.39	Manjari pinapoleꞌ ne meꞌ aꞌahin weꞌ si Isa duk pasakey iye dem bangkaꞌ bu hap pī si lahat Magadan.
MAT.16.1	Manjari niyaꞌ meꞌ Pariseo duk meꞌ Sadduseo pī pu si Isa. Batang iye kuhi-kuhide, hangkan makapakite siye tandaꞌ bang bennal taga kapatut iye amban Tuhan. 
MAT.16.2	Sambungan si Isa siye, paꞌinne, “Bang seddep ellewin paꞌinbi, ‘Hāp lahatin sumu, peggeꞌ peyat-peyat langitin.’ 
MAT.16.3	Bang salung-salung paꞌinbi, ‘Ulan ellew inin peggeꞌ peyat-peyat langitin duk maglindem lahatin.’ Kataꞌuhanbi hatiꞌ bang ine hāti meꞌ tapandogabi si bantuk langitin saguwaꞌ gaꞌi kataꞌuhanbi hāti meꞌ maꞌumantag si waktu kuweꞌitu inin. 
MAT.16.4	Meꞌ aꞌa kuweꞌitu inin laꞌat duk gaꞌi nuhut Tuhan duk māku tandaꞌ. Saguwaꞌ gaꞌ niyaꞌ tandaꞌ pinakitehan si kaꞌam luwal hadja tandaꞌ Nabi Yunus awwalley.” Ubus miyaꞌan inambanan siye weꞌ si Isa bu tahalaꞌ iye.
MAT.16.5	Pagtekka meꞌ tindeg si Isahin si dambiyaꞌ lamew, gaꞌ siye makaꞌesseb moꞌo pan. 
MAT.16.6	Paꞌin si Isa si siye, “Pahatul-hatul kaꞌam. Halliꞌanun bi pasulig meꞌ Pariseohin duk meꞌ Sadduseohin.” 
MAT.16.7	Magbissā-bissā meꞌ tindegnen sabab pinaꞌinne miyaꞌan peggeꞌ gaꞌ tahātide. Paꞌinde, “Hangkan hatu iye missā kuweꞌ miyaꞌan, peggeꞌ gaꞌ kite bi makaboꞌo pan.” 
MAT.16.8	Kataꞌuhan si Isa bang ine pagbissā-bissāden. Hangkan paꞌinne si siye, “Weꞌey pagbissā-bissābin sabab gaꞌ niyaꞌ panbi? Asal kulang teꞌed sandelbi si akuhin. 
MAT.16.9	Gaꞌi pe ke tahātibi? Gaꞌ ke taꞌessebbi pamahagiꞌ-mahagiꞌku pan limehin si meꞌ aꞌa lime ngibuhin duk bang piye bakaꞌ pennoꞌ weꞌ lukas tinipunbin? 
MAT.16.10	Duk gaꞌ ke taꞌessebbi pan pituꞌ binahagiꞌ-bahagiꞌku si meꞌ aꞌa ampat ngibuhin duk bang piye bakaꞌ pennoꞌ weꞌ lukas tinipunbin? 
MAT.16.11	Ulaliꞌ ku bang weꞌey gaꞌ tasabutbi weꞌ bissāku miyaꞌan dumaꞌin sabab pan. Halliꞌanun bi pasulig meꞌ Pariseohin duk meꞌ Sadduseohin.” 
MAT.16.12	Manjari bahu tahātide weꞌ dumaꞌin pinaꞌinnen sabab pasulig dem pan, saguwaꞌ subey halliꞌande meꞌ panoloꞌ meꞌ Pariseohin duk meꞌ Sadduseohin.
MAT.16.13	Manjari pī disi Isa si lahat tapit si puweblo Kesarea Pilipi. Paglaꞌi siye tinilew weꞌ ne meꞌ tindegnen, paꞌinne, “Ine paꞌin meꞌ aꞌahin? Aku, Anak Manusiyaꞌin, sine koꞌ ku?” 
MAT.16.14	Paꞌinde, “Niyaꞌ meꞌ aꞌa magpaꞌin weꞌ kaꞌu koꞌ si Yahiya magpandi-pandi meꞌ aꞌahin ellum balik. Sinduwehin isab magpaꞌin weꞌ Nabi Eliyas koꞌ kew duk niyaꞌ pe isab magpaꞌin weꞌ Nabi Jeremiya koꞌ kew atawa dambuwaꞌ meꞌ nabi awwalley.” 
MAT.16.15	“Saguwaꞌ bang kaꞌam,” paꞌin si Isa, “ine paꞌinbi? Sine teꞌ ku?” 
MAT.16.16	Nambung si Simon Petros, paꞌinne, “Kaꞌu Almasihin, tapeneꞌ Tuhan magbayaꞌin. Kaꞌu Anak Tuhan maꞌellumin.” 
MAT.16.17	Paꞌin si Isa si iye, “Hāp pe kew, Simon, anak Yahiyahin. Peggeꞌ dumaꞌin amban manusiyaꞌ puꞌunnu ngataꞌuhanne inin saguwaꞌ pinakataꞌu inin si kaꞌu weꞌ Samaku si surgaꞌin. 
MAT.16.18	Na, inin paꞌinku si kaꞌu, Petros. Kuweꞌ batu kew, duk diyataꞌ batu inin hinangku langgalkun, hāti langgalkun meꞌ aꞌa manuhut akuhin. Gaꞌi siye tadaꞌag weꞌ nakuraꞌ seyitanin. 
MAT.16.19	Urungante kew kapatut magmahalayak si kēmon manusiyaꞌ aka-aka hāp sabab pagbayaꞌ Tuhanin. Kuweꞌ kew dalil kaꞌurunganku kunsiꞌ gawang padiyaleman pī si pagbayaꞌan Tuhanin. Ine-ine pamagesannu tuꞌu si dunya, pamagesan du isab iyan si surgaꞌ, duk ine-ine pangandaꞌakannu tuꞌu si dunya, pangandaꞌakan du isab iyan si surgaꞌ.”
MAT.16.20	Manjari sinessaꞌan weꞌ si Isa meꞌ tindegnen weꞌ subey siye gaꞌi magaka-aka bisan pu sine weꞌ Almasihin iye.
MAT.16.21	Manjari puwas miyaꞌan, nagnaꞌ pahāti si Isa si meꞌ tindegnen weꞌ iye kahandak Tuhanin, subey iye hap pī si Awrusalam duk ekka kabinasahan sandalanne amban meꞌ kabahiꞌanin duk meꞌ nakuraꞌ imamin duk meꞌ guru si saraꞌ āgamahin. Ubus pinapatey du iye duk ellum du iye balik katellum bahanginen. 
MAT.16.22	Binoꞌo si Isa weꞌ si Petros patala-tala bu inamāhan iye weꞌ ne, paꞌinne, “Karayaw gaꞌi paꞌatag Tuhanin, Tuwan. Gaꞌi iyan umantag si kaꞌu.” 
MAT.16.23	Saguwaꞌ paharap si Isa duk paꞌinne pu si Petros, “Tahalaꞌ kew amban aku, Seyitan. Iyuꞌ kew nassat aku si kalaꞌatan, peggeꞌ pikilannun pikilan amban manusiyaꞌ hadja dumaꞌin amban Tuhan.” 
MAT.16.24	Ubus paꞌinne si meꞌ tindegnen, “Bang niyaꞌ aꞌa mabayaꞌ nuhut aku subey iye tuhutne kinabayaꞌankun dumaꞌin kinabayaꞌannen. Duk subey isab iye moꞌo olom pamapateyan iyehin, hātinen maglillaꞌ iye nandal kabinasahan duk bisan pe matey. Manjari makajari ne iye nuhut aku. 
MAT.16.25	Peggeꞌ,” paꞌin si Isa, “bang aꞌahin ellegne umulnen, gaꞌ niyaꞌ umulne salama-lama. Saguwaꞌ bang aꞌahin gaꞌi ellegne umulnen duk maglillaꞌ pe iye matey hawal tuyuꞌne manuhut akuhin, na, aꞌa iyan taga umul du salama-lama. 
MAT.16.26	Peggeꞌ aꞌahin, bisan pe tepe si iye kēmon alataꞌ dem dunyahin, gaꞌ du niyaꞌ gunane bang gaꞌi tepe si iye umul salama-lamahin. Peggeꞌ gaꞌ niyaꞌ alataꞌ si dunya makalekkat iye supaya tepe si iye umul salama-lamahin. 
MAT.16.27	Aku, Anak Manusiyaꞌin, pitu du ku balik duk meꞌ malaꞌikatkun, liput weꞌ sahaya Samaku Tuhanin. Ubus tumbasanku du kēmon aꞌahin matalep si meꞌ hinanganden.” 
MAT.16.28	Paꞌin si Isa pe, “Sabennal akahante kaꞌam, niyaꞌ kaꞌam matuꞌu inin gaꞌi matey bang gaꞌi dahuꞌ takitebi ku, Anak Manusiyaꞌin, pitu magbayaꞌ si meꞌ aꞌahin.”
MAT.17.1	Manjari ennem bahangi puwas miyaꞌan, binoꞌo weꞌ si Isa si Petros, si Yakub, duk si Yahiya pī diyataꞌ punu langkew, siye-siye hadja. 
MAT.17.2	Sābude malaꞌihin, pinda teꞌed bantuk si Isahin si pagmatahande. Luwenen sahaya kuweꞌ mata ellewin duk semmeknen makasilew hawal poteꞌnen. 
MAT.17.3	Manjari bessuwang paguwaꞌ si siye laꞌi si Musa duk si Nabi Eliyas duk magbissā siye duk si Isa. 
MAT.17.4	Sābude magbissāhin, paꞌin si Petros pu si Isa, “Tuwan, hāp teꞌed peggeꞌ tiyaꞌ kami tuꞌu. Bang kew mabayaꞌ, ngahinang ku tuꞌu tellu payad. Dambuwaꞌ si kaꞌu, dambuwaꞌ pu si Musa, duk dambuwaꞌ pu Nabi Eliyas.”
MAT.17.5	Manjari sasang missā pe si Petros, niyaꞌ inalak dantaꞌ paguwaꞌ si atagde duk kalandungan siye duk niyaꞌ suwala amban inalakin magpaꞌin, “Inin Anakku kalasahanku teꞌed. Kasulutan ku teꞌed si iye. Pakalehun bi iye.” 
MAT.17.6	Pagkale meꞌ tindegnen suwala miyaꞌan, kadahitan siye manamal duk magtawus siye pakusu diyataꞌ bulak. 
MAT.17.7	Saguwaꞌ pī si Isa si meꞌ tindegnen duk inantan siye weꞌ ne, paꞌinne, “Nengge kaꞌam duk daꞌa kaꞌam tinalew.” 
MAT.17.8	Pagtongasde, gaꞌ niyaꞌ seddili kitede luwal saꞌ si Isa.
MAT.17.9	Manjari sasangde padurul amban diyataꞌ punu, sinessaꞌan siye weꞌ si Isa, paꞌinne, “Daꞌa kaꞌam magaka-aka sabab bakas takitebi diyataꞌ punu inin, samantaꞌan aku, Anak Manusiyaꞌin, gaꞌi pe ku ellum balik amban kamateykun.” 
MAT.17.10	Tinilew iye weꞌ meꞌ tindegnen, paꞌinde, “Weꞌey teꞌ paꞌin meꞌ guru magtoloꞌ saraꞌ āgamahin weꞌ subey koꞌ pitu dehellu Eliyas meke Almasihin?” 
MAT.17.11	Nambung si Isa, paꞌinne, “Bennal iyan. Eliyas pitu dehellu amban Almasihin manyap kēmonin. 
MAT.17.12	Saguwaꞌ akahante kaꞌam,” paꞌin si Isa, “bakas pitu ne Eliyas bu gaꞌ iye takilale meꞌ aꞌahin. Duk tahinangde ne sasuku kabayaꞌanden si iye. Damikkiyan aku, Anak Manusiyaꞌin, binasade du ku isab.” 
MAT.17.13	Na, bahu kataꞌuhan meꞌ tindegnen weꞌ bissānen hatiꞌ sabab Yahiya magpandi-pandi meꞌ aꞌahin.
MAT.17.14	Pagbalik disi Isa pī si meꞌ aꞌa mabanesin, niyaꞌ aꞌa pī pasujud pu si Isa makitabang, paꞌinne, 
MAT.17.15	“O Tuwan, maꞌaseꞌ kew si anakkun. Binabuy-babuy iye duk makalanduꞌ sakinen peggeꞌ daran iye hebbaꞌ dem ebbut duk dem boheꞌ. 
MAT.17.16	Bakas boꞌoku iye pī si meꞌ tindegnun, saguwaꞌ gaꞌi iye tapakawuliꞌde.” 
MAT.17.17	Nambung si Isa, paꞌinne, “Kaꞌam meꞌ aꞌa kuweꞌitu inin, salaꞌ teꞌed pamikilbin. Gaꞌ teꞌed niyaꞌ sandelbi si Tuhan. Taman sumiyan pe ku tuꞌu si kaꞌam? Taman sumiyan pe ku nandalan addatbin meke kaꞌam kahagad?” Manjari paꞌinne si sama nakanakin, “Boꞌohun anaknun pitu.” 
MAT.17.18	Pagtekka nakanakin laꞌi, inamāhan weꞌ si Isa seyitanin, manjari paluwas seyitanin amban nakanakin duk magtawus nakanakin kawuliꞌan.
MAT.17.19	Ubus binoꞌo si Isa magbissā weꞌ meꞌ tindegnen, siye-siye hadja, paꞌinde, “Weꞌey teꞌ gaꞌ tapaluwas kami seyitanin?” 
MAT.17.20	Paꞌin si Isa, “Puꞌunne gaꞌi tapaluwasbi peggeꞌ kulang pe teꞌed sandelbi si Tuhanin. Akahante kaꞌam sabennal-bennal, bang sandel kaꞌam si Tuhan bisan hadja kuweꞌahat, dalilnen kuweꞌ hadja hadjehan bigi mustasa, duk daꞌakbi punuhin palinda, asal palinda du. Gaꞌ niyaꞌ hunit si kaꞌam bang kaꞌam sandel. (
MAT.17.21	Saguwaꞌ seyitan da bayuꞌ miyaꞌan, gaꞌi tapaluwas luwal hadja bang kaꞌam ngampun duk muwase.)”
MAT.17.22	Dambuwaꞌ ellew paglaꞌi siye si Jalil, paꞌin si Isa si meꞌ tindegnen, “Aku, Anak Manusiyaꞌin, sinōngan du ku iyan si antanan meꞌ aꞌa. 
MAT.17.23	Papateyde du ku. Tellum bahangi puwas kamateykun, ellum du ku balik.” Pagtakalede inin, suse manamal meꞌ tindegnen.
MAT.17.24	Pagtekka siye laꞌi si Kapernaum, hap pī pu si Petros meꞌ aꞌa magpāku-pāku sukey si langgalin, paꞌinde, “Magbayed sukey ke gurubin?” 
MAT.17.25	Nambung si Petros, paꞌinne, “Aweꞌ.” Pagdiyalem si Petros dem lumaꞌ, magtawus si Isa missā si iye, paꞌinne, “Ine paꞌinnu, Simon. Sine magbayed sukey si meꞌ sultan si dunyahin, meꞌ anak-usbaden atawa meꞌ aꞌa seddilihin?” 
MAT.17.26	Paꞌin si Petros, “Meꞌ aꞌa seddilihin.” Paꞌin si Isa, “Iye hep, hātinen gaꞌi magbayed meꞌ usbanen. Manjari, kite bi inin meꞌ usba Tuhanin, hangkan makajari bisan kite bi gaꞌi magbayed. 
MAT.17.27	Saguwaꞌ gaꞌi hāp bang laꞌat ateyden si kite. Pī kew hap lamew messi. Lukahun behe kenna tagnaꞌ taꞌeddoꞌnun duk ngasuwaꞌ kew iyan laꞌi sīn sarang pamayed sukeyte si langgalin. Eddoꞌun sīn iyan bu nu pī si langgal mayedan sukeyten.”
MAT.18.1	Baytu miyaꞌan hap pī pu si Isa meꞌ tindegnen, paꞌinde, “Sine tamanan malangkewin si meꞌ aꞌa manuhut pagbayaꞌan Tuhanin?” 
MAT.18.2	Manjari ngandaꞌak si Isa dambuwaꞌ nakanak pī si siye bu pinatengge weꞌ ne si tengngaꞌde. 
MAT.18.3	Ubus paꞌinne, “Sabennal akahante kaꞌam, gaꞌi kaꞌam sumakup dem pagbayaꞌan Tuhanin bang gaꞌi pindahanbi pikilanbin duk kaꞌam manjari kuweꞌ nakanak dikiꞌin, gaꞌi malangkew dine. 
MAT.18.4	Sine-sine madiyawaꞌ ateyne kuweꞌ nakanak inin, iye tamanan malangkewin si pagbayaꞌan Tuhanin. 
MAT.18.5	Bang niyaꞌ aꞌa bu sabab sandelne si akuhin ngaddatan dambuwaꞌ nakanak dikiꞌ kuweꞌ inin, aku inaddatannen.”
MAT.18.6	“Bang niyaꞌ aꞌa makapaduse si dambuwaꞌ nakanak dikiꞌ kuweꞌ inin makahagad si akuhin, hāp pe siꞌ iye miyaꞌan tapatowengan batu hadje si kellongne bu ilaboꞌ pī dem tahik, duk hadja gaꞌi taboꞌone magduse. 
MAT.18.7	Makaꞌaseꞌ-aseꞌ meꞌ manusiyaꞌin peggeꞌ niyaꞌ teꞌed meꞌ sassat makapaduse siye. Bugtuꞌ niyaꞌ teꞌed meꞌ sassat tekka. Saguwaꞌ kaꞌaseꞌ-aseꞌ aꞌa manassat saweꞌnen duk saweꞌnen magduse, peggeꞌ asal legga Tuhanin iye.
MAT.18.8	“Bang tangannun atawa bettisnun mamoꞌo kaꞌu magdusehin, lebbahanun ne pagdusenun. Dalilnen, kuweꞌ du putukannu tangannun duk bettisnun bu nu ngalakasanne. Hāp pe kew paꞌasek dem surgaꞌ bisan kew putuk, amban duwe tangannun atawa duwe bettisnun saguwaꞌ tinimanan kew pī dem ebbut gaꞌ niyaꞌ kapalemne. 
MAT.18.9	Duk bang matanun isab mamoꞌo kaꞌu magdusehin, lebbahanun pagdusenun. Dalilnen, kuweꞌ du ugitannu matanun bu nu ngalakasanne. Hāp pe kew paꞌasek dem surgaꞌ bisan dambuwaꞌ saꞌ matanun amban duwe matanun saguwaꞌ tinimanan kew pī dem ebbut narkaꞌ.”
MAT.18.10	“Pahatul-hatul kaꞌam,” paꞌin si Isa, “daꞌa diyawaꞌanun bi bisan dambuwaꞌ meꞌ nakanak madikiꞌ inin peggeꞌ akahante kaꞌam, meꞌ malaꞌikat mangipat siyehin luwal laꞌi si harapan Samaku si surgaꞌin. (
MAT.18.11	Aku, Anak Manusiyaꞌin, akaku mapitu si dunyahin nimbul meꞌ aꞌa matala amban Tuhanin.) 
MAT.18.12	Ine paꞌinbi? Saꞌupama, bang niyaꞌ dambuwaꞌ aꞌa taga bili-bili dahatus ekkahannen bu ne niyaꞌ dambuwaꞌ sumapeꞌ, ine enteꞌ hinangne? Bugtuꞌ ambananne siyampūꞌ duk siyamin laꞌi diyataꞌ punu, duk pī iye miha dambuwaꞌ masumapeꞌin. 
MAT.18.13	Sabennal akahante kaꞌam, bang takasuwaꞌne ne, sinna teꞌed iye. Pasōng kasinnahanne dambuwaꞌ miyaꞌan amban siyampūꞌ duk siyam manggaꞌ bakas masumapeꞌin. 
MAT.18.14	Aꞌahin gaꞌi mabayaꞌ weꞌ lepas dambuwaꞌ hayepnen. Na, sa iyan du isab Samabi si surgaꞌin, gaꞌi iye mabayaꞌ weꞌ niyaꞌ bisan dambuwaꞌ meꞌ mākanak madikiꞌ inin tumala amban Tuhan.”
MAT.18.15	“Bang saweꞌnun kapagduse si kaꞌu, akahanun iye salaꞌnen. Saguwaꞌ subey kaꞌam hadja duwangan. Bang tuhutne bissānun bu magsusun iye, tatabangnu ne iye duk gaꞌi du usaꞌ sandelne si Tuhanin. 
MAT.18.16	Saguwaꞌ bang gaꞌi tuhutne bissānun, moꞌo kew pī dambuwaꞌ atawa duwe saweꞌnu seddili duk niyaꞌ naksiꞌan kēmon bissābin. 
MAT.18.17	Bang gaꞌi iye pakale si siye, akahanun kēmon meꞌ aꞌa malaꞌi si langgalin. Bang gaꞌi pe iye pakale bisan naksiꞌ kēmon anak-apuꞌ langgalin, subey ne addatbi si iyehin kuweꞌ addatbi si aꞌa manggaꞌi manuhut Tuhanin atawa si meꞌ aꞌa magpāku-pāku sukeyin.”
MAT.18.18	“Sabennal akahante kaꞌam, ine-ine pamagesanbi si dunya, pamagesan du isab iyan si surgaꞌ. Ine-ine pangandaꞌakanbi tuꞌu si dunya, pangandaꞌakan du isab iyan si surgaꞌ. 
MAT.18.19	Akahante du isab kaꞌam, bang niyaꞌ duwangan aꞌa amban kaꞌam magtewwaꞌ isunden sabab ine-ine batang pākude si Tuhan, asal pangurung du si siye pinākuden weꞌ Samaku si surgaꞌin. 
MAT.18.20	Peggeꞌ bang duwangan atawa tellungan aꞌa magtipun, iye sababnen, peggeꞌ nuhut siye aku, laꞌi du ku isab si siye.”
MAT.18.21	Manjari pī si Petros pu si Isa duk paꞌinne, “O Tuwan, mimpiye ampunku saweꞌkun bang magduse iye si aku? Mimpituꞌ?” 
MAT.18.22	Paꞌin si Isa, “Dumaꞌin mimpituꞌ saguwaꞌ mimpitumpuk-pituꞌ.” 
MAT.18.23	Manjari magdalilan si Isa, paꞌinne, “Pagbayaꞌ Tuhanin kuweꞌ inin. Niyaꞌ dambuwaꞌ sultan bayaꞌ lilingne meꞌ libru daraꞌakannen bang hāp du ke pagantande sīnnen. 
MAT.18.24	Tagnaꞌne ngaliling meꞌ libruhin, niyaꞌ binoꞌo pī si sultanin dambuwaꞌ daraꞌakanne utangnen ibu-ibuhan pilak. 
MAT.18.25	Manjari gaꞌi umabut pilaknen pamayed utangnen. Hangkan dinaꞌak weꞌ sultanin pinabellihan lellahin hinang banyagaꞌ sampay andanen duk meꞌ anaknen, duk dinaꞌak pinabellihan isab kēmon alataꞌnen, supaya tabayedan utangnen. 
MAT.18.26	Magtawus daraꞌakan miyaꞌan nengge duk tuꞌutne paharap si sultanin, muyuꞌ-muyuꞌ, paꞌinne, ‘Tuwan, tangguhun ku dahuꞌ. Bayedanku du kēmon utangku si kaꞌuhin.’ 
MAT.18.27	Manjari maꞌaseꞌ sultanin si daraꞌakannen, hangkan gaꞌ ne daꞌakne binayedan utangnen, duk dinaꞌak ne iye hap lumaꞌ.
MAT.18.28	“Pagluwas daraꞌakan miyaꞌan, niyaꞌ tasampangne pagkasine daraꞌakan taga utang si iye saguwaꞌ kulang du. Magtawus siniggew weꞌ ne bu sinekkel duk paꞌinne, ‘Bayedanun ne utangnu si akuhin.’ 
MAT.18.29	Magtawus daraꞌakan dambuwaꞌin nengge duk tuꞌutne muyuꞌ-muyuꞌ si iye, paꞌinne, ‘Tangguhun ku dahuꞌ. Asal bayedante du kew.’ 
MAT.18.30	Saguwaꞌ gaꞌi ngatu daraꞌakan miyaꞌan. Dinaꞌak weꞌ ne kinalabusu samantaꞌan gaꞌi tabayedanne kēmon utangnen. 
MAT.18.31	Manjari pagkite meꞌ daraꞌakan sinduwehin maꞌumantag miyaꞌan, gagal teꞌed siye. Hap pī siye si sultanin magaka sabab miyaꞌan. 
MAT.18.32	Hangkan daꞌak sultanin hap pī si iye balik daraꞌakan taga utang maꞌekkahin. ‘Dupang kew teꞌed,’ paꞌinne. ‘Gaꞌ ne kew hatiꞌ daꞌakku magbayed utangnun peggeꞌ magpaꞌaseꞌ-aseꞌ kew si aku. 
MAT.18.33	Subey siꞌ kew miyaꞌan maꞌaseꞌ isab si pagkasinu daraꞌakanin kuweꞌ pamaꞌaseꞌku si kaꞌuhin.’ 
MAT.18.34	Astel teꞌed sultanin duk dinaꞌak weꞌ ne kinalabusu daraꞌakan miyaꞌan pangalegga iye samantaꞌan gaꞌi tabayedanne kēmon utangnen.”
MAT.18.35	Manjari paꞌin si Isa, “Sa iyan du isab hinang Samaku si surgaꞌin si kaꞌam bang gaꞌi ampunbi amban dem ateybi saweꞌbi makaduse si kaꞌamin.”
MAT.19.1	Manjari pagubus miyaꞌan bissā si Isa, tahalaꞌ iye amban Jalil duk hap pī iye si meꞌ kalahat-lahatan laꞌi si Yahudiya si lipag boheꞌ Jordan. 
MAT.19.2	Banes teꞌed aꞌa nuhut iye duk pinakoleꞌ weꞌ ne meꞌ aꞌa masakihin laꞌi.
MAT.19.3	Niyaꞌ meꞌ Pariseo patapit pī si iye duk panguhi-nguhide iye, tilewde iye, paꞌinde, “Dem saraꞌ, makajari ke bang aꞌahin timananne andanen bisan ine jānnen?” 
MAT.19.4	Nambung si Isa, paꞌinne, “Gaꞌ ke bakas tabatsabi dem kitab weꞌ tagnaꞌ pamapanjari Tuhan manusiyaꞌin, pinapanjari siye weꞌ ne lella duk dende 
MAT.19.5	duk paꞌin Tuhanin, ‘Hangkan hep tahalaꞌ lellahin amban saꞌi-samanen bu padambuwaꞌ iye si andanen duk bakas duwehin magdambuwaꞌ baran ne.’ 
MAT.19.6	Manjari dumaꞌin ne siye duwe baran,” paꞌin si Isa, “saguwaꞌ dambuwaꞌ baran ne. Hangkan subey teꞌed gaꞌi magbutas aꞌa bakas pinagdambuwaꞌ weꞌ Tuhanin.”
MAT.19.7	Manjari paꞌin meꞌ Pariseohin si iye, “Na, weꞌey dem saraꞌ pangandūsan si Musa lellahin milmahan sulat pagbutasan ubus makajari ne timananne andanen?” 
MAT.19.8	Paꞌin si Isa, “Peggeꞌ gaꞌi kaꞌam ngatu nuhut toloꞌ, hangkan dinūsan kaꞌam weꞌ si Musa nimanan andabin. Saguwaꞌ amban tagnaꞌ dumaꞌin sa iyan. 
MAT.19.9	Akahante kaꞌam, sine-sine nimanan andanen bu gaꞌ du bakas magkadupangan andanen bu maganda iye seddili, magjina iye.”
MAT.19.10	Manjari paꞌin meꞌ tindegnen si iye, “Bang sa iyan magella-andahin, hāp pe gaꞌi maganda.” 
MAT.19.11	Saguwaꞌ paꞌin si Isa, “Gaꞌi kēmon makatuhut iyan, luwal hadja meꞌ kaꞌurungan basag weꞌ Tuhanin. 
MAT.19.12	Magseddili-seddili jānnen hangkan gaꞌi maganda meꞌ aꞌahin. Niyaꞌ meꞌ aꞌa gaꞌi makajari maganda peggeꞌ niyaꞌ sallaꞌde amban dem betteng. Niyaꞌ isab meꞌ aꞌa bakas kinapun weꞌ aꞌa. Niyaꞌ isab meꞌ aꞌa gaꞌi maganda sabab pinikilden hadja paghinangde si Tuhanin. Sine-sine makatuhutne, subey ne tuhutne usihatku inin.”
MAT.19.13	Manjari niyaꞌ meꞌ aꞌa moꞌo meꞌ anakde pī pu si Isa supaya tabettadne tangannen si siye bu pākuhanne kahāpan amban Tuhan. Saguwaꞌ inamāhan meꞌ aꞌahin weꞌ meꞌ tindeg si Isahin. 
MAT.19.14	Saguwaꞌ paꞌin si Isa, “Ambat pitu si aku meꞌ mākanakin, duk daꞌa siye saggaꞌun bi. Peggeꞌ aꞌa kuweꞌ mākanakin ngatu du pinagbayaꞌan weꞌ Tuhanin.” 
MAT.19.15	Manjari binettad weꞌ ne meꞌ tangannen si siye. Ubus bu tahalaꞌ ne iye.
MAT.19.16	Manjari niyaꞌ dambuwaꞌ aꞌa pī pu si Isa duk paꞌinne, “Tuwan, ine hinangan hāp subey hinangku supaya niyaꞌ umulku salama-lama?” 
MAT.19.17	Paꞌin si Isa si iye, “Weꞌey tilewnu bang ine mahāpin? Tunggal du Tuhanin mahāpin. Bang kew mabayaꞌ taga umul salama-lama, tuhutun meꞌ pangandaꞌakan Tuhanin.” 
MAT.19.18	Paꞌin lellahin, “Pangandaꞌakan inggehin?” Paꞌin si Isa, “Daꞌa kew monoꞌ; daꞌa kew magjina; daꞌa kew nangkew; daꞌa kew naksiꞌ gaꞌi bennal; 
MAT.19.19	pagaddatanun saꞌi-samanun; duk subey kalasahannu saweꞌnun kuweꞌ pangalasanu dinun.” 
MAT.19.20	Paꞌin lellahin, “Tatuhutku ne iyan kēmon. Ine pe subey hininangkun?” 
MAT.19.21	Paꞌin si Isa, “Bang kew mabayaꞌ weꞌ hāp kew teꞌed, pī kew pabellihanun kēmon alataꞌnun bu pangurungun ulinen si meꞌ mamiskinin. Manjari niyaꞌ du iyan alataꞌnu laꞌi si surgaꞌ. Pagubus, balik kew pitu, nuhut kew aku.” 
MAT.19.22	Pagkale lellahin inin, tahalaꞌ iye dukka, peggeꞌ ekka teꞌed alataꞌne.
MAT.19.23	Ubus paꞌin si Isa si meꞌ tindegnen, “Sabennal akahante kaꞌam, asal hunit teꞌed meꞌ madayahanin pinagbayaꞌan weꞌ Tuhan. 
MAT.19.24	Aweꞌ, akahante kaꞌam, mura pe untaꞌin palabey si lowang dalum amban aꞌa dayahanin ngatu pinagbayaꞌan weꞌ Tuhan.” 
MAT.19.25	Pagkale meꞌ tindegnen inin, ulaliꞌ siye manamal duk paꞌinde, “Bang sa iyan, sine ne tapī si surgaꞌin?” 
MAT.19.26	Manjari mayam si Isa si meꞌ tindegnen duk paꞌinne, “Bang manusiyaꞌ gaꞌi teꞌed makajari, saguwaꞌ bang Tuhan, gaꞌ niyaꞌ hunit si iye. Tahinangne kēmon.”
MAT.19.27	Manjari missā si Petros, “Payamanun kami inin,” paꞌinne, “ubus ne ambanan kami kēmon-kēmonin duk nuhut ne kami kaꞌu. Ine panumbas kamihin?” 
MAT.19.28	Paꞌin si Isa, “Sabennal akahante kaꞌam, bang aku, Anak Manusiyaꞌin, ningkoloꞌ ne magbayaꞌ si dunya baꞌahuhin, kaꞌam meꞌ tindegku sampuk-duwehin ningkoloꞌ du isab magbayaꞌ si sampuk-duwe bangsa tubuꞌ Israꞌilin. 
MAT.19.29	Bang niyaꞌ aꞌa ngambanan lumaꞌnen atawa meꞌ pungtinaꞌinen lella-dende atawa saꞌi-samanen atawa meꞌ anaknen atawa bulaknen, bang ambananne meꞌ inin sabab lasane si akuhin, asal tumbasan Tuhanin iye paꞌekka, duk inurungan du iye umul gaꞌ niyaꞌ tamananne. 
MAT.19.30	Saguwaꞌ ekka meꞌ dumehellu kuweꞌituhin dumambuli du si pasōngan, duk ekka dumambuli kuweꞌituhin dumehellu du si pasōngan.”
MAT.20.1	“Pagbayaꞌ Tuhanin kuweꞌ inin. Niyaꞌ aꞌa taga bulak luha tinaneman bāhan ubas. Subu pe dambuwaꞌ ellew hap pī iye miha meꞌ aꞌa magtarabahu si bulaknen. 
MAT.20.2	Pagsanggupanden weꞌ tangdananne siye asal tangdan para si hinang da ellewin, ubus dinaꞌak ne siye pī maghinang si bulaknen. 
MAT.20.3	Ellet lettu duk salung hap pī iye si tabuꞌan, duk ngite iye laꞌi meꞌ aꞌa nengge-nengge gaꞌ niyaꞌ hinangde. 
MAT.20.4	Paꞌinne si siye, ‘Pī kaꞌam isab magtarabahu si bulakku duk tangdanante du kaꞌam patut si kaꞌamin.’ 
MAT.20.5	Ubus hap pī ne siye. Paglettu ne ellewin, pī ne isab iye miha meꞌ aꞌa maghinang si bulakne. Kuweꞌ miyaꞌan du isab hininangnen sakaliꞌ taꞌabut lisag tellu kohapin. 
MAT.20.6	Manjari pagkohap-kohap ne, pī iye balik hap tiyanggi duk ngite iye meꞌ aꞌa magtengge-tengge pe laꞌi. Paꞌinne si siye, ‘Weꞌey kaꞌam nengge-nengge hadja tuꞌu kekkohapan gaꞌ niyaꞌ hinangbi?’ 
MAT.20.7	Paꞌinde, ‘Peggeꞌ gaꞌ niyaꞌ ngeddoꞌ kami magtarabahu.’ ‘Na, pī kaꞌam isab magtarabahu si bulakku,’ paꞌinne.
MAT.20.8	“Pagsangem ne, paꞌin dapuꞌ bulakin si kapatasnen, ‘Tawagun meꞌ aꞌa magtarabahuhin duk tangdananun ne siye. Iye padambulihun meꞌ aꞌa taꞌeddoꞌku dehelluhin.’ 
MAT.20.9	Ubus hap pī ne meꞌ aꞌa taꞌeddoꞌ kohapin duk tinangdanan siye bali kekkohapan. 
MAT.20.10	Pagpī ne meꞌ aꞌa taꞌeddoꞌ dehelluhin, kannalde weꞌ pasōng pangurung siyehin. Saguwaꞌ inurungan du isab siye tangdan bali kekkohapan. 
MAT.20.11	Pagsangkade tangdanden, puggutande dapuꞌ bulakin, 
MAT.20.12	paꞌinde, ‘Meꞌ aꞌa miyaꞌan maghinang hadja da ora bu kami inin maghinang kekkohapan magsandal panas ellew, ubus pagsaliꞌnu tangdan kamihin duk si siyehin.’ 
MAT.20.13	Saguwaꞌ paꞌin dapuꞌ bulakin si dambuwaꞌin, ‘Bagay, gaꞌ kaꞌam akkalanku. Pagsanggupanten weꞌ tangdanante kaꞌam para si hinang da ellewin. 
MAT.20.14	Eddoꞌun bi tangdanbin bu bi ne hap lumaꞌ. Kabayaꞌankun tangdananku meꞌ madambulihin saliꞌ du duk tangdan si kaꞌamin. 
MAT.20.15	Weꞌ gaꞌi ku kapagbayaꞌ si sīnkun? Hatu ngimbū kaꞌam peggeꞌ sayuꞌ ku?’ ” 
MAT.20.16	Manjari paꞌin si Isa, “Hangkan hep meꞌ dumambuli kuweꞌituhin dumehellu du si pasōngan, duk dumehellu kuweꞌituhin dumambuli du si pasōngan.”
MAT.20.17	Manjari inin, sasang disi Isa si lān pataked tudju Awrusalam, binoꞌo weꞌ si Isa patala-tala meꞌ tindegne sampuk-duwehin duk paꞌinne si siye, 
MAT.20.18	“Pakale kaꞌam, kite bi inin pataked hap Awrusalam. Paglaꞌi ne kite bi, aku, Anak Manusiyaꞌin, sinōngan du pī si antanan meꞌ nakuraꞌ imamin duk meꞌ guru si saraꞌ āgamahin. Manjari hukumande si akuhin weꞌ pinapatey ku. 
MAT.20.19	Ubus sōngande du ku isab pī si antanan meꞌ aꞌa dumaꞌin Yahudi. Duk meꞌ bangsa seddili inin hinangde du ku dagey, duk lubakande ku ubus bu lansangde ku diyataꞌ olom. Saguwaꞌ katellum bahanginen, ellum du ku balik.”
MAT.20.20	Manjari anda Sebedehin pī pu si Isa magtuhut duk meꞌ anakne lellahin. Pasujud iye pu si Isa peggeꞌ niyaꞌ pākune. 
MAT.20.21	“Ine kabayaꞌannun?” paꞌin si Isa. Paꞌin dendehin, “Kabayaꞌankun bang ne kew ningkoloꞌ magbayaꞌ, patingkoloꞌnu meꞌ anakku inin si bihingnu, dambuwaꞌ si kanawanannu duk dambuwaꞌ si bibangannu.” 
MAT.20.22	Nambung si Isa, paꞌinne, “Gaꞌi kataꞌuhanbi bang ine pinākubi inin. Ngatu ke kaꞌam bininasa kuweꞌ sōng paminasa akuhin?” “Aweꞌ, ngatu kami,” paꞌinde. 
MAT.20.23	Paꞌin si Isa, “Asal bininasa du kaꞌam kuweꞌ sōng paminasa akuhin. Saguwaꞌ bang pagpatingkoloꞌ si kanawanankun atawa si bibangankun,” paꞌin si Isa, “dumaꞌin aku magbayaꞌin. Saguwaꞌ meꞌ paningkoloꞌan miyaꞌan sukuꞌ si meꞌ pinanyapan Samaku Tuhanin.” 
MAT.20.24	Pagkale meꞌ tindeg si Isa sampūꞌin sabab pināku duwangan magpungtinaꞌihin, astel siye. 
MAT.20.25	Saguwaꞌ ilinganan weꞌ si Isa meꞌ tindegnen kēmon duk paꞌinne, “Kataꞌuhanbi addat meꞌ aꞌa si dunyahin. Meꞌ nakuraꞌ meꞌ kabangsahan seddilihin magmanda teꞌed si meꞌ aꞌahin duk meꞌ aꞌa malangkewin magbayaꞌ teꞌed si meꞌ aꞌaden. 
MAT.20.26	Saguwaꞌ kaꞌam,” paꞌin si Isa, “subey gaꞌi magsa miyaꞌan. Sine-sine kaꞌam mabayaꞌ pinalangkew, subey iye daraꞌakanbi. 
MAT.20.27	Duk sine-sine kaꞌam mabayaꞌ manjari tamanan malangkewin, subey iye kuweꞌ banyagaꞌ nabangan saweꞌnen. 
MAT.20.28	Peggeꞌ bisan aku, Anak Manusiyaꞌin,” paꞌin si Isa, “dumaꞌin papituhankun makitabang si manusiyaꞌ, saguwaꞌ nabang manusiyaꞌ. Duk pitu ku paglillaꞌku umulkun pangalekkat meꞌ aꞌa maꞌekkahin, supaya siye gaꞌi ilegga sabab duseden.”
MAT.20.29	Manjari, pagtahalaꞌ siye amban puweblo Ariha, banes teꞌed aꞌa nuhut iye. 
MAT.20.30	Niyaꞌ laꞌi duwe aꞌa pessek ningkoloꞌ si higad lān palabeyanden. Pagkalede weꞌ palabey ne si Isa, ngalingan siye papales, paꞌinde, “O tubuꞌ Sultan Daꞌud, maꞌaseꞌ ne kew si kami.” 
MAT.20.31	Inamāhan siye weꞌ meꞌ aꞌa maꞌekkahin, gaꞌi siye dinaꞌak magbukag. Saguwaꞌ namba ne papalesde paglinganden, paꞌinde, “O tubuꞌ Sultan Daꞌud, maꞌaseꞌ ne kew si kami.” 
MAT.20.32	Padeheng si Isa duk ilinganan weꞌ ne duwangan mapessekin duk paꞌinne si siye, “Ine kabayaꞌanbi hinangku si kaꞌam?” 
MAT.20.33	“Tuwan,” paꞌinde, “kabayaꞌan kamihin makakite ne kami.” 
MAT.20.34	Maꞌaseꞌ si Isa si siye duk inantan weꞌ ne mataden. Na, magtawus siye makakite duk nuhut ne siye si Isa.
MAT.21.1	Pagtapit ne disi Isa si Awrusalam, duk takitede ne kalumaꞌan Betpagehin laꞌi si kūd Jaitun, dinaꞌak padehellu weꞌ si Isa duwangan tindegnen. 
MAT.21.2	Paꞌinne si siye, “Pī kaꞌam si kalumaꞌan si dehelluhanbi miyaꞌan. Pagtekkabi laꞌi, magtawus kaꞌam iyan ngite dambuwaꞌ asnu duk anakne dinagtel laꞌi. Lekkahun bi duk boꞌohun bi pitu si aku. 
MAT.21.3	Bang niyaꞌ nilew kaꞌam bang weꞌey eddoꞌbi, paꞌinun bi, ‘Niyaꞌ kagunahan Panuhutanin si iye,’ duk daꞌakne du iyan binoꞌo magtawus.” (Asnuhin kuweꞌ bantuk kuraꞌ.) 
MAT.21.4	Pinalabey inin duk tuman binissā nabi dem kitabin, paꞌinne,
MAT.21.5	“Akahanun bi meꞌ aꞌa Awrusalamin, ‘Payamanun bi, tekka du sultanbin, diyawaꞌ ateynen duk pasakey iye diyataꞌ anak asnu.’ ”
MAT.21.6	Manjari hap pī ne meꞌ tindegnen duk hininang weꞌ de sa pangandaꞌakan si Isa siyehin. 
MAT.21.7	Binoꞌo ne weꞌ de asnuhin duk anaknen duk ilampiruhan weꞌ de duk meꞌ semmekde, ubus bu pasakey ne si Isa. 
MAT.21.8	Ekka isab meꞌ aꞌa laꞌi. Binellat weꞌ de meꞌ semmekden si lān palabeyannen. Sinduwehin notoꞌ meꞌ pange dawenan duk kinanat weꞌ de si lān pamahadjede si Isa. 
MAT.21.9	Magellang-ellang meꞌ aꞌa si dehelluhan si Isahin duk meꞌ si dambulihannen. Ngalingan siye, paꞌinde, “Pudjite bi tubuꞌ Sultan Daꞌudin. Pudjite bi pinapitu weꞌ Tuhanin. Pudjite bi teꞌed Tuhanin.”
MAT.21.10	Manjari pagtekka si Isa si Awrusalam, bengngangan aꞌahin kēmon duk paꞌinde, “Sine aꞌa inin?” 
MAT.21.11	Paꞌin meꞌ aꞌa mabanesin, “Inin si Isa, nabi amban Nasaret si lahat Jalil.”
MAT.21.12	Manjari padiyalem si Isa dem langgal hadjehin duk binudjew weꞌ ne kēmon meꞌ aꞌa magdagang duk meꞌ magbelli diyalem lumaꞌ Tuhanin. Ilintuwadan weꞌ ne meꞌ lamisahan meꞌ aꞌa magsambiꞌ-sambiꞌ sīnin. Ilintuwadan isab weꞌ ne meꞌ paningkoloꞌan meꞌ aꞌa magdagang assang pagkulubanin. 
MAT.21.13	Paꞌinne si siye, “Tasulat dem kitab, paꞌin Tuhanin, ‘Lumaꞌkun inēnan du lumaꞌ pangampunan.’ Saguwaꞌ kaꞌam,” paꞌin si Isa, “hininang weꞌ bi lumaꞌ Tuhanin kuweꞌ lumaꞌ patapukan meꞌ aꞌa panangkew.”
MAT.21.14	Meꞌ aꞌa mapessekin duk meꞌ makukuꞌin pī si iye dem langgal hadjehin duk pinakoleꞌ siye weꞌ ne. 
MAT.21.15	Saguwaꞌ astel teꞌed meꞌ nakuraꞌ imamin duk meꞌ guru si saraꞌ āgamahin pu si Isa pagkitede meꞌ hinanganne makaꞌulaliꞌin, duk pagkalede meꞌ mākanakin ngalingan laꞌi dem langgal magpaꞌin, “Pudjite bi tubuꞌ Sultan Daꞌudin.” 
MAT.21.16	Paꞌinde pu si Isa, “Takalenu ke bissā meꞌ mākanak miyaꞌan?” “Aweꞌ,” paꞌin si Isa, “takaleku. Gaꞌ ke bakas tabatsabi tasulat dem kitabin, pinaꞌin, ‘Bisan meꞌ mākanak dikiꞌin tinoloꞌan du mudji Tuhanin.’ ” 
MAT.21.17	Ubus inambanan siye weꞌ si Isa duk hap pī iye si kalumaꞌan Betani. Patennaꞌ iye laꞌi.
MAT.21.18	Pagsalung ne sasang pī iye balik si Awrusalam, inusan iye. 
MAT.21.19	Niyaꞌ kitene poꞌon kayu ēnande igira si bihing lān. Hap pī iye, saguwaꞌ gaꞌ niyaꞌ takitene buwaꞌne luwal hadja dawen. Paꞌin si Isa, “Tinagnaꞌan maꞌin gaꞌi ne buwaꞌ balik kayu inin.” Magtawus ngalanes kayuhin. 
MAT.21.20	Pagkite meꞌ tindegnen miyaꞌan, ulaliꞌ siye, paꞌinde, “Weꞌey enteꞌ magtawus lanes kayu iyan?” 
MAT.21.21	Paꞌin si Isa si siye, “Sabennal akahante kaꞌam, bang kaꞌam sandel duk gaꞌi teꞌed duwe-duwehan, makajari hinangbi kuweꞌ bakas hininangku si kayu iyan. Duk dumaꞌin hadja iyan tahinangbin. Bang paꞌinbi si punu inin, ‘O punu, tahalaꞌ kew duk pateppad kew pī dem tahik,’ tuhutne du bissābin. 
MAT.21.22	Bang kaꞌam sandel, tasangkabi du ine-ine pākubi amban Tuhan.”
MAT.21.23	Manjari hap pī si Isa balik si langgal hadjehin duk magtoloꞌ iye si meꞌ aꞌahin. Sasangne magtoloꞌin, pī meꞌ nakuraꞌ imamin duk meꞌ kabahiꞌanin si iye duk paꞌinde, “Ine kapatutnu ngahinang meꞌ hininangnu ellew miyaꞌan? Duk sine mangurungan kaꞌu kapatutin?” 
MAT.21.24	Sambungan si Isa siye, paꞌinne, “Niyaꞌ isab tilewku si kaꞌam. Bang ku sambunganbi, akahante kaꞌam isab bang ine kapatutku maghinang meꞌ hininangku miyaꞌan. 
MAT.21.25	Pamandi Yahiya meꞌ aꞌahin, amban kapatutnen? Amban Tuhan ke atawa amban manusiyaꞌ hadja?” Magisun-isun siye, paꞌinde, “Bang saꞌupama paꞌinte bi weꞌ kapatut Yahiya pamandine meꞌ aꞌahin amban Tuhan, paꞌinne iyan, ‘Na, weꞌey Yahiya gaꞌ kahagadbi?’ 
MAT.21.26	Saguwaꞌ bang paꞌinte bi, ‘Amban manusiyaꞌ,’ na tinalew kite bi si meꞌ aꞌahin, peggeꞌ kēmon aꞌahin kahagad weꞌ Yahiya nabi Tuhanin.” 
MAT.21.27	Hangkan nambung siye, paꞌinde, “Inday, gaꞌi kataꞌuhan kami bang amban kapatut Yahiyahin.” Manjari paꞌin si Isa si siye, “Na, gaꞌi isab kaꞌam akahanku bang amban kapatutku maghinang meꞌ hinangku miyaꞌan.”
MAT.21.28	Magdalilan si Isa, paꞌinne, “Ine paꞌinbi sabab inin? Niyaꞌ dambuwaꞌ aꞌa duwe anaknen. Paꞌinne si sakahin, ‘Totoꞌ, pī kew ellew inin maghinang si bulakte bi.’ 
MAT.21.29	Paꞌin sakahin, ‘Gaꞌi ku.’ Saguwaꞌ ubus miyaꞌan, pinda du pikilannen duk harap pī ne iye si bulakde. 
MAT.21.30	Manjari hap pī isab aꞌahin si anakne salihin duk daꞌakne isab kuweꞌ pangandaꞌakanne sakahin. Nambung salihin, paꞌinne, ‘Aweꞌ, Ammaꞌ, pī saꞌ ku.’ Saguwaꞌ gaꞌ iye hap pī.” 
MAT.21.31	Ubus paꞌin si Isa, “Sine siye manuhut kabayaꞌan samanen?” Paꞌinde, “Sakahin.” Manjari paꞌin si Isa si siye, “Sabennal akahante kaꞌam, meꞌ aꞌa madusehanin kuweꞌ meꞌ aꞌa magpāku-pāku sukeyin duk meꞌ dende madupangin, tayimaꞌ Tuhanin pe siye dehellu amban kaꞌam. 
MAT.21.32	Peggeꞌ pitu si kaꞌam Yahiya magpandi-pandi aꞌahin duk toloꞌanne kaꞌam lān mabentelin bu gaꞌi kahagadbi. Saguwaꞌ meꞌ aꞌa magpāku-pāku sukeyin duk meꞌ dende madupangin kinahagad iye weꞌ de. Duk bisan inin takitebi, gaꞌ du pindahanbi pikilanbin bu kahagad si iye.”
MAT.21.33	“Pakale kaꞌam, niyaꞌ pe isab dalilan seddili,” paꞌin si Isa. “Niyaꞌ aꞌa magtanem bāhan ubas pinaluha duk binirang weꞌ ne. Ilowangan weꞌ ne diyawaꞌ pagpeggaꞌan ubasin panawutan boheꞌ ubasin. Ngahinang isab iye payad langkew pamantew-mantewan likusin. Manjari pinatungguꞌan weꞌ ne likusnen si meꞌ aꞌa, pagbahagiꞌan uli tinanemnen. Ubus bu tahalaꞌ iye pī si lahat tala. 
MAT.21.34	Pagtaꞌabut pagbuwaꞌ ubasin, dinaꞌak weꞌ dapuꞌ likusin meꞌ daraꞌakannen pī si meꞌ aꞌa tatungguꞌnen māku bahagiꞌne si meꞌ buwaꞌ ubasin. 
MAT.21.35	Pagtekka meꞌ daraꞌakannen laꞌi, siniggew siye weꞌ meꞌ tatungguꞌin. Dambuwaꞌin pinapeddiꞌan weꞌ de, dambuwaꞌin pinapatey duk dambuwaꞌin pinagtibagan weꞌ de. 
MAT.21.36	Ubus ngandaꞌak ne isab dapuꞌ likusin meꞌ daraꞌakanne seddili hap pī si siye. Ekka siye amban meꞌ dehelluhin. Hininang weꞌ meꞌ aꞌa tatungguꞌnen si siye kuweꞌ hininangde si meꞌ daraꞌakan dehelluhin. 
MAT.21.37	Ujudnen daꞌakne hap pī anaknen. Paꞌinne dem ateyne, ‘Bugtuꞌ pagaddatande anakkun.’ 
MAT.21.38	Saguwaꞌ pagkite meꞌ tatungguꞌ likusin anakne miyaꞌan, magisun siye, paꞌinde, ‘Iye hep inin pinusakaꞌanin. Dayiꞌ kaꞌam papateyte bi duk taꞌeddoꞌte bi likusin.’ 
MAT.21.39	Manjari siniggew iye weꞌ de duk sinōgadan pī si bukut birang likusin duk pinapatey weꞌ de. 
MAT.21.40	Manjari,” paꞌin si Isa, “bang tekka dapuꞌ likus miyaꞌan, ine enteꞌ hinangne si meꞌ tatungguꞌnen?” 
MAT.21.41	Nambung siye, paꞌinde, “Bugtuꞌ papateyne meꞌ aꞌa malaꞌat miyaꞌan, duk patungguꞌne likusnen si meꞌ aꞌa seddili, meꞌ mangurungan iye bahagiꞌnen pagtaꞌabut pagbuwaꞌ ubasin.” 
MAT.21.42	Paꞌin si Isa si siye, “Gaꞌ ke bakas tabatsabi dem kitab, pinaꞌin,
MAT.21.42	‘Batu tinayikutan weꞌ meꞌ pandey maghinang lumaꞌ batuhin, peggeꞌ kannalde gaꞌi taguna, kuweꞌitu iye ne miyaꞌan batu tamanan maniyaꞌ kagunahannen. Hinangan Tuhanin inin duk landuꞌ teꞌed hāp.’
MAT.21.43	Hangkan akahante kaꞌam,” paꞌin si Isa, “tagnaꞌ kaꞌam tapeneꞌ Tuhanin, saguwaꞌ pinagantiꞌ du iyan si kaꞌam meꞌ bangsa seddilihin duk tuhutde du iyan pangandaꞌakan Tuhanin.” (
MAT.21.44	Paꞌin si Isa pe, “Kēmon malaboꞌ diyataꞌ batu inin posak-posak barannen. Duk sasuku kalaboꞌan batu inin, pipis iye.”)
MAT.21.45	Pagkale meꞌ nakuraꞌ imamin duk meꞌ Pariseohin meꞌ dalilan miyaꞌan, tahātide weꞌ siye inandigan si Isahin. 
MAT.21.46	Batang si Isa siggewde, saguwaꞌ tinalew siye si meꞌ aꞌa mabanesin, peggeꞌ kahagad meꞌ aꞌahin weꞌ nabi si Isa.
MAT.22.1	Manjari magdalilan ne isab si Isa si siye, paꞌinne, 
MAT.22.2	“Pagbayaꞌ Tuhanin kuweꞌ inin. Niyaꞌ dambuwaꞌ sultan magpanyap pagjamu-jamuhan hadje peggeꞌ kinawin anakne lellahin. 
MAT.22.3	Pagtekka ellew pagjamu-jamuhin, dinaꞌak weꞌ ne meꞌ daraꞌakannen pī ngeddoꞌ meꞌ aꞌa bakas tabatikin. Saguwaꞌ gaꞌi siye mabayaꞌ pī si pagkawinan. 
MAT.22.4	Ubus ngandaꞌak ne isab iye meꞌ daraꞌakanne seddili hap pī, paꞌinne, ‘Akahanun bi meꞌ aꞌa bakas tabatikin weꞌ tahak ne kinakanin, ubus ne sinumbaliꞌ meꞌ sapiꞌ lellahin duk meꞌ anak sapiꞌ malemmekin duk panyap ne kēmon. Hangkan subey ne siye pitu si pagjamuhan.’ 
MAT.22.5	Saguwaꞌ gaꞌ ngasip meꞌ aꞌa tabatikin. Tahalaꞌ siye, dambuwaꞌin hap pī si tanaꞌne, dambuwaꞌin si tindane, 
MAT.22.6	duk sinduwehin siniggew weꞌ de meꞌ daraꞌakan sultanin bu pinogpog duk pinapatey weꞌ de. 
MAT.22.7	Manjari astel teꞌed sultanin. Dinaꞌak weꞌ ne meꞌ sundalunen pī monoꞌ meꞌ aꞌa mapatey meꞌ daraꞌakannen. Daꞌakne isab ineggas puwebloden. 
MAT.22.8	Ubus miyaꞌan paꞌin sultanin si meꞌ daraꞌakannen, ‘Memes ne kinakanin saguwaꞌ meꞌ bakas tabatikin gaꞌi ne pataꞌ pitu. 
MAT.22.9	Na, kuweꞌitu pī kaꞌam si meꞌ kalān-lānan duk boꞌohun bi kēmon aꞌa takasuwaꞌbin pitu si pagjamuhan.’ 
MAT.22.10	Manjari pī ne meꞌ daraꞌakannen si meꞌ kalān-lānan duk binoꞌo weꞌ de kēmon aꞌa takasuwaꞌden, dupang duk petten, gaꞌ biddaꞌ. Hangkan pennoꞌ weꞌ aꞌa lumaꞌ pagkawinanin.
MAT.22.11	“Pagdiyalem sultanin mayaman meꞌ aꞌa malaꞌihin, niyaꞌ takitene laꞌi lella semmeknen gaꞌi talep para si pagkawinan. 
MAT.22.12	Paꞌin sultanin si lella miyaꞌan, ‘Bagay, saꞌingge kaꞌumaseknu mapituhin, bu gaꞌ kew magbadjuꞌ para si pagkawinan?’ Gaꞌ nambung aꞌahin. 
MAT.22.13	Manjari paꞌin sultanin si meꞌ daraꞌakannen, ‘Ingketanun bi tangan aꞌa iyan duk bettisnen duk pabukutun bi pinadem lindem. Magmatey meꞌ aꞌahin laꞌi duk magtageꞌot meꞌ impenden hawal pagsusunden.’ ”
MAT.22.14	Manjari paꞌin si Isa, “Ekka aꞌa ilinganan weꞌ Tuhanin dinaꞌak patuhut si iye, saguwaꞌ kulang du tapeneꞌin.”
MAT.22.15	Manjari tahalaꞌ meꞌ Pariseohin duk magisun-isun siye bang saꞌingge panguhi-nguhide si Isahin si meꞌ bissānen. 
MAT.22.16	Ubus dinaꞌak weꞌ de meꞌ tindegden duk meꞌ tindeg Sultan Herodin pī pu si Isa. Pagtekkade laꞌi paꞌinde pu si Isa, “Tuwan, kataꞌuhan kami weꞌ bennal hadja meꞌ bissānun duk bennal meꞌ panoloꞌnu sabab meꞌ kabayaꞌan Tuhan hininang manusiyaꞌin. Gaꞌi kew suse bisan ine tapikil aꞌa si kaꞌuhin, bisan pe siye meꞌ aꞌa taga kapatut. 
MAT.22.17	Hangkan akahanun kami bang ine paꞌinnu. Patuhut ke si saraꞌte bi magbayed sukey si Sultan Nakuraꞌ bangsa Romahin atawa gaꞌi?” 
MAT.22.18	Saguwaꞌ kataꞌuhan si Isa pangakkalden. Paꞌinne si siye, “Kaꞌam iyan magmā-mā hadja. Bayaꞌ ku kuhi-kuhibi. 
MAT.22.19	Pakitehanun bi ku sīn pagbayed sukeyin.” Ubus binoꞌohan iye weꞌ de sīn tuwas. 
MAT.22.20	Paꞌin si Isa si siye, “Pattaꞌ sine teꞌ duk sulat sine si sīn inin?” 
MAT.22.21	Paꞌinde, “Pattaꞌ Sultan Nakuraꞌin duk sulatnen.” Manjari paꞌin si Isa si siye, “Hangkan pangurungun bi si Sultan Nakuraꞌin sukuꞌ si iyehin, duk pangurungun bi si Tuhan sukuꞌ si Tuhanin.” (Hātinen, magbayed kaꞌam sukey duk pangurungun bi dibin dambūs-būs si Tuhan.) 
MAT.22.22	Pagkalede inin, ulaliꞌ siye manamal duk tahalaꞌ ne siye.
MAT.22.23	Ellew miyaꞌan niyaꞌ pī pu si Isa meꞌ Sadduseo, meꞌ Yahudi gaꞌi kahagad weꞌ ellum balik meꞌ pateyin si ellew dambuli. 
MAT.22.24	Tilewde iye, paꞌinde, “Tuwan, bakas sinulat weꞌ si Musa, paꞌinne, ‘Bang niyaꞌ lella, bu matey iye gaꞌ niyaꞌ anakne, subey ne maganda salinen si balu miyaꞌan duk niyaꞌ tubuꞌ sakanen.’ 
MAT.22.25	Manjari niyaꞌ miyaꞌan pituꞌ lella magpungtinaꞌi bakas patennaꞌ tuꞌu si kami. Maganda sakahin saguwaꞌ matey iye gaꞌ niyaꞌ anakde. Ubus salinen maganda si baluhin. 
MAT.22.26	Matey iye gaꞌ du isab niyaꞌ anakde. Damikkiyan du isab mapasunuꞌ si iyehin. Kapituꞌ magpungtinaꞌihin maggantiꞌ nganda baluhin duk matey siye gaꞌ niyaꞌ anakde. 
MAT.22.27	Ujudnen matey isab dendehin. 
MAT.22.28	Na, Tuwan,” paꞌinde, “si ellew pagellum balik meꞌ pateyin, anda sine iye, bu pituꞌ magpungtinaꞌihin makaꞌanda iye?”
MAT.22.29	Nambung si Isa, paꞌinne, “Salaꞌ kaꞌam. Hangkan kaꞌam salaꞌ peggeꞌ gaꞌi tasabutbi tasulat dem kitabin duk gaꞌi isab kataꞌuhanbi balakat Tuhanin. 
MAT.22.30	Peggeꞌ bang ellum ne balk meꞌ pateyin,” paꞌin si Isa, “kuweꞌ ne siye meꞌ malaꞌikat si surgaꞌin. Gaꞌi ne siye maganda atawa magella. 
MAT.22.31	Na, pasal meꞌ aꞌa matey weꞌ pinakellum balk, gaꞌ ke bakas tabatsabi bang ine pinaꞌin Tuhan si kaꞌamin? 
MAT.22.32	Paꞌin Tuhanin, ‘Aku Tuhan pagtuhanan disi Ibrahim duk Isahak duk si Yakub.’ Tuhanin Tuhan meꞌ maꞌellumin, dumaꞌin Tuhan meꞌ pateyin.” (Hātinen weꞌ bisan disi Ibrahim duk Isahak duk si Yakub tiggel ne matey, ellum siye si surgaꞌ peggeꞌ inisbat pe weꞌ de Tuhanin.) 
MAT.22.33	Pagkale inin weꞌ meꞌ aꞌa mabanesin, ulaliꞌ teꞌed siye sabab panoloꞌnen.
MAT.22.34	Pagkale meꞌ Pariseohin weꞌ gaꞌ taꞌu meꞌ Sadduseohin nambungan si Isa, magtipun siye duk pī siye pu si Isa. 
MAT.22.35	Dangan siye guru pandey si saraꞌ āgama. Niyaꞌ tilewne panuleyanne si Isa. 
MAT.22.36	“Tuwan,” paꞌinne, “dem saraꞌ, inggehin daꞌakan malangkew amban kēmonin?” 
MAT.22.37	Nambung si Isa, paꞌinne, “Inin, ‘Subey kalasahannu Tuhanin, Panuhutannun dambūs-būs ateynun duk pikilannun duk basagnun.’ 
MAT.22.38	Iye inin,” paꞌin si Isa, “daꞌakan malangkew amban kēmonin. 
MAT.22.39	Duk pangandaꞌakan mapasunuꞌin saliꞌ du isab langkewnen, ‘Subey kalasahannu saweꞌnun kuweꞌ pangalasanu dinun.’ 
MAT.22.40	Kēmon meꞌ daꞌakan dem saraꞌ pangurung Tuhan si Musahin duk kēmon panoloꞌ kanabihanin sakup dem duwe daꞌakan inin.”
MAT.22.41	Manjari paꞌin si Isa si meꞌ Pariseo bakas magtipunin, 
MAT.22.42	“Ine paꞌinbi sabab Almasihin, tubuꞌ sine iye?” Paꞌinde, “Tubuꞌ Sultan Daꞌud.” 
MAT.22.43	“Bang bennal iyan,” paꞌinne, “weꞌey paꞌin si Daꞌud sābu pagbayaꞌan iye weꞌ Niyawa Sutsihin weꞌ Almasihin Panuhutannen? 
MAT.22.44	Paꞌinne dem kitab,
MAT.22.44	‘Missā Tuhanin si Panuhutankun.
MAT.22.44	Paꞌin Tuhanin, dayiꞌ kew, ningkoloꞌ kew tuꞌu si kanawananku, tuꞌu si paningkoloꞌan mabangsahanin.
MAT.22.44	Bettadku du meꞌ bantanun diyawaꞌ pat bettisnu.’ ”
MAT.22.45	Paꞌin si Isa, “Bang Almasihin inēnan Panuhutan weꞌ si Daꞌud, saꞌingge kajarinen weꞌ tubuꞌ Sultan Daꞌud iye?” 
MAT.22.46	Ubus gaꞌi ne siye taꞌu nambungan iye duk kemuwe ellew miyaꞌan gaꞌ ne niyaꞌ aꞌa makatawakkal nilew iye ine-ine.
MAT.23.1	Manjari missā si Isa si meꞌ aꞌa mabanesin duk si meꞌ tindegnen, paꞌinne, 
MAT.23.2	“Meꞌ guru si saraꞌ āgamahin duk meꞌ Pariseohin taga kapatut magtoloꞌ meꞌ saraꞌ si Musahin. 
MAT.23.3	Hangkan kahagadun bi duk tuhutun bi kēmon panoloꞌden, saguwaꞌ daꞌa kaꞌam nuhut hinanganden, peggeꞌ gaꞌi du tuhutde meꞌ panoloꞌden. 
MAT.23.4	Pinabohatan weꞌ de meꞌ aꞌahin duk meꞌ saraꞌ gaꞌi takoleꞌde, bu gaꞌi siye nabang moꞌone bisan kuweꞌahat. 
MAT.23.5	Kēmon hininangden hinangde duk siye takite weꞌ aꞌa. Payamanun bi be meꞌ pangisihande sulat ilekkat amban dem kitabin pinekkes si lendoꞌde duk lengngende, hadje amban si meꞌ sinduwehin duk tahaꞌ isab meꞌ jambu semmekden. 
MAT.23.6	Bang siye si meꞌ pagjamu-jamuhan, kabayaꞌanden ningkoloꞌ si meꞌ paningkoloꞌan mabangsahanin. Bang dem langgal, mabayaꞌ siye ningkoloꞌ si meꞌ paningkoloꞌan para si meꞌ aꞌa pinagaddatanin. 
MAT.23.7	Sinna siye sinalam si meꞌ tabuꞌan duk bang siye inēnan ‘Guru.’ 
MAT.23.8	Bang kaꞌam, daꞌa kaꞌam mabayaꞌ inēnan ‘Guru,’ peggeꞌ kuweꞌ du kaꞌam kēmon magpungtinaꞌi duk dambuwaꞌ du hadja gurubin, aku. 
MAT.23.9	Daꞌa ēnanun bi ‘Ammaꞌ’ sine-sine tuꞌu si dunya, peggeꞌ dambuwaꞌ du samabin, iye Tuhan si surgaꞌin. 
MAT.23.10	Duk gaꞌi kaꞌam makajari inēnan ‘Nakuraꞌ’ peggeꞌ dambuwaꞌ hadja nakuraꞌbin, Almasihin. 
MAT.23.11	Sine-sine kaꞌam mabayaꞌ pinalangkew teꞌedin subey iye daraꞌakanbi. 
MAT.23.12	Sine-sine mahadje dine pinadiyawaꞌ du, duk sine-sine madiyawaꞌ dine pinahadje du.”
MAT.23.13	“Kaꞌaseꞌ-aseꞌ kaꞌam, meꞌ guru si saraꞌ āgamahin duk meꞌ Pariseohin peggeꞌ asal legga Tuhanin du kaꞌam. Magmā-mā hadja kaꞌam nuhut Tuhanin. Binembelan weꞌ bi meꞌ aꞌahin supaya siye gaꞌi tumuhut pī si pagbayaꞌan Tuhanin. Gaꞌi du tuhutbi lān miyaꞌan duk pagesbi pe sasuku mabayaꞌ nuhut lān miyaꞌan.
MAT.23.13	(
MAT.23.14	“Kaꞌaseꞌ-aseꞌ kaꞌam, meꞌ guru si saraꞌ āgamahin duk meꞌ Pariseohin peggeꞌ asal legga Tuhanin du kaꞌam. Magmā-mā hadja kaꞌam nuhut Tuhanin. Sinigpitan weꞌ bi meꞌ dende baluhin supaya taꞌeddoꞌbi meꞌ lumaꞌden duk magsambahayang kaꞌam patahaꞌ, magmā-mā weꞌ aꞌa hāp kaꞌam. Bugtuꞌ hukuman hadje tasangkabin si ahilat.)
MAT.23.15	“Kaꞌaseꞌ-aseꞌ kaꞌam meꞌ guru si saraꞌ āgamahin duk meꞌ Pariseohin peggeꞌ asal legga Tuhanin kaꞌam. Magmā-mā hadja kaꞌam nuhut Tuhanin. Butasanbi tahikin pī si kalahatan seddili duk lumengngan kaꞌam tala magtoloꞌ supaya niyaꞌ bisan dambuwaꞌ aꞌa nuhut panoloꞌbin. Saguwaꞌ bang nuhut ne iye, pasōng pe iye pataꞌ pinadem narkaꞌ amban kaꞌam sabab meꞌ panoloꞌbi si iyehin.
MAT.23.16	“Kaꞌaseꞌ-aseꞌ kaꞌam. Kuweꞌ kaꞌam meꞌ aꞌa pessek nundan pagkasibi pessek. Magtoloꞌ kaꞌam, paꞌinbi, ‘Bang napa aꞌahin bu hinangne saksiꞌ langgal hadjehin, makajari bisan gaꞌi tumananne. Saguwaꞌ bang iye hinangne saksiꞌ, meꞌ bulawan dem langgal hadjehin, gaꞌi makajari bang gaꞌi tumananne.’ 
MAT.23.17	Dupang kaꞌam duk pessek. Inggehin malangkewin, bulawanin atawa langgalin? Sutsi hadja bulawanin peggeꞌ diyalem langgal. 
MAT.23.18	Magtoloꞌ isab kaꞌam, paꞌinbi, ‘Bang napa aꞌahin bu hinangne saksiꞌ pagkulubananin, makajari bisan gaꞌi tumananne. Saguwaꞌ bang iye hinangne saksiꞌ kuluban diyataꞌ pamettadan iyehin, gaꞌi makajari bang gaꞌi tumananne.’ 
MAT.23.19	Pessek kaꞌam manamal. Inggehin malangkewin, kulubanin atawa pagbettadan kulubanin? Bang gaꞌi binettad hayepin diyataꞌ pagbettadan kulubanin, dumaꞌin hep kuluban. 
MAT.23.20	Hangkan hep bang niyaꞌ aꞌa napa bu hinangne saksiꞌ pagbettadan kulubanin, sinakup du kēmon binettad diyataꞌnen, 
MAT.23.21	duk sine-sine napa, bu hinangne saksiꞌ langgal hadjehin, sinakup du isab mapatennaꞌ dem langgalin, hātinen, Tuhanin. 
MAT.23.22	Duk sine-sine napa bu hinangne saksiꞌ surgaꞌin, iye saksiꞌnen paningkoloꞌan Tuhanin. Duk asal Tuhanin ne teꞌed panapahannen peggeꞌ Tuhanin maningkoloꞌ malaꞌihin.
MAT.23.23	“Kaꞌaseꞌ-aseꞌ kaꞌam meꞌ guru si saraꞌ āgamahin duk meꞌ Pariseohin peggeꞌ asal legga Tuhanin du kaꞌam. Magmā-mā hadja kaꞌam nuhut Tuhanin. Magjakat kaꞌam bisan sampay jambanganbi pagpā-pā kinakanin. Saguwaꞌ gaꞌi kaꞌam nuhut meꞌ daꞌakan malangkewin. Gaꞌi kaꞌam bentel, gaꞌi kaꞌam maꞌaseꞌ si saweꞌbi, duk gaꞌi kaꞌam tapangandelan. Hāp bang kaꞌam magjakat, saguwaꞌ subey gaꞌi tayikutanbi meꞌ hinangan pinaꞌinku miyaꞌan. 
MAT.23.24	Pagtuyuꞌanbi nuhut daꞌakan manggaꞌi malangkewin saguwaꞌ bang daꞌakan malangkewin gaꞌi hinangbi. Kuweꞌ kaꞌam aꞌa pessek manduꞌan saweꞌbin. Kuweꞌ kaꞌam aꞌa magsāꞌ boheꞌ duk gaꞌi taꞌinumne sanamin saguwaꞌ taloroyne untaꞌin.
MAT.23.25	“Kaꞌaseꞌ-aseꞌ kaꞌam meꞌ guru si saraꞌ āgamahin duk meꞌ Pariseohin peggeꞌ legga Tuhanin du kaꞌam. Magmā-mā hadja kaꞌam nuhut Tuhanin. Kinosoꞌan weꞌ bi tikungin duk laleyin saguwaꞌ diyalemnen haram, peggeꞌ taꞌeddoꞌbi meꞌ kinakan iyan sabab pangakkalbin duk pagnapsubin. 
MAT.23.26	Pessek kaꞌam, meꞌ Pariseohin. Limpiyuhanun bi dahuꞌ meꞌ inisibin ubus limpiyu du isab laleybin duk tikungbin.
MAT.23.27	“Kaꞌaseꞌ-aseꞌ kaꞌam meꞌ guru si saraꞌ āgamahin duk meꞌ Pariseohin peggeꞌ legga Tuhanin du kaꞌam. Magmā-mā hadja kaꞌam nuhut Tuhanin. Kuweꞌ kubul pininta kaꞌam. Hāp-hāp bantuknen amban luwasan saguwaꞌ diyalemnen pennoꞌ weꞌ tolang duk isi buhuk. 
MAT.23.28	Damikkiyan du isab kaꞌam, si meꞌ aꞌa kuweꞌ bantuk bentel kaꞌam, saguwaꞌ dem ateybin magdustaꞌ hadja kaꞌam duk ngalanggalan saraꞌ.”
MAT.23.29	“Kaꞌaseꞌ-aseꞌ kaꞌam meꞌ guru si saraꞌ āgamahin duk meꞌ Pariseohin. Magmā-mā hadja kaꞌam nuhut Tuhanin. Mahāpan kaꞌam meꞌ kubul meꞌ nabihin duk meꞌ aꞌa mabentelin pangaddatbi siye. 
MAT.23.30	Duk paꞌinbi, ‘Bang ellum ne kami masa kapapuꞌan kamiley gaꞌi teꞌed kami matuk si hinanganden mapatey meꞌ nabihin.’ 
MAT.23.31	Weꞌ bissābi iyan magbennal ne kaꞌam weꞌ tubuꞌ meꞌ mamapatey nabihin kaꞌam. 
MAT.23.32	Pīhun bi, ubusanun bi hininang meꞌ kapapuꞌanbi ley. 
MAT.23.33	Laꞌat teꞌed kaꞌam. Gaꞌi kaꞌam makajari patapuk amban hukuman pinadem narkaꞌ. 
MAT.23.34	Akahante kaꞌam, ngandaꞌak du ku iyan pī si kaꞌam meꞌ nabi duk meꞌ lella lalem kataꞌunen, duk meꞌ guru. Sinduwehin papateybi iyan duk sinduwehin lansangbi si olom. Sinduwehin lubakanbi laꞌi dem langgalbi duk turul-turulbi pī si meꞌ puweblo palahihanden. 
MAT.23.35	Hangkan tewwaꞌ hukuman kaꞌam sabab pamapatey meꞌ aꞌa manggaꞌ niyaꞌ dusenen, tinagnaꞌan amban si Habil anak Apuꞌ Adamin sampay Jakariya anak Barakihin bakas pinapateybi si ellet langgal hadjehin duk pagkuluban-kulubananin. 
MAT.23.36	Sabennal akahante kaꞌam, kēmon meꞌ hininangde miyaꞌan, moleꞌ si kaꞌam, meꞌ aꞌa maꞌellum kuweꞌitu inin.”
MAT.23.37	“O, meꞌ aꞌa Awrusalam, suse ku sabab kaꞌam. Luwal papateybi meꞌ nabihin duk pagtibaganbi meꞌ dinaꞌak Tuhan mapiyu si kaꞌamin. Mimpiye ne kaꞌam batang pagtipunku duk ipatku kuweꞌ dalil bukaran magtipun meꞌ usuynen diyawaꞌ peppikne, saguwaꞌ gaꞌi kaꞌam mabayaꞌ. 
MAT.23.38	Payamanun bi, tinayikutan ne lahatbin weꞌ Tuhanin. 
MAT.23.39	Akahante kaꞌam weꞌ gaꞌi ne ku teꞌed kitebi balik samantaꞌan gaꞌi tekka ellew pagpaꞌinbi, ‘Pudjite bi pinapitu Tuhanin.’ ”
MAT.24.1	Pagluwas si Isa amban dem langgal hadjehin, hap pī si iye meꞌ tindegnen duk pinakitehan weꞌ de si iye langgalin. 
MAT.24.2	Paꞌin si Isa si siye, “Aweꞌ, payamanun bi ne iyan, peggeꞌ sabennal akahante kaꞌam, niyaꞌ ellew si pasōngan gaꞌ du iyan niyaꞌ talebbi tuꞌu meꞌ batu magbangkat-bangkat iyan, saguwaꞌ kēmon kinanat-kanat du.”
MAT.24.3	Manjari sasang si Isa ningkoloꞌ si kūd Jaitun, hap pī si iye meꞌ tindegnen, siye-siye hadja duk paꞌinde, “Akahanun kami, sumiyan umantag meꞌ pinaꞌinnu iyan, duk me tandaꞌ mapaguwaꞌin bang sōng pitu ne kew balik duk bang sōng kiyamat ne dunyahin?” 
MAT.24.4	Nambung si Isa, paꞌinne, “Pahatul-hatul kaꞌam duk kaꞌam gaꞌi kaꞌakkalan. 
MAT.24.5	Peggeꞌ ekka iyan pitu magēnan ēnkun magpaꞌin weꞌ siye ne Almasihin. Duk ekka iyan kaꞌakkalande. 
MAT.24.6	Makakale kaꞌam iyan sabab magbonoꞌ dem lahat duk suwi-suwi sabab magbonoꞌ si lahat tala, saguwaꞌ daꞌa kaꞌam tinalew. Kēmon inin subey umantag saguwaꞌ dumaꞌin pe inin ellew kiyamat. 
MAT.24.7	Dambuwaꞌ bangsa magbonoꞌ duk bangsa seddili, duk dambuwaꞌ pagsultanan magbonoꞌ duk pagsultanan seddili. Niyaꞌ iyan meꞌ unus duk meꞌ linug si meꞌ kalahat-lahatan si dunya. 
MAT.24.8	Saguwaꞌ kēmon inin panagnaꞌan meꞌ katiksaꞌanin hadja, kuweꞌ dalil dende sōng nganak duk nagnaꞌ peddiꞌan ne.
MAT.24.9	“Ubus siggew meꞌ aꞌa du kaꞌam duk sōngande kaꞌam ilegga duk pinapatey. Kabunsihan du kaꞌam weꞌ kēmon manusiyaꞌ peggeꞌ nuhut kaꞌam aku. 
MAT.24.10	Ellew iyan ekka gaꞌi ne nuhut aku. Pagbuddihande saweꞌden duk kabunsihande saweꞌden. 
MAT.24.11	Ekka iyan aꞌa tekka magmā-mā nabi siye pinapitu weꞌ Tuhanin duk ekka aꞌa kaꞌakkalande. 
MAT.24.12	Peggeꞌ lumanduꞌ ne kalaꞌatan dem dunyahin, meꞌ aꞌa maꞌekkahin gaꞌi ne malasa si saweꞌde. 
MAT.24.13	Saguwaꞌ sine-sine nandal sampay si tamanan kabinasahan inin, taga umul du si surgaꞌ gaꞌ niyaꞌ tamananne. 
MAT.24.14	Duk meꞌ aka-aka mahāp sabab pagbayaꞌ Tuhanin minahalayak du iyan si tibuꞌukan dunya, supaya kataꞌuhan manusiyaꞌin kēmon. Ubus iyan kiyamat ne dunyahin.”
MAT.24.15	“Bakas pinaꞌal andang weꞌ Nabi Daniyel weꞌ si pasōngan niyaꞌ laꞌi dem langgal hadje makapagkaꞌat, duk ngandiyawaꞌan Tuhanin. (Ambat mamatsa inin sabutanne.) 
MAT.24.16	Bang takitebi inin subey ne meꞌ aꞌa malaꞌi si Yahudiyahin lahi pī si meꞌ kapunuhan. 
MAT.24.17	Bang niyaꞌ aꞌa si luwasan lumaꞌne subey ne iye gaꞌi padiyalem ngeddoꞌ panyapnen. 
MAT.24.18	Duk malaꞌi si tanaꞌnen subey ne gaꞌi balik pī si lumaꞌne ngeddoꞌ semmeknen, saguwaꞌ subey ne iye lahi. 
MAT.24.19	Andūꞌ, makaꞌaseꞌ-aseꞌ meꞌ mabettengin duk meꞌ maganak dikiꞌin laꞌi si meꞌ ellew īꞌ. 
MAT.24.20	Māku-māku kaꞌam si Tuhan karayaw ellew palahibin dumaꞌin si tempo gaꞌi hāp lahatin atawa si ellew liꞌi. 
MAT.24.21	Peggeꞌ si meꞌ ellew īꞌ,” paꞌin si Isa, “niyaꞌ iyan katiksaꞌan hadje, gaꞌ niyaꞌ saliꞌne kemuwe tagnaꞌ dunyahin sampay kuweꞌitu. Duk puwas inin, gaꞌi ne teꞌed kabalikan. 
MAT.24.22	Bang gaꞌi kulangan Tuhanin meꞌ ellew katiksaꞌan īꞌ, gaꞌ niyaꞌ aꞌa ellum. Saguwaꞌ sabab meꞌ aꞌa tapeneꞌnen kulangan Tuhanin du meꞌ ellew īꞌ.
MAT.24.23	“Bang niyaꞌ si ellew īꞌ magpaꞌin si kaꞌam, ‘Oy, payamanun bi, tiyaꞌ Almasihin,’ atawa ‘īꞌ iye laꞌi,’ daꞌa teꞌed kahagadun bi. 
MAT.24.24	Peggeꞌ si meꞌ ellew īꞌ, niyaꞌ iyan paguwaꞌ meꞌ aꞌa magpaꞌin weꞌ Almasihin siye bu gaꞌi bennal. Niyaꞌ isab iyan meꞌ aꞌa magpaꞌin weꞌ nabi siye bu gaꞌi toꞌo. Duk magpakite siye iyan meꞌ tandaꞌ balakatan duk meꞌ hinangan makaꞌulaliꞌ supaya bang makajari taboꞌode pasapeꞌ bisan meꞌ aꞌa tapeneꞌ Tuhanin. 
MAT.24.25	Pakale kaꞌam,” paꞌin si Isa, “bakas ne kaꞌam akahanku andang sabab meꞌ inin pādpād gaꞌ pe umantag. 
MAT.24.26	Hangkan hep bang paꞌinde si kaꞌam, ‘Payamanun be, īꞌ iye laꞌi si lahat makagindew-gindew,’ daꞌa kaꞌam hap pī. Bang paꞌinde, ‘Payamanun be, tiyaꞌ iye patapuk tuꞌu,’ daꞌa kaꞌam kahagad. 
MAT.24.27	Peggeꞌ aku, Anak Manusiyaꞌin, bang ne ku pitu, takite papitukun kuweꞌ lalat ninagan langitin amban silangan tudju seddepan.” 
MAT.24.28	Manjari mageliꞌan si Isa, paꞌinne, “Antag-antag kaniyaꞌan bangkeyin laꞌi magtipun meꞌ owakin.”
MAT.24.29	“Manjari si meꞌ ellew īꞌ,” paꞌin si Isa, “pagubus meꞌ katiksaꞌan miyaꞌan, ngalindem mata ellewin duk bulanin gaꞌi ne dantaꞌ, duk meꞌ poteꞌanin magkalaboꞌ-laboꞌ amban diyataꞌ langit duk meꞌ bayuꞌan diyataꞌ langitin tahalaꞌ amban lugalden. 
MAT.24.30	Manjari pagubus inin, kitede du ku, Anak Manusiyaꞌin, pitu dem inalak. Takite meꞌ aꞌahin du sahayakun duk balakatku mahadjehin, duk magmatey kēmon aꞌa amban kabangsa-bangsahan si dunyahin. 
MAT.24.31	Ubus niyaꞌ iyan helling kuweꞌ helling tabuliꞌ pales manamal duk daꞌakku pitu meꞌ malaꞌikatkun nipun meꞌ aꞌa tapeneꞌkun amban kaꞌampat pidjū alamin.”
MAT.24.32	“Pandogahanun bi kayu igirahin,” paꞌin si Isa. “Bang numbuꞌ ne dawennen, kataꞌuhanbi weꞌ sōng baytu panas ne. 
MAT.24.33	Damikkiyan isab bang takitebi ne umantag meꞌ pinaꞌinku miyaꞌan, kataꞌuhanbi weꞌ asal tapit ne teꞌed pabalikkun. 
MAT.24.34	Sabennal akahante kaꞌam,” paꞌin si Isa, “gaꞌi pe ubus matey kēmon aꞌa maꞌellum kuweꞌitu inin, tekka ne meꞌ bakas pinaꞌinku inin. 
MAT.24.35	Palabey hadja langitin duk dunyahin, saguwaꞌ bang bissākun asal gaꞌi usaꞌ.”
MAT.24.36	“Saguwaꞌ gaꞌ niyaꞌ ngataꞌu bang ellew ine atawa waktu ine papituku balik si pasōnganin. Bisan meꞌ malaꞌikat si surgaꞌin gaꞌi kataꞌuhande. Bisan aku, Anak Tuhanin, gaꞌi du isab kataꞌuhanku. Luwal Samaku Tuhanin mangataꞌuhin. 
MAT.24.37	Bang ne ku pitu balik si dunya, meꞌ hinangan meꞌ aꞌahin kuweꞌ du hinangan meꞌ aꞌa masa si Nu ley. 
MAT.24.38	Masa miyaꞌan, gaꞌ pe tekka laseyin, gaꞌ niyaꞌ tapikil meꞌ aꞌahin luwal mangan duk nginum, maganda duk magella sampay taꞌabut ellew padiyalem si Nu dem kappalin. 
MAT.24.39	Gaꞌ kataꞌuhande bang ine maꞌumantagin duk bessuwang hadja tekka laseyin duk lambo siye kēmon. Na, kuweꞌ iyan du isab meꞌ aꞌahin bang aku, Anak Manusiyaꞌin, pitu balik. 
MAT.24.40	Ellew pabalikkun niyaꞌ iyan duwangan lella maghinang si tanaꞌ, dambuwaꞌin ineddoꞌ duk dambuwaꞌin taꞌamban. 
MAT.24.41	Niyaꞌ iyan duwangan dende magtabang maggiling, dambuwaꞌin ineddoꞌ duk dambuwaꞌin taꞌamban. 
MAT.24.42	Hangkan papateng-pateng kaꞌam, peggeꞌ gaꞌi kataꞌuhanbi bang ellew ine papitukun. 
MAT.24.43	Saguwaꞌ essebun bi inin, weꞌ bang kataꞌuhan dapuꞌ lumaꞌin bang waktu ine katekka panangkewin, tapagjaga iye duk gaꞌi tapasagadanne lumaꞌnen ilangkat duk inasek. 
MAT.24.44	Damikkiyan isab kaꞌam, subey kaꞌam luwal papateng-pateng peggeꞌ aku, Anak Manusiyaꞌin, tekka du ku pitu baytu gaꞌi ku ase-asebi.”
MAT.24.45	“Bang niyaꞌ daraꞌakan tapangandelan duk hantap maghinang, iye iyan tahinang amunen nakuraꞌ meꞌ daraꞌakanne sinduwehin. Bang taꞌabut gantaꞌ pagurung-urungin, iye mangurung bānyaꞌ si meꞌ daraꞌakanin. 
MAT.24.46	Pagtekka amunen balik, sinna manamal daraꞌakan miyaꞌan bang takite amunen weꞌ tuhutne kēmon pangandaꞌakan iyehin. 
MAT.24.47	Sabennal akahante kaꞌam weꞌ pangandel amunen du si iye kēmon alataꞌnen. 
MAT.24.48	Saguwaꞌ bang saꞌupama laꞌat daraꞌakan miyaꞌan, duk paꞌinne dem ateyne weꞌ tiggel pe du tekka amunen, 
MAT.24.49	ubus papeddiꞌanne meꞌ pagkasine daraꞌakanin, duk iye bahannen, magkakan duk maginuman duk meꞌ luwal maglangohanin. 
MAT.24.50	Manjari bessuwang tekka amunen ellew gaꞌ ase-asene duk waktu gaꞌ kataꞌuhanne. 
MAT.24.51	Na, manjari bininasa teꞌed iye weꞌ amunen duk pinatuhut iye pī si lugal pinasukuꞌ si meꞌ aꞌa magmā-mā manuhut Tuhanin. Laꞌi magmatey meꞌ aꞌahin duk magtageꞌot impenden.”
MAT.25.1	Manjari magdalilan si Isa balik, paꞌinne, “Bang pitu ne ku balik, pagbayaꞌ Tuhanin kuweꞌ inin. Niyaꞌ sampūꞌ budjang moꞌo payitaꞌanden dangan-dangan hap pī nampang pangantin lellahin. 
MAT.25.2	Lime budjangin babbal duk limehin lalem pikilannen. 
MAT.25.3	Meꞌ mababbalin boꞌode payitaꞌanden saguwaꞌ gaꞌ siye moꞌo isellan pangiside balik bang ubus ne isellan dem payitaꞌanden. 
MAT.25.4	Saguwaꞌ meꞌ budjang malalem pikilannen boꞌode payitaꞌanden sampay isellan dem pangisihanden. 
MAT.25.5	Peggeꞌ tiggel tekka pangantin lellahin kinaruꞌ siye duk ujud tumuli siye kēmon. 
MAT.25.6	Pagnengaꞌ bahangihin niyaꞌ ngalingan, paꞌinne, ‘Tiyaꞌ ne pangantin lellahin, dayiꞌ kaꞌam sampangun bi iye.’ 
MAT.25.7	Manjari dongaꞌ meꞌ budjangin duk memesde payitaꞌanden. 
MAT.25.8	Paꞌin meꞌ budjang mababbalin si meꞌ malalem pikilannen, ‘Urunganun bi kami isellan, peggeꞌ sōng pandem ne payitaꞌan kamihin.’ 
MAT.25.9	Saguwaꞌ nambung meꞌ budjang malalem pikilannen, paꞌinde, ‘Kaw gaꞌi umabut si kite bi kēmon. Pī kaꞌam si tinda bu bi melli isellan.’ 
MAT.25.10	Na, hap pī ne meꞌ mababbalin melli. Sasangde mapīhin tekka ne pangantin lellahin. Meꞌ lime budjang mamemesin nuhut padiyalem pī dem lumaꞌ pagkawinanin ubus bu dininding ne gawangin. 
MAT.25.11	Gaꞌ du tiggel tekka isab meꞌ budjang sinduwehin duk paꞌinde, ‘O Tuwan, lukahanun koꞌ kami.’ 
MAT.25.12	Saguwaꞌ nambung pangantin lellahin, paꞌinne, ‘Gaꞌi lukaku. Gaꞌi kaꞌam takilaleku.’ 
MAT.25.13	Hangkan hep,” paꞌin si Isa, “papateng-pateng kaꞌam, peggeꞌ gaꞌi kataꞌuhanbi bang ellew ine atawa waktu ine ku pitu balik.”
MAT.25.14	“Bang pitu ne ku balik, pagbayaꞌ Tuhanin kuweꞌ inin. Niyaꞌ dambuwaꞌ aꞌa lumengngan hap lahat seddili. Sōng patahalaꞌnen, daꞌakne pī si iye meꞌ daraꞌakannen duk pinangandel weꞌ ne si siye sīnnen. 
MAT.25.15	Sīn pinangandelne si siyehin pinagtuhut duk kataꞌuden. Dambuwaꞌin inurungan weꞌ ne lime ngibu pilak, dambuwaꞌin duwe ngibu, duk dambuwaꞌin da ngibu pilak. Ubus tahalaꞌ ne iye. 
MAT.25.16	Daraꞌakan bakas inurungan lime ngibu pilakin magtawus hap pī maglitu, duk makaꞌuntung iye lime ngibu pilak. 
MAT.25.17	Damikkiyan du isab daraꞌakan taga duwe ngibuhin, makaꞌuntung isab iye duwe ngibu. 
MAT.25.18	Saguwaꞌ dambuwaꞌ bakas inurungan da ngibu pilakin, hap pī magkali bu tinapukan weꞌ ne sīn amunen dem bulak.
MAT.25.19	“Pagtiggel ne teꞌed, tekka ne balik amu meꞌ daraꞌakan miyaꞌan. Manjari tilewne siye bang ine bakas hininangde duk sīnnen. 
MAT.25.20	Daraꞌakanne bakas inurungan lime ngibu pilakin pī moꞌo untungne lime ngibuhin duk paꞌinne, ‘Tuwan, bakas urungannu ku lime ngibu pilak, makaꞌuntung ku lime ngibu isab.’ 
MAT.25.21	Paꞌin amunen si iye, ‘Hāp hininangnun. Daraꞌakan hāp kew duk tapangandelan kew. Tapangandelan kew si meꞌ kuweꞌahat hangkan pangandelku du si kaꞌu alataꞌkun pinaꞌekka. Dayiꞌ kew, patuhut kew si aku magkēg.’ 
MAT.25.22	Ubus hap pī isab daraꞌakan bakas inurungan duwe ngibu pilakin. Paꞌinne, ‘Tuwan, bakas urungannu ku duwe ngibu pilak. Makaꞌuntung ku duwe ngibu isab.’ 
MAT.25.23	Paꞌin amunen si iye, ‘Hāp hininangnun. Daraꞌakan hāp kew duk tapangandelan kew. Tapangandelan kew si meꞌ kuweꞌahat, hangkan pangandelku du si kaꞌu alataꞌkun pinaꞌekka. Dayiꞌ kew, patuhut kew si aku magkēg.’ 
MAT.25.24	Ubus hap pī isab daraꞌakan bakas inurungan da ngibu pilakin duk paꞌinne, ‘Tuwan, kataꞌuhanku weꞌ gaꞌi kew maꞌaseꞌ si aꞌa. Eddoꞌnu dumaꞌin si kaꞌuhin duk paganinu manggaꞌ bakas pagluꞌugannun. 
MAT.25.25	Tinalew ku si kaꞌu, hangkan hap pī ku napukan sīnnun dem bulak. Tiyaꞌ ne sīnnun.’ 
MAT.25.26	Nambung amunen, paꞌinne, ‘Kaꞌu iyan daraꞌakan laꞌat duk bulasan. Kataꞌuhannu hatiꞌ weꞌ eddoꞌku dumaꞌin si akuhin duk paganiku manggaꞌ bakas pagluꞌugankun. 
MAT.25.27	Na, weꞌey gaꞌ papīnu sīnkun si bangku duk nganak? Manjari pagbalikku pitu taꞌeddoꞌku siꞌ sīnkun sampay anaknen.’ 
MAT.25.28	Manjari paꞌinne si daraꞌakanne seddilihin, ‘Eddoꞌun sīnin amban iye duk pangurungun pī si dambuwaꞌ taga sampūꞌ ngibu pilakin. 
MAT.25.29	Aꞌa tapangandelanin, inurungan pe namba duk ekka manamal si iyehin. Saguwaꞌ manggaꞌi tapangandelanin, bisan kuweꞌahat bakas pinangandel si iyehin, ineddoꞌ du amban iye. 
MAT.25.30	Na, daraꞌakan manggaꞌ niyaꞌ kagunahanne inin, pabukutun bi pinadem lindem. Magmatey meꞌ aꞌahin laꞌi duk magtageꞌot meꞌ impenden.’ ”
MAT.25.31	Manjari paꞌin si Isa, “Bang aku, Anak Manusiyaꞌin, pitu balik magtuhut duk meꞌ malaꞌikatin kēmon, aku ne magbayaꞌin. Manjari ningkoloꞌ ku si paghukuman. 
MAT.25.32	Kēmon aꞌa amban kabangsa-bangsahan si dunyahin pinagtipun du si harapanku duk pagsapeꞌku siye, kuweꞌ aꞌa magipat hayepin pagsapeꞌne meꞌ bili-bilihin duk meꞌ kambingin. 
MAT.25.33	Meꞌ aꞌa mabentelin papīku si kanawananku duk meꞌ sinduwehin si bibanganku. 
MAT.25.34	Manjari aku, magbayaꞌin, paꞌinku iyan si meꞌ aꞌa si kanawanankun, ‘Kaꞌam, meꞌ kaꞌurungan kahāpan weꞌ Samaku Tuhanin, pitu kaꞌam, patennaꞌ tuꞌu si pagbayaꞌanku peggeꞌ inin andang pinanyap para si kaꞌam kemuwe tagnaꞌ dunyahin. 
MAT.25.35	Peggeꞌ bakas inusan ku bu pinakan ku weꞌ bi, duk lekkakan ku bu inurungan ku ininum weꞌ bi, aꞌa liyu-liyu ku bu inaddatan ku weꞌ bi. 
MAT.25.36	Gaꞌ niyaꞌ semmekku bu pinasemmekan ku weꞌ bi, bakas ku saki bu inipat ku weꞌ bi, bakas ku kinalabusu bu binisita ku weꞌ bi.’ 
MAT.25.37	Ubus magpaꞌin iyan meꞌ aꞌa bentel laꞌi si kanawanankun, ‘Tuwan, sumiyan kew bakas takite kami inusan duk urungan kami kew kinakan, atawa lekkakan duk urungan kami kew ininum? 
MAT.25.38	Sumiyan kew takite kami kuweꞌ aꞌa liyu-liyu duk inaddatan kew weꞌ kami? Sumiyan kew kanggaꞌan semmek duk inurungan kew weꞌ kami? 
MAT.25.39	Duk sumiyan kasakinun duk pangalabusu si kaꞌuhin duk pī kami misita kaꞌu?’ 
MAT.25.40	Manjari aku, magbayaꞌin, nambung du ku, paꞌinku, ‘Sabennal akahante kaꞌam, sumiyan-sumiyan hinangbi inin si meꞌ tindegku madiyawaꞌ pagaꞌanen, hinangbi du teꞌed si aku.’
MAT.25.41	“Ubus paꞌinku du iyan si meꞌ aꞌa si bibangankun, ‘Kaꞌam, meꞌ pagmulkaꞌan Tuhanin, tahalaꞌ kaꞌam amban aku duk pī kaꞌam dem ebbut narkaꞌ pinanyap andang para si nakuraꞌ seyitanin duk si meꞌ daraꞌakannen. 
MAT.25.42	Peggeꞌ bakas inusan ku bu gaꞌ ku urunganbi kinakan, lekkakan ku bu gaꞌ ku urunganbi ininum. 
MAT.25.43	Aꞌa liyu-liyu ku bu gaꞌ ku addatanbi, gaꞌ niyaꞌ semmekku bu gaꞌ ku urunganbi, bakas ku saki duk dem kalabusu bu gaꞌ ku bisitabi.’ 
MAT.25.44	Ubus tilewde du ku iyan, paꞌinde, ‘Tuwan, sumiyan kew takite kami inusan atawa lekkakan? Sumiyan kew takite kami kuweꞌ aꞌa liyu-liyu, atawa gaꞌ niyaꞌ semmeknu atawa saki atawa dem kalabusu bu gaꞌ kew tabangan kami?’ 
MAT.25.45	Ubus nambung ku iyan, paꞌinku, ‘Sabennal akahante kaꞌam, bang gaꞌ tabangbi meꞌ tindegku madiyawaꞌ pagaꞌanen, aku du gaꞌ tinabangbin.’ 
MAT.25.46	Manjari meꞌ aꞌa inin pinadem narkaꞌ du duk magtiksaꞌ siye salama-lama, saguwaꞌ meꞌ aꞌa mabentelin pinapī du si surgaꞌ duk niyaꞌ umulde salama-lama.”
MAT.26.1	Pagubus inin binissā weꞌ si Isa kēmon, paꞌinne si meꞌ tindegnen, 
MAT.26.2	“Kataꞌuhanbi weꞌ sumudde ne ellew Kādjaꞌan Pangessebanin. Ellew iyan aku, Anak Manusiyaꞌin, sinōngan du ku supaya ku talansang diyataꞌ olom.”
MAT.26.3	Manjari magtipun ne meꞌ nakuraꞌ imamin duk meꞌ bahiꞌin laꞌi si astanaꞌ si Kayapas, imam nakuraꞌin. 
MAT.26.4	Magisun siye bang saꞌingge paniggewde duk pamapateyde si Isahin duk gaꞌi kataꞌuhan meꞌ aꞌahin. 
MAT.26.5	“Daꞌa bang baytu kādjaꞌanin,” paꞌinde, “kaw hewuhalaꞌ meꞌ aꞌahin.”
MAT.26.6	Paglaꞌi si Isa si lahat Betani si lumaꞌ si Simon aꞌa bakas inipulin, 
MAT.26.7	niyaꞌ dende tekka pī magboꞌo isellan bengngi. Pangisihannen batu alabaster hininangin. Sasang si Isa mangan, hap pī dendehin muꞌusan isellan bengngihin diyataꞌ kōk si Isa. 
MAT.26.8	Pagkite miyaꞌan weꞌ meꞌ tindeg si Isahin, astel siye duk magbissā-bissā siye, paꞌinde, “Weꞌey isellan bengngi miyaꞌan pinakaꞌatan sa miyaꞌan? 
MAT.26.9	Gam pe miyaꞌan pinabellihan langkew bu pangurung ulinen si meꞌ mamiskinin.” 
MAT.26.10	Kataꞌuhan si Isa pagbissāden duk paꞌinne, “Weꞌey iye sasewbi? Hāp hininangne si aku inin. 
MAT.26.11	Peggeꞌ mamiskinin,” paꞌin si Isa, “gaꞌi du usaꞌ amban kaꞌam, saguwaꞌ aku, gaꞌi ku teteg tuꞌu si kaꞌam. 
MAT.26.12	Binuꞌusan weꞌ ne isellan bengngi inin si baranku pamanyap aku bang ku kinubul. 
MAT.26.13	Sabennal akahante kaꞌam,” paꞌin si Isa, “antag-antag si tibuꞌukan dunya minahalayak aka-aka mahāpin, inaka-aka du isab tahinang dende si aku inin, pangesseb-ngesseban meꞌ aꞌahin iye.”
MAT.26.14	Manjari pagubus miyaꞌan si Judas Iskariyot, dambuwaꞌ si meꞌ tindeg si Isa sampuk-duwehin, hap pī si meꞌ nakuraꞌ imamin. 
MAT.26.15	Paꞌinne si siye, “Piye sīn ku urungbi bang sōnganku kaꞌam si Isa.” Binayedan iye weꞌ de tellumpūꞌ kayuꞌ sīn tuwas, pilak teꞌed. 
MAT.26.16	Puwas miyaꞌan miha ne si Judas waktu hāp panōngne si Isa si siye.
MAT.26.17	Manjari taꞌabut ne tagnaꞌ ellew kādjaꞌanin, pagkakande pan gaꞌi sinagetan pasuligin. Pī meꞌ tindegnen pu si Isa, paꞌinde, “Tuwan, antag kami kabayaꞌannu pī manyapan kaꞌu pamanganannu kādjaꞌan inin?” 
MAT.26.18	Paꞌin si Isa, “Pī kaꞌam si puweblo si aꞌa dambuwaꞌ miyaꞌan duk paꞌinun bi si iye, ‘Paꞌin guruhin, mabayaꞌ koꞌ iye magjamu duk meꞌ tindegnen luꞌu si lumaꞌnu para si Kādjaꞌan Pangessebanin peggeꞌ tapit ne koꞌ kamateynen.’ ” 
MAT.26.19	Manjari hap pī ne meꞌ tindegnen duk hininang weꞌ de sa pangandaꞌakan si Isa siyehin duk maghatul ne siye laꞌi kinakande para si pagjamu-jamuhan Pangessebanin.
MAT.26.20	Pagsangem ne, ningkoloꞌ ne si Isa magtuhut duk tindegne sampuk-duwehin mangan. 
MAT.26.21	Sasangde mamanganin paꞌin si Isa, “Sabennal akahante kaꞌam, niyaꞌ dangan si kaꞌam muddihan aku.” 
MAT.26.22	Dukka teꞌed siye duk maggantiꞌ siye nilew iye. Paꞌin dangan-dangan, “Bugtuꞌ dumaꞌin aku, Tuwan, ēꞌ?” 
MAT.26.23	Nambung iye, paꞌinne, “Saweꞌku magsawu dem pingganin, iye iyan mamuddihan akuhin. 
MAT.26.24	Aku inin, Anak Manusiyaꞌin,” paꞌin si Isa, “matey du ku peggeꞌ iye iyan gantaꞌankun, sa sinulat dem kitabin. Saguwaꞌ makaꞌaseꞌ-aseꞌ teꞌed aꞌa mamuddihan Anak Manusiyaꞌin. Gam pe aꞌa miyaꞌan gaꞌ inanakan.” 
MAT.26.25	Ubus paꞌin si Judas, iye sōng mamuddihan si Isahin, “Bugtuꞌ dumaꞌin aku, Tuwan, ēꞌ?” Paꞌin si Isa, “Kaꞌu hep.”
MAT.26.26	Sasangde mamanganin, ngeddoꞌ si Isa pan, duk pagubus iye magpasalamat si Tuhan, kinepak-kepak weꞌ ne bu pinangurung weꞌ ne si meꞌ tindegnen. Paꞌinne, “Ngeddoꞌ kaꞌam bu mangan kaꞌam. Pan inin barankun.” 
MAT.26.27	Manjari ngeddoꞌ iye sawan duk pagubus iye magpasalamat si Tuhan, pinangurung weꞌ ne si siye, paꞌinne, “Kēmon kaꞌam inumun bi inin, 
MAT.26.28	peggeꞌ inin lahaꞌkun sōng buꞌus sabab meꞌ aꞌa ekka supaya inampun meꞌ duseden. Inin tandaꞌ weꞌ tumanan Tuhanin du janjiꞌnen. 
MAT.26.29	Akahante kaꞌam, puwas inin gaꞌi ne ku nginum boheꞌ ubas balik samantaꞌan gaꞌi pe kite bi magtuhut nginum ininum baꞌahuhin dem pagbayaꞌan Tuhanin.”
MAT.26.30	Ubus inin ngalang siye dambuwaꞌ kalangan pamudji Tuhan ubus bu paluwas ne siye pī si kūd Jaitun.
MAT.26.31	Manjari paꞌin si Isa si siye, “Sangem inin kēmon kaꞌam ambananbi du ku, peggeꞌ tasulat inin dem kitab, pinaꞌin, ‘Daꞌakku pinapatey magbantey bili-bilihin, manjari meꞌ bili-bilinen magkanat-kanat.’ 
MAT.26.32	Saguwaꞌ pagellum ne ku balik, magkasuwaꞌ du kite bi. Padehellu ku amban kaꞌam pī si lahat Jalil.” 
MAT.26.33	Manjari paꞌin si Petros si iye, “Bisan kēmon siye ngambanan kaꞌu, Tuwan, saguwaꞌ aku, asal gaꞌi kew ambananku.” 
MAT.26.34	Paꞌin si Isa si iye, “Sabennal akahante kew, sangem inin du, gaꞌi pe manukin makatingkowak, kapamasuwey ne kew mintellu weꞌ gaꞌi ku kataꞌuhannu.” 
MAT.26.35	Saguwaꞌ paꞌin si Petros, “Bisan pe ku matey patuhut si kaꞌu, asal gaꞌi kew teꞌed pasuweyanku.” Duk kēmon tindeg si Isahin kuweꞌ inin isab binissāden.
MAT.26.36	Manjari palanjal disi Isa pī si kabbun inēnan Getsemane. Paꞌin si Isa si meꞌ tindegnen, “Ningkoloꞌ kaꞌam tuꞌu tiggelanku laꞌi māku-māku si Tuhan.” 
MAT.26.37	Binoꞌo weꞌ ne si Petros duk meꞌ anak Sebede duwanganin. Nagnaꞌ iye kebba-kebbahan duk sasew dem ateynen. 
MAT.26.38	Manjari paꞌinne si siye, “Ateykun dukka teꞌed, agen-agen makamatey aku. Paꞌamban ne kaꞌam tuꞌu duk magjaga kaꞌam.” 
MAT.26.39	Manjari lumengngan iye patala-tala duk pasujud iye diyataꞌ bulak duk ngampun iye si Tuhan, paꞌinne, “O Ammaꞌ, bang makajari, daꞌa ku pasagadanun bininasa. Saguwaꞌ dumaꞌin tinuhutin kinabayaꞌankun saguwaꞌ kinabayaꞌannun.” 
MAT.26.40	Manjari balik iye pī si meꞌ tindegnen, duk takitene siye kapatuli. Bangunne siye duk paꞌinne pu si Petros, “Gaꞌi kaꞌam kapanuhut aku magjaga bisan da ora? 
MAT.26.41	Papateng-pateng kaꞌam, duk māku-māku kaꞌam si Tuhan supaya kaꞌam gaꞌi taboꞌo weꞌ sassat. Tapikil weꞌ atey saguwaꞌ gaꞌi kaꞌanggawtaꞌan weꞌ baran.” 
MAT.26.42	Manjari tahalaꞌ ne isab si Isa duk māku-māku iye si Tuhan, paꞌ inne, “O Ammaꞌ, bang subey teꞌed ku lumabey si meꞌ kabinasahan inin, na, tuhutku ne kinabayaꞌannun.” 
MAT.26.43	Ubus balik ne isab iye pī si meꞌ tindegnen duk takitene siye kapatuli peggeꞌ kinaruꞌ teꞌed siye. 
MAT.26.44	Tahalaꞌ ne isab iye balik duk māku-māku iye si Tuhanin kamintellunen, binalik weꞌ ne bakas binissāne si Samanen. 
MAT.26.45	Pagbalik si Isa si meꞌ tindegnen, paꞌinne si siye, “Tuli pe kaꞌam duk pahali pe? Pakale kaꞌam, tekka ne waktuhin. Aku, Anak Manusiyaꞌin, sōng sinōngan ne si antanan meꞌ aꞌa dusehan. 
MAT.26.46	Kuwat kaꞌam, sūng ne kite bi. Payamanun bi, tiyaꞌ ne aꞌa mamuddihan akuhin.”
MAT.26.47	Sasang missā pe si Isa, tekka ne si Judas. Dambuwaꞌ iye si meꞌ sampuk-duwe tindeg si Isahin. Banes teꞌed aꞌa nuhut si Judas magbarung duk magboꞌo meꞌ kakakal. Siye miyaꞌan dinaꞌak pī weꞌ meꞌ nakuraꞌ imamin duk meꞌ kabahiꞌanin. 
MAT.26.48	Kaꞌurungan siye indan weꞌ si Judas. Bakas paꞌinne hep si siye, “Sine-sine ūkku, iye ne iyan aꞌahin. Siggewun bi iye.” 
MAT.26.49	Pagtekka siye laꞌi, magtawus si Judas patapit pu si Isa duk paꞌinne, “Na, aku ituꞌ, Tuwan.” Ubus bu inūk si Isa weꞌ ne. 
MAT.26.50	Paꞌin si Isa si iye, “Bagay, hinangun ne akanu mapituhin.” Manjari patapit meꞌ aꞌa sinduwehin duk siniggew weꞌ de si Isa duk inantan weꞌ de pahaget. 
MAT.26.51	Dambuwaꞌ meꞌ saweꞌ si Isahin ngurus barungnen bu pineddang weꞌ ne daraꞌakan imam nakuraꞌin duk butas tayingenen. 
MAT.26.52	Paꞌin si Isa si iye, “Isihun balik bessinun dem tagubanne. Peggeꞌ sine-sine ngangguna bessi pagbonoꞌ, matey du isab iye weꞌ bessi. 
MAT.26.53	Gaꞌi ke kataꞌuhannu weꞌ bang ku māku tabang si Samaku Tuhanin, magtawus ku paboꞌohanne ibuhan malaꞌikatnen? 
MAT.26.54	Saguwaꞌ bang ku māku tabang gaꞌi tuman bissā Tuhan dem kitabin weꞌ kēmon inin subey umantag.” 
MAT.26.55	Ubus paꞌin si Isa si meꞌ aꞌa mabanesin, “Weꞌ kannalbi mundu ku hangkan kaꞌam pitu niggew aku magbarung duk magboꞌo meꞌ kakakal? Ellew-ellew ningkoloꞌ ku laꞌi dem langgal hadjehin magtoloꞌ, saguwaꞌ gaꞌ ku siggewbi laꞌi. 
MAT.26.56	Saguwaꞌ kuweꞌitu inin,” paꞌinne, “umantag ne inin kēmon supaya katumanan meꞌ tasulat weꞌ meꞌ kanabihan dem kitabin.” Manjari tinayikutan si Isa weꞌ meꞌ tindegnen kēmon duk lahi siye.
MAT.26.57	Manjari binoꞌo si Isa weꞌ meꞌ aꞌa maniggew iyehin pī pu si Kayapas, iye imam nakuraꞌin. Meꞌ guru si saraꞌ āgamahin duk meꞌ kabahiꞌanin magtipun du isab laꞌi. 
MAT.26.58	Na, si Petros paturul pu si Isa saguwaꞌ patala-tala, sampay pī si lame lumaꞌ imam nakuraꞌin. Padiyalem iye si lamehin duk ningkoloꞌ iye duk meꞌ guwaldiyahin, peggeꞌ mabayaꞌ payamanne bang ine kaꞌujudanne miyaꞌan. 
MAT.26.59	Manjari meꞌ nakuraꞌ imamin duk meꞌ guru saraꞌin duk meꞌ kabahiꞌanin miha pureba panuntutande si Isa supaya iye tapapateyde. 
MAT.26.60	Saguwaꞌ gaꞌ niyaꞌ kasuwaꞌde panuntutande iye bisan du ekka naksiꞌ gaꞌi bennal. Ujudnen niyaꞌ duwangan missā, paꞌinde, 
MAT.26.61	“Bakas paꞌin aꞌa iyan weꞌ talarakne koꞌ langgal hadjehin duk tapatenggene balik dem tellu ellew.” 
MAT.26.62	Manjari nengge imam nakuraꞌin duk paꞌinne pu si Isa, “Gaꞌ niyaꞌ sambungnu si meꞌ tuntutde si kaꞌu inin?” 
MAT.26.63	Saguwaꞌ gaꞌ nambung si Isa. Ubus missā imam nakuraꞌin balik, paꞌinne, “Napa kew, iyuꞌ Tuhanin pakale-kale duk akahanun kami bang Almasihin ke kew, Anak Tuhanin.” 
MAT.26.64	Paꞌin si Isa si iye, “Toꞌo pinaꞌinnun, duk akahante kaꞌam kēmon, gaꞌi tiggel kitebi du ku, Anak Manusiyaꞌin, ningkoloꞌ si kanawanan Tuhan Mabalakatanin. Duk kitebi du ku iyan pitu nuhut meꞌ inalak amban diyataꞌ langit.” 
MAT.26.65	Manjari ginaret weꞌ imam nakuraꞌin semmeknen hawal peddiꞌ ateynen, duk paꞌinne, “Missā iye kuweꞌ Tuhanin iye. Weꞌey pe kite bi subey miha meꞌ saksiꞌ? Takalebi ne binissāne miyaꞌan, kuweꞌ Tuhanin iye. 
MAT.26.66	Ine hukumanbin?” Paꞌinde, “Hukuman kamihin weꞌ pataꞌ iye pinapatey.”
MAT.26.67	Ubus iluraꞌan iye weꞌ de si luwene duk pinagsuntukan weꞌ de. Sinduwehin sampakde iye 
MAT.26.68	duk paꞌinde, “Bang Almasihin kew, akahanun kami bang sine bakas manampak kaꞌuhin.”
MAT.26.69	Manjari, si Petros laꞌi si lame ningkoloꞌ. Niyaꞌ dambuwaꞌ daraꞌakan dende hap pī si iye duk paꞌinne, “Kaꞌu iyan, saweꞌ si Isa, aꞌa Jalilin, du isab.” 
MAT.26.70	Saguwaꞌ masuwey iye si harapande kēmon, paꞌinne, “Gaꞌi kataꞌuhanku bang ine binissānu iyan.” 
MAT.26.71	Ubus hap pī iye tudju tarangka. Niyaꞌ daraꞌakan dende seddili ngite iye. Pagkitene si Petros, paꞌinne si meꞌ aꞌa magtengge malaꞌihin, “Aꞌa iyan saweꞌ si Isa, aꞌa amban Nasaretin.” 
MAT.26.72	Saguwaꞌ masuwey ne isab si Petros. Napa pe iye duk paꞌinne, “Gaꞌi kataꞌuhanku aꞌa iyan.” 
MAT.26.73	Gaꞌ tiggel pī pu si Petros meꞌ aꞌa magtengge malaꞌihin duk paꞌinde si iye, “Gaꞌi kew kapamasuwey weꞌ dumaꞌin kew saweꞌde, peggeꞌ bissāhannun bissāhan aꞌa Jalil.” 
MAT.26.74	Saguwaꞌ suknaꞌan si Petros dinen duk napa iye, paꞌinne, “Asal gaꞌi kataꞌuhanku aꞌa iyan.” Magtawus tingkowak manukin. 
MAT.26.75	Manjari taꞌesseb si Petros bakas binissā si Isahin, paꞌinne, “Gaꞌi pe makatingkowak manukin sangem inin, kapamasuwey ne kew mintellu weꞌ gaꞌi ku kataꞌuhannu.” Manjari tahalaꞌ si Petros duk magtangis teꞌed iye.
MAT.27.1	Pagsalung ne magisun kēmon meꞌ nakuraꞌ imamin duk meꞌ kabahiꞌanin bang saꞌingge pamapateyde si Isahin. 
MAT.27.2	Manjari pagubus siye magisun, iningketan weꞌ de si Isa duk binoꞌo weꞌ de pī sinōngan pu si Pilatus, iye gubnul bangsa Romahin.
MAT.27.3	Pagkataꞌuhan si Judas, iye mamuddihan si Isahin, weꞌ ubus ne hinukum si Isa pinapatey, magsusun teꞌed iye duk hap pī iye si meꞌ nakuraꞌ imamin duk meꞌ kabahiꞌanin mabalik tellumpūꞌ kayuꞌ sīn tuwasin. 
MAT.27.4	Paꞌinne si siye, “Bakas magduse ku, peggeꞌ binuddihan weꞌ ku aꞌa manggaꞌ niyaꞌ dusenen bu sōng iye pinapatey.” Nambung siye, paꞌinde, “Gaꞌ ne niyaꞌ lamud kami luꞌu. Bayaꞌ-bayaꞌnu ne.” 
MAT.27.5	Manjari ilakasan weꞌ si Judas sīnin dem langgal hadjehin bu tahalaꞌ iye. Pī iye mowet dine duk iye matey. 
MAT.27.6	Manjari tinimuk weꞌ meꞌ nakuraꞌ imamin sīnin duk paꞌinde, “Gaꞌi makajari sīn inin pinatampu si sīn langgalin peggeꞌ sīn inin bakas pagtangdan mapatey aꞌa.” 
MAT.27.7	Magisun siye weꞌ gunade sīn miyaꞌan pamellide bulak aꞌa maghinang-hinang paliyukin duk hinangde pagkubulan meꞌ aꞌa liyu-liyu. 
MAT.27.8	Hangkan hep bulak miyaꞌan inēnan “Bulak Lahaꞌ” sampay kuweꞌitu, peggeꞌ sīn pamelli iyehin sīn bakas pagtangdan mapatey. 
MAT.27.9	Manjari tuman ne bissā Nabi Jeremiya bakas sinulat dem kitabin, paꞌinne, “Eddoꞌde tellumpūꞌ kayuꞌ sīn tuwasin, iye halgaꞌ pagisunan meꞌ aꞌa Israꞌilin, 
MAT.27.10	duk gunade inin pamellide bulak aꞌa maghinang paliyukin. Inin bakas pangandaꞌakan aku weꞌ Tuhanin.”
MAT.27.11	Manjari paglaꞌi ne si Isa si harapan gubnulin, tinilew iye weꞌ gubnulin, paꞌinne, “Sultan meꞌ Yahudihin ke kew?” Nambung si Isa, paꞌinne, “Iye du pinaꞌinnu iyan.” 
MAT.27.12	Saguwaꞌ sakaliꞌ iye tinuntutan weꞌ meꞌ nakuraꞌ imamin duk meꞌ kabahiꞌanin, gaꞌ iye nambung. 
MAT.27.13	Paꞌin Pilatus si iye, “Gaꞌi takalenu kēmon tuntutde si kaꞌu inin?” 
MAT.27.14	Saguwaꞌ gaꞌ nambung si Isa bisan da tegtang, hangkan ulaliꞌ teꞌed gubnulin.
MAT.27.15	Na, kahabaꞌ tahun bang baytu Kādjaꞌan Pangesseban, iye addat gubnulin maluwas iye dambuwaꞌ pilisu sine-sine kabayaꞌan meꞌ aꞌahin pinaluwas. 
MAT.27.16	Masa miyaꞌan, niyaꞌ dambuwaꞌ pilisu bantu, inēnan Barabbas. 
MAT.27.17	Manjari pagtipun ne meꞌ aꞌa mabanesin, paꞌin Pilatus si siye, “Sine kabayaꞌanbi pinaluwaskun, Barabbas atawa si Isa inēnan Almasihin.” 
MAT.27.18	Hangkan siye tinilew weꞌ ne sa miyaꞌan peggeꞌ kataꞌuhanne weꞌ sinōngan si Isa weꞌ meꞌ nakuraꞌ meꞌ Yahudihin si iye peggeꞌ kinimbūhan si Isa weꞌ de.
MAT.27.19	Sasang ningkoloꞌ Pilatus si siya paghukumanin, masan andanen si iye, paꞌinne, “Daꞌa kew maghinang ine-ine si aꞌa manggaꞌ niyaꞌ dusene iyan. Peggeꞌ dibuhiꞌ niyaꞌ taginepku duk magsandal ku teꞌed dem taginepkun sabab iye.”
MAT.27.20	Saguwaꞌ meꞌ aꞌa mabanesin tasegeꞌ weꞌ meꞌ nakuraꞌ imamin duk meꞌ kabahiꞌanin weꞌ subey pākude pinaluwas si Barabbas duk si Isa subey pinapatey. 
MAT.27.21	Tinilew siye balik weꞌ Pilatus, paꞌinne, “Inggehin si duwangan inin kabayaꞌanbi pinaluwaskun?” “Si Barabbas,” paꞌinde. 
MAT.27.22	Paꞌin Pilatus si siye, “Na, inumeyku pu si Isa, inēnan Almasihin?” Paꞌinde kēmon, “Lansangun iye diyataꞌ olom.” 
MAT.27.23	Saguwaꞌ paꞌin Pilatus, “Weꞌey? Ine laꞌat tahinangnen?” Saguwaꞌ pasōng ne siye magkalolop, paꞌinde, “Lansangun iye diyataꞌ olom.”
MAT.27.24	Kataꞌuhan Pilatus weꞌ gaꞌ niyaꞌ gunane magbissā namba, peggeꞌ sōng hewuhalaꞌ meꞌ aꞌa mabanesin. Manjari ngeddoꞌ iye boheꞌ duk kinosoꞌan weꞌ ne tangannen si harapan meꞌ aꞌahin, tandaꞌ weꞌ gaꞌ iye palamud si hinanganden. Duk paꞌinne, “Bang matey aꞌa inin gaꞌ niyaꞌ duseku. Kaꞌam dinusehin.” 
MAT.27.25	Nambung kēmon meꞌ aꞌahin, paꞌinde, “Ambat kamateynen moleꞌ si kami duk si meꞌ anak kamihin.” 
MAT.27.26	Ubus pinaluwas ne weꞌ Pilatus Barabbas pī si siye. Duk si Isa daꞌakne ilubakan ubus bu sinōngan ne iye weꞌ ne supaya iye talansang diyataꞌ olom.
MAT.27.27	Manjari binoꞌo si Isa weꞌ meꞌ sundalu Pilatusin pī dem astanaꞌ gubnulin duk patipun pī kēmon sundalu da kumpaniyahin. 
MAT.27.28	Paglaꞌi siye kinuwantangan weꞌ de si Isa duk pinasemmekan iye weꞌ de semmek taluk kuweꞌ bantuk semmek sultan masaley. 
MAT.27.29	Ngalakal siye bāhan luhihan hininang kuweꞌ korona sultan bu pinapī weꞌ de si kōk si Isa. Ubus pinaꞌantanan weꞌ de si Isa kayu-kayu si tanganne kanawanin. Pagubus miyaꞌan pasujud siye magmā-mā mahadje iye duk paꞌinde, “Assalamu alaikum Sultan meꞌ Yahudihin.” 
MAT.27.30	Ubus pinagluraꞌan si Isa weꞌ de duk ineddoꞌ weꞌ de kayu-kayu inantanannen bu pinogpog weꞌ de kōknen. 
MAT.27.31	Pagubus iye hinangde dagey, iluwasan weꞌ de semmek taluk miyaꞌan duk pinasemmekan iye balik duk semmeknen. Ubus binoꞌo ne iye weꞌ de pabukut duk ne iye talansangde diyataꞌ olom.
MAT.27.32	Sasangde paluwas amban puweblo, niyaꞌ tadugpakde lella amban lahat Kirene, ēnnen si Simon. Ginagahan iye weꞌ meꞌ sundaluhin dinaꞌak pinanangkit olom sōng pangalansangan si Isahin. 
MAT.27.33	Pagtekka siye laꞌi si lugal inēnan Golgota, hātinen, “Lahatan Bungkug,” 
MAT.27.34	niyaꞌ sōng pamaꞌinumde iye boheꞌ ubas sinagetan tambal paꞌit, saguwaꞌ pagtakinamne gaꞌ inumne. 
MAT.27.35	Pagubus ne si Isa ilansang diyataꞌ olom, maglegot meꞌ sundaluhin pagbahagiꞌde semmek si Isahin. 
MAT.27.36	Ubus ningkoloꞌ siye laꞌi manteyan iye. 
MAT.27.37	Sinulat laꞌi si atag kōk si Isa tuntut si iyehin, pinaꞌin, “Inin si Isa Sultan meꞌ Yahudihin.” 
MAT.27.38	Niyaꞌ duwangan mundu pinasumbayaꞌ pu si Isa ilansang diyataꞌ olomde. Dambuwaꞌ olomin pinatengge si kanawananne duk dambuwaꞌin si bibanganne. 
MAT.27.39	Meꞌ aꞌa mapalabeyin pinagsayehan iye weꞌ de. Magkeleng-keleng siye duk paꞌinde pu si Isa, 
MAT.27.40	“Aha, bakas paꞌinnu weꞌ talaraknu langgal hadjehin ubus bu patenggenu balik dem tellu ellew. Na, weꞌey gaꞌi tabangnu dinun? Bang bennal kew Anak Tuhanin, duwaꞌi kew amban diyataꞌ olom iyan.” 
MAT.27.41	Damikkiyan isab meꞌ nakuraꞌ imamin duk meꞌ guru si saraꞌ āgamahin duk meꞌ kabahiꞌanin pagudjiꞌande iye, paꞌinde, 
MAT.27.42	“Bakas tabangne aꞌa seddilihin, saguwaꞌ dinen gaꞌi tatabangne. Iye koꞌ sultan meꞌ Israꞌilin. Na, ambat iye duwaꞌi amban olom iyan kuweꞌitu duk kite bi kahagad si iye. 
MAT.27.43	Ngandel iye si Tuhan duk paꞌinne weꞌ Anak Tuhanin iye. Payamante bi koꞌ bang asal tabang Tuhanin iye.” 
MAT.27.44	Bisan meꞌ mundu ilansang pinasumbayaꞌ si iyehin matuk du isab missā-missāhan iye.
MAT.27.45	Na, paglettu ne ellewin maglindem dem tibuꞌukan lahat miyaꞌan sampay lisag tellu kohapin. 
MAT.27.46	Paglisag tellu ne magkilahap si Isa papales, paꞌinne, “Eli, Eli, lama sabachthani?” Hātinen, “O Tuhanku, weꞌey ku pasagadannu?” 
MAT.27.47	Pagtakale inin weꞌ meꞌ aꞌa magtengge-tengge malaꞌihin, paꞌin sinduwehin, “Lingananne Nabi Eliyas.” 
MAT.27.48	Dangan siye magtawus magubas pī ngeddoꞌ kuweꞌ gapas bu ngaleglebanne magdem ininum. Ubus tinogsokan weꞌ ne miyaꞌan diyataꞌ kayu-kayu bu sinōngan weꞌ ne pamasessep pu si Isa. 
MAT.27.49	Saguwaꞌ sinduwehin paꞌinde, “Daꞌa kew dahuꞌ, payamante bi bang pitu ke Nabi Eliyas nabang iye.” 
MAT.27.50	Manjari magkilahap si Isa balik ubus bu bekkat ne napasnen.
MAT.27.51	Magtawus garet semmek subuk hinang ellig dem langgal hadjehin. Garet paduwe amban diyataꞌ ngeregseꞌ diyawaꞌ. Niyaꞌ isab linug duk niyaꞌ meꞌ batu hadje kepak. 
MAT.27.52	Luka isab meꞌ lingab pagkubulanin duk ekka aꞌa mamatey makahagad si Tuhanin ellum balik. 
MAT.27.53	Pagellum ne si Isa balik, paluwas siye amban lingab pangubulan siyehin duk hap pī siye si Awrusalam. Ekka aꞌa ngite siye. 
MAT.27.54	Kapitanin duk meꞌ sundalune mamanteyan si Isahin, pagkitede linugin duk meꞌ maꞌumantagin, tinalew teꞌed siye duk paꞌinde, “Sabennal aꞌa inin Anak Tuhanin.”
MAT.27.55	Ekka isab meꞌ dende laꞌi mayam-mayam amban katala-talahan. Bakas siye nuhut si Isa amban Jalil duk luwal iye tabangande. 
MAT.27.56	Dem grupu miyaꞌan laꞌi si Mariyam dende amban Magdalahin duk Mariyam saꞌi si Yakub duk si Yusupin duk anda Sebedehin.
MAT.27.57	Pagkohap ne niyaꞌ tekka pī dambuwaꞌ aꞌa dayahan, aꞌa Arimati, inēnan si Yusup. Tindeg si Isa du isab iye. 
MAT.27.58	Aꞌa miyaꞌan hap pī pu si Pilatus duk pināku weꞌ ne bangkey si Isahin. Ubus daꞌak Pilatus ne pangurung. 
MAT.27.59	Ineddoꞌ bangkeyin weꞌ si Yusup duk sinaput weꞌ ne duk kakanaꞌ. 
MAT.27.60	Ubus pinabāk weꞌ ne dem lingab batu pagkubulan baꞌahu du hinangne pamanyapne dine. Ngaligid iye batu hadje panampeng gawang lingabin, ubus bu tahalaꞌ ne iye. 
MAT.27.61	Si Mariyam, dende amban Magdalahin duk Mariyam sangeynen ningkoloꞌ laꞌi paharap si kubulin.
MAT.27.62	Pagellew dambuwaꞌin, hātinen ellew Sabtuꞌ, hap pī pu si Pilatus meꞌ nakuraꞌ imamin duk meꞌ Pariseohin. 
MAT.27.63	Paꞌinde, “Tuwan, taꞌesseb kami weꞌ bakas paꞌin aꞌa dustaꞌan miyaꞌan kaꞌellumnen, weꞌ bang iye matey, pagtaꞌabut tellu ellew, ellum iye balik. 
MAT.27.64	Hangkan daꞌakun ginuwaldiyahan kubulnen sampay katellu ellewnen, kaw hap pī meꞌ tindegnen nangkew bangkeynen ubus paꞌinde weꞌ ellum iye balik. Bang magdustaꞌ siye sa miyaꞌan pasōng teꞌed laꞌat pangakkalden.” 
MAT.27.65	Paꞌin Pilatus si siye, “Boꞌohun bi meꞌ guwaldiya iyan duk guwaldiyahanun bi kubulin manamal.” 
MAT.27.66	Manjari hap pī ne siye duk papīhande indan gawang lingabin supaya kataꞌuhan bang niyaꞌ bakas ngalukane duk daꞌakde meꞌ sundaluhin magguwaldiya.
MAT.28.1	Pagpuwas ne ellew Sabtuꞌ, ellew liꞌihin, subu-subu pe ellew Ahad, hap pī si Mariyam dende amban Magdalahin duk sangeynen mayaman kubulin. 
MAT.28.2	Bessuwang linug manamal peggeꞌ dambuwaꞌ malaꞌikat Tuhanin duwaꞌi amban surgaꞌ. Iligidan weꞌ ne batu hadje panampeng gawang lingabin, ubus bu ningkoloꞌ iye diyataꞌ batuhin. 
MAT.28.3	Bantuknen sahaya kuweꞌ lalat duk semmeknen poteꞌ manamal. 
MAT.28.4	Tinalew manamal meꞌ guwaldiyahin hangkan migpid teꞌed siye duk gaꞌi siye makasayu; kuweꞌ siye aꞌa matey. 
MAT.28.5	Missā malaꞌikatin si meꞌ dendehin, paꞌinne, “Daꞌa kaꞌam tinalew. Kataꞌuhanku pihabi si Isa bakas ilansang diyataꞌ olomin. 
MAT.28.6	Gaꞌ ne iye tuꞌu, peggeꞌ ellum ne iye balik kuweꞌ bakas pinaꞌinnen. Pitu kaꞌam, payamanun bi bakas pabākannen. 
MAT.28.7	Kuweꞌitu, palakkes kaꞌam pī, akahanun bi meꞌ tindegnen weꞌ ellum ne iye balik amban kamateynen. Duk padehellu iye amban kaꞌam hap lahat Jalil. Kitebi du iye iyan laꞌi. Essebun bi bakas inakaku si kaꞌamin.”
MAT.28.8	Hangkan magdayiꞌ-dayiꞌ siye tahalaꞌ amban kubulin. Tinalew siye saguwaꞌ kēgan isab siye manamal. Magubas siye pī ngakahan meꞌ tindegnen. 
MAT.28.9	Bessuwang siye sinampang weꞌ si Isa laꞌi si lān duk paꞌinne, “Na, kaꞌam ne?” Patapit siye pu si Isa duk pasujud si iye bu inantan weꞌ de bettisnen. 
MAT.28.10	“Daꞌa kaꞌam tinalew,” paꞌin si Isa, “pī ne kaꞌam, akahanun bi meꞌ kapungtinaꞌihankun weꞌ subey siye pī hap Jalil. Laꞌi takitede du ku.”
MAT.28.11	Sasang si lān pe meꞌ dendehin, hap pī meꞌ guwaldiya sinduwehin si puweblo duk inaka-aka weꞌ de si meꞌ nakuraꞌ imamin kēmon bakas maꞌumantagin. 
MAT.28.12	Manjari magtipun meꞌ kabahiꞌanin duk meꞌ nakuraꞌ imamin duk magisun siye. Ubus siye magisun, inurungan weꞌ de meꞌ sundaluhin sīn ekka 
MAT.28.13	duk paꞌinde, “Akahanun bi meꞌ aꞌahin, weꞌ sasangbi tuli sangemin, pī meꞌ tindeg si Isahin nangkew bangkeynen. 
MAT.28.14	Bang takale gubnulin weꞌ tuli kaꞌam bu dinaꞌak kaꞌam magguwaldiya, daꞌa kaꞌam suse. Kami ne taꞌu missā si iye duk kaꞌam gaꞌi amāhanne.” 
MAT.28.15	Ineddoꞌ weꞌ meꞌ sundaluhin sīnin duk tinuhut weꞌ de bakas pangandaꞌakan siyehin. Sampay ellew inin iye inin suwi-suwi pinalatag weꞌ meꞌ Yahudihin.
MAT.28.16	Manjari, meꞌ tindeg si Isa sampuk-dambuwaꞌin pī hap Jalil. Pataked siye pī si dambuwaꞌ punu sa bakas pangandaꞌakan si Isa siyehin. 
MAT.28.17	Pagkitede iye, pasujud siye pu si Isa, saguwaꞌ niyaꞌ siye duwe-duwehan dem ateyden. 
MAT.28.18	Patapit si Isa si siye duk paꞌinne, “Bakas kaꞌurungan ne ku kapatut magbayaꞌ si dunya duk si surgaꞌ. 
MAT.28.19	Hangkan hep pī kaꞌam magaka-aka si kēmon kabangsa-bangsahan duk isab siye nuhut aku. Pandihun bi siye hinang tandaꞌ weꞌ nuhut ne siye Tuhanin duk aku, Anak Tuhanin, duk Niyawa Tuhanin. 
MAT.28.20	Toloꞌanun bi siye weꞌ subey tuhutde kēmon bakas pangandaꞌakanku kaꞌamin. Duk essebun bi inin, luwal du ku luꞌu si kaꞌam ngeregseꞌ kiyamat dunyahin.”
MRK.1.1	Inin aka-aka hāp sabab Isa Almasi, Anak Tuhanin. 
MRK.1.2	Tagnaꞌan aka-aka hāp inin tasulat weꞌ Nabi Isaya dem kitab. Paꞌinne,
MRK.1.2	“Paꞌin Tuhanin, ‘Daꞌakku pī pamasanankun dehellu amban kaꞌu duk memesne lānnun.’ 
MRK.1.3	Niyaꞌ aꞌa maglingan dem lahat makagindew-gindew. Iye inin pinaꞌinnen, ‘Sōng tekka ne Panuhutanin. Palanuꞌun bi lān palabeyannen! Pabentelun bi lān tinuhutnen!’ ”
MRK.1.4	Manjari inin, tekka si Yahiya laꞌi dem lahat makagindew-gindew. Iye hep mamandi meꞌ aꞌahin sakaliꞌ pagsusunande ne duk lebbahande ne meꞌ duseden. Magmahalayak si Yahiya laꞌi si meꞌ aꞌahin weꞌ sasuku magsusun ne duk ngalebbahan meꞌ hinanganne malaꞌatin, subey iye pinandi duk ampun Tuhanin du iye. 
MRK.1.5	Manjari ekka meꞌ aꞌa amban meꞌ kalahat-lahatan laꞌi si Yahudiya duk amban Awrusalam hap pī si iye. Magbennal siye si meꞌ duseden duk pinandi siye weꞌ Yahiya dem boheꞌ Jordan.
MRK.1.6	Semmek Yahiyahin bulu untaꞌ tinennun duk kanditnen kuwit sapiꞌ. Kinakannen dulu duk boheꞌ buwani. 
MRK.1.7	Duk magmahalayak iye kuweꞌ inin, “Niyaꞌ,” paꞌinne, “paturul pitu si aku, balakatan pe amban aku. Gaꞌi ku bisan pataꞌ pakokkoꞌ ngalekkahan ingket tehompaꞌnen. 
MRK.1.8	Pinandi kaꞌam weꞌ ku duk boheꞌ saguwaꞌ iye inin seddili pamandine kaꞌamin. Papiyune si kaꞌam Niyawa Sutsihin.”
MRK.1.9	Manjari inin, masa īꞌ tekka si Isa amban Nasaret, dambuwaꞌ puweblo laꞌi si lahat Jalil. Duk pinandi iye weꞌ Yahiya laꞌi si boheꞌ Jordan. 
MRK.1.10	Pagpaguwaꞌ si Isa amban dem boheꞌ, takitene luka langitin duk duwaꞌi Niyawa Sutsihin pī si iye kuweꞌ bantuk assang. 
MRK.1.11	Duk niyaꞌ suwala amban surgaꞌ magpaꞌin, “Anakte kew kalasahanku. Kasulutan ku teꞌed si kaꞌu.”
MRK.1.12	Manjari magtawus si Isa binoꞌo weꞌ Niyawa Sutsihin hap lahat makagindew-gindew. 
MRK.1.13	Ampatpūꞌ bahangi iye laꞌi sinassat weꞌ nakuraꞌ seyitanin. Niyaꞌ isab meꞌ hayep talun laꞌi saguwaꞌ hinatul si Isa weꞌ meꞌ malaꞌikat.
MRK.1.14	Pagubus si Yahiya kinalabusu weꞌ sultanin, hap pī si Isa si lahat Jalil. Magmahalayak iye sabab aka-aka mahāp amban Tuhanin. 
MRK.1.15	“Taꞌabut ne waktu bakas pinaꞌalin,” paꞌinne, “duk tapit ne waktu pagbayaꞌ Tuhanin. Pagsusunanun bi dusebin duk lebbahanun bi ne. Duk kahagadun bi aka-aka mahāpin.”
MRK.1.16	Manjari inin, sābu lumengngan si Isa si susulan lamew inēnan Jalil, niyaꞌ takitene duwangan magpungtinaꞌi, si Simon duk Andariyas, magpokot laꞌi dem lamew peggeꞌ siye meꞌ aꞌa magkenna. 
MRK.1.17	Paꞌin si Isa si siye, “Dayiꞌ kaꞌam nuhut aku. Bahanbin mageddoꞌ-eddoꞌ kenna. Saguwaꞌ bang kaꞌam nuhut aku, toloꞌante kaꞌam mageddoꞌ-eddoꞌ aꞌa pinatuhut si aku.” 
MRK.1.18	Na, magtawus inambanan weꞌ de meꞌ pokotden duk nuhut ne siye si Isa.
MRK.1.19	Manjari paglengnganne tala-tala, niyaꞌ isab takitene duwangan magpungtinaꞌi, disi Yakub duk Yahiya, meꞌ anak Sebedehin. Laꞌi siye dem bangkaꞌde magmemes pokot. 
MRK.1.20	Magtawus siye ilinganan weꞌ si Isa duk binoꞌo weꞌ ne. Manjari inambanan weꞌ de samaden dem bangkaꞌ duk meꞌ aꞌa tinangdananden, duk nuhut ne siye si Isa.
MRK.1.21	Hap pī disi Isa si puweblo Kapernaum. Pagtaꞌabut ellew Sabtuꞌ, ellew liꞌi meꞌ Yahudihin, hap pī si Isa si langgal magusihat si meꞌ aꞌahin. 
MRK.1.22	Ulaliꞌ meꞌ aꞌahin pagkalede usihatnen. Peggeꞌ magbiddaꞌ teꞌed usihat si Isahin duk usihat meꞌ guru si saraꞌ āgamahin. Peggeꞌ taga balakat si Isa bang iye missā.
MRK.1.23	Manjari niyaꞌ padiyalem pī dem langgal aꞌa pasayedan seyitan. 
MRK.1.24	Magkilahap iye, paꞌinne, “Daꞌa kami sasewun, Isa, aꞌa Nasaret. Gaꞌ niyaꞌ lamudnu si kami. Pitu ke kew makaꞌatan kami? Kataꞌuhanku du bang sine kew. Kaꞌu dambuwaꞌ-buwaꞌ masutsi mapitu amban Tuhanin.” 
MRK.1.25	Saguwaꞌ inamāhan weꞌ si Isa seyitanin. Paꞌinne, “Daꞌa kew mabehe. Paguwaꞌ kew amban aꞌa iyan.” 
MRK.1.26	Manjari magpaspadan weꞌ seyitanin aꞌahin duk pagubus seyitanin magkilahap, paguwaꞌ ne iye amban aꞌahin. 
MRK.1.27	Bengngangan meꞌ aꞌahin kēmon, hangkan magtilew-tinilew siye, paꞌinde, “Ine enteꞌ inin? Toloꞌ baꞌahu hep inin. Taga kapatut iye ngandaꞌak bisan meꞌ seyitanin, duk tuhutde pangandaꞌakannen.” 
MRK.1.28	Manjari kabantuhannen magtawus bawag si kēmon kalahat-lahatan laꞌi si lahat Jalil.
MRK.1.29	Puwas miyaꞌan, paluwas si Isa amban langgal duk pī iye padiyalem si lumaꞌ disi Simon duk Andariyas. Magtuhut iye duk si Yakub duk Yahiya. 
MRK.1.30	Matoꞌa si Simon dendehin pabāk laꞌi ilemmun. Manjari magtawus akahan meꞌ aꞌa malaꞌihin si Isa sababne. 
MRK.1.31	Hap pī si Isa duk inantanan weꞌ ne tangan dendehin bu pinakuwat weꞌ ne. Manjari kawuliꞌan ne iye. Ubus bu pinakan siye weꞌ ne.
MRK.1.32	Pagseddep ne ellewin, binoꞌo weꞌ meꞌ aꞌahin pī pu si Isa sasuku masakihin duk meꞌ aꞌa pasayedan weꞌ seyitanin. 
MRK.1.33	Duk meꞌ aꞌa si puweblo miyaꞌan, magtipun si luwasan lumaꞌ miyaꞌan. 
MRK.1.34	Ekka aꞌa taga saki bayuꞌ-bayuꞌan pinakawuliꞌ weꞌ si Isa duk ekka isab meꞌ seyitan pinaluwas weꞌ ne. Gaꞌi dinaꞌak weꞌ ne meꞌ seyitanin mabehe peggeꞌ asal kataꞌuhande bang sine si Isa.
MRK.1.35	Pagsasumu subu-subu pe teꞌed, dongaꞌ si Isa duk paluwas iye amban lumaꞌ. Tahalaꞌ iye amban puweblo hap pī si lugal gaꞌ niyaꞌ aꞌane duk missā iye laꞌi si Tuhan. 
MRK.1.36	Manjari, peggeꞌ gaꞌ iye laꞌi si lumaꞌ, piniha iye weꞌ disi Simon. 
MRK.1.37	Pagtakasuwaꞌde ne iye, paꞌinde si iye, “Īꞌ laꞌi meꞌ aꞌahin kēmon miha kaꞌu.” 
MRK.1.38	Paꞌin si Isa si siye, “Sūng kite bi pī si meꞌ kalumaꞌan seddili matapitin duk ku makapagusihat isab laꞌi. Peggeꞌ iye hep inin akaku mapitu si dunyahin.” 
MRK.1.39	Manjari hap pī ne si Isa si kēmon kalahatan si Jalil. Magmahalayak iye dem meꞌ kalanggal-langgalande duk magpaluwas iye meꞌ seyitan amban meꞌ aꞌa.
MRK.1.40	Manjari niyaꞌ pī pu si Isa dambuwaꞌ aꞌa inipul. Nengge aꞌa inin duk tuꞌutne magpadiyawaꞌ pu si Isa duk pabuyuꞌ teꞌed, paꞌinne, “Bang kew mabayaꞌ tapakawuliꞌnu ku.” 
MRK.1.41	Maꞌaseꞌ teꞌed si Isa si iye. Pinasōng weꞌ ne tangannen duk inantan weꞌ ne aꞌa inipulin duk paꞌinne, “Asal mabayaꞌ ku. Kawuliꞌan ne kew.” 
MRK.1.42	Magtawus ipulnen tahalaꞌ duk kawuliꞌan ne iye. 
MRK.1.43	Magtawus iye pinatahalaꞌ weꞌ si Isa duk sinessaꞌan teꞌed iye weꞌ ne. 
MRK.1.44	Paꞌin si Isa si iye, “Daꞌa kew paꞌin magaka-aka bisan pu sine sabab pamakawuliꞌku kaꞌuhin. Saguwaꞌ pī kew pakitehanun barannun si imamin duk magkuluban kew sa pangandaꞌakan si Musahin, hinang tandaꞌ si meꞌ aꞌahin weꞌ asal kawuliꞌan ne kew.” 
MRK.1.45	Saguwaꞌ lumengngan aꞌa bakas inipulin duk magaka-aka teꞌed iye sabab kakawuliꞌnen duk binawag weꞌ ne inin. Hangkan gaꞌi ne si Isa tapī dem meꞌ puweblo paguwaꞌ si aꞌa, saguwaꞌ laꞌi ne hadja iye si meꞌ lugal gaꞌi paglahatan aꞌa. Saguwaꞌ meꞌ aꞌahin hap pī du si iye amban meꞌ kalahat-lahatan.
MRK.2.1	Palabey bang piye ellew, balik si Isa pī si puweblo Kapernaum. Taꞌaka weꞌ laꞌi iye si dambuwaꞌ lumaꞌ. 
MRK.2.2	Ekka meꞌ aꞌa patipun pī si lumaꞌ palaꞌihan si Isa miyaꞌan. Hangkan gaꞌ ne niyaꞌ kasiguwehande, bisan pe si behe gawang. Minahalayak weꞌ si Isa lapal Tuhanin si siye. 
MRK.2.3	Manjari niyaꞌ binoꞌo pī si iye aꞌa saki pinagtanggungan weꞌ ampat aꞌa. Aꞌa masaki miyaꞌan matey barannen. 
MRK.2.4	Peggeꞌ gaꞌi siye tumapit pu si Isa hawal ekka aꞌahin, manjari ilarakan weꞌ de sapew madatag si atag kōk si Isahin. Pagubus ne siye ngahinang pamalānan, pinatuntun weꞌ de aꞌa masakihin diyataꞌ tanggungannen. 
MRK.2.5	Pagtakite si Isa weꞌ sandel teꞌed siye si iye, paꞌinne si aꞌa mamatey barannen, “Bagay, taꞌampun ne meꞌ dusenun.”
MRK.2.6	Saguwaꞌ niyaꞌ magtingkoloꞌ laꞌi meꞌ guru si saraꞌ āgama. Ngutuꞌ-ngutuꞌ siye dem ateyde peggeꞌ missā si Isa sa īꞌ. 
MRK.2.7	“Uy!” paꞌinde. “Missā iye kuweꞌ Tuhanin iye. Sine makaꞌampun dusehin bang dumaꞌin dambuwaꞌ-buwaꞌ Tuhan.” 
MRK.2.8	Magtawus kataꞌuhan si Isa bang ine pinikilden duk paꞌinne si siye, “Weꞌey kaꞌam magtilew-tilew sa iyan dem ateybi? 
MRK.2.9	Ine mamurahin, binissā si aꞌa mamatey baranne inin, ‘Inampun ne dusenun,’ atawa ‘Dongaꞌ kew, boꞌohun pabākannun bu nu ne lumengngan.’ 
MRK.2.10	Pakoleꞌku aꞌa inin supaya kataꞌuhanbi weꞌ aku, Anak Manusiyaꞌin, taga kapatut tuꞌu si dunya ngampun meꞌ duse.” 
MRK.2.11	Manjari paꞌin si Isa si aꞌa mamatey barannen, “Dongaꞌ kew, boꞌohun pabākannun bu nu ne hap lumaꞌ.” 
MRK.2.12	Manjari dongaꞌ aꞌa masakihin duk magtawus eddoꞌne pabākannen duk pabukut iye si pagmatahande kēmon. Bengngangan meꞌ aꞌahin kēmon. Pinudji weꞌ de Tuhanin, paꞌinde, “Gaꞌ teꞌed kite bi bakas ngite sa inin.”
MRK.2.13	Manjari pī ne isab si Isa si susulan lamew Jalil. Patipun pī si iye meꞌ aꞌa maꞌekkahin duk magusihat iye si siye. 
MRK.2.14	Na paglanjalne, takitene si Libi, anak Alpahin, ningkoloꞌ laꞌi si upisinane pagbayed-bayedan sukeyin. Paꞌin si Isa si iye, “Dayiꞌ kew, nuhut kew aku.” Manjari kuwat si Libi duk nuhut ne iye si Isa.
MRK.2.15	Manjari mangan si Isa laꞌi si lumaꞌ si Libi. Ekka isab meꞌ aꞌa magpāku-pāku sukey duk meꞌ aꞌa dusehan ningkoloꞌ mangan pasumbayaꞌ si iye duk meꞌ tindegnen. Peggeꞌ ekka siye manuhut iyehin. 
MRK.2.16	Niyaꞌ laꞌi meꞌ Pariseo, meꞌ guru si saraꞌ āgama. Pagkitede weꞌ mangan si Isa magsumbayaꞌ duk meꞌ aꞌa dusehan duk meꞌ aꞌa magpāku-pāku sukey, paꞌinde si meꞌ tindeg si Isahin, “Weꞌey si Isa palamud magkakanan duk meꞌ aꞌa magpāku-pāku sukeyin duk meꞌ aꞌa dusehan sinduwehin?” 
MRK.2.17	Pagkale si Isa inin, paꞌinne si siye, “Meꞌ aꞌa saki hep hap doktolin; bang meꞌ makoleꞌin gaꞌ niyaꞌ gunane hap doktol. Dumaꞌin ku pitu miha meꞌ aꞌa mabentelin saguwaꞌ pitu ku miha meꞌ aꞌa dusehanin.”
MRK.2.18	Manjari baytu magpuwase meꞌ tindeg Yahiyahin duk meꞌ Pariseohin, niyaꞌ meꞌ aꞌa pī pu si Isa nilew iye, paꞌinde, “Weꞌey magpuwase meꞌ tindeg Yahiyahin duk meꞌ tindeg meꞌ Pariseohin bu meꞌ tindegnun gaꞌi magpuwase?” 
MRK.2.19	Sambungan si Isa siye si dalilan. Pasaliꞌne meꞌ tindegnen si meꞌ aꞌa si pagkawinan. Paꞌinne, “Makapagpuwase ke meꞌ aꞌa si pagkawinanin samantaꞌan laꞌi pe si siye pangantin lellahin? Gaꞌi. Samantaꞌan laꞌi pe si siye pangantin lellahin, gaꞌi siye makapagpuwase. 
MRK.2.20	Saguwaꞌ si sinōng inin, bang pinatahalaꞌ ne pangantin lellahin, meke ne siye muwase.”
MRK.2.21	Manjari magdalilan si Isa sabab panoloꞌ matuꞌuhin duk panoloꞌnen. Paꞌinne, “Gaꞌ niyaꞌ aꞌa matopak tela baꞌahu, gaꞌ pe kadekdakan, pī si semmek andang. Peggeꞌ bang sa īꞌne, pagngekkeꞌ tela baꞌahuhin, garet balik semmek maꞌandangin duk namba ngaluha garetnen.” 
MRK.2.22	Pinasaliꞌ isab weꞌ si Isa toloꞌnen si boheꞌ ubas baꞌahu inisi dem puyuꞌ kuwit kambing. Paꞌinne, “Gaꞌ niyaꞌ aꞌa ngisi boheꞌ ubas baꞌahu, mukal-mukal pe, dem puyuꞌ andang. Peggeꞌ bang sa īꞌne, buslad puyuꞌin weꞌ boheꞌ ubasin. Manjari buꞌus boheꞌ ubasin duk magkaꞌat puyuꞌin. Saguwaꞌ subey inisi boheꞌ ubas baꞌahuhin dem puyuꞌ baꞌahu.”
MRK.2.23	Manjari dambuwaꞌ Sabtuꞌ, ellew liꞌi meꞌ Yahudihin, pabutas si Isa duk meꞌ tindegnen dem tanaꞌ. Paglabey meꞌ tindegnen, ngalupuꞌ siye meꞌ buwaꞌ tanaꞌin. 
MRK.2.24	Manjari paꞌin meꞌ Pariseohin pu si Isa, “Payamanun be. Weꞌey teꞌ meꞌ tindegnun hinangde tinaggahan saraꞌ si ellew liꞌihin?” 
MRK.2.25	Nambung si Isa, paꞌinne, “Gaꞌ ke bakas tabatsabi bang ine hininang Sultan Daꞌudin masa Imam Abiyatar imam nakuraꞌin? Kaꞌinusanan hep si Daꞌud duk meꞌ saweꞌnen duk gaꞌ niyaꞌ kinakande. 
MRK.2.26	Padiyalem hep iye pī si lumaꞌ Tuhanin duk kinakan weꞌ ne pan binettad laꞌi pangurung si Tuhanin. Bu tinaggahan hep weꞌ saraꞌ kinakan pan miyaꞌan, luwal hadja para si meꞌ imam. Duk inurungan isab weꞌ si Daꞌud meꞌ saweꞌnen. Saguwaꞌ gaꞌ du iye makaduse si hininangne miyaꞌan.” 
MRK.2.27	Duk paꞌin si Isa si siye, “Hininang weꞌ Tuhanin ellew liꞌihin panabang si manusiyaꞌ. Dumaꞌin hangkan pinapanjari manusiyaꞌin supaya hadja tapagaddatanne ellew liꞌihin. 
MRK.2.28	Hangkan aku, Anak Manusiyaꞌin, taga kapatut ku magpaꞌin bang ine-ine mapatut hininang si ellew liꞌihin.”
MRK.3.1	Manjari, balik si Isa pī dem langgal. Niyaꞌ laꞌi aꞌa sapik tangannen. 
MRK.3.2	Manjari pinateng-patengan si Isa weꞌ meꞌ Pariseo malaꞌihin bang pakoleꞌne ke aꞌa masapik tanganne miyaꞌan si ellew liꞌi, supaya iye katuntutande. 
MRK.3.3	Paꞌin si Isa si aꞌa masapik tangannen, “Pitu kew nengge tuꞌu.” 
MRK.3.4	Manjari tinilew weꞌ si Isa meꞌ aꞌahin, paꞌinne, “Bang dem saraꞌ, ine mapatut hininang si ellew liꞌihin? Hinangan makahāp atawa hinangan makalaꞌat? Nimbul aꞌa atawa mapatey?” Saguwaꞌ gaꞌ niyaꞌ nambung. 
MRK.3.5	Pinayaman siye weꞌ si Isa paliput. Dukka teꞌed ateynen duk astel iye peggeꞌ gaꞌ niyaꞌ aseꞌde si aꞌa. Manjari paꞌinne si aꞌa masapik tangannen, “Pahintengun tangannun.” Na, pinahinteng weꞌ ne, manjari kawuliꞌan ne tangannen. 
MRK.3.6	Magtawus paluwas meꞌ Pariseohin amban langgal duk pī siye magisun duk meꞌ tindeg Sultan Herodin bang saꞌingge si Isa tapapateyde.
MRK.3.7	Manjari tahalaꞌ si Isa duk meꞌ tindegnen hap pī si higad lamew Jalil. Banes teꞌed aꞌa paturul si iye, dumaꞌin hadja amban lahat Jalil saguwaꞌ amban lahat Yahudiya isab 
MRK.3.8	duk amban Awrusalam duk amban lahat Idumeya duk amban dambiyaꞌan boheꞌ Jordan duk amban meꞌ kalahatan si bihing puweblo Tiros duk Sidon. Meꞌ aꞌa mabanes teꞌed miyaꞌan pī pu si Isa peggeꞌ bakas takalede sabab meꞌ tahinangnen. 
MRK.3.9	Dinaꞌak weꞌ si Isa meꞌ tindegnen malebbes bangkaꞌ pasakeyanne supaya iye gaꞌi talaray weꞌ meꞌ aꞌa mabanesin. 
MRK.3.10	Peggeꞌ ekka aꞌa kawuliꞌan weꞌ ne, hangkan meꞌ maniyaꞌ sakinen maglaray pī si iye supaya taꞌantande iye. 
MRK.3.11	Duk hangkan-hangkan iye takite weꞌ meꞌ aꞌa pasayedan seyitanin, pahebbaꞌ siye si harapanne duk magkilahap siye, paꞌinde, “Kaꞌu iyan Anak Tuhanin.” 
MRK.3.12	Saguwaꞌ sinessaꞌan teꞌed weꞌ si Isa meꞌ seyitanin gaꞌi dinaꞌak magaka si meꞌ aꞌa bang sine iye.
MRK.3.13	Manjari pataked si Isa pī si meꞌ kakūdan duk ilinganan weꞌ ne pī si iye meꞌ kinabayaꞌanne manuhut iyehin. Duk pataked siye pī si iye. 
MRK.3.14	Meneꞌ iye sampūꞌ duk duwe amban meꞌ katindegannen duk ēnanne siye meꞌ aꞌa kawakilanin. Paꞌinne si siye, “Kaꞌam meꞌ tapeneꞌkun naweꞌan aku duk daꞌakte kaꞌam iyan lumengngan magmahalayak lapal Tuhanin. 
MRK.3.15	Taga balakat du kaꞌam iyan pagpaluwas meꞌ seyitan.” 
MRK.3.16	Iye inin sampūꞌ duk duwe pineneꞌnen: si Simon, inēnan isab si Petros, 
MRK.3.17	si Yakub duk Yahiya, meꞌ anak Sebede, inēnan isab siye weꞌ ne Boanerges. Hātine miyaꞌan, meꞌ aꞌa kuweꞌ lugung. 
MRK.3.18	Pineneꞌ isab weꞌ ne si Andariyas, si Pilip, si Bartolome, si Mateo, si Tomas, si Yakub anak Alpahin, si Taddeo, si Simon aꞌa pangangatuhin 
MRK.3.19	duk si Judas Iskariyot. Si Judas inin iye mamuddihan si Isahin.
MRK.3.20	Manjari hap lumaꞌ ne si Isa duk meꞌ tindegnen. Saguwaꞌ magtipun balik pī meꞌ aꞌa mabanesin, hangkan gaꞌi ne disi Isa sumaluꞌ bisan mangan. 
MRK.3.21	Pagtakale weꞌ meꞌ usba si Isahin sabab inin, pī siye ngeddoꞌ iye. Peggeꞌ paꞌin meꞌ aꞌahin weꞌ magkaꞌat ne pikilan si Isahin.
MRK.3.22	Niyaꞌ meꞌ guru si saraꞌ āgama, meꞌ mapadurul amban Awrusalamin missā, paꞌinde, “Si Isa iyan pasayedan weꞌ Belsebul, nakuraꞌ meꞌ seyitanin, hangkan iye kapagpaluwas meꞌ seyitan.” 
MRK.3.23	Manjari ilinganan meꞌ aꞌa miyaꞌan weꞌ si Isa duk magdalilan iye si siye. Paꞌinne, “Na, saꞌingge seyitanin maluwas seyitan? Kuweꞌ du iye maluwas dine. Gaꞌi makajari. 
MRK.3.24	Bang saꞌupama niyaꞌ pagsultanan bu magbonoꞌ meꞌ aꞌanen, gaꞌi layun pagsultanan miyaꞌan. 
MRK.3.25	Damikkiyan,” paꞌin si Isa, “bang magtewtey-anakin gaꞌi magtuhut pikilan saguwaꞌ luwal magsasaꞌ, ujudnen magkanat-kanat siye. 
MRK.3.26	Hangkan bang nakuraꞌ seyitanin magkuntara duk meꞌ tindegne seyitanin gaꞌi layun pagbayaꞌnen saguwaꞌ magtamanan du. 
MRK.3.27	Seyitanin dalilnen aꞌa basag. Gaꞌ niyaꞌ tapī ngahawas si lumaꞌ aꞌa basag bang gaꞌi dahuꞌ ingketanne aꞌa mabasag miyaꞌan, ubus meke ne iye tapangahawas.”
MRK.3.28	“Sabennal akahante kaꞌam,” paꞌin si Isa, “ampun Tuhanin du kēmon duse aꞌahin duk sasuku bissāne laꞌat si Tuhan. 
MRK.3.29	Saguwaꞌ bang Niyawa Sutsihin binissā-bissāhannen, asal gaꞌi teꞌed iye inampun peggeꞌ dusene miyaꞌan teteg ne laꞌi si iye salama-lama.” 
MRK.3.30	Hangkan si Isa missā si siye sa miyaꞌan, peggeꞌ paꞌinde weꞌ pasayedan seyitan iye.
MRK.3.31	Na, manjari tekka laꞌi saꞌi si Isahin duk meꞌ pungtinaꞌine lellahin. Nengge siye laꞌi si luwasan lumaꞌ duk daꞌakde iye ilinganan. 
MRK.3.32	Na, banes aꞌa magtingkoloꞌ paliput pu si Isa. Manjari niyaꞌ ngakahan iye, paꞌinne, “Tuwan, īꞌ laꞌi saꞌinun duk meꞌ pungtinaꞌinun si bukut miha kaꞌu.” 
MRK.3.33	Nambung si Isa, paꞌinne, “Sine saꞌikun duk sine meꞌ pungtinaꞌikun?” 
MRK.3.34	Manjari pinayaman weꞌ ne meꞌ magtingkoloꞌ mapaliput si iyehin duk paꞌinne, “Siye inin saꞌiku duk meꞌ pungtinaꞌiku. 
MRK.3.35	Peggeꞌ sasuku maghinang kinabayaꞌan Tuhanin, iye iyan pungtinaꞌiku lella, pungtinaꞌiku dende duk saꞌiku.”
MRK.4.1	Balik ne isab si Isa magtoloꞌ laꞌi si higad lamew Jalil. Banes teꞌed aꞌa patipun si iye laꞌi, hangkan pasakey iye duk ningkoloꞌ iye dem bangkaꞌ diyataꞌ lamew. Meꞌ aꞌa mabanesin laꞌi si higad lamew si katakasan. 
MRK.4.2	Magusihat iye si meꞌ aꞌahin duk ekka usihatne si dalilan. Pagusihatnen paꞌinne si siye,
MRK.4.3	“Pakalehun bi inin. Niyaꞌ dambuwaꞌ aꞌa pī si tanaꞌne magsabulak binihiꞌ. 
MRK.4.4	Pagsabulakne, niyaꞌ binihiꞌ tapisik si lān. Manjari pī meꞌ manuk-manukin manganne. 
MRK.4.5	Meꞌ binihiꞌ sinduwehin laboꞌ diyataꞌ batu pānas, gaꞌi lalem bulaknen. Mura tomoꞌ binihiꞌin peggeꞌ gaꞌi lalem bulaknen. 
MRK.4.6	Pagsilak ellewin, magtawus ngingking duk peggeꞌ gaꞌi lalem gamutnen, manjari lanes. 
MRK.4.7	Laboꞌ binihiꞌ sinduwehin dem kasampinitan. Samet nulig sampinitin duk katalungan tinanemin, manjari gaꞌ buwaꞌ. 
MRK.4.8	Na, binihiꞌ sinduwehin laboꞌ si kahāpan bulak. Manjari meꞌ binihiꞌ inin tomoꞌ duk nulig duk moꞌo buwaꞌne. Jarinen niyaꞌ ne sarang-sarang, niyaꞌ ne ekka, duk niyaꞌ isab ekka manamal. 
MRK.4.9	Na,” paꞌin si Isa, “amey-amey pakalehun bi bang niyaꞌ pinaꞌin si kaꞌam.”
MRK.4.10	Manjari pagubus ne tahalaꞌ meꞌ aꞌa maꞌekkahin duk luwal saꞌ sampūꞌ duk duwe tindegnen duk meꞌ tindegne sinduwehin malaꞌi si iyehin, tinilew iye weꞌ de bang ine hāti dalilan panoloꞌne miyaꞌan. 
MRK.4.11	Nambung si Isa, paꞌinne, “Kaꞌurungan ne kaꞌam kataꞌu supaya tahātibi meꞌ tinapukan Tuhan dem pikilannen sabab bang saꞌingge pagbayaꞌne si meꞌ aꞌanen. Saguwaꞌ si meꞌ aꞌa seddilihin, usihatanku siye si meꞌ dalilan, 
MRK.4.12	supaya siye kuweꞌ tasulat dem kitabin, pinaꞌin,
MRK.4.12	‘Asal mayam siye saguwaꞌ gaꞌi siye makakite. Asal pakale siye saguwaꞌ gaꞌi siye makahāti.
MRK.4.12	Peggeꞌ bang siye makakite duk makahāti kaw siye balik si Tuhan, duk ampun Tuhanin siye.’ ”
MRK.4.13	“Na,” paꞌin si Isa si siye, “asal gaꞌi hatiꞌ tasabutbi dalilanku miyaꞌan. Bang sa iyan, gaꞌi du isab tasabutbi kēmon dalilan pagusihatku si kaꞌamin. 
MRK.4.14	Aꞌa magsabulak binihiꞌin,” paꞌin si Isa, “bang hināti, iye aꞌa magusihat lapal Tuhan si meꞌ aꞌahin. 
MRK.4.15	Duk meꞌ aꞌa sinduwehin dalil lān bakas kapisikan lapal Tuhanin. Pagkalede lapalin, magtawus pī nakuraꞌ seyitanin ngagew lapalin amban dem pikilande. 
MRK.4.16	Meꞌ aꞌa sinduwehin dalil bulak diyataꞌ batu pānasin isab. Sinabulakan lapalin si siye. Pagkalede lapal Tuhanin, magtawus kahagadde duk kēgan siye. 
MRK.4.17	Saguwaꞌ gaꞌ nganggamut palalem lapal Tuhanin dem ateyde. Hangkan gaꞌ siye makatatas tiggel. Pagtekka kasusehanin atawa bang bininasa siye sabab panuhutde lapalin, gaꞌi ne siye kahagad. 
MRK.4.18	Duk meꞌ aꞌa sinduwehin isab dalil kasampinitanin. Siye meꞌ aꞌa makakale lapal Tuhanin 
MRK.4.19	saguwaꞌ luwal siye mikil sabab kasusehande si dunyahin. Iye mamahalgaꞌ si siyehin, meꞌ pangalataꞌden. Duk ekka bayuꞌ-bayuꞌan pagnapsuhande. Hangkan bang dalil tinanemin, katalungan lapal Tuhan bakas takaleden duk gaꞌ magbuwaꞌ. 
MRK.4.20	Saguwaꞌ meꞌ aꞌa sinduwehin, dalil bulak mahāpin. Takalede lapal Tuhanin duk kinahagad weꞌ de. Bang dalil tinanemin, lapal Tuhan bakas takaleden magbuwaꞌ diyalem ateyde. Sinduwehin sarang-sarang buwaꞌnen, sinduwehin ekka duk sinduwehin ekka manamal.”
MRK.4.21	Manjari paꞌin si Isa si siye, “Bang kaꞌam magpayitaꞌan, lekkebanbi ke payitaꞌanin duk palanggana atawa bettadbi ke diyawaꞌ kantil? Gaꞌi. Saguwaꞌ bettadbi si tengenanne. 
MRK.4.22	Hāti dalilan inin, kēmon tinapukanin ujud pinaguwaꞌ du. Kēmon manggaꞌi tahāti kuweꞌituhin, ujud pinahāti du. 
MRK.4.23	Amey-amey pakalehun bi bang niyaꞌ pinaꞌin si kaꞌam.”
MRK.4.24	Paꞌin si Isa isab, “Asipun bi teꞌed pahāp-hāp ine-ine takalebin. Peggeꞌ bang hāp pangasipbin, hāp isab taꞌeddoꞌbin duk pasōng pe taꞌeddoꞌbin. 
MRK.4.25	Hātine inin, aꞌahin bang pakale pahāp-hāp, pasōng pangahātinen. Saguwaꞌ bang aꞌahin gaꞌi pakale pahāp-hāp, bisan niyaꞌ kataꞌuhanne kuweꞌahat, ujud tahalaꞌ du amban iye.”
MRK.4.26	Paꞌin si Isa pe, “Kuweꞌ inin pagbayaꞌ Tuhan si meꞌ aꞌanen. Dalil binihiꞌ sabulakan aꞌa diyataꞌ bulakne. 
MRK.4.27	Pagubus ne sabulakanne, maghinang ne iye meꞌ hinangne sinduwehin. Tuli iye bang sangem duk dongaꞌ iye bang ellew. Manjari binihiꞌin tomoꞌ duk nulig dihananne. Gaꞌi tasabut aꞌahin bang saꞌingge panulignen. 
MRK.4.28	Peggeꞌ tomoꞌ binihiꞌin dihananne duk buwaꞌ. Tagnaꞌ magtuglus, ubus bu betteng, ubus bu bukbus ne. 
MRK.4.29	Pagtahak ne buwaꞌnen, magtawus daꞌak dapuꞌ tanaꞌin pinagani peggeꞌ taꞌabut ne paganihin.”
MRK.4.30	Manjari paꞌin si Isa, “Ine pamasaliꞌante bi pagbayaꞌ Tuhan si meꞌ aꞌanen? Duk bang dalilte bi, ine pangandalilante bi iyehin? 
MRK.4.31	Pagbayaꞌ Tuhan si meꞌ aꞌanen,” paꞌin si Isa, “kuweꞌ dalil da bayuꞌ bigi dikiꞌ-dikiꞌ. Bang tinanem nahut manamal bigi inin. 
MRK.4.32	Saguwaꞌ bang tatanem ne, nulig duk ngahadje amban kēmon jambangan. Ngahadje meꞌ pangenen, hangkan makajari meꞌ manuk-manukin ngahinang sabakande laꞌi duk pasayindung laꞌi.” 
MRK.4.33	Ekka meꞌ dalilan sa miyaꞌan guna si Isa pangusihatne lapalin si meꞌ aꞌahin. 
MRK.4.34	Gaꞌ iye missā si meꞌ aꞌahin bang dumaꞌin si dalilan, saguwaꞌ bang didine hadja duk meꞌ tindegnen, pinahāti weꞌ ne kēmon meꞌ bissānen si siye.
MRK.4.35	Manjari ellew miyaꞌan pagmagalib ne, paꞌin si Isa si meꞌ tindegnen, “Sūng kite bi pī palipag si dambiyaꞌ lamew.” 
MRK.4.36	Inambanan weꞌ de meꞌ aꞌa mabanesin. Pasakey meꞌ tindeg si Isahin dem bangkaꞌ andang paningkoloꞌannen duk binoꞌo ne weꞌ de patulak si Isa. Niyaꞌ isab meꞌ bangkaꞌ sinduwe patuhut si siye. 
MRK.4.37	Bessuwang nihup baliyu mabasagin duk patampoꞌ goyakin magdem bangkaꞌ, hangkan sōng pennoꞌ ne weꞌ boheꞌ bangkaꞌin. 
MRK.4.38	Si Isa laꞌi si buliꞌ bangkaꞌ tuli. Maguꞌan iye. Binangun iye weꞌ meꞌ tindegnen. Paꞌinde, “Tuwan, gaꞌi ke kew gagal bisan kite bi matey?” 
MRK.4.39	Manjari dongaꞌ si Isa duk pinadeheng weꞌ ne baliyuhin. Duk missā iye si lamewin, paꞌinne, “Sarang ne. Pateddoꞌ kew.” Magtawus padeheng baliyuhin duk teddoꞌ ne teꞌed lamewin. 
MRK.4.40	“Weꞌey kaꞌam tinalew?” paꞌin si Isa si meꞌ tindegnen. “Gaꞌi pe kaꞌam sandel si aku?” 
MRK.4.41	Tinalew teꞌed siye. Hangkan magtilew-tinilew siye, paꞌinde, “Aꞌahey inin? Bisan baliyuhin duk goyakin nuhut pangandaꞌakannen!”
MRK.5.1	Manjari tekka si Isa duk meꞌ tindegnen si dambiyaꞌ lamew Jalil, laꞌi si lahat meꞌ aꞌa Gerasa. 
MRK.5.2	Pagduwaꞌi si Isa amban dem bangkaꞌ, niyaꞌ pasampang si iye dambuwaꞌ aꞌa amban meꞌ kakubulan. Aꞌa inin pasayedan seyitan. 
MRK.5.3	Paglahatannen si meꞌ lingab pagkubulan duk gaꞌi teꞌed iye kaꞌingketan weꞌ aꞌa bisan pe karena pangingket iyehin. 
MRK.5.4	Daran iningketan tangannen duk bettisnen, saguwaꞌ ubus hadja bekkat-bekkatne karenahin. Gaꞌ niyaꞌ aꞌa basag makagapus iye. 
MRK.5.5	Ellew-sangem luwal iye magkolehak si meꞌ kakubulan duk si kakūdan duk ngehet dine duk batu.
MRK.5.6	Pagkitene si Isa amban katalahan, magubas iye pī pasujud si iye. 
MRK.5.7+MRK.5.8	Manjari paꞌin si Isa si seyitanin, “Paluwas kew amban aꞌa iyan, seyitan.” Maggasud seyitanin papales, paꞌinne, “Gaꞌ niyaꞌ lamudnu si aku, Isa. Kaꞌu Anak Tuhanin, iye Tuhan Malangkewin. Iyuꞌ pakale Tuhanin, junjungku si kaꞌu, daꞌa ku binasahun.” 
MRK.5.9	Manjari tinilew iye weꞌ si Isa, paꞌinne, “Sine ēnnun?” Nambung iye, paꞌinne, “Ēnkun si Ibuhan peggeꞌ ekka kami inin.” 
MRK.5.10	Duk pabuyuꞌ-buyuꞌ teꞌed meꞌ seyitanin pu si Isa, gaꞌi siye makapatahalaꞌ amban lahat miyaꞌan.
MRK.5.11	Manjari niyaꞌ magsungkal laꞌi diyataꞌ bīd panenan bawi, ekka manamal. 
MRK.5.12	Pabuyuꞌ-buyuꞌ meꞌ seyitanin pu si Isa, paꞌinde, “Daꞌakun kami pī si meꞌ bawi miyaꞌan duk padiyalemun kami magdem barande.” 
MRK.5.13	Na, dinaꞌak ne siye weꞌ si Isa. Manjari paluwas meꞌ seyitanin amban aꞌahin duk padiyalem ne siye pī magdem baran meꞌ bawihin. Magtawus panenan bawihin magubas padurul pī si pampang magdem lamew duk lambo siye kēmon. Meꞌ bawihin niyaꞌ kulang-labi duwe ngibu ekkahanden.
MRK.5.14	Manjari meꞌ aꞌa magipat meꞌ bawi miyaꞌan, magubas duk magaka-aka siye laꞌi si puweblo duk si meꞌ lahat diyataꞌ. Manjari hap pī meꞌ aꞌahin mayaman bakas maꞌumantag miyaꞌan. 
MRK.5.15	Pagtekkade laꞌi pu si Isa, takitede aꞌa bakas pasayedan seyitan maꞌekkahin. Ningkoloꞌ iye laꞌi magsemmek ne duk hāp ne pikilannen. Manjari tinalew siye. 
MRK.5.16	Ubus inaka-akahan ne siye weꞌ meꞌ aꞌa bakas mangitehin sabab maꞌumantag si aꞌa pasayedan seyitanin, duk sabab meꞌ bawihin. 
MRK.5.17	Ubus pabuyuꞌ-buyuꞌ meꞌ aꞌa lahat miyaꞌan pu si Isa, dinaꞌak iye tahalaꞌ amban lahatde.
MRK.5.18	Pagsakey si Isa magdem bangkaꞌ, aꞌa bakas pasayedan seyitanin pabuyuꞌ-buyuꞌ nuhut iye. 
MRK.5.19	Saguwaꞌ gaꞌ iye dinaꞌak weꞌ si Isa. Paꞌin si Isa si iye, “Moleꞌ ne kew pī si lahatnu. Akahanun meꞌ kaꞌusbahannun sabab hinangan hadje bakas tahinang Tuhan si kaꞌuhin duk sabab aseꞌne si kaꞌuhin.” 
MRK.5.20	Manjari lumengngan ne aꞌahin duk ilatag weꞌ ne lahat inēnan Sampūꞌ Puweblohin duk magaka-aka iye sabab hinangan hadje bakas tahinang si Isa si iyehin. Kēmon meꞌ aꞌa makakale inin, bengngangan teꞌed.
MRK.5.21	Manjari palipag ne isab si Isa magbangkaꞌ pī si dambiyaꞌ lamew Jalil. Banes ne isab teꞌed aꞌa patipun pī si iye paglaꞌi iye si higad lamew. 
MRK.5.22	Niyaꞌ aꞌa pī si iye inēnan si Jairus. Aꞌa inin dambuwaꞌ nakuraꞌ si langgal meꞌ Yahudihin. Pagkitene si Isa, pī iye pasujud si antag bettisne. 
MRK.5.23	Duk pabuyuꞌ-buyuꞌ teꞌed iye pu si Isa, paꞌinne, “Tuwan, anakku dende-dendehin sōng ne matey. Dayiꞌ ne kew duk bettadun meꞌ tangannun si iye supaya du iye koleꞌ duk ellum du iye.” 
MRK.5.24	Manjari nuhut ne si Isa iye. Meꞌ aꞌa mabanes teꞌedin patuhut pu si Isa duk maglaray siye pī si iye.
MRK.5.25	Manjari niyaꞌ isab laꞌi dende saki, luwal paguwaꞌan lahaꞌ. Sampūꞌ duk duwen tahun ne kemuwe kasakinen. 
MRK.5.26	Duk magsandal teꞌed iye si antanan meꞌ doktol maꞌekkahin duk ubus ne tagastune kēmon sīnnen. Saguwaꞌ gaꞌ du iye ngahāp. Nambahi hadja pasōng sakinen. 
MRK.5.27	Manjari takalene aka-aka sabab si Isahin. Hangkan pī iye patapit si bukutan si Isa palagumey si meꞌ aꞌahin. 
MRK.5.28	Paꞌinne dem pikilanne, “Bang hadja taꞌantanku badjuꞌnen, asal kawuliꞌan ku.” 
MRK.5.29	Pagantanne, magtawus padeheng paglahaꞌnen duk takalessane si baranne weꞌ kawuliꞌan ne sakinen. 
MRK.5.30	Magtawus isab takalessa si Isa weꞌ niyaꞌ balakat paluwas amban baranne. Manjari padeheng iye duk hinarap weꞌ ne meꞌ aꞌa si dambulihanin duk paꞌinne, “Sine bakas mangantan badjuꞌkun?” 
MRK.5.31	Paꞌin meꞌ tindegnen si iye, “Kitenu ne, Tuwan, meꞌ aꞌa mabanes mapalaray si kaꞌu inin, magtilew pe kew bang sine bakas mangantan kaꞌuhin?” 
MRK.5.32	Saguwaꞌ mayam iye paliput, mayaman bang sine bakas mangantan iyehin. 
MRK.5.33	Manjari dendehin, peggeꞌ kataꞌuhanne weꞌ kawuliꞌan ne sakinen, pī iye patapit pu si Isa migpid peggeꞌ tinalew iye. Pasujud iye si antag bettis si Isa duk magaka ne iye magsabennal. 
MRK.5.34	Paꞌin si Isa si iye, “Dende, kawuliꞌan ne kew peggeꞌ sandel kew si aku. Pī ne kew, daꞌa kew suse. Kawuliꞌan ne teꞌed sakinun.”
MRK.5.35	Manjari, sasang si Isa pe mamissā si dendehin, niyaꞌ ne meꞌ aꞌa tekka pī amban lumaꞌ si Jairus. Paꞌinde pu si Jairus, “Anaknu dendehin gaꞌ ne. Daꞌa ne sasewun guruhin.” 
MRK.5.36	Saguwaꞌ gaꞌ inasip weꞌ si Isa inakade miyaꞌan. Paꞌinne pu si Jairus, “Daꞌa kew tinalew. Sandel kew hadja.” 
MRK.5.37	Gaꞌ niyaꞌ patuhut si Isa si iye seddili, luwal si Petros duk duwe magpungtinaꞌihin, si Yakub duk Yahiya. 
MRK.5.38	Pagtekkade laꞌi si lumaꞌ si Jairus, takitene meꞌ aꞌa malaꞌihin hewuhalaꞌ. Magtāring siye duk magmatey papales. 
MRK.5.39	Padiyalem si Isa duk paꞌinne si siye, “Weꞌey kaꞌam iyan hewuhalaꞌ duk magmatey? Dumaꞌin hep matey nakanakin saguwaꞌ tuli hadja.” 
MRK.5.40	Pinagsayehan iye weꞌ de. Saguwaꞌ pinaluwas siye kēmon weꞌ si Isa. Ubus bu binoꞌo weꞌ ne saꞌi-sama nakanakin duk tindegne tellunganin padiyalem pī si bilik palaꞌihan nakanakin. 
MRK.5.41	Inantanan weꞌ ne tangan nakanakin duk paꞌinne si iye, “Talita kumi.” Bang si bissāte bi hātinen, “Endeng, paꞌinku si kaꞌu, dongaꞌ kew.” 
MRK.5.42	Magtawus nakanakin dongaꞌ duk lumengngan ne dem lumaꞌ. Umulnen sampūꞌ duk duwen tahun. Bengngangan teꞌed siye. 
MRK.5.43	Manjari sinessaꞌan teꞌed siye weꞌ si Isa gaꞌi siye dinaꞌak magaka-aka si meꞌ aꞌa sabab inin. Duk dinaꞌak weꞌ ne pinakan nakanakin.
MRK.6.1	Tahalaꞌ si Isa duk pī iye si lahatne, si Nasaret. Nuhut iye isab meꞌ tindegnen. 
MRK.6.2	Manjari pagellew Sabtuꞌ, ellew liꞌi meꞌ Yahudihin, nagnaꞌ ne isab iye magusihat dem langgal. Ekka mapakale si iyehin ulaliꞌ. Paꞌinde, “Uy, antag pangeddoꞌanne pangadjiꞌne inin? Duk kataꞌu ine ne pangurung iye inin? Saꞌingge pangahinangne meꞌ hinangan balakat īꞌen? 
MRK.6.3	Takilalete bi hep aꞌa inin. Iye inin kalpentero, anak Mariyamin. Pungtinaꞌine hep disi Yakub duk si Joses duk si Judas duk si Simon. Duk meꞌ pungtinaꞌine dendehin tiyaꞌ du hep tuꞌu si lahatte bi.” Duk peddiꞌ ateyden pu si Isa. 
MRK.6.4	Hangkan paꞌin si Isa si siye, “Pagaddatan nabihin antag-antag. Saguwaꞌ bang si lahatne duk dem kaꞌusbahanne duk si lumaꞌne, gaꞌi iye pagaddatan.” 
MRK.6.5	Duk gaꞌ si Isa makahinang hinangan balakatan laꞌi, bukut hadja amban pamettadne meꞌ tanganne si meꞌ aꞌa saki bang piyanganin duk pinakoleꞌ siye weꞌ ne. 
MRK.6.6	Ulaliꞌ teꞌed iye bang weꞌey meꞌ aꞌa malaꞌihin gaꞌi kahagad si iye.
MRK.6.6	Manjari lumengngan si Isa ngalatag meꞌ kalumaꞌan si lahat miyaꞌan duk magusihat iye laꞌi. 
MRK.6.7	Manjari ilinganan weꞌ ne tindegne sampūꞌ duk duwehin pī si iye duk dinaꞌak siye weꞌ ne lumengngan duwangan-duwangan magmahalayak lapal Tuhanin. Inurungan isab siye weꞌ ne balakat maluwas meꞌ seyitan. 
MRK.6.8	Duk sinessaꞌan siye weꞌ ne subey siye gaꞌi magboꞌo ine-ine si palengngananden. Subey siye gaꞌi magboꞌo kinakan atawa puyuꞌ pangisi-ngisihan atawa pilak dem sabitande. Luwal hadja tungkud makajari boꞌode. 
MRK.6.9	Makajari siye magtehompaꞌ saguwaꞌ gaꞌi siye makajari magboꞌo badjuꞌ seddili amban si baranden. 
MRK.6.10	Duk paꞌin si Isa si siye, “Antag-antag kalumaꞌan katekkahanbi, bang kaꞌam dinaꞌak manaꞌik weꞌ aꞌa pī si lumaꞌne, daꞌa ne kaꞌam usaꞌ tiggelanbi laꞌi si lahat miyaꞌan. 
MRK.6.11	Duk bang niyaꞌ kalumaꞌan papīhanbi bu meꞌ aꞌahin gaꞌi ngaddatan kaꞌam, duk gaꞌi mabayaꞌ pakale si kaꞌam, tahalaꞌ kaꞌam amban kalumaꞌan miyaꞌan. Pagpaganun bi dahuꞌ leppug bettisbin, tandaꞌ weꞌ muwas ne kaꞌam si siye, ubus bu tahalaꞌ ne kaꞌam.” 
MRK.6.12	Manjari lumengngan ne siye magmahalayak weꞌ subey meꞌ aꞌahin pagsusunande meꞌ duseden duk lebbahande ne meꞌ hinangande malaꞌatin. 
MRK.6.13	Ekka meꞌ seyitan tapaluwas weꞌ de duk ekka aꞌa saki sinusutan weꞌ de isellan duk pinakoleꞌ weꞌ de.
MRK.6.14	Manjari takale weꞌ Sultan Herod sabab meꞌ hinangan balakat tahinang si Isahin peggeꞌ bawag ne hep ēn si Isahin. Magbissā-bissā meꞌ aꞌahin sabab si Isa. Niyaꞌ magpaꞌin, “Ellum ne balik Yahiya magpandi-pandi aꞌahin hangkan hep tahinangne meꞌ hinangan balakatan miyaꞌan.” 
MRK.6.15	Saguwaꞌ paꞌin sinduwehin isab, “Nabi Eliyas hatu miyaꞌan.” Duk niyaꞌ pe isab sinduwe magpaꞌin, “Nabi hep hatu iye miyaꞌan, kuweꞌ meꞌ nabi awwalley.” 
MRK.6.16	Saguwaꞌ pagkale si Herod inin, paꞌinne, “Si Yahiya miyaꞌan, bakas dinaꞌakku pinunggelanin. Ellum iye balik.” 
MRK.6.17+MRK.6.18+MRK.6.19	Peggeꞌ Sultan Herod hep mangandaꞌak niggew Yahiyahin duk dinaꞌak kinalabusu weꞌ ne. Kuweꞌ inin kahalanne miyaꞌan: Sultan Herod inin, inanda weꞌ ne ipalnen, Herodiyas, bu ellum pe salinen si Pilip, ella Herodiyasin. Manjari sakaliꞌ ne siye magdambuwaꞌ, inamāhan sultanin weꞌ Yahiya. Paꞌin Yahiya si iye, “Gaꞌi halal bang kew magdambuwaꞌ duk anda pungtinaꞌinun. Magduse kew.” Na, iye miyaꞌan sababnen hangkan binantahan weꞌ Herodiyas si Yahiya duk batang papateyne. Saguwaꞌ gaꞌi dinaꞌak weꞌ sultanin, 
MRK.6.20	peggeꞌ pagaddatan weꞌ Sultan Herod Yahiya. Kataꞌuhanne weꞌ Yahiya aꞌa bentel duk sutsi ateynen. Hangkan inelligan iye weꞌ sultanin duk inisi weꞌ ne dem kalabusu duk iye gaꞌi tapapatey. Mabayaꞌ pakale si Herod pu Yahiya magusihat, saguwaꞌ pagkalene iye, sasew dem pikilannen.
MRK.6.21	Manjari dambuwaꞌ ellew katumanan du kinabayaꞌan Herodiyasin. Pagtekka ellew pangesseban panganak pu Sultan Herodin, ngahinang si Herod pagjamu-jamuhan para si meꞌ bagellal si pagsultanannen duk si meꞌ kapitan kasundaluhannen, duk si meꞌ aꞌa langkew si lahat Jalil miyaꞌan. 
MRK.6.22	Manjari paglaꞌi ne siye kēmon magtipun, padiyalem pī anak Herodiyas dendehin mansak. Na, kasulutan si Herod duk meꞌ bisitanen. Manjari paꞌin sultanin si budjangin, “Māku kew si aku. Ine-ine kabayaꞌannu, pangurungku kaꞌu.” 
MRK.6.23	Duk napa pe iye, paꞌinne, “Ine-ine pākunu si aku, asal pangurungku teꞌed kaꞌu, bisan pe dan tengaꞌ pangalataꞌkun.”
MRK.6.24	Paluwas budjangin duk tinilew weꞌ ne saꞌinen, paꞌinne, “Inaꞌ, ine enteꞌ pākuku?” Nambung saꞌinen, “Pākuhun kōk si Yahiya magpandi-pandi aꞌahin.” 
MRK.6.25	Magtawus padiyalem balik budjangin magdayiꞌ-dayiꞌ pī si sultanin māku, paꞌinne, “Tuwan, iye inin pinākukun. Pangurungun aku duꞌun-duꞌun kōk Yahiya magpandi-pandi aꞌahin binettad diyataꞌ talam.” 
MRK.6.26	Magsusun teꞌed sultanin, saguwaꞌ gaꞌi iye bayaꞌ dapat si bissānen peggeꞌ bakas iye napa si panaꞌanan meꞌ bisitanen. 
MRK.6.27	Magtawus ne dinaꞌak weꞌ sultanin dambuwaꞌ sundalu amban meꞌ guwaldiyanen pī ngeddoꞌ kōk Yahiyahin. Manjari pī ne sundaluhin munggelan Yahiya dem kalabusu. 
MRK.6.28	Ubus binoꞌo weꞌ ne kōknen binettad diyataꞌ talam duk pinangurung ne weꞌ ne si budjangin. Manjari pinangurung isab weꞌ budjangin si saꞌinen.
MRK.6.29	Pagkale meꞌ tindeg si Yahiyahin inin, pī siye ngeddoꞌ bangkeynen duk kinubul weꞌ de.
MRK.6.30	Manjari meꞌ aꞌa bakas kawakilan weꞌ si Isahin magtipun ne balik pī si iye. Inaka-akahan weꞌ de si Isa kēmon meꞌ bakas tahinangden duk meꞌ pamanoloꞌden. Ekka hep aꞌa maggew-gantiꞌ pī si siye hangkan gaꞌi ne siye bisan makasaluꞌ mangan. 
MRK.6.31	Hangkan paꞌin si Isa si siye, “Sūng kite bi pī si lahat makagindew-gindew, kite-kite bi hadja duk kaꞌam kapahali-hali daddaliꞌ.” 
MRK.6.32	Manjari tahalaꞌ siye magbangkaꞌ pī si lahat makagindew-gindew, siye-siye hadja.
MRK.6.33	Saguwaꞌ ekka aꞌa ngite siye patahalaꞌden duk makakilale siye. Manjari magubas meꞌ aꞌahin amban meꞌ kalumaꞌan hap pī duk dumehellu pe siye tekka amban disi Isa laꞌi si dambiyaꞌ lamew. 
MRK.6.34	Pagtakas si Isa, banes teꞌed aꞌa kitene duk maꞌaseꞌ iye si siye, peggeꞌ kuweꞌ siye meꞌ bili-bili gaꞌ niyaꞌ ngipat siye. Manjari ekka pamanoloꞌne siye.
MRK.6.35	Pagkohap ne, pī meꞌ tindegnen si iye duk paꞌinde, “Lahat gaꞌi hep inin tantu papituhan aꞌa bu iyuꞌ ne kohap teꞌed. 
MRK.6.36	Daꞌakun meꞌ aꞌa inin pī si meꞌ aꞌa magtinanemin laꞌi si kalahatan diyataꞌ duk si meꞌ kalumaꞌan mapaliputin duk siye makabelli kinakande.” 
MRK.6.37	Saguwaꞌ paꞌin si Isa si siye, “Kaꞌam ne mamakan siyehin.” Paꞌinde si iye, “Na, inumey inin? Sa banes aꞌa iyan, subey tangdan aꞌa maghinang dem walum bulan pamelli panin pamakan siye iyan.” 
MRK.6.38	Tilew si Isa siye, paꞌinne, “Piyek kayuꞌ panbi lu? Pī koꞌ, payamanun bi.” Pagsakaliꞌ ne kataꞌuhande, paꞌinde, “Lime du panin duk duwe kenna.”
MRK.6.39	Manjari dinaꞌak siye weꞌ si Isa ningkoloꞌ kēmon magtumpuk-tumpuk diyataꞌ balili. 
MRK.6.40	Hangkan ningkoloꞌ ne siye magtumpuk-tumpuk, niyaꞌ ne dahatus-dahatus duk niyaꞌ ne lime-limempūꞌ. 
MRK.6.41	Manjari ineddoꞌ weꞌ si Isa pan lime kayuꞌin duk kenna duwehin, bu mayam iye magdiyataꞌ langit magpasalamat si Tuhan. Ubus bu binahagiꞌ-bahagiꞌ weꞌ ne panin duk pinangurung weꞌ ne si meꞌ tindegnen dinaꞌak pangurung si meꞌ aꞌahin. Damikkiyan isab kenna duwehin binahagiꞌ-bahagiꞌ weꞌ ne si siye kēmon. 
MRK.6.42	Mangan siye kēmon duk esso siye. 
MRK.6.43	Pagubus siye mangan, tinipun weꞌ meꞌ tindeg si Isahin lukasde pan duk kennahin, sampūꞌ duk duwe bakaꞌ pennoꞌ. 
MRK.6.44	Ekkahan mamangan pan miyaꞌan, meꞌ lellahin hadja niyaꞌ lime ngibu.
MRK.6.45	Puwas miyaꞌan, magtawus dinaꞌak weꞌ si Isa meꞌ tindegnen pasakey dem bangkaꞌ. Pinadehellu siye weꞌ ne pī si dambiyaꞌ lamew si puweblo Betsaida, sābune pe mapoleꞌ meꞌ aꞌahin. 
MRK.6.46	Pagubus ne siye patahalaꞌne, pī iye diyataꞌ kūd missā si Tuhan. 
MRK.6.47	Pagsangem ne, laꞌi ne si tengngaꞌ lamew bangkaꞌin. Si Isa laꞌi pe diyataꞌ kūd dendangan. 
MRK.6.48	Kitene meꞌ tindegnen kahunitan teꞌed peggeꞌ pasumbal si siye baliyuhin. Pagdayiꞌ ellew ne, pī si Isa si siye lumengngan diyataꞌ kuwit-kuwit lamew. Sōng hadja siye labeyanne, 
MRK.6.49	saguwaꞌ takite meꞌ tindegnen iye lumengngan diyataꞌ kuwit-kuwit lamew duk kannalde weꞌ panyataꞌ iye. Magkilahap teꞌed siye. 
MRK.6.50	Peggeꞌ kēmon siye takitede iye duk kaꞌumagadan siye. Saguwaꞌ magtawus si Isa missā si siye duk paꞌinne, “Pahagetun bi ateybin. Aku hep ituꞌ. Daꞌa kaꞌam tinalew.” 
MRK.6.51	Manjari pasakey si Isa pī si siye magdem bangkaꞌ. Pagsakeyne, padeheng baliyuhin hangkan bengngangan teꞌed meꞌ tindeg si Isahin. 
MRK.6.52	Peggeꞌ bisan ne bakas takitede balakat si Isahin pamakanne aꞌa lime ngibuhin, gaꞌi pe teꞌed tasabutde bang ine hāti bakas takiteden.
MRK.6.53	Pagsakaliꞌ ne siye lumipag, tekka siye si lahat Gennesaret duk padungguꞌ siye si tapiyan. 
MRK.6.54	Pagduwaꞌide amban bangkaꞌ, magtawus si Isa takilale weꞌ meꞌ aꞌahin. 
MRK.6.55	Manjari magubas meꞌ aꞌahin ngalatag kalahatan mapaliputin duk binoꞌo weꞌ de meꞌ aꞌa masakihin diyataꞌ tanggungande bisan antag pakakalehande palaꞌihan si Isahin. 
MRK.6.56	Antag-antag katekkahanne, si meꞌ kalumaꞌan ke, atawa si puweblo, atawa si lahat diyataꞌ, pinabāk weꞌ de meꞌ masakihin si meꞌ tabuꞌan duk pabuyuꞌ-buyuꞌ siye pu si Isa bang makajari antan meꞌ masakihin bisan hadja tuggu semmeknen. Na, kēmon makaꞌantan iyehin kawuliꞌan.
MRK.7.1	Manjari magtipun meꞌ Pariseohin pī pu si Isa magtuhut duk bang piyangan guru si saraꞌ āgama amban Awrusalam. 
MRK.7.2	Takitede meꞌ tindeg si Isahin mangan. Kaharaman siye peggeꞌ meꞌ tindeg si Isahin mangan bu gaꞌ siye ngosoꞌ tangan makasutsi nuhut addat duk panoloꞌ meꞌ Pariseohin.
MRK.7.3	Addat meꞌ Pariseohin duk kēmon ne meꞌ Yahudihin, gaꞌi hep siye mangan bang gaꞌi dahuꞌ siye kapangosoꞌ tangan nuhut biꞌat-biꞌatan meꞌ kapapuꞌanden. 
MRK.7.4	Bang siye tekka amban tabuꞌan, gaꞌi siye mangan bang gaꞌi dahuꞌ siye kapangosoꞌ kuweꞌ miyaꞌan. Duk ekka pe meꞌ biꞌat-biꞌatan seddili tuhutde kuweꞌ pagkosoꞌ meꞌ tikung, meꞌ kaldero duk meꞌ siliꞌ.
MRK.7.5	Hangkan tinilew weꞌ meꞌ Pariseohin duk meꞌ guru si saraꞌ āgamahin si Isa, paꞌinde, “Weꞌey meꞌ tindegnun gaꞌi nuhut biꞌat-biꞌatan meꞌ kapapuꞌanten bi? Weꞌey siye mangan bisan siye gaꞌ bakas ngosoꞌ tangan makasutsi?” 
MRK.7.6	Nambung si Isa, paꞌinne, “Kaꞌam iyan magmā-mā nuhut Tuhan bu gaꞌi du. Asal bennal teꞌed bissā Tuhan sinulat Nabi Isaya sabab kaꞌamin. Laꞌi paꞌin Tuhanin,
MRK.7.6	‘Meꞌ aꞌa inin pahadjede ku duk behede, saguwaꞌ ateyden gaꞌi nuhut aku. 
MRK.7.7	Gaꞌ gunane pagsambahayangde si akuhin, peggeꞌ meꞌ pamanoloꞌden hinang-hinang aꞌa hadja bu paꞌinde amban aku,’ paꞌin Tuhanin.
MRK.7.8	“Tinayikutan weꞌ bi meꞌ pangandaꞌakan Tuhanin,” paꞌin si Isa, “duk iye tinuhutbin meꞌ biꞌat-biꞌatan aꞌa. 
MRK.7.9	Asal pandey kaꞌam,” paꞌin si Isa. “Tinayikutan weꞌ bi meꞌ pangandaꞌakan Tuhanin supaya tatuhutbi biꞌat-biꞌatan kapapuꞌanbin. 
MRK.7.10	Peggeꞌ, missā hep Tuhanin dem saraꞌ pinangurungne pu si Musa para si meꞌ aꞌahin, paꞌinne, ‘Pagaddatanun bi saꞌi-samabin.’ Duk ‘Sine-sine missāhan saꞌinen atawa samanen laꞌatan, subey teꞌed iye pinapatey.’ 
MRK.7.11	Saguwaꞌ kaꞌam,” paꞌin si Isa, “si saraꞌ hininang-hinangbin hadja, paꞌinbi weꞌ bang niyaꞌ aꞌa magpaꞌin si saꞌi-samanen, ‘Gaꞌ ne niyaꞌ panabangku kaꞌam, Ammaꞌ atawa Inaꞌ, kulban ne, hātinen tapangurungku ne alataꞌkun si Tuhan,’ 
MRK.7.12	na, bang kuweꞌ miyaꞌan bissā aꞌahin,” paꞌin si Isa, “gaꞌi ne iye pahinangbi ine-ine panabangne meꞌ matettoꞌanen. 
MRK.7.13	Na, sa hinanganbi iyan, gaꞌi du pinagmasi weꞌ bi pangandaꞌakan Tuhanin peggeꞌ iye pamanoloꞌbin meꞌ biꞌat-biꞌatan kapapuꞌanbin. Duk ekka pe hinanganbi sa miyaꞌan.”
MRK.7.14	Puwas miyaꞌan, ilinganan ne isab balik weꞌ si Isa meꞌ aꞌahin pī si iye duk paꞌinne si siye, “Pakale kaꞌam kēmon si aku duk tahātibi bissāku inin: 
MRK.7.15	Dumaꞌin kinakan mapadiyalem si baran aꞌahin makaharam iyehin. Saguwaꞌ iye makaharam iyehin, meꞌ mapaluwas amban ateynen. 
MRK.7.16	Amey-amey pakalehun bi bang niyaꞌ pinaꞌin si kaꞌam.”
MRK.7.17	Pagtumahalaꞌ ne disi Isa amban meꞌ aꞌahin, padiyalem siye dem lumaꞌ. Tinilew iye weꞌ meꞌ tindegnen sabab panoloꞌne miyaꞌan. 
MRK.7.18	Paꞌinne si siye, “Sampay kaꞌam isab, gaꞌi tahātibi? Gaꞌi ke tahātibi weꞌ bisan kinakan ine padiyalem dem baran aꞌa gaꞌi makaharam iye? 
MRK.7.19	Peggeꞌ gaꞌi hep inin padiyalem dem ateyne saguwaꞌ dem bettengne hadja, ubus bu pinaluwas du.” Bissā si Isa miyaꞌan magpahāti weꞌ gaꞌ niyaꞌ kinakan haram, kēmon halal.
MRK.7.20	Paꞌin si Isa pe, “Mapaluwas amban atey aꞌahin, iye iyan makaharam iyehin. 
MRK.7.21	Peggeꞌ amban dem ateyne paguwaꞌ meꞌ pikilanne malaꞌatanin, pagjinahin, pagtangkewin duk pagpapateyin. 
MRK.7.22	Damikkiyan amban dem atey aꞌa, paguwaꞌ pagnapsuhin, pagakkalin, pagbaꞌisin, pagibegin, paglimut-limutin, paglangkew ateyin, pagkadupanganin, duk kēmon ne hinangan malaꞌatin. 
MRK.7.23	Kēmon meꞌ malaꞌat inin paluwas amban dem atey aꞌa duk iye makaharam iyehin.”
MRK.7.24	Manjari tahalaꞌ si Isa billaꞌi duk hap pī iye si dambuwaꞌ lahat tapit si puweblo Tiros. Paglaꞌi iye, padiyalem iye si dambuwaꞌ lumaꞌ, duk laꞌi iye patennaꞌ. Kabayaꞌannen weꞌ gaꞌ niyaꞌ ngataꞌu weꞌ laꞌi iye. Saguwaꞌ ujud kataꞌuhan du. 
MRK.7.25	Niyaꞌ dende laꞌi bakas takalene sabab si Isa. Pagkalene weꞌ īꞌ laꞌi si Isa, magtawus iye hap pī pasujud si bettis si Isa. Dende miyaꞌan taga anak dende-dende pasayedan seyitan. 
MRK.7.26	Dumaꞌin Yahudi dende miyaꞌan saguwaꞌ bangsa Penisiya iye, amban lahat Siriya. Na, manjari pabuyuꞌ-buyuꞌ iye pu si Isa pakipaluwasne seyitanin amban anaknen. 
MRK.7.27	Missā si Isa si iye si dalilan, paꞌinne, “Subey pinaꞌesso dehellu meꞌ anakin peggeꞌ gaꞌi patut ineddoꞌ kinakan meꞌ anakin bu ilakasan pī si meꞌ asu.” 
MRK.7.28	“Bennal, Tuwan,” paꞌin dendehin. “Saguwaꞌ bisan du meꞌ asu diyawaꞌ lamisahanin, kakande du mapagpag weꞌ meꞌ mākanakin.” 
MRK.7.29	Manjari paꞌin si Isa si iye, “Hap lumaꞌ ne kew. Sabab bissānu iyan, paluwas ne seyitanin amban anaknun.” 
MRK.7.30	Hap lumaꞌ ne dendehin duk kitene anaknen pabāk-bāk diyataꞌ kantil. Ubus ne paluwas seyitanin amban iye.
MRK.7.31	Manjari tahalaꞌ si Isa amban meꞌ kalahatan si Tirosin balik pī si antag lamew Jalil. Binutasan weꞌ ne lahat Sidonin palabey amban lahat ēnande Sampūꞌ Puweblohin. 
MRK.7.32	Niyaꞌ dambuwaꞌ aꞌa bisu duk engngeꞌ binoꞌo weꞌ aꞌa pī pu si Isa. Pabuyuꞌ-buyuꞌ siye pu si Isa, pakibettad tangannen si iye. 
MRK.7.33	Manjari binoꞌo weꞌ si Isa aꞌahin tahalaꞌ amban dem meꞌ kaꞌekkahanin. Ubus pinapī weꞌ ne meꞌ timbōꞌnen dem tayinge aꞌahin. Ngaluraꞌ isab iye ubus bu inantan weꞌ ne dellaꞌ aꞌahin. 
MRK.7.34	Manjari mayam si Isa magdiyataꞌ langit duk magnapas iye pinahadje duk paꞌinne si aꞌahin, “Eppata!” Hātinen, “Paluka kaꞌam!” 
MRK.7.35	Magtawus tayinge aꞌahin makakale duk ngalokaꞌ ne dellaꞌnen duk pastiꞌ ne pamissānen. 
MRK.7.36	Manjari sinessaꞌan meꞌ aꞌahin weꞌ si Isa weꞌ subey siye gaꞌi magaka-aka pu sine-sine. Saguwaꞌ iye-iye panessaꞌnen, pasōng pe teꞌed pangaka-ngakade sabab inin. 
MRK.7.37	Duk bengngangan teꞌed meꞌ aꞌahin. Paꞌinde, “Uy, asal hāp teꞌed kēmon hinanganne inin. Bisan aꞌa mabisuhin makakale weꞌ ne duk aꞌa maꞌumewin makabissā weꞌ ne.”
MRK.8.1	Gaꞌ tiggel puwas miyaꞌan, banes ne teꞌed isab aꞌa patipun pī pu si Isa bu gaꞌ ne niyaꞌ kakande. Manjari ilinganan weꞌ si Isa meꞌ tindegnen pī si iye duk paꞌinne si siye, 
MRK.8.2	“Maꞌaseꞌ ku si meꞌ aꞌa mabanes inin peggeꞌ tellum bahangi ne kuweꞌitu patuꞌude si akuhin bu gaꞌ ne niyaꞌ kakande. 
MRK.8.3	Bang siye papoleꞌku gaꞌ bakas mangan, kinawugtuꞌ siye iyan si lān. Bu meꞌ sinduwe inin tala pamoleꞌanden.” 
MRK.8.4	Paꞌin meꞌ tindegnen si iye, “Na, antag kite ngeddoꞌ kinakan pamakan siye tuꞌu si lahat makagindew-gindew inin?” 
MRK.8.5	Manjari tilew si Isa siye, “Piyek kayuꞌ panbi lu?” Paꞌinde, “Pituꞌ.”
MRK.8.6	Manjari dinaꞌak weꞌ ne meꞌ aꞌa mabanesin ningkoloꞌ diyataꞌ bulak. Ineddoꞌ weꞌ ne pan pituꞌin duk magpasalamat iye si Tuhan. Ubus bu binahagiꞌ-bahagiꞌ weꞌ ne panin duk pinangurung weꞌ ne si meꞌ tindegnen dinaꞌak pinangurung si meꞌ aꞌahin. Duk pinangurung ne weꞌ de. 
MRK.8.7	Niyaꞌ isab kenna dikiꞌ bang piyek kayuꞌ. Pagubus si Isa magpasalamat si Tuhan, dinaꞌak isab weꞌ ne pangurung kennahin si meꞌ aꞌahin. 
MRK.8.8	Mangan siye kēmon duk esso siye. Ubus bu tinipun weꞌ de lukasin, pituꞌ bakaꞌ pennoꞌ. 
MRK.8.9	Niyaꞌ kulang-labi ampat ngibu meꞌ aꞌa mamanganin. 
MRK.8.10	Manjari pinapoleꞌ ne meꞌ aꞌahin weꞌ si Isa duk magtawus iye pasakey duk meꞌ tindegnen dem bangkaꞌ pī si lahat Dalmanuta.
MRK.8.11	Pagtekka si Isa duk meꞌ tindegnen si Dalmanuta, hap pī si iye meꞌ Pariseohin moꞌo iye magsuweyan. Batang iye kuhi-kuhide hangkan makapakite siye tandaꞌ bang bennal taga kapatut iye amban Tuhan. 
MRK.8.12	Magnapas pinahadje si Isa duk paꞌinne si siye, “Meꞌ aꞌa kuweꞌitu inin luwal ne hadja māku tandaꞌ. Sabennal akahante kaꞌam, gaꞌ niyaꞌ tandaꞌ pakitehanku si kaꞌam.” 
MRK.8.13	Manjari tahalaꞌ si Isa amban siye. Pasakey iye balik dem bangkaꞌ palipag pī si dambiyaꞌ lamew.
MRK.8.14	Meꞌ tindeg si Isahin gaꞌ makaꞌesseb moꞌo kinakan. Luwal du dambuwaꞌ pande dem bangkaꞌin. 
MRK.8.15	Manjari sinessaꞌan siye weꞌ si Isa si dalilan. Paꞌinne, “Pahatul-hatul kaꞌam. Halliꞌanun bi pasulig meꞌ Pariseohin duk pasulig Sultan Herodin.” 
MRK.8.16	Magbissā-bissā meꞌ tindegnen sabab pinaꞌinne miyaꞌan peggeꞌ gaꞌ tahātide. Paꞌinde, “Hangkan hatu iye missā kuweꞌ miyaꞌan, peggeꞌ gaꞌ kite bi makaboꞌo pan.” 
MRK.8.17	Kataꞌuhan si Isa bang ine pagbissā-bissāden. Hangkan paꞌinne si siye, “Weꞌey pagbissābin sabab gaꞌ niyaꞌ panbi? Gaꞌi pe ke kataꞌuhanbi atawa tahātibi? Gaꞌi kaꞌam katoloꞌan? 
MRK.8.18	Niyaꞌ matabi saguwaꞌ kuweꞌ gaꞌi kaꞌam makakite. Niyaꞌ tayingebi saguwaꞌ kuweꞌ gaꞌi kaꞌam makakale. Gaꞌ ke taꞌessebbi bakas hininangku ellew īꞌen? 
MRK.8.19	Pamahagiꞌ-mahagiꞌku pan limehin si meꞌ aꞌa lime ngibuhin, piye bakaꞌ pennoꞌ weꞌ lukas tinipunbin?” Paꞌinde, “Sampuk-duwe.” 
MRK.8.20	“Duk gaꞌ ke taꞌessebbi pan pituꞌ binahagiꞌ-bahagiꞌku si meꞌ aꞌa ampat ngibuhin? Piye bakaꞌ pennoꞌ weꞌ lukas tinipunbin?” Paꞌinde, “Pituꞌ.” 
MRK.8.21	“Na,” paꞌinne, “bu gaꞌi pe tahātibi.”
MRK.8.22	Manjari tekka siye si puweblo Betsaida. Niyaꞌ meꞌ aꞌa pī si iye magboꞌo aꞌa pessek duk pabuyuꞌ-buyuꞌ siye pu si Isa pakiꞌantan si iye. 
MRK.8.23	Manjari inantanan ne weꞌ si Isa tangan aꞌa mapessekin duk tinundan weꞌ ne binoꞌo paluwas amban meꞌ kalumaꞌan miyaꞌan. Paglaꞌi ne siye, pineppaꞌan weꞌ si Isa meꞌ mata aꞌahin duk binettad weꞌ ne meꞌ tangannen si mata aꞌahin. Ubus bu tinilew weꞌ ne aꞌahin, “Niyaꞌ ke takitenu?” 
MRK.8.24	Mayam aꞌahin patongas duk paꞌinne, “Ngite ku meꞌ aꞌa lumengngan-lengngan, saguwaꞌ kuweꞌ siye bantuk kayu.” 
MRK.8.25	Manjari binettad balik weꞌ si Isa meꞌ tangannen si meꞌ mata aꞌahin. Mayam aꞌahin pahantap, manjari kawuliꞌan iye duk pastiꞌ ne pamayamne kēmonin. 
MRK.8.26	Manjari pinapoleꞌ ne iye weꞌ si Isa. Paꞌin si Isa si iye, “Daꞌa ne kew balik pī si kalumaꞌan miyaꞌan.”
MRK.8.27	Manjari palanjal ne si Isa duk meꞌ tindegnen pī si meꞌ kalumaꞌan mapaliput si puweblo Kesarea Pilipihin. Sasangde si lān, tinilew weꞌ ne meꞌ tindegnen, paꞌinne, “Ine paꞌin meꞌ aꞌahin, sine koꞌ ku?” 
MRK.8.28	Nambung siye, paꞌinde, “Niyaꞌ meꞌ aꞌa magpaꞌin weꞌ kaꞌu koꞌ si Yahiya magpandi-pandi meꞌ aꞌahin ellum balik. Sinduwehin isab magpaꞌin weꞌ Nabi Eliyas koꞌ kew. Duk niyaꞌ pe isab magpaꞌin weꞌ kaꞌu koꞌ dambuwaꞌ meꞌ nabi awwalley.” 
MRK.8.29	“Saguwaꞌ bang kaꞌam,” paꞌin si Isa, “ine paꞌinbi? Sine teꞌ ku?” Nambung si Petros, paꞌinne, “Kaꞌu Almasihin, tapeneꞌ Tuhan magbayaꞌin.” 
MRK.8.30	Manjari sinessaꞌan teꞌed siye weꞌ si Isa weꞌ subey siye gaꞌi magaka-aka bisan pu sine bang sine iye.
MRK.8.31	Na, nagnaꞌ si Isa magtoloꞌ si meꞌ tindegnen sabab dinen. “Aku inin,” paꞌinne, “Anak Manusiyaꞌin, subey ekka kabinasahan sandalanku duk gaꞌi du ku pinagmasi weꞌ meꞌ kabahiꞌanin duk meꞌ nakuraꞌ meꞌ imamin duk meꞌ guru si saraꞌ āgamahin. Pinapatey du ku iyan duk pagpuwas tellum bahangi, ellum du ku balik.” 
MRK.8.32	Binissā inin weꞌ si Isa pinapastiꞌ, hangkan binoꞌo si Isa weꞌ si Petros patala-tala bu inamāhan iye weꞌ ne bang weꞌey iye missā sa miyaꞌan. 
MRK.8.33	Saguwaꞌ paharap si Isa si meꞌ tindegnen duk pinayaman siye weꞌ ne. Manjari inamāhan weꞌ ne si Petros duk paꞌinne si iye, “Tahalaꞌ kew amban aku, Seyitan. Peggeꞌ pikilannun pikilan amban manusiyaꞌ hadja, dumaꞌin amban Tuhan.”
MRK.8.34	Manjari ilinganan weꞌ si Isa pī si iye meꞌ aꞌa mabanesin duk meꞌ tindegnen. Paꞌinne si siye, “Bang niyaꞌ aꞌa mabayaꞌ nuhut aku, subey iye tuhutne kinabayaꞌankun, dumaꞌin kinabayaꞌannen. Duk subey isab iye moꞌo olom pamapateyan iyehin, hātinen maglillaꞌ iye nandal kabinasahan duk bisan pe matey. Manjari makajari ne iye nuhut aku. 
MRK.8.35	Peggeꞌ,” paꞌin si Isa, “bang aꞌahin ellegne umulnen, gaꞌ niyaꞌ umulne salama-lama. Saguwaꞌ bang aꞌahin gaꞌi ellegne umulnen duk maglillaꞌ pe iye matey hawal tuyuꞌne manuhut akuhin duk magmahalayak aka-aka mahāpin, na, aꞌa iyan taga umul du salama-lama. 
MRK.8.36	Peggeꞌ aꞌahin, bisan pe tepe si iye kēmon alataꞌ dem dunyahin, gaꞌ du niyaꞌ gunane bang gaꞌi tepe si iye umul salama-lamahin. 
MRK.8.37	Peggeꞌ gaꞌ niyaꞌ alataꞌ si dunya makalekkat iye supaya tepe si iye umul salama-lamahin. 
MRK.8.38	Sine-sine iyaꞌ magpatampal si meꞌ aꞌa weꞌ tindegku iye, duk weꞌ nuhut iye toloꞌkun, - bu meꞌ aꞌa kuweꞌitu inin kaꞌekkahanden dusehan duk gaꞌi nuhut Tuhan, - aku, Anak Manusiyaꞌin, iyaꞌ du ku isab ngilale iye tindegku, bang ku balik pitu magtuhut duk meꞌ malaꞌikat masutsihin liput weꞌ sahaya Samaku Tuhanin.”
MRK.9.1	Paꞌin si Isa pe, “Sabennal akahante kaꞌam, niyaꞌ kaꞌam matuꞌu inin gaꞌi matey bang gaꞌi dahuꞌ takitebi pagbayaꞌ Tuhanin duk balakatan teꞌed pagbayaꞌnen.”
MRK.9.2	Manjari, ennem bahangi puwas miyaꞌan, binoꞌo weꞌ si Isa si Petros, si Yakub duk si Yahiya pī diyataꞌ punu langkew siye-siye hadja. Sābude malaꞌihin, pinda teꞌed bantuk si Isahin si pagmatahande. 
MRK.9.3	Semmeknen ngillap teꞌed duk asal poteꞌ manamal. Gaꞌ niyaꞌ aꞌa tuꞌu si dunya makapapoteꞌ semmek kuweꞌ poteꞌan semmekne miyaꞌan. 
MRK.9.4	Manjari paguwaꞌ si siye laꞌi si Nabi Eliyas duk si Musa duk magbissā siye duk si Isa. 
MRK.9.5	Sābude magbissāhin, paꞌin si Petros pu si Isa, “Tuwan, hāp teꞌed peggeꞌ tiyaꞌ kami tuꞌu. Ngahinang kami tellu payad-payad. Dambuwaꞌ si kaꞌu, dambuwaꞌ pu si Musa duk dambuwaꞌ pu Nabi Eliyas.” 
MRK.9.6	Hangkan si Petros missā sa miyaꞌan, peggeꞌ gaꞌi iye magkataꞌu-taꞌu bang ine bissāne sabab tinalew teꞌed siye. 
MRK.9.7	Manjari niyaꞌ inalak paguwaꞌ duk kalandungan siye duk niyaꞌ suwala amban dem inalakin magpaꞌin, “Inin Anakku kalasahanku teꞌed. Pakalehun bi iye.” 
MRK.9.8	Manjari, pagpayamde paliput, bessuwang gaꞌ ne niyaꞌ seddili kitede laꞌi, luwal saꞌ si Isa.
MRK.9.9	Manjari sasangde padurul amban diyataꞌ punu, sinessaꞌan siye weꞌ si Isa weꞌ subey siye gaꞌi magaka-aka bisan pu sine sabab bakas takiteden. Bang iye, Anak Manusiyaꞌin, ellum ne balik amban kamateynen, meke ne siye makajari magaka-aka si aꞌa. 
MRK.9.10	Tinuhut weꞌ de panessaꞌne miyaꞌan, saguwaꞌ magtilew-tinilew siye tellungan bang ine hāti pinaꞌinnen weꞌ ellum iye balik amban kamateynen. 
MRK.9.11	Na, tilewde si Isa, paꞌinde, “Weꞌey teꞌ magpaꞌin meꞌ guru si saraꞌ āgamahin weꞌ subey koꞌ pitu dehellu Nabi Eliyas meke Almasihin?” 
MRK.9.12	Nambung si Isa. “Bennal iyan,” paꞌinne, “Nabi Eliyas pitu dehellu amban Almasihin manyap kēmonin. Na, ine teꞌ paꞌin kitabin sabab aku, Anak Manusiyaꞌin? Paꞌin kitabin weꞌ subey ekka kabinasahan sandalanku duk diniyawaꞌan ku teꞌed. 
MRK.9.13	Saguwaꞌ akahante kaꞌam,” paꞌin si Isa, “bakas pitu ne Eliyas duk tahinang ne weꞌ meꞌ aꞌahin sasuku kabayaꞌanden si iye, kuweꞌ du tasulat dem kitab sabab iyehin.”
MRK.9.14	Pagbalikde pī si meꞌ tindegne sinduwehin, banes teꞌed aꞌa kitede paliput si siye. Duk niyaꞌ meꞌ guru si saraꞌ āgama laꞌi magpasuweyan duk siye. 
MRK.9.15	Manjari pagkite weꞌ meꞌ aꞌa mabanesin si Isa, ulaliꞌ siye peggeꞌ gaꞌ ase-asede weꞌ pī laꞌi si Isa. Magubas siye pī nagina iye. 
MRK.9.16	Tinilew weꞌ si Isa meꞌ tindegnen, paꞌinne, “Ine pagpasuweyanbi duk siye miyaꞌan?” 
MRK.9.17	Niyaꞌ nambung amban meꞌ aꞌa mabanesin, paꞌinne, “Tuwan, binoꞌo weꞌ ku anakku inin pitu si kaꞌu peggeꞌ pasayedan iye seyitan maꞌumew iye. 
MRK.9.18	Duk kahabaꞌ iye usaꞌ seyitanin, hinantakan iye weꞌ ne. Magbukal behenen, magtageꞌot meꞌ impennen, duk ngoral iye. Manjari pināku weꞌ ku si meꞌ tindegnun pakipaluwasku seyitanin saguwaꞌ gaꞌ du tapaluwasde.” 
MRK.9.19	Paꞌin si Isa si meꞌ aꞌahin, “Oy, kaꞌam meꞌ aꞌa kuweꞌitu inin. Gaꞌ teꞌed niyaꞌ sandelbi si Tuhan. Taman sumiyan pe ku tuꞌu si kaꞌam? Taman sumiyan pe ku nandalan addatbin meke kaꞌam kahagad? Boꞌohun nakanakin pitu si aku.” 
MRK.9.20	Binoꞌo ne weꞌ de pī si iye.
MRK.9.20	Pagkite seyitanin si Isa, magtawus pinapaspad weꞌ ne nakanakin. Pahantak nakanakin diyataꞌ bulak magligidan duk magbukal behenen. 
MRK.9.21	Tinilew weꞌ si Isa sama nakanakin, “Sumiyan pe iye sa inin?” Nambung iye, “Kemuwe dikiꞌ pe iye. 
MRK.9.22	Duk daran ne iye tineppadan weꞌ seyitanin pī dem ebbut duk dem boheꞌ supaya tapapateyne. Bang tahinangnu, andūꞌ Tuwan, maꞌaseꞌ ne kew si kami duk tabangun kami.” 
MRK.9.23	“Tilewnu bang tahinangku?” paꞌin si Isa. “Bang aꞌahin sandel si Tuhan,” paꞌinne, “kēmon tahinangne.” 
MRK.9.24	Magtawus sama nakanakin missā pinapales, paꞌinne, “Ngandel ne ku, Tuwan. Tabangun ku duk pasōng sandelkun.”
MRK.9.25	Pagkite si Isa meꞌ aꞌa mabanesin hap pī patipun si iye, inamāhan weꞌ ne seyitanin. “Kaꞌu seyitan,” paꞌinne, “seyitan magpaꞌumew duk magpabisu, daꞌakte kew paluwas amban nakanak inin duk daꞌa ne kew teꞌed padiyalem balik si iye.” 
MRK.9.26	Manjari magkilahap seyitanin duk pinapaspad manamal weꞌ ne nakanakin. Ubus paluwas ne seyitanin amban iye. Nakanakin kuweꞌ ne aꞌa matey, hangkan kaꞌekkahan meꞌ aꞌahin magpaꞌin, “Matey ne iye.” 
MRK.9.27	Saguwaꞌ inantanan weꞌ si Isa tangan nakanakin duk pinadongaꞌ weꞌ ne. Manjari nengge ne nakanakin.
MRK.9.28	Pagdiyalem si Isa si lumaꞌ, tinilew iye weꞌ meꞌ tindegnen, siye-siye hadja, paꞌinde, “Weꞌey teꞌ gaꞌ tapaluwas kami seyitanin?” 
MRK.9.29	Paꞌinne si siye, “Da bayuꞌ seyitan miyaꞌan gaꞌi tapaluwas weꞌ ine-ine luwal hadja bang pinākuhan si Tuhan.”
MRK.9.30	Manjari palanjal ne disi Isa duk meꞌ tindegnen. Pabutas siye si lahat Jalil. Gaꞌi mabayaꞌ si Isa weꞌ niyaꞌ ngataꞌu bang tungan lengngannen, 
MRK.9.31	peggeꞌ magtoloꞌ iye si meꞌ tindegnen. Pagtoloꞌnen, paꞌinne si siye, “Aku, Anak Manusiyaꞌin, sinōngan du ku iyan si antanan meꞌ aꞌa. Papateyde du ku. Tellum bahangi puwas kamateykun, ellum du ku balik.” 
MRK.9.32	Saguwaꞌ gaꞌ tahātide bissāne miyaꞌan duk gaꞌ siye makatawakkal nilew iye.
MRK.9.33	Manjari tekka siye si puweblo Kapernaum. Paglaꞌi ne siye dem lumaꞌ, tinilew weꞌ si Isa meꞌ tindegnen. “Ine teꞌ pagpasuweyanbi si lānin?” paꞌinne. 
MRK.9.34	Saguwaꞌ gaꞌ siye nambung peggeꞌ pagpasuweyanden sabab bang sine siye tamanan malangkewin. 
MRK.9.35	Manjari ningkoloꞌ si Isa duk ilinganan weꞌ ne sampūꞌ duk duwe tindegnen pī si bihingne. Paꞌinne si siye, “Sine-sine mabayaꞌ pinalangkew teꞌedin, subey iye magpadiyawaꞌ dine supaya iye madiyawaꞌ amban kēmonin, duk subey iye daraꞌakan kēmon aꞌa.” 
MRK.9.36	Manjari ngeddoꞌ si Isa dambuwaꞌ nakanak dikiꞌ duk pinatengge weꞌ ne si tengngaꞌde. Ubus kinekkepan weꞌ ne nakanakin duk paꞌinne si siye, 
MRK.9.37	“Bang niyaꞌ aꞌa bu sabab sandelne si akuhin ngaddatan dambuwaꞌ nakanak dikiꞌ kuweꞌ inin, aku inaddatannen. Duk bang niyaꞌ ngaddatan aku, dumaꞌin hadja aku inaddatannen, saguwaꞌ damikkiyan addatanne Tuhanin, mamapitu aku si dunyahin.”
MRK.9.38	Paꞌin Yahiya si iye, “Tuwan, niyaꞌ takite kami dambuwaꞌ aꞌa sabbutne ēnnun pagpaluwasne seyitan amban meꞌ aꞌa. Pinages iye weꞌ kami peggeꞌ gaꞌi iye nuhut kite bi.” 
MRK.9.39	“Daꞌa iye pagesun bi,” paꞌin si Isa. “Peggeꞌ sine-sine nabbut ēnkun paghinangne hinangan balakatan, gaꞌi iye mura-mura makabissā laꞌatan sabab aku. 
MRK.9.40	Peggeꞌ aꞌa manggaꞌi manguntarahan kitehin bin,” paꞌinne, “bēbbeg amban kite bi. 
MRK.9.41	Sabennal akahante kaꞌam weꞌ sine-sine ngurungan kaꞌam bisan hadja da sawan boheꞌ pamaꞌinum kaꞌam peggeꞌ kaꞌam tindeg Almasi, asal katumbasan teꞌed iye hāp.”
MRK.9.42	“Saguwaꞌ sine-sine makapaduse si dambuwaꞌ nakanak dikiꞌ kuweꞌ inin makahagad si akuhin, hāp pe siꞌ iye miyaꞌan tapatowengan batu hadje si kellongne bu ilaboꞌ pī dem tahik, duk hadja gaꞌi taboꞌone magduse. 
MRK.9.43	Bang tangannun mamoꞌo kaꞌu magdusehin, lebbahanun ne pagdusenun. Dalilnen, kuweꞌ du putukannu tangannun. Hāp pe kew paꞌasek dem surgaꞌ bisan kew putuk, amban duwe tangannun saguwaꞌ pī kew dem narkaꞌ, dem ebbut gaꞌ niyaꞌ kapalemne. (
MRK.9.44	Laꞌi pangalegga Tuhan aꞌahin, gaꞌ niyaꞌ hāranne duk pagsandalin gaꞌ niyaꞌ tamananne.) 
MRK.9.45	Damikkiyan bang bettisnun mamoꞌo kaꞌu magdusehin, lebbahanun pagdusenun. Dalilnen, kuweꞌ du putukannu bettisnun. Hāp pe kew paꞌasek dem surgaꞌ bisan kew putuk, amban duwe bettisnun saguwaꞌ tinimanan kew pī dem narkaꞌ, dem ebbut gaꞌ niyaꞌ kapalemne. (
MRK.9.46	Laꞌi pangalegga Tuhan aꞌahin, gaꞌ niyaꞌ hāranne duk pagsandalin gaꞌ niyaꞌ tamananne.) 
MRK.9.47	Duk bang matanun isab mamoꞌo kaꞌu magdusehin, lebbahanun pagdusenun. Dalilnen, kuweꞌ du ugitannu matanun. Hāp pe kew paꞌasek dem surgaꞌ bisan dambuwaꞌ saꞌ matanun, amban duwe matanun saguwaꞌ tinimanan kew pī dem narkaꞌ. 
MRK.9.48	Laꞌi pangalegga Tuhan aꞌahin gaꞌ niyaꞌ hāranne, duk pagsandalin gaꞌ niyaꞌ tamananne.”
MRK.9.49	Paꞌin si Isa pe, “Kēmon aꞌahin subey palabey dem ebbut, hātinen dem katiksaꞌan, supaya ngabasag sandelden.”
MRK.9.50	Paꞌinne isab, “Kataꞌuhanbi du weꞌ asinin asal hāp. Saguwaꞌ bang asinin gaꞌ ne niyaꞌ lessane, gaꞌi ne maꞌasin balik. Hangkan kaꞌam isab,” paꞌinne, “subey kaꞌam pahatul-hatul supaya gaꞌi lepas pagaddat-inaddatbin duk pagsulut-sulutbin.”
MRK.10.1	Manjari tahalaꞌ si Isa amban lahat Jalil duk hap pī iye si meꞌ kalahat-lahatan laꞌi si Yahudiya duk sampay si meꞌ kalahatan si lipag boheꞌ Jordan. Banes ne isab aꞌa patipun si iye laꞌi. Manjari tinoloꞌan siye weꞌ si Isa, sa hinangannen. 
MRK.10.2	Niyaꞌ meꞌ Pariseo patapit pī si iye duk panguhi-nguhide iye, tilewde iye, paꞌinde, “Dem saraꞌ, makajari ke bang aꞌahin timananne andanen?” 
MRK.10.3	Sambunganne siye, paꞌinne, “Ine teꞌ daꞌakan pangurung si Musa kaꞌamin?” 
MRK.10.4	Paꞌinde, “Pangandūsan si Musa lellahin milmahan sulat pagbutasan, ubus makajari ne timananne andanen.” 
MRK.10.5	“Bennal iyan,” paꞌin si Isa. “Saguwaꞌ hangkan sinulat weꞌ ne si kaꞌam pangandaꞌakan iyan, sabab gaꞌi kaꞌam ngatu nuhut toloꞌ. 
MRK.10.6	Saguwaꞌ kemuwe tagnaꞌ pamapanjari Tuhan kēmon-kēmonin, ‘pinapanjari weꞌ ne manusiyaꞌin lella duk dende,’ sa pinaꞌin dem kitabin. 
MRK.10.7	‘Hangkan tahalaꞌ lellahin amban saꞌi-samanen bu padambuwaꞌ iye si andanen, 
MRK.10.8	duk bakas duwehin magdambuwaꞌ baran ne.’ Manjari dumaꞌin ne siye duwe baran,” paꞌin si Isa, “saguwaꞌ dambuwaꞌ baran ne. 
MRK.10.9	Hangkan subey teꞌed gaꞌi pagbutas aꞌa bakas pinagdambuwaꞌ weꞌ Tuhanin.”
MRK.10.10	Paglaꞌi ne balik meꞌ tindeg si Isahin dem lumaꞌ patennaꞌanden, tinilew isab weꞌ de si Isa sabab toloꞌne miyaꞌan. 
MRK.10.11	Sambunganne siye, paꞌinne, “Sine-sine nimanan andanen bu maganda seddili, magjina iye duk kapagduse iye si andane poꞌonin. 
MRK.10.12	Damikkiyan bang dendehin isab timananne ellanen bu magella iye seddili, magjina iye.”
MRK.10.13	Niyaꞌ meꞌ aꞌa moꞌo meꞌ anakde pī pu si Isa supaya siye antananne. Saguwaꞌ pinagamāhan siye weꞌ meꞌ tindegnen. 
MRK.10.14	Pagkite si Isa inin, astel iye. “Ambat pitu si aku meꞌ mākanakin,” paꞌinne, “duk daꞌa siye saggaꞌun bi. Peggeꞌ aꞌa kuweꞌ rnākanakin ngatu du pinagbayaꞌan weꞌ Tuhanin. 
MRK.10.15	Sabennal akahante kaꞌam,” paꞌin si Isa, “bang pangandel aꞌa si Tuhanin dumaꞌin kuweꞌ pangandel mākanakin, na aꞌa iyan asal gaꞌi sumakup dem pagbayaꞌan Tuhanin.” 
MRK.10.16	Manjari pinippi weꞌ si Isa meꞌ mākanakin maggantiꞌ-gantiꞌ. Binettad weꞌ ne tangannen si siye duk māku-māku kahāpan iye si Tuhan para si siye.
MRK.10.17	Manjari pagsōng lumengngan disi Isa hap kalahat-lahatan, niyaꞌ aꞌa magubas pī si iye duk nengge duk tuꞌutne magpadiyawaꞌ pu si Isa, paꞌinne, “Tuwan, aꞌa hāp kew. Ine subey hinangku duk ku pinasukuꞌan umul salama-lama?” 
MRK.10.18	Sambungan si Isa iye, paꞌinne, “Weꞌey paꞌinnu weꞌ hāp ku? Gaꞌ niyaꞌ hāp luwal Tuhanin dambuwaꞌ-buwaꞌ. 
MRK.10.19	Kataꞌuhannu du,” paꞌinne, “meꞌ pangandaꞌakan Tuhanin. ‘Daꞌa kew monoꞌ. Daꞌa kew magjina. Daꞌa kew nangkew. Daꞌa kew naksiꞌ gaꞌi bennal. Daꞌa kew ngaliba. Pagaddatanun saꞌi-samanun.’ ” 
MRK.10.20	“Na, Tuwan,” paꞌinne, “kēmon iyan tinuhut weꞌ ku kemuwe nakanak pe ku.” 
MRK.10.21	Sasang si Isa mayaman iye, kalasahanne iye. Paꞌin si Isa, “Niyaꞌ pe dambuwaꞌ gaꞌ tahinangnu. Pī kew, pabellihanun kēmon alataꞌnun bu pangurungun ulinen si meꞌ mamiskinin. Manjari niyaꞌ du iyan alataꞌnu laꞌi si surgaꞌ. Pagubus, balik kew pitu, nuhut kew aku.” 
MRK.10.22	Pagkalene bissā si Isa miyaꞌan, sengngel luwenen duk tahalaꞌ iye dukka, peggeꞌ ekka teꞌed alataꞌne.
MRK.10.23	Manjani mayam si Isa paliput si meꞌ tindegnen duk paꞌinne si siye, “Asal hunit teꞌed meꞌ madayahanin ngatu pinagbayaꞌan weꞌ Tuhanin.” 
MRK.10.24	Ulaliꞌ teꞌed meꞌ tindegnen si bissāne miyaꞌan. Saguwaꞌ paꞌinne si siye balik, “Meꞌ pungtinaꞌi, asal hunit teꞌed aꞌahin ngatu pinagbayaꞌan weꞌ Tuhanin. 
MRK.10.25	Mura pe untaꞌin palabey si lowang dalum amban aꞌa dayahanin ngatu pinagbayaꞌan weꞌ Tuhanin.” 
MRK.10.26	Pagkalede bissāne miyaꞌan, ulaliꞌ teꞌed siye manamal duk paꞌinde si iye, “Na, sine ne tapī si surgaꞌin bang kuweꞌ iyan?” 
MRK.10.27	Manjari mayam si Isa si siye duk paꞌinne, “Bang manusiyaꞌ gaꞌi teꞌed makajari, saguwaꞌ bang Tuhanin, gaꞌ niyaꞌ hunit si iye. Tahinangne kēmon.”
MRK.10.28	Manjari missā si Petros. “Payamanun kami inin,” paꞌinne. “Ubus ne ambanan kami kēmon-kēmonin duk nuhut ne kami kaꞌu.” 
MRK.10.29	“Aweꞌ,” paꞌin si Isa, “sabennal akahante kaꞌam, bang niyaꞌ aꞌa ngambanan lumaꞌnen atawa pungtinaꞌinen lella-dende, atawa saꞌi-samanen, atawa meꞌ anaknen, atawa bulaknen, bang ambananne meꞌ inin sabab lasane si akuhin duk supaya iye kapalumengngan moꞌo aka-aka mahāpin, 
MRK.10.30	asal tumbasan Tuhanin iye paꞌekka meꞌ lumaꞌ, duk meꞌ pungtinaꞌi lella-dende, meꞌ saꞌi, meꞌ anak, duk meꞌ bulak, tiggelanne tuꞌu si dunya. Saguwaꞌ makalabey isab iye kabinasahan bang iye nuhut aku. Saguwaꞌ bisan iye bininasa,” paꞌin si Isa, “inurungan du iye umul gaꞌ tamananne laꞌi si ahilat. 
MRK.10.31	Ekka meꞌ dumehellu kuweꞌituhin, dumambuli du si pasōngan duk ekka dumambuli kuweꞌituhin, dumehellu du si pasōngan.”
MRK.10.32	Manjari paglaꞌi si Isa duk meꞌ saweꞌnen si lān pataked tudju Awrusalam, lumengngan si Isa padehellu amban siye. Kebba-kebbahan meꞌ tindegnen duk meꞌ mapatuhut si iye si dambulihanin tinalew. Binoꞌo ne isab weꞌ si Isa patala-tala tindegne sampūꞌ duk duwehin duk inakahan siye weꞌ ne sabab sōng maꞌumantag si iyehin. 
MRK.10.33	“Pakale kaꞌam,” paꞌinne. “Kite bi inin pataked hap Awrusalam. Paglaꞌi ne kite bi, aku, Anak Manusiyaꞌin, sinōngan du pī si antanan meꞌ nakuraꞌ meꞌ imamin duk meꞌ guru si saraꞌ āgamahin. Manjari hukumande si akuhin weꞌ pinapatey ku. Ubus sōngande du ku isab pī si antanan meꞌ aꞌa dumaꞌin Yahudi. 
MRK.10.34	Duk meꞌ bangsa seddili inin, hinangde du ku dagey duk pagluraꞌande ku duk lubakande ku. Ubus bu papateyde ku. Saguwaꞌ puwas tellum bahangi, ellum du ku balik.”
MRK.10.35	Manjari patapit pī pu si Isa si Yakub duk Yahiya, meꞌ anak Sebedehin. Paꞌinde si iye, “Tuwan, niyaꞌ batang pāku kami si kaꞌu hinangnu para si kami.” 
MRK.10.36	“Weꞌ ine kabayaꞌanbi hininangku para si kaꞌamin?” paꞌin si Isa. 
MRK.10.37	Nambung siye, paꞌinde, “Kabayaꞌan kamihin, bang ne kew ningkoloꞌ magbayaꞌ, patingkoloꞌnu kami si bihingnu, dambuwaꞌ si kanawanannu duk dambuwaꞌ si bibangannu.” 
MRK.10.38	Saguwaꞌ paꞌin si Isa si siye, “Gaꞌi kataꞌuhanbi bang ine pinākubi inin. Ngatu ke kaꞌam bininasa kuweꞌ sōng paminasa akuhin? Ngatu ke kaꞌam pinapatey kuweꞌ sōng pamapatey akuhin?” 
MRK.10.39	“Aweꞌ, ngatu kami,” paꞌinde. Manjari paꞌin si Isa si siye, “Asal bininasa du kaꞌam kuweꞌ sōng paminasa akuhin duk pinapatey du kaꞌam kuweꞌ pamapatey akuhin. 
MRK.10.40	Saguwaꞌ bang pagpatingkoloꞌ si kanawanankun atawa si bibangankun,” paꞌin si Isa, “dumaꞌin aku magbayaꞌin. Saguwaꞌ meꞌ paningkoloꞌan miyaꞌan sukuꞌ si meꞌ pinanyapan Tuhanin.”
MRK.10.41	Manjari pagkale tindeg si Isa sampūꞌin sabab pināku si Yakub duk Yahiyahin, astel siye. 
MRK.10.42	Manjari ilinganan weꞌ si Isa meꞌ tindegnen kēmon. Paꞌinne si siye, “Kataꞌuhanbi addat meꞌ aꞌa si dunyahin. Meꞌ nakuraꞌ meꞌ kabangsahan seddilihin magmanda teꞌed si meꞌ aꞌahin, duk meꞌ aꞌa malangkewin magbayaꞌ teꞌed si meꞌ aꞌaden. 
MRK.10.43	Saguwaꞌ kaꞌam,” paꞌin si Isa, “subey gaꞌi magsa miyaꞌan. Sine-sine kaꞌam mabayaꞌ pinalangkew, subey iye daraꞌakanbi. 
MRK.10.44	Duk sine-sine kaꞌam asal mabayaꞌ manjari tamanan malangkewin, subey iye kuweꞌ banyagaꞌ nabangan saweꞌnen. 
MRK.10.45	Peggeꞌ bisan aku, Anak Manusiyaꞌin,” paꞌin si Isa, “dumaꞌin papituhankun makitabang si manusiyaꞌ saguwaꞌ nabang manusiyaꞌ. Duk pitu ku paglillaꞌku umulkun pangalekkat meꞌ aꞌa maꞌekkahin supaya siye gaꞌi ilegga sabab duseden.”
MRK.10.46	Manjari tekka si Isa duk meꞌ tindegnen si puweblo Ariha. Pagtahalaꞌde billaꞌi, ekka teꞌed aꞌa nuhut siye. Na, niyaꞌ laꞌi ningkoloꞌ si higad lān palabeyanden aꞌa pessek magpāku-pāku sīn. Ēnnen si Bartimiyus, anak Timiyus. 
MRK.10.47	Pagkalene weꞌ si Isa, aꞌa Nasaretin hatiꞌ mapalabey miyaꞌan, ngalingan iye papales, paꞌinne, “O Isa, tubuꞌ Sultan Daꞌud, maꞌaseꞌ ne kew si aku.” 
MRK.10.48	Ekka ngamāhan iye, gaꞌi iye dinaꞌak magbukag. Saguwaꞌ namba ne papalesne paglingannen. “O tubuꞌ Sultan Daꞌud,” paꞌinne, “maꞌaseꞌ ne kew si aku.” 
MRK.10.49	Padeheng si Isa duk paꞌinne, “Lingananun bi iye.” Manjari ilinganan ne weꞌ de aꞌa mapessekin. Paꞌinde si iye, “Pahāpun ateynun. Kuwat kew, īꞌ kew linganan si Isa.” 
MRK.10.50	Magtawus inānan weꞌ ne mantanen bu ne pahulangkad duk patapit iye pī pu si Isa. 
MRK.10.51	Paꞌin si Isa si iye, “Ine kabayaꞌannu hinangku si kaꞌ u?” “Tuwan,” paꞌinne, “kabayaꞌankun makakite ne ku.” 
MRK.10.52	Paꞌin si Isa si iye, “Pī ne kew. Kawuliꞌan ne kew peggeꞌ sandel kew si aku.” Magtawus iye makakite duk nuhut ne iye si Isa lumengngan.
MRK.11.1	Manjari tapit ne siye si Awrusalam peggeꞌ sōng tekka ne siye si meꞌ kalumaꞌan Betpage duk Betani laꞌi si kūd Jaitun. Dinaꞌak weꞌ si Isa duwangan tindegnen padehellu. 
MRK.11.2	Paꞌinne si siye, “Pī kaꞌam si kalumaꞌan si dehelluhanbi miyaꞌan. Pagtekkabi laꞌi, magtawus kaꞌam iyan ngite anak asnu dinagtel, gaꞌ pe bakas kasakeyan. Lekkahanun bi duk boꞌohun bi pitu. 
MRK.11.3	Bang niyaꞌ nilew kaꞌam bang weꞌey eddoꞌbi, paꞌinun bi, ‘Niyaꞌ kagunahan Panuhutanin si iye; papoleꞌne du balik pitu magtawus.’ ” 
MRK.11.4	Na manjari pī ne duwanganin duk takitede anak asnuhin iningketan si gawang lumaꞌ si bihing kalsara. Manjari ilekkahan ne weꞌ de. 
MRK.11.5	Niyaꞌ meꞌ aꞌa magtengge laꞌi. Sinduwehin nilew siye, paꞌinde, “Hoy, weꞌey lekkahanbi anak asnu iyan?” 
MRK.11.6	Nambung siye kuweꞌ panessaꞌ si Isa siyehin, duk pinasagadan ne weꞌ de binoꞌo.
MRK.11.7	Manjari binoꞌo weꞌ de anak asnuhin pī pu si Isa. Ilampiruhan weꞌ de duk meꞌ semmekde, ubus bu pasakey ne si Isa. 
MRK.11.8	Ekka isab meꞌ aꞌa laꞌi. Binellat weꞌ meꞌ aꞌahin meꞌ semmekden si lān palabeyannen. Meꞌ sinduwehin kinanatan weꞌ de lānin duk meꞌ pange dawenan bakas totoꞌde amban dem meꞌ kabbun, pamahadjede si Isa. 
MRK.11.9	Magellang-ellang meꞌ aꞌa si dehelluhanin duk meꞌ si dambulihanin. Paꞌinde, “Pudjite bi Tuhanin. Pudjite bi pinapitu weꞌ Tuhanin. 
MRK.11.10	Pudjite bi matekka inin, iye mapagantiꞌ si papuꞌte bi ley, Sultan Daꞌud. Pudjite bi teꞌed Tuhanin.”
MRK.11.11	Manjari pagtekka si Isa si Awrusalam, paꞌasek iye pī dem langgal mahadjehin. Pinayaman weꞌ ne paliput kēmon malaꞌi diyalemin. Ubus paluwas iye pī si Betani magtuhut duk meꞌ tindegne sampūꞌ duk duwehin peggeꞌ kohap ne.
MRK.11.12	Pagsasumu sābude maglengngan amban Betani balik hap Awrusalam inusan si Isa. 
MRK.11.13	Manjari amban katalahan niyaꞌ kitene poꞌon kayu ēnande igira ekka dawenne. Patapit iye pī kaw du paꞌin iye ngasuwaꞌ buwaꞌne. Pagabutne laꞌi, luwal hadja dawen takitenen peggeꞌ dumaꞌin baytu pagbuwaꞌ meꞌ igira. 
MRK.11.14	Paꞌin si Isa, “Tinagnaꞌan maꞌin gaꞌi ne buwaꞌ balik kayu inin.” Duk takale inin weꞌ meꞌ tindegnen.
MRK.11.15	Pagtekka siye si Awrusalam, padiyalem si Isa dem langgal hadjehin duk binudjew weꞌ ne meꞌ aꞌa magdagang duk meꞌ magbelli diyalem lumaꞌ Tuhanin. Ilintuwadan weꞌ ne meꞌ lamisahan meꞌ aꞌa magsambiꞌ-sambiꞌ sīnin. Ilintuwadan isab weꞌ ne meꞌ paningkoloꞌan meꞌ aꞌa magdagang assang pagkulubanin. 
MRK.11.16	Gaꞌi isab iye ngandaꞌak bisan sine pabutas diyalem langgal magboꞌo meꞌ kapanyapanden. 
MRK.11.17	Magusihat si Isa, paꞌinne si meꞌ aꞌahin, “Tasulat dem kitab, paꞌin Tuhanin, ‘Lumaꞌkun inēnan du lumaꞌ pangampunan meꞌ kēmon bangsa.’ Saguwaꞌ kaꞌam,” paꞌin si Isa, “hininang weꞌ bi lumaꞌ Tuhanin kuweꞌ lumaꞌ patapukan meꞌ aꞌa panangkew.”
MRK.11.18	Manjari kaꞌakahan meꞌ nakuraꞌ meꞌ imamin duk meꞌ guru si saraꞌ āgamahin sabab hininang si Isa miyaꞌan. Tinalew siye si iye peggeꞌ kēmon aꞌa mabanesin bengngangan si usihatnen. Hangkan miha siye lān supaya tapapateyde si Isa. 
MRK.11.19	Pagmagalib ne, paluwas si Isa duk meꞌ tindegnen amban puweblo miyaꞌan.
MRK.11.20	Pagsalung ellew dambuwaꞌin, pagbalikde hap Awrusalam, palabey siye si antag kayu igirahin. Takitede kayuhin lanes ne sampay pī si gamutne. 
MRK.11.21	Manjari taꞌesseb weꞌ si Petros bakas binissā si Isa sabab kayuhin. Paꞌinne pu si Isa, “Uy, Tuwan, payamanun be. Lanes ne kayu igira bakas sinuknaꞌannun.” 
MRK.11.22	Paꞌin si Isa si siye, “Ngandel kaꞌam si Tuhan. 
MRK.11.23	Sabennal akahante kaꞌam,” paꞌinne, “sine-sine magpaꞌin si punu inin, ‘O punu, tahalaꞌ kew duk pateppad kew pī dem tahik,’ duk bang aꞌahin gaꞌi duwe-duwehan dem ateynen saguwaꞌ ngandel teꞌed iye weꞌ tuman du binissāne miyaꞌan, asal hininang du miyaꞌan para si iye. 
MRK.11.24	Hangkan hep paꞌinku si kaꞌam, ine-ine pākubi si Tuhan, bang kaꞌam kahagad weꞌ tasangkabi ne pinākubin, asal bugtuꞌ tasangkabi du. 
MRK.11.25	Saguwaꞌ bang kaꞌam sābu māku-māku si Tuhan bu niyaꞌ aꞌa kapeddiꞌan ateybi subey dahuꞌ iye ampunbi supaya isab dusebin ampun Tuhanin, iye Samabi si surgaꞌin. 
MRK.11.26	Peggeꞌ,” paꞌin si Isa, “bang gaꞌi siye ampunbi, gaꞌi isab dusebin ampun Tuhanin, iye Samabi si surgaꞌin.”
MRK.11.27	Manjari tekka ne siye si Awrusalam. Sasang si Isa lumengngan diyalem langgal hadjehin, patapit pī si iye meꞌ nakuraꞌ imamin duk meꞌ guru si saraꞌ āgamahin duk meꞌ kabahiꞌanin. 
MRK.11.28	Paꞌinde si iye, “Ine kapatutnu ngahinang meꞌ hininangnu ellew miyaꞌan? Sine mangurungan kaꞌu kapatutin?” 
MRK.11.29	Sambungan si Isa siye, paꞌinne, “Niyaꞌ isab tilewku si kaꞌam. Sambunganun bi ku meke kaꞌam akahanku bang ine kapatutku ngahinang meꞌ hinanganku miyaꞌan. 
MRK.11.30	Pamandi Yahiya meꞌ aꞌahin, amban kapatutnen? Amban Tuhan ke atawa amban manusiyaꞌ hadja? Sambunganun bi ku.”
MRK.11.31	Manjari magisun-isun siye, paꞌinde, “Bang saꞌupama paꞌinte bi weꞌ kapatut Yahiya pamandine meꞌ aꞌahin amban Tuhan, paꞌinne iyan, ‘Na weꞌey Yahiya gaꞌ kahagadbi?’ 
MRK.11.32	Saguwaꞌ bang paꞌinte bi, ‘Amban manusiyaꞌ,’ na makatalew isab.” Tinalew siye si meꞌ aꞌahin peggeꞌ kēmon aꞌahin kahagad weꞌ Yahiya asal bennal nabi Tuhanin. 
MRK.11.33	Hangkan nambung siye, paꞌinde, “Inday, gaꞌi kataꞌuhan kami bang amban kapatut Yahiyahin.” Manjari paꞌin si Isa si siye, “Na, gaꞌi isab kaꞌam akahanku bang amban kapatutku maghinang meꞌ hininangku miyaꞌan.”
MRK.12.1	Manjari magusihat si Isa si siye magdalilan. “Niyaꞌ,” paꞌinne, “aꞌa maglikus bāhan ubas duk binirang weꞌ ne. Ilowangan weꞌ ne diyawaꞌ pagpeggaꞌan ubasin panawutan boheꞌ ubasin. Ngahinang isab iye payad langkew pamantew-mantewan likusin. Manjari pinatungguꞌan weꞌ ne likusnen si meꞌ aꞌa, pagbahagiꞌan uli tinanemnen. Ubus bu tahalaꞌ iye pī si lahat tala. 
MRK.12.2	Pagtaꞌabut pagbuwaꞌ ubasin, dinaꞌak weꞌ dapuꞌ likusin dambuwaꞌ daraꞌakanne pī si meꞌ aꞌa tatungguꞌnen, māku bahagiꞌne si meꞌ buwaꞌ ubasin. 
MRK.12.3	Saguwaꞌ siniggew iye weꞌ meꞌ tatungguꞌin duk pinapeddiꞌan weꞌ de. Pinapoleꞌ iye gaꞌ niyaꞌ taboꞌone. 
MRK.12.4	Ubus ngandaꞌak ne isab dapuꞌ likusin seddili daraꞌakanne pī si siye. Kinakal iye weꞌ de diyataꞌ kōkne duk pinaꞌiyaꞌ weꞌ de. 
MRK.12.5	Manjari ngandaꞌak ne isab iye seddili daraꞌakanne saguwaꞌ pinapatey weꞌ de. Ubus miyaꞌan, ekka pe sinduwe daraꞌakanne dinaꞌak weꞌ ne pī. Sinduwehin pinapeddiꞌan weꞌ de duk sinduwehin pinapatey. 
MRK.12.6	Na, dambuwaꞌ saꞌ matalebbi si dapuꞌ likusin dinaꞌak pī. Inin anakne lella kalasahanne teꞌed. Kakapusannen iye dinaꞌakne mapī si siyehin. Paꞌinne dem ateyne, ‘Bugtuꞌ pagaddatande anakkun.’ 
MRK.12.7	Saguwaꞌ pagkite meꞌ tatungguꞌ likusin anakne miyaꞌan, magisun siye. Paꞌinde, ‘Iye hep inin pinusakaꞌanin. Dayiꞌ kaꞌam, papateyte bi duk likus inin tepe si kite bi.’ 
MRK.12.8	Manjari siniggew iye weꞌ de, ubus bu pinapatey duk ilakasan weꞌ de pī si bukut birang likusin. 
MRK.12.9	Na,” paꞌin si Isa, “ine enteꞌ hinang dapuꞌ likus miyaꞌan si meꞌ tatungguꞌ likusnen? Hap pī iye duk papateyne siye duk patungguꞌanne likusnen si seddili.”
MRK.12.10	Tinilew siye weꞌ si Isa, paꞌinne, “Gaꞌ ke bakas tabatsabi ayat inin tasulat dem kitab, pinaꞌin,
MRK.12.10	‘Batu tinayikutan weꞌ meꞌ pandey maghinang lumaꞌ batuhin, peggeꞌ kannalde gaꞌi taguna, kuweꞌitu iye ne miyaꞌan batu tamanan maniyaꞌ kagunahannen. 
MRK.12.11	Hinangan Tuhanin inin, duk landuꞌ teꞌed hāp!’ ”
MRK.12.12	Manjari, meꞌ nakuraꞌ meꞌ Yahudi miyaꞌan batang ne siggewde si Isa, peggeꞌ tahātide weꞌ siye inandiganne si dalilan sabab likus miyaꞌan. Saguwaꞌ gaꞌ iye siggewde peggeꞌ talew siye si meꞌ aꞌa mabanesin. Hangkan inambanan iye weꞌ de duk tahalaꞌ ne siye.
MRK.12.13	Niyaꞌ dinaꞌak weꞌ de meꞌ Pariseo duk meꞌ tindeg Sultan Herod pī pu si Isa nguhi-nguhi iye si meꞌ bissānen. 
MRK.12.14	Pagtekkade laꞌi pu si Isa, paꞌinde si iye, “Tuwan, kataꞌuhan kami weꞌ bennal hadja meꞌ binissānun duk gaꞌi kew suse bisan ine tapikil aꞌa si kaꞌuhin, bisan pe siye meꞌ aꞌa taga kapatut. Duk bennal meꞌ panoloꞌnu sabab meꞌ kabayaꞌan Tuhan hininang manusiyaꞌin. Akahanun kami,” paꞌinde, “patuhut ke si saraꞌte bi magbayed sukey si Sultan Nakuraꞌ bangsa Romahin atawa gaꞌi?”
MRK.12.15	Saguwaꞌ kataꞌuhan si Isa pangakkalden. Paꞌinne si siye, “Weꞌey ku suleyanbi? Moꞌo kaꞌam pitu sīn tuwas duk tapayamanku.” 
MRK.12.16	Manjari binoꞌohan ne weꞌ de si Isa. Paꞌinne si siye, “Pattaꞌ sine teꞌ duk sulat sine si sīn inin?” Paꞌinde, “Pattaꞌ Sultan Nakuraꞌin duk sulatnen.” 
MRK.12.17	“Na,” paꞌin si Isa si siye, “pangurungun bi si Sultan Nakuraꞌin sukuꞌ si iyehin, duk pangurungun bi si Tuhan sukuꞌ si Tuhanin. (Hātinen, magbayed kaꞌam sukey duk pangurungun bi dibin dambūs-būs si Tuhan.)” Manjari ulaliꞌ teꞌed siye si iye.
MRK.12.18	Puwas miyaꞌan niyaꞌ pī pu si Isa meꞌ Sadduseo, meꞌ Yahudi gaꞌi kahagad weꞌ ellum balik meꞌ pateyin si ellew dambuli. Tinilew iye weꞌ de, paꞌinde, 
MRK.12.19	“Tuwan, niyaꞌ saraꞌ pangurung Musa kite bi weꞌ bang niyaꞌ lella bu matey iye gaꞌ niyaꞌ anakne, subey ne maganda salinen si balu miyaꞌan duk niyaꞌ tubuꞌ sakanen. 
MRK.12.20	Na manjari, niyaꞌ miyaꞌan pituꞌ lella magpungtinaꞌi. Sakahin maganda, manjari matey iye gaꞌ anakde. 
MRK.12.21	Mapasunuꞌin maganda si baluhin duk matey iye gaꞌ du isab niyaꞌ anakde. Damikkiyan du isab mapasunuꞌ si iyehin. 
MRK.12.22	Kapituꞌ magpungtinaꞌihin maggantiꞌ nganda baluhin duk matey siye gaꞌ niyaꞌ anakde ambanande. Si kakapusannen, matey isab dendehin. 
MRK.12.23	Na, Tuwan,” paꞌinde, “si ellew pagellum balik meꞌ pateyin, anda sine iye? Bu pituꞌ magpungtinaꞌihin makaꞌanda iye.”
MRK.12.24	Sambungan si Isa siye, paꞌinne, “Salaꞌ kaꞌam. Hangkan kaꞌam salaꞌ, peggeꞌ gaꞌi tasabutbi tasulat dem kitabin duk gaꞌi isab kataꞌuhanbi balakat Tuhanin. 
MRK.12.25	Peggeꞌ bang ellum ne balik meꞌ pateyin,” paꞌin si Isa, “kuweꞌ ne siye meꞌ malaꞌikat si surgaꞌin. Gaꞌi ne siye maganda atawa magella. 
MRK.12.26	Na, pasal meꞌ aꞌa matey weꞌ pinakellum balik, gaꞌ ke bakas tabatsabi dem kitab Tawrat sabab poꞌon puhung makayatin? Tasulat laꞌi weꞌ missā Tuhanin pu si Musa. Paꞌin Tuhanin, ‘Aku Tuhan pagtuhanan disi Ibrahim duk si Isahak duk si Yakubin.’ 
MRK.12.27	Tuhanin Tuhan meꞌ maꞌellumin dumaꞌin Tuhan meꞌ pateyin. (Hātinen weꞌ bisan disi Ibrahim duk Isahak duk si Yakub tiggel ne matey, ellum siye laꞌi si surgaꞌ peggeꞌ inisbat pe weꞌ de Tuhanin.) Salaꞌ teꞌed kaꞌam si pamikilbin.”
MRK.12.28	Manjari niyaꞌ guru si saraꞌ āgama nengge-nengge laꞌi duk takalene pagpasuweyanden. Pagtapandogane weꞌ hāp panambung si Isa siyehin, patapit iye pī nilew si Isa. “Tuwan,” paꞌinne, “inggehin daꞌakan malangkew amban kēmonin?” 
MRK.12.29	Nambung si Isa, paꞌinne, “Daꞌakan malangkew amban kēmonin inin: ‘Meꞌ aꞌa bangsa Israꞌil, pakale kaꞌam. Tuhanin, Panuhutanten bi dambuwaꞌ-buwaꞌ iye Tuhanin. 
MRK.12.30	Subey kalasahannu Tuhanin, Panuhutannun, dambūs-būs ateynun duk pikilannun duk basagnun.’ Iye inin,” paꞌin si Isa, “daꞌakan malangkew amban kēmonin. 
MRK.12.31	Duk daꞌakan mapasunuꞌin inin: ‘Subey kalasahannu saweꞌnun kuweꞌ pangalasanu dinun.’ Gaꞌ niyaꞌ palangkew daꞌakan amban daꞌakan duwe inin.”
MRK.12.32	Paꞌin guru saraꞌin pu si Isa, “Tumuꞌun iyan, Tuwan. Bennal binissānun weꞌ dambuwaꞌ-buwaꞌ du Tuhanin duk gaꞌ niyaꞌ seddili amban iye. 
MRK.12.33	Duk subey aꞌahin kalasahanne Tuhanin dambūs-būs ateynen duk pikilannen duk basagnen. Duk subey isab kalasahanne pagkasinen kuweꞌ pangalasane dinen. Bang tuhutne inin, hāp pe teꞌed inin amban magkuluban iye hayep ineggas atawa nōngan ine-ine si Tuhan.”
MRK.12.34	Pagtapandoga si Isa weꞌ lalem pikilannen peggeꞌ patut teꞌed panambungnen, paꞌinne si iye, “Bang pasōngnu pamikilnu iyan, mura kew pagbayaꞌan Tuhanin.” Puwas miyaꞌan, gaꞌ ne niyaꞌ aꞌa makatawakkal nilew si Isa ine-ine.
MRK.12.35	Manjari, sābu si Isa magusihat dem langgal hadje, tilewne siye, paꞌinne, “Weꞌey meꞌ guru si saraꞌ āgamahin magpaꞌin weꞌ Almasihin tubuꞌ Sultan Daꞌud koꞌ? 
MRK.12.36	Bu si Daꞌud ne teꞌed mamissāhin sābu pagbayaꞌan iye weꞌ Niyawa Sutsihin, paꞌinne,
MRK.12.36	‘Missā Tuhanin si Panuhutankun.
MRK.12.36	Paꞌin Tuhanin, dayiꞌ kew, ningkoloꞌ kew tuꞌu si kanawananku, tuꞌu si paningkoloꞌan mabangsahanin.
MRK.12.36	Bettadku du meꞌ bantanun diyawaꞌ pat bettisnu.’
MRK.12.37	Na, payamanun bi,” paꞌin si Isa, “bang si Daꞌud pangēnne Almasihin Panuhutanne, bugtuꞌ dumaꞌin hadja iye tubuꞌne saguwaꞌ langkew pe iye amban si Daꞌud.”
MRK.12.37	Meꞌ aꞌa mabanesin kēgan pakale si meꞌ usihat si Isahin.
MRK.12.38	Manjari sābu magusihat pe si Isa, paꞌinne, “Paghalliꞌ-halliꞌanun bi meꞌ guru si saraꞌ āgamahin. Sinna siye lumengngan magsemmek tahaꞌ duk sinna siye sinalam si meꞌ tabuꞌan. 
MRK.12.39	Bang dem langgal, mabayaꞌ siye ningkoloꞌ si meꞌ paningkoloꞌan para si meꞌ aꞌa pinagaddatanin. Damikkiyan bang siye si meꞌ pagjamu-jamuhan, kabayaꞌanden ningkoloꞌ si meꞌ paningkoloꞌan mabangsahanin. 
MRK.12.40	Saguwaꞌ siye,” paꞌin si Isa, “sinigpitan weꞌ de meꞌ dende baluhin supaya taꞌeddoꞌde meꞌ lumaꞌden, duk magsambahayang siye patahaꞌ magmā-mā weꞌ aꞌa hāp siye. Bugtuꞌ hukuman hadje tasangkaden si ahilat.”
MRK.12.41	Manjari ningkoloꞌ si Isa paharap si pangisi-ngisihan sīn dem langgal hadjehin. Pinayam-payaman weꞌ ne meꞌ aꞌahin ngalaboꞌ sīn dem pangisi-ngisihanin. Ekka meꞌ aꞌa dayahan ngalaboꞌ sīn ekka. 
MRK.12.42	Manjari niyaꞌ tekka pī dambuwaꞌ dende balu, miskin teꞌed. Ngalaboꞌ iye duwek kayuꞌ sīn peyat, kulang du halgaꞌnen. 
MRK.12.43	Manjari ilinganan weꞌ si Isa meꞌ tindegnen pī patapit si iye. Paꞌinne si siye, “Sabennal akahante kaꞌam, dende balu mamiskin inin, labi pe sīn talaboꞌnen amban kēmon siye meꞌ mangalaboꞌ sīnin. 
MRK.12.44	Peggeꞌ siye kēmon,” paꞌin si Isa, “ngurung siye amban alataꞌde maglabi-labihin. Saguwaꞌ dende inin, bisan iye miskin, pinangurung weꞌ ne kēmon sīnnen bisan diddaꞌ panabangne sukalnen.”
MRK.13.1	Manjari sābu si Isa paluwas amban langgal mahadjehin, dambuwaꞌ meꞌ tindegnen nambat, paꞌinne, “Uy, Tuwan. Makasinna-sinna pahāp meꞌ batu hinang langgal inin. Asal hāp teꞌed bantuk langgal inin.” 
MRK.13.2	Paꞌin si Isa si siye, “Langgal mahadje inin ujud hebbaꞌ du. Niyaꞌ ellew si pasōngan, gaꞌ du iyan niyaꞌ talebbi tuꞌu meꞌ batu magbangkat-bangkat iyan, saguwaꞌ kēmon kinanat-kanat du.”
MRK.13.3	Manjari sasang si Isa ningkoloꞌ si kūd Jaitun paharap tudju langgal hadjehin, hap pī si iye si Petros duk si Yakub duk Yahiya duk Andariyas, siye-siye hadja. 
MRK.13.4	Tinilew si Isa weꞌ de, paꞌinde, “Akahanun kami, sumiyan umantag meꞌ pinaꞌinnu miyaꞌan? Ine tandaꞌ mapaguwaꞌin bang sōng ne umantag meꞌ kēmon miyaꞌan?”
MRK.13.5	Paꞌin si Isa si siye, “Pahatul-hatul kaꞌam duk kaꞌam gaꞌi kaꞌakkalan. 
MRK.13.6	Peggeꞌ ekka iyan pitu magēnan ēnkun duk magpaꞌin weꞌ siye ne Almasihin. Duk ekka iyan kaꞌakkalande. 
MRK.13.7	Duk bang kaꞌam makakale sabab magbonoꞌ dem lahat, atawa suwi-suwi sabab magbonoꞌ si meꞌ lahat tala, daꞌa kaꞌam tinalew. Kēmon inin subey umantag saguwaꞌ dumaꞌin pe inin ellew kiyamat. 
MRK.13.8	Peggeꞌ dambuwaꞌ bangsa,” paꞌin si Isa, “magbonoꞌ iyan duk bangsa seddili. Duk dambuwaꞌ pagsultanan magbonoꞌ iyan duk pagsultanan seddili. Duk niyaꞌ iyan meꞌ linug si meꞌ kalahat-lahatan si dunya duk niyaꞌ unus si meꞌ kalahatan. Saguwaꞌ inin panagnaꞌan meꞌ katiksaꞌan si dunyahin hadja. Kēmon inin, dalil dende sōng nganak duk nagnaꞌ peddiꞌan ne.
MRK.13.9	“Subey kaꞌam pahatul-hatul si dibi,” paꞌin si Isa. “Peggeꞌ sōngan meꞌ aꞌa du kaꞌam iyan si meꞌ hukum duk paglubakande kaꞌam dem meꞌ langgal. Niyaꞌ ellew si pasōngan, nengge du isab kaꞌam iyan si harapan meꞌ gubnul duk meꞌ sultan peggeꞌ nuhut kaꞌam aku duk taꞌakabi ne si siye aka-aka mahāp sabab akuhin. 
MRK.13.10	Peggeꞌ meke kiyamat dunyahin, subey dahuꞌ aka-aka mahāpin pinasampay si kēmon kabangsa-bangsahan,” paꞌin si Isa. 
MRK.13.11	“Na, bang kaꞌam siniggew duk boꞌode binistiga, daꞌa kaꞌam magsuse andang bang ine binissābin pamēbbegbi dibin. Saguwaꞌ bissāhun bi ine-ine pangurung si kaꞌam si waktu miyaꞌan, peggeꞌ dumaꞌin amban kaꞌam binissābin saguwaꞌ amban Niyawa Sutsihin. 
MRK.13.12	Si pasōngan,” paꞌinne, “niyaꞌ iyan meꞌ aꞌa, sōngan meꞌ pungtinaꞌiden siye dinaꞌak pinapatey. Niyaꞌ isab iyan meꞌ anak, sōngan samaden siye dinaꞌak pinapatey. Duk meꞌ anakin bantahande matettoꞌaden duk daꞌakde matettoꞌaden pinapatey. 
MRK.13.13	Duk kaꞌam meꞌ tindegkun,” paꞌin si Isa, “kabunsihan du kaꞌam weꞌ kēmon aꞌa peggeꞌ nuhut kaꞌam aku. Saguwaꞌ sine-sine nandal sampay si tamanan kabinasahan inin, taga umul du si surgaꞌ gaꞌ niyaꞌ tamananne.”
MRK.13.14	“Na, si pasōngan, niyaꞌ iyan takitebi makapagkaꞌat duk ngandiyawaꞌan Tuhanin laꞌi si antag gaꞌi patut palaꞌihannen. Bang takitebi inin subey ne meꞌ aꞌa malaꞌi si Yahudiyahin lahi pī si meꞌ kapunuhan. (Ambat mamatsa inin sabutanne.) 
MRK.13.15	Duk bang niyaꞌ aꞌa si luwasan lumaꞌne, subey ne iye gaꞌi padiyalem ngeddoꞌ ine-ine, saguwaꞌ subey ne iye lahi. 
MRK.13.16	Duk malaꞌi si tanaꞌnen subey ne gaꞌi balik pī si lumaꞌne ngeddoꞌ meꞌ semmeknen. 
MRK.13.17	Andūꞌ, makaꞌaseꞌ-aseꞌ meꞌ mabettengin duk meꞌ maganak dikiꞌin laꞌi si meꞌ ellew īꞌ. 
MRK.13.18	Māku-māku kaꞌam si Tuhan karayaw gaꞌi du inin umantag si tempo gaꞌi hap lahatin. 
MRK.13.19	Peggeꞌ si meꞌ ellew īꞌ,” paꞌin si Isa, “niyaꞌ iyan katiksaꞌan hadje, gaꞌ niyaꞌ saliꞌne kemuwe tagnaꞌ pinapanjari weꞌ Tuhanin dunyahin sampay kuweꞌitu. Duk puwas inin, gaꞌi ne teꞌed kabalikan. 
MRK.13.20	Duk bang gaꞌi kulangan Tuhanin meꞌ ellew katiksaꞌan īꞌ,” paꞌin si Isa, “gaꞌ niyaꞌ aꞌa ellum. Saguwaꞌ sabab meꞌ aꞌa tapeneꞌnen, meꞌ aꞌa manuhut iyehin, kulangan Tuhanin du meꞌ ellew īꞌ.
MRK.13.21	“Duk bang niyaꞌ si ellew īꞌ magpaꞌin si kaꞌam, ‘O, payamanun bi, tiyaꞌ Almasihin!’ atawa ‘Payamanun bi, īꞌ iye laꞌi!’ - daꞌa teꞌed kahagadun bi. 
MRK.13.22	Peggeꞌ si meꞌ ellew īꞌ, niyaꞌ iyan paguwaꞌ meꞌ aꞌa magpaꞌin weꞌ Almasihin siye bu gaꞌi bennal. Niyaꞌ isab iyan meꞌ aꞌa magpaꞌin weꞌ nabi siye bu gaꞌi toꞌo. Duk magpakite siye iyan meꞌ tandaꞌ duk meꞌ hinangan makaꞌulaliꞌ supaya bang makajari, taboꞌode pasapeꞌ meꞌ aꞌa tapeneꞌ Tuhanin. 
MRK.13.23	Saguwaꞌ subey kaꞌam papateng-pateng,” paꞌin si Isa. “Bakas ne kaꞌam akahanku andang sabab meꞌ inin pādpād gaꞌ pe umantag.”
MRK.13.24	“Manjari si meꞌ ellew īꞌ,” paꞌin si Isa, “pagubus meꞌ katiksaꞌan miyaꞌan, ngalindem mata ellewin, duk bulanin gaꞌi ne dantaꞌ. 
MRK.13.25	Meꞌ poteꞌanin magkalaboꞌ-laboꞌ amban diyataꞌ langit duk meꞌ bayuꞌan diyataꞌ langitin tahalaꞌ amban lugalden. 
MRK.13.26	Manjari pagubus inin, kitede du ku, Anak Manusiyaꞌin, pitu dem inalak. Takite meꞌ aꞌahin du sahayakun duk balakatku mahadjehin. 
MRK.13.27	Duk daꞌakku du pitu meꞌ malaꞌikatin nipun meꞌ aꞌa tapeneꞌkun amban kaꞌampat pidjū alamin.”
MRK.13.28	“Pandogahanun bi kayu igirahin,” paꞌin si Isa. “Bang numbuꞌ meꞌ dawennen, kataꞌuhanbi weꞌ sōng baytu panas ne. 
MRK.13.29	Damikkiyan isab, bang takitebi umantag ne meꞌ pinaꞌinku miyaꞌan, kataꞌuhanbi weꞌ asal tapit ne teꞌed pabalikkun. 
MRK.13.30	Sabennal akahante kaꞌam,” paꞌin si Isa, “gaꞌi pe ubus matey kēmon aꞌa maꞌellum kuweꞌitu inin, tekka ne meꞌ bakas pinaꞌinku inin. 
MRK.13.31	Palabey hadja langitin duk dunyahin, saguwaꞌ bang bissākun asal gaꞌi usaꞌ.”
MRK.13.32	“Saguwaꞌ gaꞌ niyaꞌ ngataꞌu bang ellew ine atawa waktu ine papituku balik si pasōnganin. Bisan meꞌ malaꞌikat si surgaꞌin gaꞌi kataꞌuhande. Bisan aku, Anak Tuhanin, gaꞌi du isab kataꞌuhanku. Luwal Samaku Tuhanin mangataꞌuhin. 
MRK.13.33	Hangkan papateng-pateng kaꞌam,” paꞌin si Isa. “Daꞌa kaꞌam lipat peggeꞌ gaꞌi kataꞌuhanbi bang sumiyan inin umantag. 
MRK.13.34	Dalilne inin, dambuwaꞌ aꞌa lumengngan hap lahat seddili. Sōng patahalaꞌnen, pinangandel weꞌ ne lumaꞌnen si meꞌ daraꞌakannen. Inurungan siye dangan-dangan hinangden. Duk tungguꞌ gawangin daꞌakne gaꞌi lipat. 
MRK.13.35	Hangkan hep,” paꞌin si Isa, “daꞌa kaꞌam lipat peggeꞌ gaꞌi kataꞌuhanbi bang sumiyan tekka dapuꞌ lumaꞌin. Bang magalib ke, atawa tengaꞌ bahangi ke, atawa dayiꞌ ellew ke, atawa salung ke. 
MRK.13.36	Peggeꞌ kaw iye bessuwang tekka duk tasaꞌutne kaꞌam tuli. 
MRK.13.37	Na, pinaꞌinku si kaꞌam inin, paꞌinku isab si kēmon aꞌa: Daꞌa teꞌed kaꞌam lipat.”
MRK.14.1	Na, duwem bahangi pe meke pagkādjaꞌan ēnande Kādjaꞌan Pangessebanin duk kādjaꞌan pagkakande pan gaꞌi sinagetan pasuligin. Meꞌ nakuraꞌ imamin duk meꞌ guru si saraꞌ āgamahin, pinikil-pikil weꞌ de bang saꞌingge paniggewde duk pamapateyde si Isahin duk gaꞌi kataꞌuhan meꞌ aꞌahin. 
MRK.14.2	“Daꞌa bang baytu kādjaꞌan inin,” paꞌinde, “kaw hewuhalaꞌ meꞌ aꞌahin.”
MRK.14.3	Na, laꞌi si Isa si Betani. Laꞌi iye mangan si lumaꞌ si Simon, aꞌa bakas inipulin. Manjari sasangde mamanganin, niyaꞌ dende tekka pī magboꞌo isellan bengngi. Pangisihannen batu alabaster hininangin. Isellan bengngi miyaꞌan inēnan narda, gaꞌ lamud-lamudne duk mahalgaꞌ teꞌed. Manjari pinessaꞌ weꞌ dendehin pangisihan isellan bengngihin duk binuꞌusan weꞌ ne isellanin diyataꞌ kōk si Isa. 
MRK.14.4	Saguwaꞌ niyaꞌ meꞌ aꞌa malaꞌihin astel duk magbissā-bissā siye. “Weꞌey isellan bengngi miyaꞌan pinakaꞌatan sa miyaꞌan?” paꞌinde. 
MRK.14.5	“Gam pe miyaꞌan pinabellihan labi tellu hatus pilak duk ulinen pangurung si meꞌ mamiskinin.” Hangkan inamāhan teꞌed weꞌ de dendehin. 
MRK.14.6	Saguwaꞌ paꞌin si Isa si siye, “Pasagadanun bi iye. Weꞌey iye sasewbi? Hāp hininangne si aku inin. 
MRK.14.7	Peggeꞌ mamiskinin,” paꞌin si Isa, “gaꞌi du usaꞌ amban kaꞌam, duk sumiyan-sumiyan kaꞌam mabayaꞌ, kapanabang kaꞌam si siye. Saguwaꞌ aku, gaꞌi ku teteg tuꞌu si kaꞌam. 
MRK.14.8	Dende inin, hininang weꞌ ne tageꞌesnen. Inisellanan weꞌ ne andang barankun panyap pangubul akuhin. 
MRK.14.9	Duk sabennal akahante kaꞌam,” paꞌin si Isa, “antag-antag si tibuꞌukan dunya minahalayak aka-aka mahāpin, inaka-aka du isab tahinang dende si aku inin, pangesseb-ngesseban meꞌ aꞌahin iye.”
MRK.14.10	Manjari pagubus miyaꞌan, si Judas Iskariyot, dambuwaꞌ si meꞌ tindeg si Isa sampūꞌ duk duwehin, hap pī si meꞌ nakuraꞌ meꞌ imamin supaya tabuddihanne si Isa duk tasōnganne si siye. 
MRK.14.11	Na, pagkalede pinaꞌin si Judasin, sinna teꞌed siye duk nanggup siye ngurungan iye sīn. Manjari puwas miyaꞌan, miha ne si Judas waktu hāp panōngne si Isa si siye.
MRK.14.12	Na, taꞌabut ne tagnaꞌ ellew kādjaꞌanin pagkakande pan gaꞌi sinagetan pasuligin. Ellew miyaꞌan subey meꞌ aꞌahin numbaliꞌ anak bili-bili kakande pangessebande pamaluwas Tuhan bangsaden amban kamatey laꞌi si lahat Misil awwalley. Tinilew si Isa weꞌ meꞌ tindegnen, paꞌinde, “Tuwan, antag kami kabayaꞌannu pī manyapan kaꞌu pamanganannu pagkādjaꞌan inin?” 
MRK.14.13	Dinaꞌak weꞌ si Isa meꞌ tindegnen duwangan duk paꞌinne si siye, “Pī kaꞌam dem puweblo miyaꞌan. Niyaꞌ iyan aꞌa tasampangbi laꞌi magboꞌo komboꞌ isihan boheꞌ. Nuhut kaꞌam iye. 
MRK.14.14	Duk bang ne iye paꞌasek dem lumaꞌ, paꞌinun bi si dapuꞌ lumaꞌ miyaꞌan, ‘Dinaꞌak kew tinilew weꞌ guruhin bang antag koꞌ bilik pagjamu-jamuhanne duk meꞌ tindegnen para si Kādjaꞌan Pangessebanin.’ 
MRK.14.15	Manjari niyaꞌ iyan pakitehanne kaꞌam bilik luha laꞌi diyataꞌ lumaꞌ,” paꞌin si Isa. “Andang ne panyap bilik miyaꞌan. Laꞌi ne kaꞌam maghatul kinakanten bi.” 
MRK.14.16	Manjari lumengngan ne meꞌ tindegne duwanganin pī si puweblo duk takitede laꞌi sa pangaka si Isa siyehin. Duk maghatul ne siye laꞌi para si pagjamu-jamuhan Pangessebanin.
MRK.14.17	Pagsangem ne, hap pī ne si Isa si lumaꞌ miyaꞌan magtuhut duk tindegne sampūꞌ duk duwehin. 
MRK.14.18	Sasangde ningkoloꞌ si lamisahan magkakan, paꞌin si Isa si meꞌ tindegnen, “Sabennal akahante kaꞌam, niyaꞌ dangan si kaꞌam muddihan aku, saweꞌku magtuhut mangan.” 
MRK.14.19	Magtawus siye dukka duk maggantiꞌ siye nilew iye. Paꞌin dangan-dangan, “Bugtuꞌ dumaꞌin aku, Tuwan, ēꞌ?” 
MRK.14.20	Nambung si Isa, paꞌinne, “Mamuddihan akuhin dangan kaꞌam duk magsawu kami mangan si dambuwaꞌ pinggan. 
MRK.14.21	Aku inin, Anak Manusiyaꞌin,” paꞌin si Isa, “matey du ku peggeꞌ iye iyan gantaꞌankun sa sinulat dem kitabin. Saguwaꞌ makaꞌaseꞌ-aseꞌ teꞌed aꞌa mamuddihan Anak Manusiyaꞌin. Gam pe aꞌa miyaꞌan gaꞌ inanakan.”
MRK.14.22	Sasangde mamanganin, ngeddoꞌ si Isa pan duk pagubus iye magpasalamat si Tuhan, kinepak-kepak weꞌ ne bu pinangurung weꞌ ne si siye. Paꞌinne, “Ngeddoꞌ kaꞌam. Pan inin barankun.” 
MRK.14.23	Manjari ngeddoꞌ iye sawan duk pagubus iye magpasalamat si Tuhan, pinangurung weꞌ ne si siye duk nginum siye kēmon. 
MRK.14.24	Paꞌin si Isa si siye, “Inin lahaꞌkun sōng buꞌus sabab meꞌ aꞌa ekka. Inin tandaꞌ weꞌ tumanan Tuhanin du janjiꞌnen. 
MRK.14.25	Sabennal akahante kaꞌam, puwas inin gaꞌi ne ku nginum boheꞌ ubas balik samantaꞌan gaꞌi pe ku nginum ininum baꞌahuhin dem pagbayaꞌan Tuhanin.” 
MRK.14.26	Manjari ngalang siye dambuwaꞌ kalangan pamudji Tuhan, ubus bu paluwas ne siye pī si kūd Jaitun.
MRK.14.27	Paꞌin si Isa si siye, “Kēmon kaꞌam, ambananbi du ku. Peggeꞌ tasulat inin dem kitab, pinaꞌin, ‘Daꞌakku pinapatey magbantey bili-bilihin, manjari meꞌ bili-bilinen magkanat-kanat.’ 
MRK.14.28	Saguwaꞌ pagellum ne ku balik, magkasuwaꞌ du kite bi. Padehellu ku amban kaꞌam pī si lahat Jalil.” 
MRK.14.29	Manjari paꞌin si Petros si iye, “Bisan kēmon siye ngambanan kaꞌu, Tuwan, saguwaꞌ aku, asal gaꞌi kew ambananku.” 
MRK.14.30	Paꞌin si Isa si iye, “Sabennal akahante kew, sangem inin du, gaꞌi pe manukin makatingkowak minduwe, kapamasuwey ne kew mintellu weꞌ gaꞌi ku kataꞌuhannu.” 
MRK.14.31	Saguwaꞌ pasōng si Petros missā pinamuwakkad, paꞌinne, “Bisan pe ku matey patuhut si kaꞌu, asal gaꞌi kew teꞌed pasuweyanku.” Duk kēmon siye, inin isab binissāden.
MRK.14.32	Manjari palanjal siye pī si kabbun inēnan Getsemane. Paꞌin si Isa si meꞌ tindegnen, “Ningkoloꞌ kaꞌam tuꞌu tiggelanku laꞌi māku-māku si Tuhan.” 
MRK.14.33	Duk binoꞌo weꞌ ne si Petros duk si Yakub duk si Yahiya. Nagnaꞌ iye kebba-kebbahan duk sasew dem ateynen. 
MRK.14.34	Manjari paꞌinne si siye, “Ateykun dukka teꞌed, agen-agen makamatey aku. Paꞌamban ne kaꞌam tuꞌu duk magjaga kaꞌam.”
MRK.14.35	Manjari lumengngan iye patala-tala duk pasujud iye diyataꞌ bulak duk ngampun iye si Tuhan weꞌ bang makajari gaꞌi pinaꞌantag si iye kabinasahan sōng matekka si iyehin. 
MRK.14.36	Duk paꞌinne, “O Ammaꞌ, kēmon tahinangnu. Bang kew mabayaꞌ daꞌa ku pasagadanun bininasa. Saguwaꞌ dumaꞌin tinuhutin kinabayaꞌankun, saguwaꞌ kinabayaꞌannun.”
MRK.14.37	Manjari balik iye pī si meꞌ tindegnen duk takitene siye kapatuli. Paꞌinne pu si Petros, “O, Simon, tuli kew? Gaꞌi kew kapagjaga bisan da ora? 
MRK.14.38	Papateng-pateng kaꞌam duk māku-māku kaꞌam si Tuhan supaya kaꞌam gaꞌi taboꞌo weꞌ sassat. Tapikil weꞌ atey saguwaꞌ gaꞌi kaꞌanggawtaꞌan weꞌ baran.”
MRK.14.39	Manjari tahalaꞌ ne isab si Isa duk māku-māku iye, binalik weꞌ ne bakas binissāne si Samanen. 
MRK.14.40	Ubus balik ne isab iye pī si meꞌ tindegnen duk takitene siye kapatuli peggeꞌ kinaruꞌ teꞌed siye. Gaꞌi kataꞌuhande bang ine panambungde si Isahin.
MRK.14.41	Pagbalik si Isa kamintellunen, paꞌinne si siye, “Tuli pe kaꞌam duk pahali pe? Sarang ne iyan. Tekka ne waktuhin. Aku, Anak Manusiyaꞌin, sōng sinōngan ne si antanan meꞌ aꞌa dusehan. 
MRK.14.42	Kuwat kaꞌam, sūng ne kite bi. Payamanun bi, tiyaꞌ ne aꞌa mamuddihan akuhin.”
MRK.14.43	Manjari sasang si Isa pe mamissāhin, tekka si Judas. Dambuwaꞌ iye si meꞌ sampūꞌ duk duwe tindeg si Isahin. Banes teꞌed aꞌa nuhut si Judas magbarung duk magboꞌo meꞌ kakakal. Siye miyaꞌan dinaꞌak pī weꞌ meꞌ nakuraꞌ imamin duk meꞌ guru si saraꞌ āgamahin duk meꞌ kabahiꞌanin. 
MRK.14.44	Kaꞌurungan siye indan weꞌ si Judas. Bakas paꞌinne hep si siye, “Sine-sine ūkku, iye ne iyan aꞌahin. Siggewun bi iye duk boꞌohun bi tahalaꞌ duk banteyanun bi pinahāp-hāp.”
MRK.14.45	Manjari pagtekkade laꞌi, magtawus si Judas patapit pu si Isa duk paꞌinne, “Tuwan.” Bu inūk si Isa weꞌ ne. 
MRK.14.46	Manjari siniggew ne si Isa weꞌ de duk inantan weꞌ de pahaget. 
MRK.14.47	Saguwaꞌ niyaꞌ dambuwaꞌ meꞌ magtengge matapitin, ngurus barungnen duk pineddang weꞌ ne daraꞌakan imam nakuraꞌin, duk butas tayingenen. 
MRK.14.48	Manjari paꞌin si Isa si meꞌ maniggew iyehin, “Weꞌ kannalbi mundu ku hangkan kaꞌam pitu niggew aku magbarung duk magboꞌo meꞌ kakakal? 
MRK.14.49	Ellew-ellew laꞌi ku magusihat dem langgal hadje. Laꞌi du kaꞌam saguwaꞌ gaꞌ ku siggewbi laꞌi. Saguwaꞌ,” paꞌinne, “subey katumanan kēmon tasulat dem kitabin.” 
MRK.14.50	Manjari kēmon tindeg si Isahin nayikutan iye duk lahi siye.
MRK.14.51	Manjari niyaꞌ isab laꞌi dambuwaꞌ subul patuhut pu si Isa. Magdikat hadja iye. Sōng isab iye siniggew weꞌ de. 
MRK.14.52	Saguwaꞌ inambanan weꞌ ne dikatnen duk magubas iye magkuwantang.
MRK.14.53	Manjari binoꞌo weꞌ de si Isa pī si lumaꞌ imam nakuraꞌin. Duk magtipun isab laꞌi kēmon nakuraꞌ imamin duk meꞌ kabahiꞌanin duk meꞌ guru si saraꞌ āgamahin. 
MRK.14.54	Na, si Petros paturul pu si Isa saguwaꞌ patala-tala, sampay pī diyalem lame lumaꞌ imam nakuraꞌin. Ningkoloꞌ iye duk meꞌ guwaldiyahin si bihing ebbut ngindāng.
MRK.14.55	Manjari meꞌ nakuraꞌ imamin duk meꞌ kakunsihalanin miha pureba panuntutande si Isa supaya iye tapapateyde. Saguwaꞌ gaꞌ niyaꞌ kasuwaꞌde panuntutande iye. 
MRK.14.56	Ekka naksiꞌ kuntara pu si Isa saguwaꞌ gaꞌi bennal duk gaꞌi maguyun meꞌ bissāden.
MRK.14.57	Ubus niyaꞌ sinduwe kuwat naksiꞌ kuntara pu si Isa gaꞌi du isab bennal. 
MRK.14.58	Paꞌinde, “Bakas takale kami aꞌa inin magpaꞌin weꞌ larakne koꞌ langgal mahadjehin, hininang weꞌ manusiyaꞌ, duk dem tellu ellew matengge koꞌ iye seddili saguwaꞌ dumaꞌin aꞌa mangahinang iyehin.” 
MRK.14.59	Saguwaꞌ bisan pe kuweꞌ miyaꞌan panaksiꞌden, gaꞌ du maguyun meꞌ bissāden.
MRK.14.60	Manjari nengge imam nakuraꞌin laꞌi si tengngaꞌde nilew si Isa. Paꞌinne, “Gaꞌ niyaꞌ sambungnu si meꞌ tuntutde si kaꞌu inin?” 
MRK.14.61	Saguwaꞌ gaꞌ si Isa nambung. Manjari tinilew iye balik weꞌ iman nakuraꞌin, paꞌinne, “Kaꞌu ne ke Almasihin, Anak Tuhanin?” 
MRK.14.62	“Aku ne,” sambung si Isahin. “Duk kitebi du ku iyan, aku, Anak Manusiyaꞌin, ningkoloꞌ si kanawanan Tuhan Mabalakatanin. Duk kitebi du ku iyan pitu magtuhut duk meꞌ inalak amban diyataꞌ langit.” 
MRK.14.63	Manjari ginaret weꞌ imam nakuraꞌin semmeknen hawal peddiꞌ ateynen. Duk paꞌinne, “Weꞌey pe kite bi subey miha meꞌ saksiꞌ? 
MRK.14.64	Takalebi ne binissāne miyaꞌan, kuweꞌ Tuhanin iye. Ine hukumanbin?” Paꞌinde kēmon, “Hukuman kamihin weꞌ subey iye pinapatey.”
MRK.14.65	Manjari sinduwe meꞌ aꞌahin nagnaꞌ ngaluraꞌan iye. Binennesan isab weꞌ de luwenen duk pinagsuntukan iye weꞌ de. Paꞌinde si iye, “Na, untukun koꞌ, sine manuntuk kaꞌuhin.” Duk sinampak isab iye weꞌ meꞌ guwaldiyahin pangeddoꞌde iyehin.
MRK.14.66	Manjari sasang si Petros laꞌi si lame, niyaꞌ dambuwaꞌ dende daraꞌakan imam nakuraꞌin hap pī laꞌi. 
MRK.14.67	Pagkitene si Petros ngindāng, dinendengan teꞌed iye weꞌ ne duk paꞌinne, “Oy, kaꞌu isab bakas saweꞌ aꞌa Nasaret miyaꞌan, si Isa.” 
MRK.14.68	Saguwaꞌ masuwey si Petros, paꞌinne, “Gaꞌi kataꞌuhanku duk gaꞌi tasabutku bang ine binissānu iyan.” Duk magtawus iye tahalaꞌ tudju tarangka. Manjari ningkowak manukin. 
MRK.14.69	Takite ne isab iye balik weꞌ dende daraꞌakan miyaꞌan duk paꞌin dendehin si meꞌ aꞌa magtengge malaꞌihin, “Aꞌa miyaꞌan saweꞌde isab.” 
MRK.14.70	Saguwaꞌ masuwey ne isab si Petros. Gaꞌ du tiggel, meꞌ aꞌa magtengge malaꞌihin magpaꞌin pu si Petros, “Gaꞌi kew kapamasuwey weꞌ dumaꞌin kew saweꞌde peggeꞌ aꞌa Jalil du kew isab.” 
MRK.14.71	Saguwaꞌ nuknaꞌan si Petros dinen duk napa iye. Paꞌinne, “Asal gaꞌi kataꞌuhanku aꞌa pagbissābi iyan.” 
MRK.14.72	Magtawus tingkowak manukin. Kaminduwenen ne inin. Manjari taꞌesseb weꞌ si Petros bakas pinaꞌin si Isa si iyehin, “Gaꞌi pe makatingkowak manukin minduwe, kapamasuwey ne kew mintellu weꞌ gaꞌi ku kataꞌuhannu.” Sakaliꞌ tapikil si Petros inin, magtangis iye.
MRK.15.1	Pagsakaliꞌ ne salung, magtipun meꞌ nakuraꞌ imamin duk meꞌ kabahiꞌanin duk meꞌ guru si saraꞌ āgamahin. Siye meꞌ kakunsihalan mangahukumin. Magisun siye bang inumeyde pu si Isahin. Manjari pagubus siye magisun, iningketan weꞌ de si Isa duk binoꞌo weꞌ de pī sinōngan pu Pilatus. 
MRK.15.2	Tilew Pilatus iye, paꞌinne, “Sultan meꞌ Yahudihin ke kew?” Nambung si Isa, paꞌinne, “Iye du pinaꞌinnu iyan.” 
MRK.15.3	Na, ekka tuntut meꞌ nakuraꞌ imamin si iye. 
MRK.15.4	Tinilew iye balik weꞌ Pilatus, paꞌinne, “Gaꞌ niyaꞌ panambungnu? Payamanun kaꞌekka tuntutde si kaꞌu.” 
MRK.15.5	Saguwaꞌ gaꞌ ne nambung si Isa, hangkan ulaliꞌ teꞌed Pilatus.
MRK.15.6	Na kahabaꞌ tahun, bang baytu Kādjaꞌan Pangesseban, iye addat Pilatusin maluwas iye dambuwaꞌ pilisu, sine-sine pāku meꞌ aꞌahin pinaluwas. 
MRK.15.7	Masa miyaꞌan, niyaꞌ laꞌi aꞌa kinalabusu. Ēnnen Barabbas. Laꞌi iye magtuhut duk meꞌ saweꞌne bakas manguntarahan gubelnohin duk makapapatey iye meꞌ aꞌa masa miyaꞌan. 
MRK.15.8	Ekka meꞌ aꞌa pī pu si Pilatus duk pināku weꞌ de weꞌ maluwas iye dambuwaꞌ pilisu sa addat luwal hininangne tahun-tahunin. 
MRK.15.9	Tinilew siye weꞌ Pilatus, paꞌinne, “Mabayaꞌ kaꞌam paluwasku si kaꞌam Sultan meꞌ Yahudihin?” 
MRK.15.10	Hangkan siye tinilew weꞌ ne sa miyaꞌan peggeꞌ kataꞌuhanne weꞌ sinōngan si Isa weꞌ meꞌ nakuraꞌ imamin si iye, peggeꞌ kinimbūhan si Isa weꞌ de. 
MRK.15.11	Saguwaꞌ meꞌ aꞌa mabanesin tasegeꞌ weꞌ meꞌ nakuraꞌ imamin weꞌ subey pākude si Barabbas pinaluwasin, dumaꞌin si Isa. 
MRK.15.12	Paꞌin si Pilatus ne isab si siye, “Inumeyku si aꞌa inēnanbi Sultan meꞌ Yahudi inin?” 
MRK.15.13	Magkalolop siye, paꞌinde, “Lansangun iye diyataꞌ olom.” 
MRK.15.14	Paꞌin Pilatus si siye, “Weꞌey? Ine laꞌat tahinangnen?” Saguwaꞌ pasōng ne siye magkalolop, paꞌinde, “Lansangun iye diyataꞌ olom.” 
MRK.15.15	Manjari kabayaꞌan Pilatusin weꞌ duhulanne kabayaꞌan meꞌ aꞌa mabanesin, hangkan pinaluwas weꞌ ne Barabbas si siye. Duk pagubus si Isa daꞌakne ilubakan, sinōngan ne iye weꞌ Pilatus supaya iye talansang diyataꞌ olom.
MRK.15.16	Manjari binoꞌo si Isa tahalaꞌ weꞌ meꞌ sundaluhin pī si lame astanaꞌ gubnulin. Duk ilinganan weꞌ de patipun kēmon sundalu da kumpaniyahin. 
MRK.15.17	Manjari pinasemmekan weꞌ de si Isa semmek taluk kuweꞌ bantuk semmek sultan. Ubus ngalakal isab siye bāhan luhihan, hininang kuweꞌ korona sultan, bu pinapī weꞌ de si kōkne. 
MRK.15.18	Manjari magmā-mā pinahadje si Isa weꞌ de, paꞌinde, “Assalamu alaikum, Sultan meꞌ Yahudihin.” 
MRK.15.19	Pinaglubakan weꞌ de kōk si Isahin duk kayu-kayu, duk pinagluraꞌan iye weꞌ de. Ubus pasujud siye si iye. 
MRK.15.20	Pagubus iye hinangde dagey, iluwasan weꞌ de semmek talukin bu pinasemmekan iye balik duk semmekne tagnaꞌin. Ubus binoꞌo ne iye weꞌ de pabukut duk ne iye talansang diyataꞌ olom.
MRK.15.21	Manjari niyaꞌ aꞌa pabutas, ēnnen si Simon, aꞌa amban lahat Kirene. Bakas amban lahat diyataꞌ iye balik pī si puweblo. Si Simon inin sama Iskandal duk si Rupus. Ginagahan iye weꞌ meꞌ sundaluhin dinaꞌak pinanangkit olom sōng pangalansangan si Isahin. 
MRK.15.22	Binoꞌo weꞌ de si Isa pī si lugal inēnan Golgota. Hāti ēn miyaꞌan, “Lahatan Bungkug.” 
MRK.15.23	Paglaꞌi ne si Isa, niyaꞌ sōng pamaꞌinumde iye boheꞌ ubas sinagetan tambal inēnan mira. Saguwaꞌ gaꞌ tayimaꞌne. 
MRK.15.24	Manjari ilansang ne iye weꞌ de diyataꞌ olom bu pinatengge weꞌ de olomin. Pinagbahagiꞌ-bahagiꞌan weꞌ meꞌ sundaluhin meꞌ semmek si Isahin. Maglegot siye magdaꞌagan duk kataꞌuhande bang semmek inggehin daꞌagan dangan-danganin. 
MRK.15.25	Ellet lettu duk salung pangalansangde iye diyataꞌ olomin. 
MRK.15.26	Duk tuntut si iyehin sinulat diyataꞌ olom sa inin: “Inin Sultan meꞌ Yahudihin.” 
MRK.15.27	Duk niyaꞌ duwangan mundu pinasumbayaꞌ pu si Isa ilansang diyataꞌ olomde. 
MRK.15.28	Dambuwaꞌ olomin pinatengge si kanawanne duk dambuwaꞌin si bibanganne.
MRK.15.29	Duk meꞌ aꞌa mapalabeyin, pinagsayehan iye weꞌ de. Magkeleng-keleng siye duk paꞌinde, “Aha. Paꞌinnu talaraknu langgal hadjehin, ubus bu patenggenu balik dem tellu ellew. 
MRK.15.30	Bang tatabangnu dinun, duwaꞌi kew amban olom iyan.” 
MRK.15.31	Damikkiyan isab meꞌ nakuraꞌ imamin duk meꞌ guru si saraꞌ āgamahin pagudjiꞌande iye, paꞌinde, “Tatabangne aꞌa seddilihin saguwaꞌ dinen gaꞌi tatabangne. 
MRK.15.32	Iye koꞌ Almasihin, sultan meꞌ Israꞌilin, na, ambat iye duwaꞌi amban olom iyan. Bang takitete iye duwaꞌi, na, kahagad ne kite.” Duk meꞌ ilansang pinasumbayaꞌ si iyehin, missā-missāhan iye du isab.
MRK.15.33	Na, paglettu ne ellewin, maglindem dem tibuꞌukan lahat miyaꞌan sampay lisag tellu kohapin. 
MRK.15.34	Paglisag tellu ne, magkilahap si Isa papales, paꞌinne, “Eloi, Eloi, lama sabachthani?” Hātinen, “O Tuhanku, weꞌey ku pasagadannu?” 
MRK.15.35	Pagtakale inin weꞌ meꞌ aꞌa magtengge-tengge malaꞌihin, salaꞌ pakakalehanden. Paꞌinde, “Pakalehun bi be. Lingananne Nabi Eliyas.” 
MRK.15.36	Magtawus niyaꞌ aꞌa magubas pī moꞌo kuweꞌ gapas bu ngaleglebanne magdem ininum. Ubus tinogsokan weꞌ ne miyaꞌan diyataꞌ kayu-kayu bu sinōngan weꞌ ne pamasessep pu si Isa. Paꞌin aꞌa miyaꞌan, “Daꞌa dahuꞌ. Payamante bi bang pitu ke Nabi Eliyas maduwaꞌi iye amban diyataꞌ olomin!” 
MRK.15.37	Manjari magkilahap si Isa mintedde papales ubus bu bekkat ne napasnen.
MRK.15.38	Magtawus garet semmek subuk hinang ellig dem langgal hadjehin. Garet paduwe amban diyataꞌ ngeregseꞌ diyawaꞌ. 
MRK.15.39	Pagkite kapitan manengge mapaharap si olomin weꞌ sa miyaꞌan kabekkat napas si Isahin, nambat iye, paꞌinne, “Sabennal aꞌa inin Anak Tuhanin.”
MRK.15.40	Niyaꞌ laꞌi meꞌ dende mayam-mayam amban katala-talahan. Dem grupu miyaꞌan laꞌi si Mariyam dende amban Magdalahin, duk si Salome. Laꞌi isab si Mariyam, saꞌi si Joses duk si Yakub bataꞌin. 
MRK.15.41	Meꞌ dende miyaꞌan manuhut-nuhut si Isahin duk siye manguntul iyehin palaꞌine si lahat Jalilin. Duk ekka pe isab meꞌ dende seddili laꞌi, meꞌ bakas manuhut iye hap Awrusalamin.
MRK.15.42	Ellew Pagpanyap miyaꞌan, hātinen, dam bahangi meke ellew liꞌi. Pagkohap ne ellew miyaꞌan, tekka laꞌi si Yusup. 
MRK.15.43	Si Yusup inin aꞌa amban puweblo Arimati. Kunsihal inaddatan iye. Inagad-agad weꞌ ne katuman meꞌ paꞌalan sabab pagbayaꞌ Tuhanin. Manjari magtawakkal iye pī pu si Pilatus duk pināku weꞌ ne bangkey si Isahin. 
MRK.15.44	Ulaliꞌ Pilatus pagkalene weꞌ matey ne si Isa. Ilinganan weꞌ ne kapitanin duk tinilew weꞌ ne bang tiggel ne ke kamateynen. 
MRK.15.45	Pagkataꞌuhanne amban kapitanin weꞌ asal matey ne si Isa, pinangurung ne weꞌ ne bangkeynen pu si Yusup. 
MRK.15.46	Manjari melli si Yusup kakanaꞌ duk pagubus ilebbes weꞌ ne si Isa amban diyataꞌ olomin, sinaput weꞌ ne duk kakanaꞌin. Ubus pinabāk weꞌ ne dem lingab pagkubulan, batu ilowangan. Ubus bu ngaligid iye batu panampeng gawang lingabin. 
MRK.15.47	Laꞌi mayam-mayam si Mariyam dende amban Magdalahin, duk si Mariyam saꞌi si Josesin, duk takitede bang antag pangubulan si Isahin.
MRK.16.1	Pagpuwas ellew Sabtuꞌ, ellew liꞌihin, si Mariyam dende amban Magdalahin, duk si Salome, duk Mariyam saꞌi si Yakubin, melli laksiꞌ duk siye tapī ngalaksiꞌan bangkey si Isahin. 
MRK.16.2	Manjari salung-salung pe ellew Ahad, hap pī siye si kubul. 
MRK.16.3	Magbissā-bissā siye si lān, paꞌinde, “Sine mangaligidan batu tampeng lingabin duk kite bi dumiyalem?” Bu asal hadje batuhin. 
MRK.16.4	Pagtekkade laꞌi, takitede batuhin ubus ne iligidan. 
MRK.16.5	Padiyalem siye dem lingab. Ngite siye laꞌi dambuwaꞌ lella bataꞌ magsemmek poteꞌ ningkoloꞌ-ningkoloꞌ si antag kanawan. Takeddut teꞌed siye. 
MRK.16.6	Paꞌinne si siye, “Daꞌa kaꞌam tinalew. Kataꞌuhanku pihabi si Isa, aꞌa Nasaret bakas ilansang diyataꞌ olomin. Gaꞌ ne iye tuꞌu. Ellum ne iye balik. Payamanun bi bakas pamabākan iyehin. 
MRK.16.7	Na, pī ne kaꞌam,” paꞌinne, “akahanun bi meꞌ tindegnen duk si Petros weꞌ padehellu iye amban kaꞌam hap lahat Jalil. Kitebi du iye iyan laꞌi, sa pangakane kaꞌamin.” 
MRK.16.8	Manjari paluwas siye duk lahi siye amban kubulin peggeꞌ migpid siye hawal dahitden. Gaꞌ niyaꞌ bissāde bisan pu sine peggeꞌ tinalew siye.
MRK.16.9	Pagellum ne balik si Isa amban kamateynen ellew Ahad miyaꞌan, paguwaꞌ iye dehellu pu Mariyam dende amban Magdalahin, iye ne bakas pinaluwasanne seyitan pituꞌin. 
MRK.16.10+MRK.16.11	Manjari pī si Mariyam si meꞌ tindeg si Isahin sasangde laꞌi magsugul duk magtangis. Inakahan siye weꞌ Mariyam weꞌ ellum si Isa duk bakas takitene, saguwaꞌ gaꞌ siye kahagad.
MRK.16.12	Pagubus miyaꞌan, paguwaꞌ si Isa si duwangan tindegnen sasangde lumengngan hap lahat diyataꞌ. Saguwaꞌ pinda bantuknen. 
MRK.16.13	Manjari balik siye hap Awrusalam ngakahan meꞌ saweꞌden. Saguwaꞌ gaꞌ du isab siye kinahagad weꞌ de.
MRK.16.14	Ubus miyaꞌan, paguwaꞌ si Isa si sampūꞌ duk dambuwaꞌ tindegnen sasangde mangan. Inamāhan siye weꞌ ne peggeꞌ gaꞌ siye kahagad duk peggeꞌ tuwas kōkden. Paꞌinne, bisan siye inakahan weꞌ meꞌ bakas mangite iyehin weꞌ ellum ne iye balik amban kamateynen, gaꞌi du siye kahagad. 
MRK.16.15	Manjari paꞌinne si siye, “Pī kaꞌam si kēmon kalahat-lahatan si dunya duk mahalayakun bi aka-aka mahāpin si kēmon manusiyaꞌ. 
MRK.16.16	Sasuku makahagadin duk tapandi, tandaꞌ weꞌ sandel ne iye si aku,” paꞌin si Isa, “timbul du iye. Saguwaꞌ manggaꞌi makahagadin, tewwaꞌ hukuman Tuhanin du. 
MRK.16.17	Duk meꞌ masandel si akuhin, inurungan du balakat maghinang meꞌ hinangan makaꞌulaliꞌ. Makapaluwas siye iyan meꞌ seyitan weꞌ balakat ēnkun duk makabissā siye meꞌ bissā gaꞌi kataꞌuhande. 
MRK.16.18	Bang siye bessuwang makaꞌantan sawe, duk bang siye bessuwang makaꞌinum ine-ine gantaꞌ makamatey, gaꞌi du makaꞌine siye. Duk bang bettadde tanganden si meꞌ masakihin, kawuliꞌan du siye.”
MRK.16.19	Manjari pagubus Panuhutanin si Isa missā si meꞌ tindegnen, paꞌangkat iye hap surgaꞌ duk ningkoloꞌ iye si kanawanan Tuhanin, lugal mabangsahanin. 
MRK.16.20	Manjari lumengngan ne meꞌ tindegnen magmahalayak si kēmon kalahat-lahatan. Duk inurungan siye weꞌ Panuhutanin balakat maghinang meꞌ hinangan balakatan, supaya kataꞌuhan meꞌ aꞌahin weꞌ toꞌo meꞌ panoloꞌden.
LUK.1.1	Ekka ne bakas nulat sabab meꞌ bakas malumabey diyalem kamihin, sabab Almasihin. 
LUK.1.2	Sinulat weꞌ de meꞌ bakas inaka si kamihin weꞌ meꞌ bakas mangite hininangne kemuwe tagnaꞌin, duk siye inin meꞌ aꞌa magmahalayak lapal Tuhanin. 
LUK.1.3	Na, aku isab kuweꞌitu, peggeꞌ bakas tapaliksaꞌku ne teꞌed kēmon malumabey miyaꞌan kemuwe tagnaꞌ, tapikilku isab manulat inin pinagturul-turul para si kaꞌu, Tuwan Teopilus, 
LUK.1.4	supaya kataꞌuhannu weꞌ kēmon bakas sinalsila si kaꞌuhin asal bennal teꞌed.
LUK.1.5	Kuweꞌ inin tagnaꞌnen: Matuꞌuhin, masa si Herod pe sultan si lahat Yahudiyahin, niyaꞌ imam ēnnen Jakariya. Dambuwaꞌ iye meꞌ imam si grupu Imam Abiya ley. Andanen si Elisabet pangkatan meꞌ imam isab. 
LUK.1.6	Kaduwangan siye bentel si pagmatahan Tuhan. Tinuhut teꞌed weꞌ de kēmon saraꞌ duk pangandaꞌakan Tuhanin. Gaꞌ niyaꞌ panallaꞌan siye. 
LUK.1.7	Saguwaꞌ gaꞌ niyaꞌ anakde peggeꞌ gaꞌi anakan Elisabet duk masa miyaꞌan bahiꞌ ne teꞌed siye saliꞌ-saliꞌ.
LUK.1.8	Manjari dambuwaꞌ ellew, pagantiꞌ ne magimam Jakariya duk grupunen si langgal mahadjehin. 
LUK.1.9	Sa addat meꞌ imamin magpuwaꞌan siye, duk Jakariya kapasukuꞌan manugtug kamanyanin dem bilik sutsi dem langgalin. Hangkan padiyalem iye pī si lumaꞌ Tuhanin. 
LUK.1.10	Meꞌ aꞌa mabanesin laꞌi si bukut ngampun-ngampun sasang panugtug kamanyanin. 
LUK.1.11	Manjari pabagala si iye dambuwaꞌ malaꞌikat Tuhanin nengge laꞌi si kanawanan antag panugtug-nugtugan kamanyanin. 
LUK.1.12	Pagkite Jakariya malaꞌikatin, takeddut iye duk paꞌasekan talew iye. 
LUK.1.13	Saguwaꞌ paꞌin malaꞌikatin si iye, “Daꞌa kew tinalew, Jakariya. Pinakale ne weꞌ Tuhanin pangampunnun. Andanun Elisabet nganak du weꞌ nu dambuwaꞌ lella duk ēnanun iye Yahiya. 
LUK.1.14	Asal sinna kew teꞌed iyan duk kēgan kew duk ekka isab aꞌa kēgan paginanakan ne iye, 
LUK.1.15	peggeꞌ bangsahan du iye iyan si pagmatahan Tuhan. Gaꞌi iye subey nginum ine-ine makalango. Kemuwe inanakan iye, andang ne iye paꞌasekan Niyawa Sutsihin. 
LUK.1.16	Duk ekka meꞌ aꞌa Israꞌil taboꞌone balik si Tuhan Panuhutanden. 
LUK.1.17	Si Yahiya anaknu inin, iye mapadehellu amban Panuhutanin. Pagbayaꞌan iye weꞌ Niyawa Sutsihin kuweꞌ Nabi Eliyas masaley, duk balakatan iye kuweꞌ balakat Nabi Eliyasin masaley. Sabab panoloꞌnen, maghāp balik meꞌ samahin duk meꞌ anakden. Duk meꞌ aꞌa manggaꞌi manuhut pangandaꞌakan Tuhanin, sabab meꞌ panoloꞌnen, pindahande du pikilanden duk bentel ne pamikilden. Ubus niyaꞌ ne meꞌ aꞌa memes bang tekka Panuhutanin.”
LUK.1.18	Paꞌin Jakariya si malaꞌikatin, “Saꞌingge pakabugtuꞌku inin? Bahiꞌ ne ku duk andakun bahiꞌ ne du isab.” 
LUK.1.19	Nambung malaꞌikatin, paꞌinne, “Jibraꞌil ku inin. Aku inin luwal ku nengge si panaꞌanan Tuhanin. Dinaꞌak ku weꞌ Tuhanin pitu missā si kaꞌu ngakahan kaꞌu aka-aka mahāp inin. 
LUK.1.20	Payamanun be, peggeꞌ gaꞌ kahagadnu inakakun, ngaꞌumew kew iyan duk gaꞌi kew makabissā samantaꞌan gaꞌi tuman pinaꞌinku si kaꞌu inin. Saguwaꞌ kēmon bakas inakaku si kaꞌuhin asal tuman du bang taꞌabut ne waktunen.”
LUK.1.21	Sābu miyaꞌan, meꞌ aꞌahin magagad pu si Jakariya duk ulaliꞌ siye bang weꞌey iye managhāꞌ tiggel laꞌi diyalem langgal. 
LUK.1.22	Pagpaguwaꞌne, gaꞌi iye taꞌu missā si siye hangkan kataꞌuhande weꞌ niyaꞌ bakas takitene pabagala si iye laꞌi dem langgal. Ninyas-ninyas hadja iye si siye peggeꞌ umew ne iye.
LUK.1.23	Manjari pagjukup ne ellew pagimamnen laꞌi si langgal mahadjehin, balik ne iye hap lahatne. 
LUK.1.24	Gaꞌ du tiggel, betteng ne si Elisabet, andanen, duk dem limem bulan gaꞌ Elisabet paguwaꞌ-guwaꞌ. 
LUK.1.25	Paꞌinne, “Asal hāp Tuhanin si aku. Inānan ne weꞌ ne kaꞌiyaꞌanku si meꞌ aꞌahin peggeꞌ tiyaꞌ ne ku sōng anakan.”
LUK.1.26	Pagennem bulan ne betteng Elisabetin, dinaꞌak weꞌ Tuhanin malaꞌikat Jibraꞌil hap pī si dambuwaꞌ puweblo laꞌi si lahat Jalil inēnan Nasaret. 
LUK.1.27	Dinaꞌak iye pī si dambuwaꞌ budjang ēnnen si Mariyam. Si Mariyam inin magtunang duk dambuwaꞌ lella ēnnen si Yusup, tubuꞌ Sultan Daꞌud ley. 
LUK.1.28	Pagtekka malaꞌikatin laꞌi si palaꞌihan Mariyamin, paꞌinne si dendehin, “Assalamu alaikum. Tapeneꞌ kew weꞌ Tuhanin, Mariyam. Luꞌu si kaꞌu Tuhanin.”
LUK.1.29	Pagkale Mariyam pinaꞌin malaꞌikatin, sasew teꞌed dem pikilannen duk pinikil-pikil weꞌ ne bang ine hāti pinaꞌinne si iye miyaꞌan. 
LUK.1.30	Manjari paꞌin malaꞌikatin si iye, “Daꞌa kew tinalew, Mariyam, peggeꞌ kasulutan teꞌed Tuhanin si kaꞌu. 
LUK.1.31	Sōng betteng kew iyan duk nganak kew lella. Ēnanun iye si Isa. 
LUK.1.32	Bangsahan teꞌed iye iyan duk inēnan du iye Anak Tuhan Tamanan Malangkewin. Duk pamanjari Tuhanin du iye sultan kuweꞌ papuꞌne Sultan Daꞌud ley. 
LUK.1.33	Duk magsultan du iye si meꞌ bangsa Israꞌilin salama-lama. Gaꞌ niyaꞌ tamanan pagsultannen.”
LUK.1.34	Paꞌin Mariyam si malaꞌikatin, “Saꞌingge kajarine inin bu gaꞌ pe niyaꞌ ellaku?” 
LUK.1.35	Nambung malaꞌikatin, paꞌinne, “Patekka du piyu si kaꞌu Niyawa Sutsihin duk kalandungan du kew weꞌ balakat Tuhanin. Hangkan hep nakanak inanakannun sutsi duk inēnan iye Anak Tuhan. 
LUK.1.36	Payamanun be isab usbanun Elisabet. Betteng iye kuweꞌitu bisan ne iye bahiꞌ. Dende pinaꞌinde gaꞌi manganakin, kuweꞌitu ennem bulan ne bettengnen. 
LUK.1.37	Peggeꞌ bang si Tuhan gaꞌ niyaꞌ hunit.” 
LUK.1.38	Manjari paꞌin Mariyam, “Daraꞌakan Tuhanin ku inin. Maglillaꞌ ku si pinaꞌinnun.” Ubus tahalaꞌ ne amban iye malaꞌikatin.
LUK.1.39	Gaꞌ tiggel puwas miyaꞌan, magmemes Mariyam duk magdayiꞌ-dayiꞌ iye hap pī si dambuwaꞌ lahat diyataꞌ laꞌi si Yahudiya. 
LUK.1.40	Pagtekkane laꞌi, hap pī iye si lumaꞌ Jakariya duk paꞌinne pu si Elisabet, “Assalamu alaikum.” 
LUK.1.41	Pagtakale Elisabet suwala Mariyamin, magtawus usaꞌ nakanakin dem bettengne duk pagbayaꞌan iye weꞌ Niyawa Sutsihin, 
LUK.1.42	duk missā iye papales pu si Mariyam, paꞌinne, “Gaꞌ niyaꞌ dende tuꞌu si dunya kuweꞌ kaꞌuhin kaꞌurungan kahāpan maglabi-labi weꞌ Tuhanin. Damikkiyan nakanak sōng inanakannun maglabi-labi isab kahāpan pangurung si iyehin. 
LUK.1.43	Weꞌey teꞌ ku pinahadje weꞌ saꞌi Panuhutankun, tiyaꞌ pitu nindew aku. 
LUK.1.44	Peggeꞌ pagtakaleku suwalanun, magtawus nakanak dem bettengkun usaꞌ manamal hawal kēgnen. 
LUK.1.45	Asal kēgan kew paꞌin manamal peggeꞌ kinahagad weꞌ nu weꞌ tumanan Tuhanin du pinaꞌinne si kaꞌuhin.”
LUK.1.46	Manjari paꞌin Mariyam, “Asal pahadjeku teꞌed Tuhanin amban dem ateyku. 
LUK.1.47	Pinakēg ku teꞌed weꞌ Tuhan manimbul akuhin, 
LUK.1.48	peggeꞌ inasip ku weꞌ ne, daraꞌakanne madiyawaꞌin. Peggeꞌ amban kuweꞌitu inin, kēmon aꞌa magpangkat-mamangkatin ēnande du ku dende asal makēganin. 
LUK.1.49	Peggeꞌ Tuhan Mabalakatanin, hinangan makaꞌulaliꞌ hininangne si akuhin. Asal sutsi iye. 
LUK.1.50	Maꞌaseꞌ teꞌed iye si meꞌ magpangkat-pangkatan mahadje iyehin. 
LUK.1.51	Pakitehanne basagnen si meꞌ hinangannen, pagkanat-kanatne meꞌ malangkew ateynen. 
LUK.1.52	Ānanne meꞌ sultanin amban pagsultananden duk palangkewne meꞌ madiyawaꞌ ateynen. 
LUK.1.53	Duhulanne duk mahāpin meꞌ kasukalanin duk patahalaꞌne meꞌ madayahanin gaꞌ niyaꞌ taboꞌode. 
LUK.1.54	Tinabangan du weꞌ Tuhanin daraꞌakannen, bangsaten bi Israꞌil. Gaꞌ du takayipatne janjiꞌnen weꞌ kaꞌaseꞌanne kite bi. 
LUK.1.55	Peggeꞌ bakas nanggup iye si meꞌ kapapuꞌanten bi, pu si Ibrahim duk meꞌ tubuꞌnen, weꞌ kaꞌaseꞌanne du kite bi salama-lama.”
LUK.1.56	Patennaꞌ Mariyam tellum bulan laꞌi pu si Elisabet, ubus hap lumaꞌ ne iye balik.
LUK.1.57	Manjari, taꞌabut ne ellew panganak Elisabetin duk nganak iye lella. 
LUK.1.58	Pagkale meꞌ saweꞌne magtapit lumaꞌin duk meꞌ kaꞌusbahannen weꞌ hāp teꞌed hinangan Tuhanin si iye, magkēg isab siye matuk si iye.
LUK.1.59	Pagtaꞌabut ne nakanakin walum bahangi diyataꞌ kāpan, patipun siye pangislam nakanakin duk arak ēnande nakanakin Jakariya, sa ēn samanen. 
LUK.1.60	Saguwaꞌ paꞌin saꞌinen, “Daꞌa. Subey iye inēnan Yahiya.”
LUK.1.61	“Weꞌey?” paꞌinde. “Gaꞌ hatiꞌ niyaꞌ bisan dambuwaꞌ meꞌ kaꞌusbahannun magēn iyan.” 
LUK.1.62	Manjari magsinyas siye si sama nakanakin bang ine kabayaꞌanne pangēn nakanakin.
LUK.1.63	Ninyas isab Jakariya māku panulatan duk sinulatnen inin: “Ēnnen Yahiya.” Ulaliꞌ teꞌed siye kēmon. 
LUK.1.64	Manjari magtawus ne Jakariya makabissā duk pinudji weꞌ ne Tuhanin. 
LUK.1.65	Paꞌasekan talew kēmon saweꞌde magtapit lumaꞌin duk bawag maꞌumantag inin si meꞌ kalahat-lahatan diyataꞌ laꞌi si Yahudiya. 
LUK.1.66	Duk kēmon makakale inin, luwal pikil-pikilde duk paꞌinde, “Ine enteꞌ pangagantaꞌ Tuhan nakanak miyaꞌan?” Peggeꞌ pastiꞌ weꞌ balakat Tuhanin laꞌi si nakanak miyaꞌan.
LUK.1.67	Manjari Jakariya, sama nakanakin, pinagbayaꞌan weꞌ Niyawa Sutsihin duk pasampayne lapal Tuhanin, paꞌinne, 
LUK.1.68	“Pudjite bi Tuhanin, iye Tuhan sinambahayang bangsate bi Israꞌilin, peggeꞌ taꞌessebne du kite bi meꞌ aꞌanen duk pinaluwas kite bi weꞌ ne. 
LUK.1.69	Papitune si kite bi dambuwaꞌ manimbulin, balakatan du iye duk tubuꞌ daraꞌakannen Sultan Daꞌud ley. 
LUK.1.70	Asal nanggup Tuhanin awwalley duk pinalataꞌ inin weꞌ meꞌ nabine masutsihin. 
LUK.1.71	Nanggup Tuhanin weꞌ asal paluwasne kite bi amban meꞌ bantaten bi duk amban antanan meꞌ mabunsi si kitehin bi. 
LUK.1.72	Paꞌinne weꞌ kaꞌaseꞌanne meꞌ kapapuꞌante bi ley duk tumananne du janjiꞌne masutsihin, 
LUK.1.73	iye janjiꞌ sinapahanne si papuꞌten bi Ibrahim. 
LUK.1.74	Ngajanjiꞌ hep iye weꞌ kite bi meꞌ tubuꞌ Ibrahimin, paluwasne du amban antanan meꞌ bantaten bi duk kite bi kapaghinang si Tuhan, gaꞌ niyaꞌ makatalew kite bi, 
LUK.1.75	supaya tiggelante bi maꞌellumin kapaghinang kite bi si Tuhan, sutsi pagateyten, duk bentel hinanganten.”
LUK.1.76	Manjari missā Jakariya si anaknen, paꞌinne, “Kaꞌu Totoꞌ, inēnan du kew nabi Tuhan Tamanan Malangkewin. Peggeꞌ padehellu du kew amban Panuhutanin manyap lān palabeyannen. 
LUK.1.77	Kaꞌu iye mangakahan meꞌ aꞌanen supaya kataꞌuhande weꞌ bang inampun ne duseden, timbul du siye. 
LUK.1.78	Peggeꞌ Tuhanin maꞌaseꞌ teꞌed duk hāp. Papitune si kite bi dantaꞌ amban surgaꞌin. 
LUK.1.79	Sinag dantaꞌ inin si kēmon mapatennaꞌ dem lindemin, si meꞌ aꞌa matalew mamateyin, duk panduꞌanne kite bi pī si lān tudju kasanyanganin.”
LUK.1.80	Manjari anak Jakariyahin nulig ne paꞌin duk magkasōng isab pamikilnen. Duk laꞌi iye patennaꞌ dem lahat makagindew-gindew samantaꞌan gaꞌ pe iye paguwaꞌ patampak si meꞌ aꞌa Israꞌilin.
LUK.2.1	Masa īꞌ, si Agustus Sultan Nakuraꞌ si bangsa Romahin. Manjari ngurung uldin iye weꞌ subey magpalista kēmon aꞌa dem meꞌ kalahat-lahatan si antanannen. 
LUK.2.2	Iye inin tagnaꞌ pangalista meꞌ aꞌahin, duk masa si Kirinu gubnul si lahat Siriyahin paglista inin. 
LUK.2.3	Hangkan kēmon aꞌahin balik pī si lahat kapapuꞌanden magpalista.
LUK.2.4	Si Yusup lumengngan amban puweblo Nasaret laꞌi si lahat Jalil pataked hap pī si lahat Yahudiya, si puweblo Betlehem, iye lahat panganakan Sultan Daꞌud ley. Pī iye magpalista laꞌi peggeꞌ tubuꞌ si Daꞌud iye. 
LUK.2.5	Magtuhut iye duk Mariyam tunangnen pī magpalista. Si Mariyam betteng. 
LUK.2.6	Manjari, baytude laꞌi si Betlehem, taꞌabut nganak Mariyam. 
LUK.2.7	Inanakan weꞌ ne anakne panganayenin, lella. Pinutus weꞌ ne nakanakin dem olos duk pinabāk weꞌ ne dem kahun pagpakanan hayep dem kamalig peggeꞌ gaꞌ niyaꞌ lānde dem lumaꞌ paghegpaꞌ-hegpaꞌanin.
LUK.2.8	Na, sangem miyaꞌan, niyaꞌ meꞌ pastul bili-bili si lahat miyaꞌan magjaga manteyan meꞌ panenan bili-biliden dem kabalilihan si kahayangan. 
LUK.2.9	Bessuwang niyaꞌ dambuwaꞌ malaꞌikat Tuhanin pabagala si siye duk sahaya Tuhanin ninag paliput si siye hangkan kadahitan teꞌed siye. 
LUK.2.10	Saguwaꞌ paꞌin malaꞌikatin, “Daꞌa kaꞌam tinalew, peggeꞌ pitu ku ngakahan kaꞌam aka-aka hāp makakēg meꞌ aꞌahin kēmon. 
LUK.2.11	Laꞌi si Betlehem, puweblo Sultan Daꞌud awwalley, inanakan ne ellew inin Manimbul kaꞌamin. Iye Almasi, Panuhutanin. 
LUK.2.12	Duk iye inin indanin weꞌ bennal aka-aka inin: kasuwaꞌbi du nakanakin pinutus dem olos duk pinabāk dem kahun pagpakanan hayep.”
LUK.2.13	Manjari niyaꞌ magtawus takitede si bihing malaꞌikatin banes teꞌed malaꞌikat amban surgaꞌ. Pinudji weꞌ de Tuhanin, paꞌinde, 
LUK.2.14	“Pataꞌ Tuhanin pinudji si surgaꞌ, duk si dunya karayaw sanyang meꞌ aꞌa makasulut iyehin!”
LUK.2.15	Ubus tahalaꞌ ne meꞌ malaꞌikatin balik pī si surgaꞌ. Pagtumahalaꞌ ne siye, paꞌin meꞌ pastul bili-bilihin, “Sūng kite bi pī si Betlehem. Payamante bi bakas pinagintaꞌu weꞌ Tuhan si kite inin.” 
LUK.2.16	Manjari magdayiꞌ-dayiꞌ siye pī duk takasuwaꞌ weꞌ de si Mariyam duk si Yusup, duk nakanakin laꞌi pinabāk dem kahun pagpakanan hayep. 
LUK.2.17	Pagkitede nakanakin, magaka-aka siye sabab bakas inaka malaꞌikat si siyehin pasal nakanak miyaꞌan. 
LUK.2.18	Duk kēmon makakale inaka meꞌ pastul miyaꞌan, ulaliꞌ manamal. 
LUK.2.19	Saguwaꞌ si Mariyam inesseb-esseb weꞌ ne kēmon inin duk luwal pikil-pikilne. 
LUK.2.20	Manjari balik ne meꞌ pastulin pī si meꞌ hayepden. Pinudji duk sinanglitan weꞌ de Tuhanin sabab meꞌ bakas takaleden duk takiteden, peggeꞌ kēmon bakas inaka malaꞌikat si siyehin toꞌo teꞌed.
LUK.2.21	Pagtaꞌabut ne nakanakin walum bahangi diyataꞌ kāpan, inislam iye duk inēnan iye si Isa, ēn pangēn malaꞌikatin gaꞌ pe iniraman nakanakin.
LUK.2.22	Puwas ampatpūꞌ bahangi bakas panganak Mariyamin, tinuhut ne weꞌ si Yusup duk Mariyam addat pagsutsihin sa pangandaꞌakan saraꞌ si Musahin. Binoꞌo weꞌ de nakanakin pī si Awrusalam supaya iye kasōngande si Tuhan laꞌi. 
LUK.2.23	Tinuhut weꞌ de tasulat dem saraꞌ pinangurung Tuhanin, pinaꞌin, “Kēmon anak lella panganayen subey sinōngan si Tuhan.” 
LUK.2.24	Duk pī isab siye magkuluban sa pangandaꞌakan dem saraꞌ Tuhanin weꞌ duwe koꞌ assang atawa duwe tukmu bahu ilayangan subey sōngande hinang kuluban.
LUK.2.25	Na, niyaꞌ laꞌi aꞌa si Awrusalam ēnnen si Simiyun. Aꞌa inin bentel duk luwal nambahayang si Tuhan. Inagad-agad weꞌ ne waktu katekka manimbul bangsa Israꞌilin. Duk laꞌi si iye Niyawa Sutsihin. 
LUK.2.26	Bakas pinagintaꞌu si iye weꞌ Niyawa Sutsihin weꞌ gaꞌi iye matey samantaꞌan gaꞌi kitene Almasi, bakas pananggup Tuhanin. 
LUK.2.27	Manjari dinaꞌak iye pī dem langgal hadjehin weꞌ Niyawa Sutsihin. Andang ne iye laꞌi dem langgal pagtekka pī saꞌi-sama si Isahin moꞌo iye supaya tahinang si iye pangandaꞌakan saraꞌin. 
LUK.2.28	Pagkite si Simiyun nakanakin, ineddoꞌ bu pinippi weꞌ ne bu magsukul iye si Tuhan, paꞌinne, 
LUK.2.29	“O Tuhan, makajari ne ku, daraꞌakannun, papoleꞌnu hap ahilat peggeꞌ tuman ne pananggupnu si akuhin. 
LUK.2.30	Takite mataku ne inin manimbulin 
LUK.2.31	pinapitu weꞌ nu supaya takite meꞌ manusiyaꞌin kēmon. 
LUK.2.32	Iye dalil dantaꞌ makitehan kabayaꞌannun si meꞌ kabangsahan sinduwehin duk sababne pinahadje du meꞌ aꞌanun bangsa Israꞌilin.”
LUK.2.33	Ulaliꞌ teꞌed saꞌi-sama nakanakin si meꞌ binissā si Simiyunin sabab anakden. 
LUK.2.34	Manjari māku-māku si Simiyun kahāpan amban Tuhan para si siye. Ubus missā iye pu si Mariyam, saꞌi nakanakin, paꞌinne, “Anaknu inin, iye pangagantaꞌ Tuhan si iyehin weꞌ sababne, ekka aꞌa si bangsa Israꞌil patapit si Tuhan duk ekka isab patala amban Tuhan. Pinapitu iye weꞌ Tuhanin hinang tandaꞌ, saguwaꞌ gaꞌi iye tinayimaꞌ weꞌ meꞌ aꞌa maꞌekkahin. 
LUK.2.35	Duk sababne, paluwas du bang ine teꞌed pinikilden. Duk kaꞌu, Mariyam, hawal dukkanun kuweꞌ ilogsok iyan ateynun duk kalis.”
LUK.2.36	Niyaꞌ isab laꞌi dambuwaꞌ nabi dende inēnan si Anna, anak Panuꞌel, pangkatan si Aser ley. Bahiꞌ ne teꞌed iye. Pitun tahun hadja pagdambuwaꞌne duk ellanen, 
LUK.2.37	ubus balu iye sampay kuweꞌitu walumpūꞌ duk ampat tahun ne umulnen. Luwal iye dem langgal hadjehin sampay magpuwase duk ngampun duk magsambahayang dumaꞌin hadja ellew saguwaꞌ bisan sangem. 
LUK.2.38	Patapit iye duk magsukul iye si Tuhan duk missā iye sabab nakanakin si meꞌ aꞌahin, sasuku ngase-ngase weꞌ timbul Tuhanin du bangsade Israꞌilin.
LUK.2.39	Pagubus ne tahinangde kēmon pangandaꞌakan dem saraꞌ Tuhanin, balik ne Mariyam duk si Yusup hap Jalil pī si puwebloden Nasaret. 
LUK.2.40	Nakanakin nulig duk ngabasag. Pasōng kataꞌunen duk kasulutan teꞌed Tuhanin si iye.
LUK.2.41	Kahabaꞌ tahun meꞌ matettoꞌa si Isahin hap pī si Awrusalam bang baytu pagkādjaꞌan Pangesseban Palabey Tuhanin. 
LUK.2.42	Pagsampūꞌ duk duwen tahun ne umul si Isahin, hap pī siye si pagkādjaꞌan miyaꞌan sa hinanganden. 
LUK.2.43	Pagubus ne kādjaꞌanin, hap lumaꞌ ne siye. Saguwaꞌ si Isa paꞌamban si Awrusalam bu gaꞌ inin kataꞌuhan meꞌ matettoꞌanen. 
LUK.2.44	Kannalde laꞌi du iye patuhut si meꞌ saweꞌde maglengnganin. Maglengngan pe siye kekkohapan bahude miha iye laꞌi si meꞌ kaꞌusbahanden duk meꞌ kabagayanden saguwaꞌ gaꞌ iye laꞌi. 
LUK.2.45	Peggeꞌ gaꞌ iye kasuwaꞌde, balik siye hap Awrusalam miha iye. 
LUK.2.46	Pagpuwas tellum bahangi, takasuwaꞌde iye diyalem langgal hadjehin magtingkoloꞌ duk meꞌ guru, pakale si siye duk nilew-nilew siye. 
LUK.2.47	Kēmon makakale iyehin ulaliꞌ teꞌed peggeꞌ lalem kataꞌunen duk tewwaꞌ meꞌ panambungnen. 
LUK.2.48	Ulaliꞌ teꞌed meꞌ matettoꞌanen pagkitede iye. Paꞌin saꞌinen si iye, “Totoꞌ, weꞌey sa inin hininangnu si kamihin? Samanun duk aku suse teꞌed magpiha si kaꞌu.”
LUK.2.49	“Weꞌey pe ku pihabi?” paꞌin si Isa. “Weꞌ gaꞌ kataꞌuhanbi weꞌ subey ku tuꞌu si lumaꞌ Samakun?” 
LUK.2.50	Saguwaꞌ gaꞌ tahātide pinaꞌinne miyaꞌan.
LUK.2.51	Manjari nuhut ne si Isa meꞌ matettoꞌanen hap lumaꞌ pī si Nasaret duk tuhutne pangandaꞌakande iyehin. Duk kēmon malumabeyin inennaꞌ-ennaꞌ weꞌ Mariyam dem ateyne. 
LUK.2.52	Pasōng panulig si Isahin duk pasōng isab kataꞌunen. Pasōng isab kasulutan Tuhanin duk meꞌ aꞌahin si iye.
LUK.3.1+LUK.3.2	Pagsampūꞌ duk limen tahun ne pagsultan si Tiberus, Sultan Nakuraꞌ bangsa Romahin, manjari tekka lapal Tuhanin pī pu si Yahiya anak Jakariyahin. Laꞌi si Yahiya si lahat makagindew-gindew. Masa miyaꞌan si Pontiyus Pilatus gubnul si lahat Yahudiya, si Herod gubnul si lahat Jalil duk pungtinaꞌinen si Pilip gubnul si lahat Ituriya duk lahat Tarakuniti, duk Lisani gubnul si lahat Abilen. Meꞌ imam nakuraꞌin si Annas duk si Kayapas. 
LUK.3.3	Ubus lumengngan Yahiya ngalatag kalahat-lahatan mapaliput si boheꞌ Jordanin magmahalayak si meꞌ aꞌahin weꞌ sasuku magsusun ne duk ngalebbahan meꞌ hinanganne malaꞌatin, subey iye pinandi duk ampun Tuhanin du iye. 
LUK.3.4	Hinang Yahiya inin, andang pinaꞌal dem sulat Nabi Isaya awwalley. Pinaꞌin laꞌi:
LUK.3.4	“Niyaꞌ aꞌa maglingan dem lahat makagindew-gindew. Iye inin paꞌinne: ‘Sōng tekka ne Panuhutanin. Palanuꞌun bi lān palabeyannen. Pabentelun bi lān tinuhutnen.
LUK.3.5	Kēmon lebbakin subey pinennoꞌan duk kēmon punu duk kūdin subey dinatagan, mabingkokin pinabentel, lān maglettud-lebbakin pinalanuꞌ.
LUK.3.6	Manjari takite meꞌ manusiyaꞌin du kēmon bang saꞌingge panimbul Tuhan siyehin.’ ”
LUK.3.7	Banes teꞌed aꞌa pī pu si Yahiya makipandi si iye. Hangkan paꞌinne si siye, “Kaꞌam iyan, addatbin kuweꞌ addat sawe pangakkal. Weꞌey kaꞌam pitu? Kannalbi hatu weꞌ gaꞌi kaꞌam tewwaꞌ mulkaꞌ Tuhan sōng matekkahin bang kaꞌam pinandi. 
LUK.3.8	Hinangun bi hinangan mahāpin duk takite weꞌ tayikutanbi ne dusebin. Daꞌa kaꞌam ngandel weꞌ gaꞌi kaꞌam legga Tuhanin sewukat ne kaꞌam tubuꞌ Apuꞌ Ibrahim. Akahante kaꞌam, bisan meꞌ batu inin tahinang Tuhanin du meꞌ tubuꞌ Apuꞌ Ibrahim. 
LUK.3.9	Kuweꞌ dalil kayu kaꞌam sōng tinebbengan si gamutne. Kēmon kayu manggaꞌi magbuwaꞌ mahāpin tinebbengan duk ilakasan dem ebbut ineggas.” 
LUK.3.10	Tinilew iye weꞌ meꞌ aꞌa mabanesin, paꞌinde, “Na, ine subey hinang kami?” 
LUK.3.11	Sambunganne siye, paꞌinne, “Taga badjuꞌ duwehin subey urunganne manggaꞌ niyaꞌ badjuꞌnen. Damikkiyan taga kinakanin subey isab bahagiꞌanne manggaꞌ niyaꞌ kinakannen.”
LUK.3.12	Niyaꞌ isab meꞌ aꞌa magpāku-pāku sukey para si gubelno pī pu si Yahiya makipandi duk paꞌinde si iye, “Tuwan, kami inin, ine subey hinang kami?” 
LUK.3.13	Nambung iye, paꞌinne, “Daꞌa kaꞌam māku sukey labi amban pangandaꞌakan kaꞌamin.” 
LUK.3.14	Niyaꞌ isab meꞌ sundalu nilew iye, paꞌinde, “Na, kami, ine subey hinang kami?” Paꞌinne si siye, “Daꞌa kaꞌam makitalew atawa nuntut gaꞌi bennal supaya kaꞌam kaꞌurungan pilak. Duk magsukul kaꞌam si suweldobin.”
LUK.3.15	Pagkale meꞌ aꞌahin usihat Yahiyahin, kuweꞌ ngase-ngase siye saguwaꞌ kuweꞌ duwe-duwehan du isab dem ateyden bang si Yahiya miyaꞌan asal Almasihin ne ke. 
LUK.3.16	Saguwaꞌ paꞌin Yahiya si siye kēmon, “Pinandi kaꞌam weꞌ ku duk boheꞌ saguwaꞌ niyaꞌ dambuwaꞌ lella sōng pitu asal balakatan iye amban aku, gaꞌi ku bisan matalep ngalekkahan ingket tehompaꞌnen. Iye inin seddili pamandine kaꞌamin. Niyaꞌ kaꞌam papīhanne Niyawa Sutsihin duk sinduwehin pandine duk ebbut. 
LUK.3.17	Pagpaꞌilne meꞌ aꞌa mahāpin duk meꞌ aꞌa malaꞌatin. Kuweꞌ iye dalil aꞌa magpalid paley, pagpaꞌilne linggasin duk apahin. Meꞌ linggasin ennaꞌne pinadem lukung saguwaꞌ apahin eggasne dem ebbut gaꞌ niyaꞌ kapalemne.”
LUK.3.18	Ekka pe usihat seddili guna Yahiya pagmahalayakne aka-aka mahāpin si meꞌ aꞌahin, duk binuyuꞌ-buyuꞌ siye weꞌ ne dinaꞌak ginantiꞌan kawul-piꞌilden. 
LUK.3.19	Inamāhan isab weꞌ Yahiya Gubnul Herod sabab maganda iye pu si Herodiyas, bakas anda pungtinaꞌinen, duk sabab hinanganne sinduwe malaꞌatin. 
LUK.3.20	Ubus tambahan si Herod pe meꞌ hinanganne malaꞌatin, kinalabusu weꞌ ne Yahiya.
LUK.3.21	Masa pamandi Yahiya meꞌ aꞌahin kēmon, pinandi isab si Isa weꞌ ne. Pagubus si Isa pinandi, ngampun iye duk sasangne mangampunin, luka langitin, 
LUK.3.22	duk duwaꞌi Niyawa Sutsihin pī si iye kuweꞌ bantuk assang. Duk niyaꞌ suwala amban surgaꞌ magpaꞌin, “Anakte kew kalasahanku. Kasulutan ku teꞌed si kaꞌu.”
LUK.3.23	Manjari nagnaꞌ si Isa magusihat, niyaꞌ meꞌ tellumpūꞌ tahun ne umulnen. Kannal meꞌ aꞌahin anak si Yusup iye, si Yusup inin anak si Heli. 
LUK.3.24	Si Heli anak si Mattat, si Mattat anak si Libi, si Libi anak si Malki, si Malki anak si Janni, si Janni anak si Yusup. 
LUK.3.25	Si Yusup inin anak si Mattati, si Mattati anak si Amos, si Amos anak si Nahum, si Nahum anak si Esli, si Esli anak si Naggay. 
LUK.3.26	Si Naggay anak si Maꞌat, si Maꞌat anak Mattati, si Mattati inin anak si Semeꞌin, si Semeꞌin anak si Yosek, si Yosek anak si Joda. 
LUK.3.27	Si Joda anak si Joꞌanan, si Joꞌanan anak si Resa, si Resa anak si Serubbabel, si Serubbabel anak si Salati, si Salati anak si Neri, 
LUK.3.28	si Neri anak si Malki, si Malki inin anak si Addi, si Addi anak si Kosam, si Kosam anak si Elmadam, si Elmadam anak si Er. 
LUK.3.29	Si Er anak si Yussaꞌ, si Yussaꞌ anak Eleeser, si Eleeser anak si Jorim, si Jorim anak si Mattat, si Mattat anak si Libi, 
LUK.3.30	si Libi anak si Simiyun, si Simiyun anak si Yuda, si Yuda anak si Yusup, si Yusup inin anak si Jonam, si Jonam anak Eliyakim. 
LUK.3.31	Si Eliyakim anak si Meleya, si Meleya anak si Menna, si Menna anak si Mattata, si Mattata anak si Natan, si Natan anak Sultan Daꞌud. 
LUK.3.32	Si Daꞌud anak si Jesse, si Jesse anak si Obed, si Obed anak si Bowas, si Bowas anak si Salmon, si Salmon anak si Nasson. 
LUK.3.33	Si Nasson anak Amminadab, si Amminadab anak si Admin, si Admin anak si Arni, si Arni anak si Hesdon, si Hesdon anak si Peres, si Peres anak si Yuda. 
LUK.3.34	Si Yuda anak si Yakub, si Yakub anak si Isahak, si Isahak anak si Ibrahim, si Ibrahim anak si Tera, si Tera anak si Nahor. 
LUK.3.35	Si Nahor anak si Serug, si Serug anak si Raga, si Raga anak si Peleg, si Peleg anak si Eber, si Eber anak si Sela. 
LUK.3.36	Si Sela anak si Kainan, si Kainan anak si Arpaksad, si Arpaksad anak si Sem, si Sem anak si Nu, si Nu anak si Lamek, 
LUK.3.37	si Lamek anak Metusela, si Metusela anak si Idris, si Idris anak si Jared, si Jared anak si Mahalalel, si Mahalalel anak si Kenan. 
LUK.3.38	Si Kenan anak si Enos, si Enos anak si Set, si Set anak Apuꞌ Adam duk si Apuꞌ Adam anak Tuhanin.
LUK.4.1	Manjari pagubus si Isa pinandi weꞌ Yahiya, tahalaꞌ iye amban boheꞌ Jordan. Pagbayaꞌan iye weꞌ Niyawa Sutsihin duk binoꞌo iye weꞌ Niyawa Sutsihin hap lahat makagindew-gindew. 
LUK.4.2	Ampatpūꞌ bahangi iye laꞌi duk sinassat iye laꞌi weꞌ nakuraꞌ seyitanin. Tiggelanne malaꞌihin gaꞌ iye mangan duk pagpuwas miyaꞌan inusan ne iye. 
LUK.4.3	Manjari paꞌin nakuraꞌ seyitanin si iye, “Bang bennal kew teꞌed Anak Tuhanin, daꞌakun batu inin manjari kinakan.” 
LUK.4.4	Sambungan si Isa iye, paꞌinne, “Tasulat dem kitab, pinaꞌin, ‘Dumaꞌin hadja kinakan makaꞌellum manusiyaꞌin.’ ”
LUK.4.5	Manjari binoꞌo si Isa weꞌ nakuraꞌ seyitanin padiyataꞌ pī si lugal langkew manamal bu pinakitehan weꞌ ne si iye dem da kilep mata kēmon kalahatan si dunyahin. 
LUK.4.6	Paꞌin nakuraꞌ seyitanin si iye, “Urungte kew kapatut duk kew kapagbayaꞌ si meꞌ kalahatan inin duk si meꞌ alataꞌden. Peggeꞌ bakas sinōngan inin si aku duk makajari pangurungku pu sine-sine kabayaꞌanku. 
LUK.4.7	Bang kew pasujud si aku, si kaꞌu ne inin kēmon.” 
LUK.4.8	Sambungan si Isa iye, paꞌinne, “Tasulat dem kitab, pinaꞌin, ‘Subey kaꞌam pasujud si Tuhan Panuhutanbin duk subey hadja iye dendangan sinambahayangbin.’ ”
LUK.4.9	Ubus miyaꞌan binoꞌo iye weꞌ nakuraꞌ seyitanin hap Awrusalam duk pinatengge iye diyataꞌ būngan langgal hadjehin, duk paꞌinne si iye, “Bang bennal kew teꞌed Anak Tuhanin palaboꞌ kew bittuꞌu, 
LUK.4.10	peggeꞌ tasulat du dem kitab, pinaꞌin, ‘Daꞌakne kew inipat si malaꞌikatnen supaya gaꞌ niyaꞌ baya-bayanu.’ 
LUK.4.11	Duk tasulat du isab, pinaꞌin, ‘Tayak meꞌ malaꞌikatin kew supaya bisan bettisnun gaꞌi peddiꞌan weꞌ batu.’ ” 
LUK.4.12	Sambungan si Isa iye, paꞌinne, “Paꞌin kitabin, ‘Daꞌa suleyanun Tuhan Panuhutannun.’ ”
LUK.4.13	Pagubus ne kēmon bayuꞌan panassat nakuraꞌ seyitan pu si Isahin, tahalaꞌ dahuꞌ iye amban si Isa.
LUK.4.14	Manjari balik si Isa pī hap Jalil. Laꞌi si iye balakat Niyawa Sutsihin, duk aka-aka sabab iyehin palatag si meꞌ kalahat-lahatan mapaliputin. 
LUK.4.15	Magusihat iye si meꞌ kalanggal-langgalanden duk sinanglitan iye weꞌ meꞌ aꞌahin kēmon.
LUK.4.16	Hap pī si Isa si Nasaret, lahat kasuligannen. Pagtaꞌabut ellew Sabtuꞌ, ellew liꞌi meꞌ Yahudihin, pī iye si langgal sa hinangannen. Manjari nengge iye supaya iye makabatsa amban dem kitab. 
LUK.4.17	Sinōngan si iye kitab sinulat Nabi Isayahin. Iluka weꞌ ne kitabin duk takasuwaꞌ weꞌ ne meꞌ ayat inin bu binatsa weꞌ ne inin, pinaꞌin,
LUK.4.18	“Pagbayaꞌan ku weꞌ Niyawa Tuhanin, peggeꞌ tapeneꞌ ku weꞌ ne magmahalayak aka-aka mahāpin si meꞌ aꞌa makaꞌaseꞌ-aseꞌin. Dinaꞌak ku weꞌ Tuhanin pitu ngakahan meꞌ pilisuhin weꞌ pinaluwas ne siye, meꞌ mapessekin weꞌ makakite ne siye balik, duk maluwas ku meꞌ tiniksaꞌin. 
LUK.4.19	Dinaꞌak ku isab pitu magpalataꞌ weꞌ taꞌabut ne tahun pagtimbul Tuhan meꞌ aꞌanen.”
LUK.4.20	Ubus tinambel weꞌ ne kitabin duk pinangurung weꞌ ne balik pī si bilalin bu ningkoloꞌ iye. Kēmon aꞌa dem langgal miyaꞌan ngadendengan iye. 
LUK.4.21	Manjari nagnaꞌ iye missā si siye. Paꞌinne, “Ellew inin meꞌ ayat binatsaku miyaꞌan tuman ne sasangbi mapakalehin.”
LUK.4.22	Meꞌ aꞌa dem langgalin kahāpan teꞌed pu si Isa. Ulaliꞌ siye peggeꞌ pandey iye missā. Magbissā-bissā siye, paꞌinde, “Dumaꞌin ke inin anak si Yusupin?” 
LUK.4.23	Paꞌin si Isa si siye, “Bugtuꞌ bissābi si aku eliꞌan inin: ‘Doktol, pakoleꞌun dinun,’ duk paꞌinbi isab, ‘Hinangun isab tuꞌu si di lahatnu bakas takale kami hininangnu si lahat Kapernaumin.’ 
LUK.4.24	Sabennal akahante kaꞌam,” paꞌinne pe, “nabihin gaꞌi pagaddatan bang si di lahatne. 
LUK.4.25	Akahante kaꞌam, awwalley pe, masa Eliyas nabihin, gaꞌ hep ulan dem tellun tahun duk tengngaꞌ duk inunus teꞌed tibuꞌukan lahat inin. Bennal ekka dende balu tuꞌu si lahat Israꞌil masa unus miyaꞌan, 
LUK.4.26	saguwaꞌ dumaꞌin pī si siye pangandaꞌakan Tuhan Nabi Eliyasin saguwaꞌ dinaꞌak iye pī si dende balu dumaꞌin bangsa Israꞌil laꞌi si Sarepta, si lahat Sidon. 
LUK.4.27	Damikkiyan du isab masa si Elisa nabihin,” paꞌin si Isa. “Ekka aꞌa inipul si bangsa Israꞌil masa miyaꞌan saguwaꞌ gaꞌ niyaꞌ siye kawuliꞌan bisan dambuwaꞌ, luwal iye makawuliꞌanin aꞌa amban bangsa Siriya, ēnnen si Nayman.”
LUK.4.28	Pagkalede inin, kēmon siye dem langgal miyaꞌan astel manamal. 
LUK.4.29	Kuwat siye duk sinōgadan weꞌ de si Isa bu binoꞌo weꞌ de paluwas amban puweblo pī diyataꞌ punu paglahatande miyaꞌan, supaya iye talaboꞌde pī si pampang. 
LUK.4.30	Saguwaꞌ si Isa lumabey amban tengngaꞌde duk tahalaꞌ iye.
LUK.4.31	Padurul si Isa amban Nasaret pī si Kapernaum, dambuwaꞌ puweblo isab si lahat Jalil. Pagtaꞌabut ellew Sabtuꞌ, ellew liꞌi, magusihat iye si meꞌ aꞌahin dem langgal. 
LUK.4.32	Ulaliꞌ siye pagkalede usihatnen peggeꞌ taga balakat iye bang iye missā. 
LUK.4.33	Laꞌi dem langgal miyaꞌan, niyaꞌ aꞌa pasayedan seyitan. Magkilahap iye papales, 
LUK.4.34	paꞌinne, “Allo! Daꞌa kami sasewun, Isa aꞌa Nasaret. Gaꞌ niyaꞌ lamudnu si kami. Pitu ke kew makaꞌatan kami? Kataꞌuhanku du bang sine kew. Kaꞌu dambuwaꞌ-buwaꞌ masutsi mapitu amban Tuhanin.” 
LUK.4.35	Saguwaꞌ inamāhan weꞌ si Isa seyitanin. Paꞌinne, “Daꞌa kew mabehe. Paguwaꞌ kew amban aꞌa iyan!” Manjari hinantakan weꞌ seyitanin aꞌahin dem tengngaꞌ meꞌ aꞌahin duk pagubus, paguwaꞌ ne iye amban aꞌahin duk gaꞌ du makaꞌine aꞌahin.
LUK.4.36	Bengngangan meꞌ aꞌahin kēmon duk magbissā-bissā siye, paꞌinde, “Meꞌ bissāhey inin? Taga balakat iye duk taga kapatut ngandaꞌak meꞌ seyitanin. Tuhutde pangandaꞌakannen duk paguwaꞌ siye.” 
LUK.4.37	Duk aka-aka sabab si Isahin palatag ne si meꞌ kalahatan mapaliputin.
LUK.4.38	Puwas miyaꞌan, paluwas si Isa amban langgal duk pī iye padiyalem si lumaꞌ si Simon. Na, saki hep matoꞌa si Simon dendehin maglemmun manamal, duk pākude pu si Isa weꞌ pakoleꞌne iye. 
LUK.4.39	Pī si Isa nengge si bihing dende masakihin duk daꞌakne tahalaꞌ lemmunnen duk kawuliꞌan ne dendehin. Magtawus iye dongaꞌ duk pinakan siye weꞌ ne.
LUK.4.40	Pagseddep ellewin, kēmon meꞌ taga bagay masakihin bisan saki ine-ine, binoꞌo siye weꞌ de pī pu si Isa. Binettad weꞌ si Isa tangannen si siye dangan-dangan, duk pakawuliꞌne siye. 
LUK.4.41	Duk ekka isab aꞌa paguwaꞌan seyitan duk kakilahap-kilahapan meꞌ seyitanin, paꞌinde, “Kaꞌu Anak Tuhanin!” Saguwaꞌ inamāhan siye weꞌ si Isa gaꞌi siye dinaꞌak mabehe, peggeꞌ kataꞌuhande weꞌ iye Almasihin.
LUK.4.42	Pagellew ne, tahalaꞌ si Isa pī si lugal gaꞌ niyaꞌ aꞌane. Piniha iye weꞌ meꞌ aꞌahin duk pagtakasuwaꞌde iye, inohotan iye weꞌ de. 
LUK.4.43	Saguwaꞌ paꞌinne si siye, “Subey ku isab pī si meꞌ kalahatan seddilihin magmahalayak aka-aka hāp sabab pagbayaꞌ Tuhanin peggeꞌ iye inin puꞌunku pinapitu weꞌ Tuhanin si dunya.” 
LUK.4.44	Duk magmahalayak iye dem meꞌ kalanggal-langgalan laꞌi si Yahudiya.
LUK.5.1	Dambuwaꞌ ellew laꞌi si Isa nengge-nengge si higad lamew Gennesaret. Meꞌ aꞌahin maglaray pī si iye pakale si lapal Tuhanin. 
LUK.5.2	Niyaꞌ kite si Isa duwe bangkaꞌ si higad lamew saguwaꞌ gaꞌ laꞌi dem bangkaꞌ meꞌ aꞌa magkennahin. Laꞌi siye ngosoꞌan meꞌ pokotden. 
LUK.5.3	Dambuwaꞌin bangkaꞌ si Simon. Pasakey si Isa laꞌi duk daꞌakne pu si Simon sinawunsungan kuweꞌahat amban tapiyan. Manjari ningkoloꞌ iye duk inusihatan ne paꞌin weꞌ ne meꞌ aꞌahin amban dem bangkaꞌin.
LUK.5.4	Pagubus ne iye magusihat, paꞌinne pu si Simon, “Musey kew duk meꞌ saweꞌnun pī si kalaleman duk teppadanun bi meꞌ pokotbin duk kaꞌam makaꞌeddoꞌ kenna.” 
LUK.5.5	Nambung si Simon, paꞌinne, “Tuwan, kellawan kami magtuyuꞌ saguwaꞌ gaꞌ niyaꞌ taꞌeddoꞌ kami. Saguwaꞌ peggeꞌ paꞌinnu ne, teppadan kami saꞌ.” 
LUK.5.6	Pagubus teppadande meꞌ pokotin, ekka teꞌed kenna taꞌeddoꞌde hangkan agen-agen garet pokotden. 
LUK.5.7	Kinawey weꞌ de meꞌ saweꞌde si bangkaꞌ seddilihin dinaꞌak pī nabangan siye ngonot. Hap pī ne siye duk pinaꞌisi weꞌ de meꞌ kennahin magdem bangkaꞌ. Pennoꞌ kaduwe bangkaꞌin weꞌ kenna hangkan agen-agen palenneb. 
LUK.5.8	Pagkite si Simon Petros kenna mabanes inin, pasujud iye si antag bettis si Isa duk paꞌinne, “O Tuwan, patala kew amban aku peggeꞌ aku inin dusehan.” 
LUK.5.9	Peggeꞌ ulaliꞌ teꞌed iye duk meꞌ saweꞌnen sabab ekka kenna taꞌeddoꞌden. 
LUK.5.10	Ulaliꞌ du isab meꞌ saweꞌ si Simon magkennahin, disi Yakub duk Yahiya, meꞌ anak si Sebedehin. Manjari paꞌin si Isa pu si Simon, “Daꞌa kew tinalew. Tinagnaꞌan kuweꞌitu bahannun mageddoꞌ-eddoꞌ aꞌa pinatuhut si aku.”
LUK.5.11	Pinatakas weꞌ de meꞌ bangkaꞌden pī si tapiyan, ubus inambanan weꞌ de meꞌ kēmonden duk nuhut ne siye si Isa.
LUK.5.12	Dambuwaꞌ ellew sābu si Isa laꞌi si dambuwaꞌ puweblo, niyaꞌ aꞌa laꞌi lapat weꞌ ipul barannen. Pagkite aꞌahin si Isa, pasujud iye muyuꞌ-muyuꞌ, paꞌinne, “O Tuwan, bang kew mabayaꞌ, tapakawuliꞌnu ku.” 
LUK.5.13	Pinasōng weꞌ si Isa tangannen duk inantan weꞌ ne aꞌa inipulin duk paꞌinne, “Asal mabayaꞌ ku. Kawuliꞌan ne kew.” Magtawus ipulnen tahalaꞌ. 
LUK.5.14	Duk sinessaꞌan teꞌed iye weꞌ si Isa, paꞌinne, “Daꞌa kew magaka-aka bisan pu sine. Saguwaꞌ pī kew pakitehanun barannun si imamin duk magkuluban kew sa pangandaꞌakan si Musahin, hinang tandaꞌ si meꞌ aꞌahin weꞌ asal kawuliꞌan ne kew.”
LUK.5.15	Saguwaꞌ magkasōng bawag aka-aka sabab si Isahin, hangkan banes teꞌed aꞌa patipun pī si iye pakale si meꞌ panoloꞌnen duk makipakawuliꞌ meꞌ sakiden. 
LUK.5.16	Saguwaꞌ bang patekka tahalaꞌ si Isa hap pī si antag gaꞌi tantu papīhan aꞌa, duk missā iye laꞌi si Tuhan.
LUK.5.17	Dambuwaꞌ ellew sasang si Isa magtoloꞌ, niyaꞌ meꞌ Pariseo duk meꞌ guru si saraꞌ āgama Yahudi magtingkoloꞌ laꞌi si bihingne. Meꞌ aꞌa inin amban puweblo Awrusalam duk amban meꞌ kalumaꞌan si lahat Jalil duk Yahudiya. Laꞌi balakat Tuhanin pu si Isa hangkan tapakawuliꞌne meꞌ masakihin. 
LUK.5.18	Manjari niyaꞌ tekka pī meꞌ aꞌa moꞌo lella saki, matey barannen. Miha siye lān supaya iye taboꞌode padiyalem duk tabettadde si antag si Isa. 
LUK.5.19	Saguwaꞌ hawal ekka aꞌahin gaꞌ niyaꞌ palānande hangkan manaꞌik siye pī diyataꞌ sapew lumaꞌ madatagin duk ilarakan weꞌ de sapewin. Ubus pinatuntun weꞌ de aꞌa masakihin diyataꞌ pabākanne pī diyalem si tengngaꞌ meꞌ aꞌahin, si antag si Isa. 
LUK.5.20	Pagtakite si Isa weꞌ sandel teꞌed siye si iye, paꞌinne si aꞌa mamatey barannen, “Bagay, taꞌampun ne meꞌ dusenun.”
LUK.5.21	Pagkale meꞌ guru si saraꞌ āgamahin duk meꞌ Pariseohin pinaꞌin si Isa inin, magtawus siye magtilew-tinilew, paꞌinde, “Aꞌahey inin? Missā iye kuweꞌ Tuhanin iye. Sine makaꞌampun dusehin bang dumaꞌin dambuwaꞌ-buwaꞌ Tuhan.” 
LUK.5.22	Kataꞌuhan si Isa bang ine pinikilden duk paꞌinne si siye, “Weꞌey kaꞌam magtilew-tilew sa iyan dem ateybi? 
LUK.5.23	Ine mamurahin, pinaꞌin, ‘Inampun ne dusenun,’ atawa ‘Dongaꞌ kew, bu nu ne lumengngan.’ 
LUK.5.24	Pakoleꞌku aꞌa inin supaya kataꞌuhanbi weꞌ aku, Anak Manusiyaꞌin, taga kapatut tuꞌu si dunya ngampun meꞌ duse.” Manjari paꞌin si Isa si aꞌa mamatey barannen, “Dongaꞌ kew. Boꞌohun pabākannun bu nu ne hap lumaꞌ.” 
LUK.5.25	Magtawus dongaꞌ aꞌa masakihin si pagmatahande, bu ineddoꞌ weꞌ ne pabākannen, duk hap lumaꞌ iye, mudji-mudji Tuhanin. 
LUK.5.26	Bengngangan siye kēmon duk pinudji weꞌ de Tuhanin. Asekan talew isab siye. Magbissā-bissā siye, paꞌinde, “Asal hinangan makaꞌulaliꞌ takitete bi ellew inin!”
LUK.5.27	Pagubus inin, paluwas iye amban kalumaꞌan miyaꞌan. Niyaꞌ takitene aꞌa magpāku-pāku sukey para si gubelno, ēnnen si Libi, ningkoloꞌ laꞌi si upisinane pagbayed-bayedan sukeyin. Paꞌin si Isa si iye, “Dayiꞌ kew. Nuhut kew aku.” 
LUK.5.28	Manjari kuwat iye duk inambanan weꞌ ne kēmonne malaꞌihin duk nuhut ne iye si Isa.
LUK.5.29	Manjari magjamu-jamu disi Libi laꞌi si lumaꞌne pamahadjene si Isa. Ekka teꞌed aꞌa magpāku-pāku sukey duk meꞌ aꞌa seddili magtingkoloꞌ mangan pasumbayaꞌ si siye. 
LUK.5.30	Niyaꞌ meꞌ Pariseo duk meꞌ guru si saraꞌ āgama, meꞌ Pariseo du isab siye, gaꞌ siye kasulutan hangkan paꞌinde si meꞌ tindeg si Isahin, “Weꞌey kaꞌam palamud magkakanan duk meꞌ aꞌa magpāku-pāku sukeyin duk meꞌ aꞌa dusehan sinduwehin?” 
LUK.5.31	Si Isa manambungan siyehin, paꞌinne, “Meꞌ aꞌa saki hep hap doktolin. Bang meꞌ makoleꞌin gaꞌ niyaꞌ gunane hap doktol. 
LUK.5.32	Dumaꞌin ku pitu miha meꞌ aꞌa mabentelin saguwaꞌ pitu ku miha meꞌ aꞌa dusehanin, supaya pagsusunande duk lebbahande ne meꞌ duseden.”
LUK.5.33	Manjari paꞌin meꞌ aꞌahin pu si Isa, “Meꞌ tindeg Yahiyahin daran magpuwase duk ngampun si Tuhan. Damikkiyan isab meꞌ tindeg meꞌ Pariseohin, bu meꞌ tindegnun luwal ne hadja siye mangan duk nginum.” 
LUK.5.34	Sambungan si Isa siye si dalilan. Pasaliꞌne meꞌ tindegnen si meꞌ aꞌa si pagkawinan. Paꞌinne, “Tadaꞌakbi ke meꞌ aꞌa si pagkawinanin magpuwase samantaꞌan laꞌi pe si siye pangantin lellahin? Gaꞌi! 
LUK.5.35	Saguwaꞌ si sinōng inin bang ineddoꞌ ne amban siye pangantin lellahin, meke ne siye muwase.”
LUK.5.36	Manjari magdalilan si Isa sabab panoloꞌ matuꞌuhin duk panoloꞌnen. Paꞌinne, “Gaꞌ niyaꞌ aꞌa nganggaret badjuꞌ baꞌahu panopakne pī si badjuꞌ andang. Peggeꞌ bang sa īꞌne, garet ne mabaꞌahuhin duk gaꞌi isab patalep mabaꞌahuhin panopak semmek maꞌandangin.” 
LUK.5.37	Pinasaliꞌ isab weꞌ si Isa toloꞌnen si boheꞌ ubas baꞌahu inisi dem puyuꞌ kuwit kambing. Paꞌinne, “Gaꞌ niyaꞌ aꞌa ngisi boheꞌ ubas baꞌahu, mukal-mukal pe, dem puyuꞌ andang. Peggeꞌ bang sa īꞌne buslad puyuꞌin weꞌ boheꞌ ubasin. Manjari buꞌus boheꞌ ubasin duk magkaꞌat puyuꞌin. 
LUK.5.38	Saguwaꞌ subey inisi boheꞌ ubas baꞌahuhin dem puyuꞌ baꞌahu. 
LUK.5.39	Aꞌa mabiyaksa nginum boheꞌ ubas tiggel inennaꞌ-ennaꞌin, gaꞌi pihane boheꞌ ubas baꞌahuhin. Hāp koꞌ lessa boheꞌ ubas tiggel inennaꞌin.”
LUK.6.1	Dambuwaꞌ Sabtuꞌ, ellew liꞌi meꞌ Yahudi, pabutas si Isa duk meꞌ tindegnen dem tanaꞌ. Paglabey meꞌ tindegnen, ngalupuꞌ siye buwaꞌ tanaꞌin duk pagubus puliyasde, inintaꞌ weꞌ de. 
LUK.6.2	Niyaꞌ laꞌi meꞌ Pariseo duk paꞌinde, “Weꞌey hinangbi tinaggahan saraꞌ si ellew liꞌihin?” 
LUK.6.3	Nambung si Isa, paꞌinne, “Gaꞌ ke bakas tabatsabi bang ine hininang Sultan Daꞌudin masaley paginusan iye duk meꞌ saweꞌnen? 
LUK.6.4	Padiyalem hep iye pī si lumaꞌ Tuhanin, duk ineddoꞌ weꞌ ne pan binettad laꞌi pangurung si Tuhanin, duk kinakan weꞌ ne, duk inurungan isab weꞌ ne meꞌ saweꞌnen. Bu tinaggahan hep weꞌ saraꞌ kinakan pan miyaꞌan, luwal hadja para si meꞌ imam. Saguwaꞌ gaꞌ du iye makaduse si hininangne miyaꞌan.” 
LUK.6.5	Duk paꞌin si Isa si siye, “Aku, Anak Manusiyaꞌin, taga kapatut ku magpaꞌin bang ine-ine mapatut hininang si ellew liꞌihin.”
LUK.6.6	Dambuwaꞌ isab ellew liꞌi, pī si Isa padiyalem si langgal magusihat. Niyaꞌ laꞌi aꞌa sapik tanganne kanawanin. 
LUK.6.7	Niyaꞌ isab laꞌi meꞌ guru si saraꞌ āgama duk meꞌ Pariseo. Miha siye jān duk niyaꞌ panuntutande si Isa hangkan pinateng-patengan iye weꞌ de bang makoleꞌ ke iye si ellew liꞌi. 
LUK.6.8	Saguwaꞌ kataꞌuhan si Isa bang ine pinikilden duk paꞌinne si aꞌa masapik tangannen, “Pitu kew nengge tuꞌu.” Manjari kuwat iye duk nengge iye laꞌi. 
LUK.6.9	Manjari paꞌin si Isa si meꞌ aꞌahin, “Tilewte kaꞌam, bang dem saraꞌ, ine mapatut hininang si ellew liꞌihin, hinangan makahāp atawa hinangan makalaꞌat? Nimbul aꞌa atawa mapatey?” 
LUK.6.10	Pinayaman siye kēmon weꞌ si Isa paliput. Manjari paꞌinne si aꞌahin, “Pahintengun tangannun.” Na, pinahinteng weꞌ ne, manjari kawuliꞌan ne tangannen.
LUK.6.11	Saguwaꞌ astel teꞌed manamal meꞌ Pariseohin duk meꞌ guru si saraꞌ āgamahin hangkan magisun siye bang inumeyde pu si Isahin.
LUK.6.12	Masa īꞌ, pataked si Isa pī si kakūdan missā si Tuhan. Laꞌi iye kellawan ngampun si Tuhan. 
LUK.6.13	Pagellew ne, ilinganan weꞌ ne meꞌ tindegnen pī si iye duk meneꞌ iye sampūꞌ duk duwe, ēnanne siye meꞌ aꞌa kawakilan. 
LUK.6.14	Meꞌ aꞌa tapeneꞌnen inin: si Simon, inēnan isab Petros weꞌ si Isa, duk Andariyas pungtinaꞌi si Simonin, si Yakub duk si Yahiya, si Pilip duk Bartolome, 
LUK.6.15	si Mateo duk si Tomas, si Yakub anak Alpahin duk si Simon iye ēnande Pangangatuhin, 
LUK.6.16	si Judas anak si Yakub duk si Judas Iskariyot, iye mamuddihan si Isahin si pasōngan.
LUK.6.17	Manjari puwas miyaꞌan padurul si Isa duk meꞌ tindegne bakas kawakilannen. Nengge iye laꞌi si kadatagan. Banes meꞌ tindegne sinduwehin tipun laꞌi duk banes isab aꞌa ngagad-ngagad laꞌi amban kēmon kalahat-lahatan si Yahudiya duk amban puweblo Awrusalam duk amban meꞌ puweblo Tiros duk Sidon si higad tahikin. 
LUK.6.18	Pī siye pakale si meꞌ panoloꞌ si Isahin duk makipakawuliꞌ meꞌ sakiden. Duk sasuku isab siye pasayedan seyitanin, pinaluwas weꞌ si Isa seyitanin. 
LUK.6.19	Duk kēmon meꞌ aꞌa mabanesin, inapas ne paꞌin weꞌ de si Isa inabut duk tangande, peggeꞌ niyaꞌ balakat paluwas amban baranne hangkan kawuliꞌan siye kēmon.
LUK.6.20	Manjari pinayaman weꞌ si Isa meꞌ tindegnen duk paꞌinne,
LUK.6.20	“Hāp pe kaꞌam meꞌ makaꞌaseꞌ-aseꞌin, peggeꞌ pagbayaꞌan kaꞌam weꞌ Tuhanin.
LUK.6.21	“Hāp pe kaꞌam meꞌ maꞌinusan kuweꞌituhin peggeꞌ dinuhulan du kaꞌam si pasōngan.
LUK.6.21	“Hāp pe kaꞌam meꞌ magtangis kuweꞌituhin peggeꞌ magsaye du kaꞌam si pasōngan.
LUK.6.22	“Hāp pe kaꞌam bang kaꞌam kabunsihan aꞌa, duk bang gaꞌi kaꞌam tayimaꞌde, duk bang bissā-bissāhande duk pakaꞌatande kaꞌam si meꞌ saweꞌbin peggeꞌ nuhut kaꞌam aku, Anak Manusiyaꞌin. 
LUK.6.23	Sa iyan du hep isab hininang meꞌ kamatettoꞌahanden si meꞌ kanabihanin. Bang tekka ellew kaꞌumantagne inin si kaꞌam, magkēg kaꞌam manamal duk palaksu du kaꞌam hawal kēgbin peggeꞌ hadje panumbas kaꞌamin si surgaꞌ.
LUK.6.24	“Saguwaꞌ kaꞌam, meꞌ madayahan kuweꞌituhin, makaꞌaseꞌ-aseꞌ kaꞌam peggeꞌ talabeybi ne pāsahan mahāpin tuꞌu si dunya.
LUK.6.25	“Kaꞌaseꞌ-aseꞌ kaꞌam meꞌ magduhul kuweꞌituhin, peggeꞌ niyaꞌ iyan waktu si pasōngan kaꞌinusanan du kaꞌam.
LUK.6.25	“Kaꞌaseꞌ-aseꞌ kaꞌam meꞌ magsaye kuweꞌituhin peggeꞌ niyaꞌ iyan waktu si pasōngan magsugul kaꞌam duk magtangis.
LUK.6.26	“Kaꞌaseꞌ-aseꞌ kaꞌam bang kēmon aꞌa nanglitan kaꞌam, peggeꞌ kuweꞌ du kaꞌam meꞌ nabi gaꞌi bennal matuꞌuley sinanglitan weꞌ meꞌ kapapuꞌanbin.”
LUK.6.27	“Saguwaꞌ kaꞌam meꞌ mapakale si akuhin, inin paꞌinku si kaꞌam: Kalasahanun bi bantabin. Maghinang hāp kaꞌam si meꞌ mabunsi si kaꞌamin. 
LUK.6.28	Māku-māku kaꞌam kahāpan para si meꞌ manuknaꞌan kaꞌamin duk ngampun kaꞌam para si meꞌ mangalaꞌat kaꞌamin. 
LUK.6.29	Bang niyaꞌ nampak luwenun dambiyaꞌ, patampalun isab pī si iye dambiyaꞌin ambat sampakne. Bang niyaꞌ ngeddoꞌ jaketnun, pasagadanun bisan eddoꞌne badjuꞌnun. 
LUK.6.30	Sine-sine mākuhan kaꞌu, urunganun. Duk bang niyaꞌ ngeddoꞌ kēmonnun, daꞌa ne pākuhun balik. 
LUK.6.31	Duk ine-ine kabayaꞌanbi hinang aꞌa si kaꞌam, damikkiyan isab hinangun bi si siye.
LUK.6.32	“Bang iye hadja kinalasahanbin meꞌ mamalasa si kaꞌamin, niyaꞌ ke pananglitan kaꞌam? Gaꞌ. Peggeꞌ bisan meꞌ aꞌa dusehanin, kalasahande du meꞌ mamalasa si siyehin. 
LUK.6.33	Duk bang iye hadja tinabanganbin meꞌ makatabangan kaꞌamin, niyaꞌ ke pananglitan kaꞌam? Gaꞌ. Peggeꞌ bisan meꞌ aꞌa dusehanin sa iyan du isab addatden. 
LUK.6.34	Duk bang iye hadja pinasambiꞌanbin meꞌ taꞌase-asebi maniyaꞌ pagbayedden, niyaꞌ ke pananglitan kaꞌam? Gaꞌ niyaꞌ. Peggeꞌ bisan meꞌ aꞌa dusehanin masambiꞌ du si pagkaside dusehan, ngase-ngase weꞌ kabayedan du siye balik pamasambiꞌden. 
LUK.6.35	Saguwaꞌ iye inin pamanoloꞌku si kaꞌamin: Kalasahanun bi bantabin duk tabanganun bi siye. Bang niyaꞌ ngutang si kaꞌam, paꞌutanganun bi, daꞌa kaꞌam ngase-ngase bayednen. Bang hinangbi inin, hadje pahalaꞌ tasangkabin duk manjari meꞌ anak Tuhanin ne kaꞌam. Peggeꞌ hāp iye bisan si meꞌ aꞌa malaꞌatin duk si meꞌ aꞌa manggaꞌi magsukulin. 
LUK.6.36	Subey kaꞌam maꞌaseꞌ kuweꞌ Samabin du isab maꞌaseꞌ.”
LUK.6.37	“Daꞌa kaꞌam ngandiyawaꞌan saweꞌbi duk kaꞌam gaꞌi hukum Tuhanin. Daꞌa kaꞌam magpaꞌin weꞌ saweꞌbin subey ilegga, duk kaꞌam gaꞌi legga Tuhanin. Ampunun bi saweꞌbin duk isab kaꞌam ampun Tuhanin. 
LUK.6.38	Ngurung kaꞌam duk kaꞌam urungan Tuhanin. Dalilnen takesan hāp, dinasek duk jinedjeg pe duk pinennoꞌan sampay māsey, iye pinabuꞌus piyu si kaꞌamin. Ekkahan pangurungbin iye du isab ekkahan pangurung Tuhan si kaꞌamin.”
LUK.6.39	Inakahan isab siye weꞌ si Isa dambuwaꞌ dalilan, paꞌinne, “Makajari ke aꞌa pessekin nundan aꞌa pessek isab? Gaꞌi ke siye kaduwangan laboꞌ pī dem lowang? 
LUK.6.40	Mulidin gaꞌi palabi kataꞌunen amban gurunen. Saguwaꞌ bang jukup ne pangadjiꞌnen, magsaliꞌ ne iye duk gurunen. 
LUK.6.41	Kaꞌu mangandiyawaꞌan saweꞌnun,” paꞌin si Isa, “weꞌey iye tatīknun hapak-hapak dem mata saweꞌnun, bu kaꞌu batang kayu dem matanun, bu gaꞌi tatīknu. 
LUK.6.42	Saꞌingge kapagpaꞌinnu si saweꞌnun, ‘Bagay, tuhun koꞌ, ānante hapak-hapak dem matanu lu,’ bang gaꞌi kitenu batang kayu dem di matanun? Kaꞌu iyan magmā-mā hadja. Ānanun dahuꞌ batang kayuhin amban dem matanu iyan, ubus pastiꞌ ne pamayamnun ngānan hapak-hapak dem mata saweꞌnun.”
LUK.6.43	Paꞌin si Isa pe, “Kayu mahāpin gaꞌi buwaꞌ gaꞌi hāp duk kayu manggaꞌi mahāpin gaꞌi buwaꞌ hāp. 
LUK.6.44	Kayuhin kataꞌuhan si buwaꞌne. Gaꞌi kite bi mageddoꞌ buwaꞌ biyabas amban puhung atawa buwaꞌ buwahan amban sampinit. 
LUK.6.45	Manusiyaꞌin kuweꞌ dalil kayuhin du isab. Aꞌa mahāpin hāp kawul-piꞌilnen duk hāp bissānen peggeꞌ hāp dem ateynen. Saguwaꞌ aꞌa malaꞌatin, peggeꞌ laꞌat dem ateynen hangkan gaꞌi hāp kawul-piꞌilnen duk bissānen. Ine-ine dem atey manusiyaꞌ, iye miyaꞌan mapaluwas amban behenen.”
LUK.6.46	“Weꞌey paꞌinbi weꞌ aku Panuhutanbin, bu gaꞌi du hinangbi meꞌ pangandaꞌakanku kaꞌamin? 
LUK.6.47	Sasuku pitu si aku duk pakalene meꞌ bissākun duk tuhutne, pahātihanku si kaꞌam bang kuweꞌ sine iye. 
LUK.6.48	Kuweꞌ iye aꞌa maghinang lumaꞌ. Ngalowang iye pinalalem sampay niyaꞌ batu taꞌabutne. Ubus pinatengge weꞌ ne meꞌ olom lumaꞌnen diyataꞌ batuhin. Pagubus lumaꞌin, dunuk boheꞌin duk taꞌabut lumaꞌin weꞌ lasey mabasagin saguwaꞌ gaꞌ usaꞌ lumaꞌnen peggeꞌ hāp pamatenggehan iyehin. 
LUK.6.49	Na, bang aꞌahin pakale si meꞌ bissākun bu gaꞌi du tuhutne, kuweꞌ iye aꞌa maghinang lumaꞌ, saguwaꞌ gaꞌ kalihanne meꞌ olomin duk gaꞌ patenggene diyataꞌ batu. Pagtekka lasey mabasagin, magtawus hebbaꞌ duk jadjag teꞌed lumaꞌin.”
LUK.7.1	Pagubus inin kēmon bissā si Isa si meꞌ aꞌahin, pī iye si puweblo Kapernaum. 
LUK.7.2	Na, laꞌi si puweblo miyaꞌan niyaꞌ dambuwaꞌ kapitan si armi bangsa Roma. Niyaꞌ daraꞌakanne lella legget manamal duk sōng matey ne. Asal kalasahanne teꞌed daraꞌakanne inin. 
LUK.7.3	Pagkale kapitanin sabab si Isa, ngandaꞌak iye meꞌ bahiꞌ meꞌ Yahudihin pī pu si Isa nilew iye, bang makajari iye pī makoleꞌ daraꞌakanne miyaꞌan. 
LUK.7.4	Pagtekkade laꞌi pu si Isa, boꞌode teꞌed iye duk paꞌinde, “Pataꞌ teꞌed tabangannu kapitan miyaꞌan, 
LUK.7.5	peggeꞌ pabagay teꞌed iye si bangsate bi Yahudi duk iye hep maggastuhin pamatengge langgalte bi si puweblo inin.”
LUK.7.6	Manjari nuhut siye ne si Isa. Pagtapit ne siye si lumaꞌ, ngandaꞌak kapitanin meꞌ bagayne pī pasampang pu si Isa moꞌo bissānen, pinaꞌin, “Tuwan, daꞌa ne kew mapekkengan dinu peggeꞌ gaꞌi ku pataꞌ papituhannu si lumaꞌku. 
LUK.7.7	Peggeꞌ bangsahan kew teꞌed, hangkan pikilku gaꞌi ku isab pataꞌ paguwaꞌ piyu si kaꞌu. Saguwaꞌ missā kew hadja duk koleꞌ du daraꞌakankun. 
LUK.7.8	Kataꞌuhanku peggeꞌ bisan aku inin, pagbayaꞌan ku weꞌ malangkew amban akuhin duk magbayaꞌ ku si meꞌ sundalukun. Bang paꞌinku si dangan, ‘Pī kew,’ pī iye. Bang paꞌinku si seddili, ‘Pitu kew,’ pitu iye. Duk bang paꞌinku si daraꞌakankun, ‘Hinangun inin,’ hinangne.”
LUK.7.9	Pagkale si Isa inin, ulaliꞌ iye si binissā kapitanin. Manjari hinarap weꞌ ne meꞌ aꞌa mabanes mapatuhut si dambulihannen, duk paꞌinne si siye, “Akahante kaꞌam, bisan si bangsa Israꞌil gaꞌ ku bakas makadugpak aꞌa kuweꞌ kapitan miyaꞌan asal sandel manamal.” 
LUK.7.10	Manjari balik ne meꞌ aꞌa bakas dinaꞌak kapitanin duk pagtekkade si lumaꞌ, takitede daraꞌakanin koleꞌ ne.
LUK.7.11	Gaꞌ du tiggel puwas miyaꞌan, hap pī si Isa si dambuwaꞌ puweblo inēnan Nain. Nuhut iye meꞌ tindegnen duk banes teꞌed meꞌ aꞌa patuhut si iye. 
LUK.7.12	Pagtekka ne siye si tarangka paꞌasekan hap puweblo miyaꞌan, niyaꞌ meꞌ aꞌa magtanggung aꞌa matey binoꞌo paluwas pī si pagkubulan. Lella mamatey miyaꞌan anak dambuwaꞌ-buwaꞌ du duk saꞌinen balu ne. Banes aꞌa amban puweblo miyaꞌan nuhut baluhin pī ngubul anaknen. 
LUK.7.13	Pagkite si Isa, Panuhutanin, dende balu miyaꞌan, maꞌaseꞌ teꞌed iye si dendehin duk paꞌinne si iye, “Daꞌa ne kew magtangis, dende.” 
LUK.7.14	Ubus pasōng iye duk inantanan weꞌ ne tanggunganin hangkan padeheng meꞌ aꞌa magtanggungin. Manjari paꞌinne, “Bagay, dongaꞌ kew.” 
LUK.7.15	Magtawus aꞌa mamateyin ellum balik duk ningkoloꞌ iye duk missā. Duk dinaꞌak ne iye weꞌ si Isa ineddoꞌ si saꞌinen. 
LUK.7.16	Kēmon aꞌa malaꞌihin asekan talew duk pinudji weꞌ de Tuhanin. Paꞌinde, “Niyaꞌ nabi balakatan tuꞌu si kite bi! Taꞌesseb Tuhanin du kite bi meꞌ aꞌanen.” 
LUK.7.17	Bawag bakas hininang si Isa inin si meꞌ kalahatan si Yahudiya duk si meꞌ kalahatan mapaliputin.
LUK.7.18	Kaꞌakahan isab Yahiya weꞌ meꞌ tindegnen sabab meꞌ hinangan si Isahin. 
LUK.7.19	Manjari ngalingan iye duwangan meꞌ tindegne duk daꞌakne siye pī pu si Isa, Panuhutanin, nilew iye bang iye ne ke bakas pinaꞌal mapitu si dunyahin atawa bang niyaꞌ pe ke seddili amban iye subey ase-asede pitu. 
LUK.7.20	Pagtekka duwanganin pī pu si Isa, paꞌinde, “Dinaꞌak kami pitu si kaꞌu weꞌ Yahiya magpandi-pandi aꞌahin peggeꞌ batang kataꞌuhanne bang kaꞌu ne ke bakas pinaꞌal mapitu si dunyahin atawa bang niyaꞌ pe ke seddili subey ase-ase kami pitu.”
LUK.7.21	Papīden sābu si Isa miyaꞌan magpakawuliꞌ meꞌ aꞌa ekka taga saki bayuꞌ-bayuꞌan, duk pasayedan seyitan. Ekka isab meꞌ aꞌa pessek ngite balik weꞌ ne. 
LUK.7.22	Manjari sambungan si Isa duwangan tindeg Yahiyahin, paꞌinne, “Pī ne kaꞌam duk akahanun bi Yahiya meꞌ bakas takitebi hininangkun duk bakas takalebi binissākun. Akahanun bi iye weꞌ ngite ne meꞌ mapessekin, meꞌ kukuꞌin lumengngan ne, meꞌ inipulin kawuliꞌan ne, meꞌ mabisuhin makakale ne, meꞌ mamateyin ellum balik, duk minahalayak ne aka-aka mahāpin si meꞌ aꞌa makaꞌaseꞌ-aseꞌin. 
LUK.7.23	Duk kēgan du sasuku gaꞌi magduwe-duwe si akuhin.”
LUK.7.24	Paglumikut ne meꞌ dinaꞌak Yahiyahin, missā si Isa si meꞌ aꞌa mabanesin sabab Yahiya. Paꞌinne, “Ine teꞌ bakas kabayaꞌanbi pinayamanin papībi pu si Yahiya si lahat makagindew-gindewin? Kabayaꞌanbin ke mayaman aꞌa gaꞌi teteg pamikilnen kuweꞌ dalil udjung-udjung magpalehan weꞌ baliyu? Dumaꞌin? 
LUK.7.25	Na, ine teꞌ kabayaꞌanbi pinayaman mapīhin? Aꞌa magsemmek mahalgaꞌ? Meꞌ aꞌa magsemmek mamahalgaꞌin duk maparasahan teꞌedin laꞌi patennaꞌanden dem astanaꞌ. 
LUK.7.26	Na, ine teꞌ pinayamanbi mapīhin? Nabi? Aweꞌ, akahante kaꞌam, nabi takitebin pasōng amban nabi sinduwehin. 
LUK.7.27	Si Yahiya hep inin aꞌa sinulat dem kitabin, pinaꞌin laꞌi, ‘Paꞌin Tuhanin: Daꞌakku pī pamasanankun dehellu amban kaꞌu duk memesne lānnun.’ 
LUK.7.28	Akahante kaꞌam,” paꞌin si Isa, “gaꞌ niyaꞌ aꞌa bakas inanakan tuꞌu si dunya bangsahan amban Yahiya inin. Saguwaꞌ dem pagbayaꞌan Tuhanin, bisan aꞌahin diyawaꞌ teꞌed pagaꞌanen, bangsahan pe iye amban Yahiya.”
LUK.7.29	Kēmon meꞌ aꞌahin duk pasōng pe meꞌ magpāku-pāku sukeyin, pakale teꞌed pu si Isa. Siye inin bakas makipandi pu si Yahiya peggeꞌ kahagad siye weꞌ Tuhanin bentel. 
LUK.7.30	Saguwaꞌ meꞌ Pariseohin duk meꞌ guru si saraꞌ āgamahin, gaꞌ siye makipandi pu si Yahiya peggeꞌ gaꞌi siye mabayaꞌ nuhut kinabayaꞌan Tuhan para si siyehin. 
LUK.7.31	Manjari paꞌin si Isa, “Ine pangandalilku meꞌ aꞌa maꞌellum kuweꞌitu inin? Kuweꞌ ine siye? 
LUK.7.32	Kuweꞌ siye dalil mākanak magtingkoloꞌ si tabuꞌan magdagey magkawin duk magkubul. Maglingan siye si saweꞌden, paꞌinde, ‘Magtambul kami si kaꞌam saguwaꞌ gaꞌ du kaꞌam mansak. Magmatey kami saguwaꞌ gaꞌ du kaꞌam magtangis.’ 
LUK.7.33	Kaꞌam kuweꞌ meꞌ mākanak miyaꞌan. Peggeꞌ pitu Yahiya magpandi-pandi aꞌahin, bu daran iye muwase duk gaꞌi iye nginum makalango, paꞌinbi weꞌ pasayedan seyitan iye. 
LUK.7.34	Ubus aku, Anak Manusiyaꞌin, pitu ku bu mangan ku duk nginum, paꞌinbi, ‘Payamanun bi aꞌa iyan, dahagaꞌ teꞌed duk palalango. Meꞌ bagaynen meꞌ aꞌa magpāku-pāku sukey duk meꞌ aꞌa dusehan sinduwehin.’ 
LUK.7.35	Saguwaꞌ,” paꞌin si Isa, “meꞌ aꞌa manuhut Tuhanin naksiꞌ weꞌ lalem teꞌed kataꞌu Tuhanin.”
LUK.7.36	Dambuwaꞌ ellew binoꞌo si Isa weꞌ dambuwaꞌ meꞌ Pariseohin pī si lumaꞌne mangan. Pī ne si Isa duk ningkoloꞌ iye sōng mangan. 
LUK.7.37	Na, niyaꞌ dende si puweblo miyaꞌan bawag weꞌ dusehan. Pagkataꞌuhan dende inin weꞌ īꞌ si Isa si lumaꞌ Pariseo miyaꞌan mangan, pī iye moꞌo isellan bengngi mahalgaꞌ. Pangisihannen hininangin batu alabaster. 
LUK.7.38	Pī iye nengge si antag bettis si Isa nangis duk basseꞌ ne bettis si Isahin weꞌ boheꞌ matanen. Manjari pinunasan weꞌ ne duk bulu kōkne duk inūkan weꞌ ne bettis si Isahin, ubus bu tinataꞌan weꞌ ne duk isellan bengngi mahalgaꞌin. 
LUK.7.39	Pagkite inin weꞌ Pariseo mamoꞌo si Isahin, paꞌinne dem ateyne, “Bang toꞌo si Isa inin nabi, kataꞌuhanne siꞌ bang sine dende mangantan bettisne inin. Kataꞌuhanne siꞌ weꞌ dende inin dusehan.” 
LUK.7.40	Manjari missā si Isa si iye, paꞌinne, “Simon, niyaꞌ batang paꞌinku si kaꞌu.” “Ine Tuwan,” paꞌin si Simon. 
LUK.7.41	Manjari paꞌin si Isa, “Niyaꞌ duwangan aꞌa saliꞌ-saliꞌ taga utang si dambuwaꞌ aꞌa. Dambuwaꞌin utangnen lime hatus pilak duk dambuwaꞌin limempūꞌ pilak. 
LUK.7.42	Peggeꞌ gaꞌ niyaꞌ pamayedde, paꞌin aꞌa pangutanganden, ambat ne bisan ne siye gaꞌi magbayed. Na, bang si kaꞌu, sine si duwangan miyaꞌan asal malasa teꞌed si aꞌa bakas pangutanganden?” 
LUK.7.43	Nambung si Simon, paꞌinne, “Araꞌ-araꞌku aꞌa maꞌekka utangnen, iye miyaꞌan mamalasa teꞌed si iyehin.” “Tewwaꞌ sambungnu iyan,” paꞌin si Isa.
LUK.7.44	Manjari paharap si Isa si dendehin duk paꞌinne pu si Simon, “Kitenu dende inin? Pitu ku dem lumaꞌnu ensiniꞌ, gaꞌ ku bisan panyapannu boheꞌ pangosoꞌku bettisku. Saguwaꞌ dende inin kinosoꞌan weꞌ ne bettiskun duk boheꞌ matane duk pinunasan weꞌ ne duk bulu kōkne. 
LUK.7.45	Gaꞌ ku ūkannu sa addatten bi saguwaꞌ dende inin, kemuwe padiyalem ku pitu, gaꞌ iye bakas pahali ngūkan bettiskun. 
LUK.7.46	Gaꞌ isellanannu kōkkun pangaddatnu aku, saguwaꞌ dende inin isellan bengngi mahalgaꞌ pe pangalatagne bettiskun. 
LUK.7.47	Hangkan akahante kew, dende inin hadje lasane si akuhin peggeꞌ dusene maꞌekkahin taꞌampun ne. Bang kulang du duse aꞌa taꞌampunin, kulang du isab lasa pinakitehannen.”
LUK.7.48	Manjari paꞌinne si dendehin, “Taꞌampun ne meꞌ dusenun.” 
LUK.7.49	Meꞌ saweꞌ si Isa magtingkoloꞌ si lamisahanin magtilew dem ateyde, “Aꞌahey inin, ngampun meꞌ duse?” 
LUK.7.50	Saguwaꞌ paꞌin si Isa si dendehin, “Timbul ne kew peggeꞌ sandel kew si aku. Pī ne kew, daꞌa kew suse.”
LUK.8.1	Gaꞌ du tiggel puwas miyaꞌan, ilatag weꞌ si Isa meꞌ puweblohin duk kalumaꞌanin magmahalayak aka-aka hāp sabab pagbayaꞌ Tuhan si meꞌ aꞌahin. Nuhut iye tindegne sampūꞌ duk duwehin. 
LUK.8.2	Niyaꞌ isab meꞌ dende nuhut iye. Meꞌ dende miyaꞌan, niyaꞌ siye bakas pakawuliꞌ si Isa sakiden. Niyaꞌ isab bakas pasayedan seyitan ubus bu paluwas si Isa meꞌ seyitanin. Dambuwaꞌ meꞌ dende inin si Mariyam, dende amban Magdala, bakas paluwasan seyitan pituꞌin. 
LUK.8.3	Sinduwehin si Joꞌanna, anda si Kusa kapatas meꞌ daraꞌakan Sultan Herodin, duk si Susanna, duk ekka pe meꞌ dende seddili. Siye ne inin mangatasan disi Isahin.
LUK.8.4	Dambuwaꞌ ellew pagbanes aꞌa patipun pu si Isa, duk magkatekka siye amban meꞌ kalumaꞌanin, missā si Isa si siye magdalilan. Paꞌinne, 
LUK.8.5	“Niyaꞌ aꞌa pī si tanaꞌne magsabulak binihiꞌ. Pagsabulakne, niyaꞌ binihiꞌ tapisik si lān. Manjari tadiꞌik-diꞌik duk pī meꞌ manuk-manukin manganne. 
LUK.8.6	Meꞌ binihiꞌ sinduwehin laboꞌ diyataꞌ batu pānas, duk sakaliꞌ ne tomoꞌ, lanes peggeꞌ gaꞌi paꞌessepan boheꞌ. 
LUK.8.7	Sinduwehin laboꞌ dem kasampinitan, duk nuhut nulig sampinitin manjari katalungan tinanemin. 
LUK.8.8	Niyaꞌ isab meꞌ binihiꞌ sinduwehin laboꞌ si kahāpan bulak. Meꞌ binihiꞌ inin tomoꞌ duk nulig duk moꞌo buwaꞌne. Ekka manamal jarihannen.” Manjari missā si Isa, paꞌinne, “Amey-amey pakalehun bi bang niyaꞌ pinaꞌin si kaꞌam.”
LUK.8.9	Tinilew si Isa weꞌ meꞌ tindegnen bang ine hāti dalilan miyaꞌan. 
LUK.8.10	Paꞌinne, “Kaꞌurungan ne kaꞌam kataꞌu, supaya tahātibi meꞌ tinapukan Tuhan dem pikilannen sabab bang saꞌingge pagbayaꞌne si meꞌ aꞌanen. Saguwaꞌ si meꞌ aꞌa sinduwehin inaka kēmon si dalilan, supaya payamande saguwaꞌ gaꞌi takitede, duk supaya takalede saguwaꞌ gaꞌi tasabutde.”
LUK.8.11	“Na, iye inin hāti dalilan miyaꞌan,” paꞌin si Isa. “Binihiꞌin lapal Tuhanin. 
LUK.8.12	Meꞌ kasabulakan si lānin, dalil meꞌ aꞌa makakale lapal Tuhanin, manjari pī nakuraꞌ seyitanin ngagew lapalin amban dem pikilande supaya siye gaꞌi kahagad duk gaꞌi siye timbul. 
LUK.8.13	Duk meꞌ kasabulakan diyataꞌ batu pānasin, dalil meꞌ aꞌa makakale lapal Tuhanin duk magtawus kahagadde duk kēgan siye. Saguwaꞌ kuweꞌ siye dalil binihiꞌ gaꞌ nganggamut. Kahagad siye daddaliꞌ saguwaꞌ pagtekka sassatin, gaꞌi ne siye kahagad. 
LUK.8.14	Duk meꞌ binihiꞌ malaboꞌ dem kasampinitanin, dalil meꞌ aꞌa makakale lapal Tuhanin saguwaꞌ sābude mapasōngin, ekka makasuse siye duk alal siye weꞌ meꞌ alataꞌden duk sinna siye magadjak. Kuweꞌ siye dalil meꞌ tinanem katalungan duk gaꞌ abutan toꞌe buwaꞌden. 
LUK.8.15	Duk meꞌ sinabulakan dem bulak mahāpin, dalil meꞌ aꞌa makakale lapal Tuhanin, ateyden hāp duk lunuk. Ellegde teꞌed lapalin dem ateyde duk magtuyuꞌ teꞌed siye nuhutne, hangkan dalil tinanemin buwaꞌ siye, hātinen hāp kaꞌujudanden.”
LUK.8.16	Paꞌin si Isa pe, “Gaꞌ niyaꞌ aꞌa mekketan payitaꞌan ubus bu lekkebanne duk palanggana atawa papīne diyawaꞌ kantil. Saguwaꞌ papīne payitaꞌanin diyataꞌ tengenanne, supaya meꞌ aꞌa mapadiyalemin kitede dantaꞌin. 
LUK.8.17	Peggeꞌ gaꞌ niyaꞌ tinapukan kuweꞌitu weꞌ gaꞌi ujud pinaguwaꞌ si pasōngan, duk kēmon manggaꞌi tahāti kuweꞌituhin, ujud kataꞌuhan du si pasōngan. 
LUK.8.18	Hangkan pakalehun bi pahāp-hāp. Peggeꞌ sine-sine makasabut, inurungan du iye duk tasabutne namba. Saguwaꞌ sine-sine gaꞌi makasabut, bisan kannalne niyaꞌ kuweꞌahat tasabutne, inānan du amban iye.”
LUK.8.19	Manjari tekka pī saꞌi si Isahin duk meꞌ pungtinaꞌine lellahin, saguwaꞌ gaꞌ siye tumapit si iye hawal ekka aꞌahin. 
LUK.8.20	Niyaꞌ ngakahan si Isa, paꞌinne, “Tuwan, īꞌ saꞌinun duk meꞌ pungtinaꞌinun si bukut duk batang kew kitede.” 
LUK.8.21	Paꞌin si Isa si meꞌ aꞌa malaꞌihin, “Sasuku pakale duk nuhut lapal Tuhanin, siye iyan saꞌiku duk meꞌ pungtinaꞌiku.”
LUK.8.22	Dambuwaꞌ ellew pasakey si Isa duk meꞌ tindegnen dem bangkaꞌ duk paꞌinne si siye, “Sūng kite bi pī palipag si dambiyaꞌ lamew.” Hangkan patulak ne siye. 
LUK.8.23	Sasangde mapīhin tumuli si Isa. Bessuwang nihup baliyu mabasagin duk sōng pennoꞌ ne bangkaꞌden weꞌ boheꞌ, hangkan piligdu siye palenneb. 
LUK.8.24	Pī siye mangun si Isa, paꞌinde, “O Tuwan, matey kite bi inin!” Manjari dongaꞌ si Isa duk pinadeheng weꞌ ne baliyuhin duk meꞌ goyak mabasagin. Magtawus ne padeheng baliyuhin duk teddoꞌ ne lamewin. 
LUK.8.25	Ubus paꞌin si Isa si meꞌ tindegnen, “Weꞌey kaꞌam gaꞌi ngandel si aku?” Tinalew siye duk ulaliꞌ teꞌed siye. Magtilew-tilew siye, paꞌinde, “Aꞌahey inin? Tadaꞌakne bisan baliyuhin duk goyakin duk tuhutde pangandaꞌakannen.”
LUK.8.26	Manjari palanjal siye palipag duk tekka siye si lahat Gerasa, magantag du duk lahat Jalil. 
LUK.8.27	Pagduwaꞌi si Isa amban dem bangkaꞌ, niyaꞌ pasampang si iye dambuwaꞌ aꞌa amban puweblo lahat miyaꞌan pasayedan meꞌ seyitan. Tiggel ne iye gaꞌ magsemmek duk patennaꞌannen dumaꞌin si lumaꞌ saguwaꞌ si meꞌ lingab pagkubulan. 
LUK.8.28	Pagkitene si Isa, magkolehak iye duk pasujud iye si dehelluhan si Isa duk maggasud iye, paꞌinne, “Gaꞌ niyaꞌ lamudnu si aku, Isa. Kaꞌu Anak Tuhanin, iye Tuhan Tamanan Malangkewin. Junjungku si kaꞌu, daꞌa ku binasahun.” 
LUK.8.29	Missā iye sa miyaꞌan peggeꞌ dinaꞌak hep weꞌ si Isa seyitanin paluwas amban iye. Matuꞌuhin daran ne hep iye pagbayaꞌan weꞌ seyitanin duk bisan iye iningketan duk karena duk binanteyan weꞌ meꞌ aꞌa, ujud bekkat du weꞌ ne karenahin duk binoꞌo iye tahalaꞌ weꞌ seyitanin pī si lahat makagindew-gindew.
LUK.8.30	Manjari tinilew iye weꞌ si Isa, paꞌinne, “Sine ēnnun?” Nambung iye, paꞌinne, “Ēnkun si Ibuhan.” Peggeꞌ ekka hep seyitan mapaꞌasek si aꞌa miyaꞌan. 
LUK.8.31	Duk pabuyuꞌ-buyuꞌ teꞌed meꞌ seyitanin pu si Isa, gaꞌi siye makipapī dem narkaꞌ.
LUK.8.32	Niyaꞌ magsungkal laꞌi diyataꞌ bīd panenan bawi, ekka manamal. Pabuyuꞌ-buyuꞌ meꞌ seyitanin pu si Isa weꞌ paꞌasek siye pī dem meꞌ bawihin. Dinaꞌak ne siye weꞌ si Isa. 
LUK.8.33	Manjari paluwas meꞌ seyitanin amban aꞌahin duk padiyalem siye pī magdem baran meꞌ bawihin. Magtawus panenan bawihin magubas padurul pī si pampang magdem lamew duk lambo siye kēmon.
LUK.8.34	Pagkite meꞌ aꞌa magipat bawihin maꞌumantag inin, magubas siye duk magaka-aka siye laꞌi si puweblo duk si meꞌ lahat diyataꞌ. 
LUK.8.35	Manjari pī meꞌ aꞌahin mayaman bakas maꞌumantag miyaꞌan. Pagtekkade laꞌi pu si Isa, takitede aꞌa bakas pasayedan seyitanin ningkoloꞌ laꞌi si bihing bettis si Isa. Magsemmek ne iye duk hāp ne pikilannen. Manjari tinalew siye. 
LUK.8.36	Ubus inaka-akahan ne siye weꞌ meꞌ aꞌa bakas mangitehin bang saꞌingge pamakawuliꞌ si Isa aꞌa bakas pasayedan seyitanin. 
LUK.8.37	Manjari kēmon meꞌ aꞌa miyaꞌan, meꞌ amban kalahat-lahatan laꞌi si Gerasa, dinaꞌak weꞌ de si Isa tahalaꞌ peggeꞌ paꞌasekan talew teꞌed siye. Hangkan pasakey si Isa dem bangkaꞌ duk sōng patulak ne. 
LUK.8.38	Aꞌa makawuliꞌanin pabuyuꞌ-buyuꞌ nuhut iye. Saguwaꞌ papoleꞌ si Isa iye, paꞌinne, 
LUK.8.39	“Hap lumaꞌ ne kew duk magaka-aka kew si meꞌ aꞌahin sabab hinangan hadje tahinang Tuhan si kaꞌuhin.” Manjari lumengngan ne aꞌahin duk ilatag weꞌ ne puweblohin magaka-aka sabab hinangan hadje bakas tahinang si Isa si iyehin.
LUK.8.40	Pagbalik si Isa si dambiyaꞌ lamew, sinna meꞌ aꞌahin pasampang si iye peggeꞌ inagad-agad hep iye weꞌ de. 
LUK.8.41	Niyaꞌ tekka pī si iye dambuwaꞌ nakuraꞌ si langgal lahat miyaꞌan, ēnnen si Jairus. Pasujud iye si antag bettis si Isa duk pabuyuꞌ-buyuꞌ teꞌed iye moꞌo si Isa si lumaꞌne. 
LUK.8.42	Peggeꞌ niyaꞌ anakne dende dambuwaꞌ-buwaꞌ, sampūꞌ duk duwen tahun umulnen, legget manamal duk sōng matey ne. Nuhut si Isa iye.
LUK.8.42	Sasangde mapīhin, taligpit ne si Isa weꞌ meꞌ aꞌa mabanes mapatuhut si iyehin. 
LUK.8.43	Niyaꞌ laꞌi dem kaꞌekkahan aꞌahin dambuwaꞌ dende saki, luwal paguwaꞌan lahaꞌ. Sampūꞌ duk duwen tahun ne kemuwe kasakinen. Ubus ne tagastune kēmon sīnnen si meꞌ doktol, saguwaꞌ gaꞌ niyaꞌ makakawuliꞌ iye. 
LUK.8.44	Pī iye patapit si bukutan si Isa, duk inantan weꞌ ne tuggu badjuꞌ si Isahin. Magtawus padeheng paglahaꞌnen. 
LUK.8.45	“Sine bakas mangantan akuhin?” paꞌin si Isa. Maggaꞌ siye kēmon. Manjari paꞌin si Petros, “Tuwan, kabanes meꞌ aꞌa mapalaray si kaꞌu inin, magtilew pe kew?” 
LUK.8.46	Saguwaꞌ paꞌin si Isa, “Asal niyaꞌ bakas ngantan aku, peggeꞌ talessaku weꞌ niyaꞌ balakat paguwaꞌ amban dem baranku.” 
LUK.8.47	Sakaliꞌ kataꞌuhan dendehin weꞌ gaꞌi katapukanne bakas hininangne miyaꞌan, patapit iye pī migpid duk pasujud iye si antag bettis si Isa. Duk inakahan weꞌ ne si Isa si pakalehan meꞌ aꞌahin bang weꞌey iye antanne, duk inakahan isab weꞌ ne weꞌ kawuliꞌan iye magtawus. 
LUK.8.48	Paꞌin si Isa si iye, “Dende, kawuliꞌan ne kew peggeꞌ sandel kew si aku. Pī ne kew, daꞌa kew suse.”
LUK.8.49	Sasang si Isa pe mamissā si dendehin, niyaꞌ ne aꞌa tekka amban lumaꞌ si Jairus. Paꞌinne pu si Jairus, “Anaknu dendehin gaꞌ ne. Daꞌa ne sasewun guruhin.” 
LUK.8.50	Takale si Isa inin, ubus paꞌinne pu si Jairus, “Daꞌa kew tinalew. Sandel kew hadja. Ellum du iyan anaknun.”
LUK.8.51	Pagtekkade laꞌi si lumaꞌ si Jairus, gaꞌ niyaꞌ daꞌakne padiyalem luwal hadja si Petros, si Yahiya, si Yakub, duk saꞌi-sama nakanakin. 
LUK.8.52	Kēmon aꞌa malaꞌihin magtangis duk magmatey sabab nakanakin. Saguwaꞌ paꞌin si Isa si siye, “Daꞌa kaꞌam magtangis. Dumaꞌin matey nakanakin saguwaꞌ tuli hadja.” 
LUK.8.53	Pinagsayehan iye weꞌ de, peggeꞌ kataꞌuhande weꞌ asal matey ne nakanakin. 
LUK.8.54	Manjari inantanan weꞌ si Isa tangan nakanakin duk paꞌinne pinapales, “Endeng, dongaꞌ kew.” 
LUK.8.55	Na, balik niyawanen duk magtawus iye dongaꞌ. Duk dinaꞌak iye weꞌ si Isa pinakan. 
LUK.8.56	Ulaliꞌ manamal saꞌi-sama nakanakin. Saguwaꞌ sinessaꞌan teꞌed siye weꞌ si Isa, gaꞌi dinaꞌak inaka bisan pu sine sabab miyaꞌan.
LUK.9.1	Manjari ilinganan weꞌ si Isa tindegne sampūꞌ duk duwehin pī si iye duk inurungan siye weꞌ ne balakat duk kapatut pangandaꞌag meꞌ seyitan duk magpakawuliꞌ meꞌ bayuꞌ-bayuꞌan saki. 
LUK.9.2	Ubus pinalengngan siye weꞌ ne magmahalayak sabab pagbayaꞌan Tuhanin. Dinaꞌak isab siye magpakawuliꞌ meꞌ masakihin. 
LUK.9.3	Duk paꞌinne si siye, “Daꞌa kaꞌam magboꞌo ine-ine si palengngananbin. Daꞌa kaꞌam moꞌo tungkud atawa bāg atawa kinakan atawa sīn. Duk daꞌa kaꞌam moꞌo badjuꞌ pagsayinanbi. 
LUK.9.4	Antag-antag kalumaꞌan katekkahanbi, bang kaꞌam dinaꞌak manaꞌik weꞌ aꞌa si lumaꞌne, laꞌi ne kaꞌam patennaꞌ tiggelanbi laꞌi si lahat miyaꞌan. 
LUK.9.5	Duk bang niyaꞌ kalumaꞌan papīhanbi bu meꞌ aꞌahin gaꞌi ngaddatan kaꞌam, tahalaꞌ kaꞌam amban kalumaꞌan miyaꞌan. Pagpaganun bi dahuꞌ leppug bettisbin, tandaꞌ weꞌ muwas ne kaꞌam si siye, ubus bu tahalaꞌ ne kaꞌam.” 
LUK.9.6	Manjari lumengngan ne meꞌ tindeg si Isahin duk ilatag weꞌ de meꞌ kalumaꞌanin. Antag-antag katekkahande, minahalayak weꞌ de aka-aka mahāpin duk pinakawuliꞌ weꞌ de meꞌ masakihin.
LUK.9.7	Manjari inin, takale weꞌ si Herod, sultan si lahat Jalilin, kēmon meꞌ bakas tahinang si Isahin. Gaꞌi iye magkataꞌu-taꞌu peggeꞌ niyaꞌ meꞌ aꞌa magpaꞌin weꞌ si Isa miyaꞌan si Yahiya magpandi-pandi aꞌahin koꞌ, ellum balik amban kamateynen. 
LUK.9.8	Magpaꞌin isab sinduwehin weꞌ si Nabi Eliyas miyaꞌan pabagala tuꞌu si dunya. Niyaꞌ pe isab sinduwe magpaꞌin weꞌ si Isa koꞌ miyaꞌan dambuwaꞌ meꞌ nabi awwalley ellum balik. 
LUK.9.9	Paꞌin si Herod, “Si Yahiya bakas daꞌakku pinunggelan. Sine enteꞌ aꞌa takaleku inaka-aka inin?” Duk piha-piha si Herod bang saꞌingge pakakitene si Isahin.
LUK.9.10	Na, meꞌ aꞌa bakas kawakilan weꞌ si Isahin magtipun ne balik pī si iye. Inaka-akahan weꞌ de si Isa kēmon meꞌ bakas tahinangden. Manjari binoꞌo siye weꞌ si Isa pī tudju puweblo Betsaida, siye-siye du hadja. 
LUK.9.11	Sakaliꞌ inin kataꞌuhan weꞌ meꞌ aꞌa mabanesin, paturul siye. Sinagina siye weꞌ si Isa duk inusihatan siye weꞌ ne sabab pagbayaꞌan Tuhanin, duk pinakawuliꞌ weꞌ ne kēmon meꞌ masakihin.
LUK.9.12	Pagkohap ne teꞌed, pī si iye tindegne sampūꞌ duk duwehin duk paꞌinde si iye, “Daꞌakun ne meꞌ aꞌa inin pī si meꞌ kalumaꞌan mapaliputin duk si meꞌ lahat diyataꞌin miha kinakande duk patulihande, peggeꞌ lahat gaꞌi hep inin tantu papituhan aꞌa.” 
LUK.9.13	Saguwaꞌ paꞌinne si siye, “Kaꞌam ne mamakan siyehin.” Paꞌinde, “Luwal maniyaꞌ si kamitu, lime kayuꞌ pan duk duwe kenna - luwal bang pī kami melli kinakan para si meꞌ aꞌa mabanes inin.” 
LUK.9.14	(Peggeꞌ niyaꞌ lime ngibu meꞌ lella malaꞌihin.) Paꞌin si Isa si meꞌ tindegnen, “Daꞌakun bi siye ningkoloꞌ lime-limempūꞌ da tumpuk.” 
LUK.9.15	Tinuhut weꞌ de pangandaꞌakan si Isahin duk pinatingkoloꞌ ne weꞌ de meꞌ aꞌahin kēmon. 
LUK.9.16	Manjari ineddoꞌ weꞌ si Isa pan lime kayuꞌin duk kenna duwehin, bu mayam iye magdiyataꞌ langit magpasalamat si Tuhan. Ubus bu binahagiꞌ-bahagiꞌ weꞌ ne panin duk pinangurung weꞌ ne si meꞌ tindegnen, dinaꞌak pangurung si meꞌ aꞌahin. 
LUK.9.17	Mangan siye kēmon duk esso siye. Ubus tinipun weꞌ meꞌ tindeg si Isahin lukas meꞌ aꞌahin, niyaꞌ sampūꞌ duk duwe bakaꞌ pennoꞌ.
LUK.9.18	Dambuwaꞌ ellew sābu si Isa ngampun dendangan, patapit meꞌ tindegnen pī si iye. Manjari tilewne siye, paꞌinne, “Ine paꞌin meꞌ aꞌahin, sine koꞌ ku?” 
LUK.9.19	Nambung siye, paꞌinde, “Niyaꞌ meꞌ aꞌa magpaꞌin weꞌ kaꞌu koꞌ si Yahiya magpandi-pandi meꞌ aꞌahin. Saguwaꞌ sinduwehin isab magpaꞌin weꞌ si Nabi Eliyas koꞌ kew. Duk niyaꞌ pe isab magpaꞌin weꞌ kaꞌu koꞌ dambuwaꞌ meꞌ nabi masaley ellum balik.” 
LUK.9.20	“Saguwaꞌ bang kaꞌam,” paꞌin si Isa, “ine paꞌinbi? Sine teꞌ ku?” Nambung si Petros, paꞌinne, “Kaꞌu Almasihin, tapeneꞌ Tuhan magbayaꞌin.”
LUK.9.21	Sinessaꞌan teꞌed siye weꞌ si Isa weꞌ subey siye gaꞌi magaka-aka bisan pu sine bang sine iye. 
LUK.9.22	Duk paꞌin si Isa pe, “Aku inin, Anak Manusiyaꞌin, ekka kabinasahan subey sandalanku duk gaꞌi du ku pinagmasi weꞌ meꞌ kabahiꞌanin, duk meꞌ nakuraꞌ imamin, duk meꞌ guru si saraꞌ āgamahin. Pinapatey du ku duk katellu ellewnen ellum du ku balik.”
LUK.9.23	Manjari paꞌinne si siye kēmon, “Bang niyaꞌ aꞌa mabayaꞌ nuhut aku, subey iye tuhutne kinabayaꞌankun, dumaꞌin kinabayaꞌannen. Duk subey isab iye moꞌo olom pamapateyan iyehin kahabaꞌ ellew, hātinen, maglillaꞌ nandal kabinasahan duk bisan pe matey. Manjari makajari ne iye nuhut aku. 
LUK.9.24	Peggeꞌ,” paꞌin si Isa, “bang aꞌahin ellegne umulnen, gaꞌ niyaꞌ umulne salama-lama. Saguwaꞌ bang aꞌahin gaꞌi ellegne umulnen duk maglillaꞌ pe matey hawal tuyuꞌne manuhut akuhin, taga umul du iye salama-lama. 
LUK.9.25	Peggeꞌ aꞌahin, bisan pe tepe si iye kēmon alataꞌ dem dunyahin, gaꞌ du niyaꞌ gunane bang gaꞌi tepe si iye umul salama-lamahin duk ilegga pe iye. 
LUK.9.26	Sine-sine iyaꞌ magpatampal si meꞌ aꞌa weꞌ tindegku iye duk weꞌ nuhut iye toloꞌkun, aku Anak Manusiyaꞌin, iyaꞌ du ku isab ngilale iye tindegku bang ku balik pitu liput weꞌ sahayaku, duk sahaya Samaku Tuhanin, duk meꞌ malaꞌikatne masutsihin. 
LUK.9.27	Sabennal akahante kaꞌam,” paꞌin si Isa, “niyaꞌ kaꞌam matuꞌu inin gaꞌi matey bang gaꞌi dahuꞌ takitebi pagbayaꞌ Tuhanin.”
LUK.9.28	Palabey walum bahangi amban pamissā si Isa inin, binoꞌo weꞌ ne si Petros duk Yahiya duk si Yakub pī diyataꞌ punu duk ngampun iye laꞌi si Tuhan. 
LUK.9.29	Sasangne mangampunin, pinda luwenen duk semmeknen sahaya teꞌed duk asal poteꞌ manamal. 
LUK.9.30	Manjari bessuwang niyaꞌ duwe lella magbissā duk si Isa. Siye inin disi eymulla Musa duk eymulla Eliyas. 
LUK.9.31	Pabagala siye laꞌi duk sahaya du isab kēmon puhuꞌden. Magbissā siye sabab sōng kamatey si Isahin laꞌi si puweblo Awrusalam sa panganggaraꞌ Tuhan iyehin. 
LUK.9.32	Na, disi Petros duk meꞌ saweꞌnen kapatuli hep, saguwaꞌ ngape siye duk takitede sahaya si Isahin duk duwangan manengge si bihingnen. 
LUK.9.33	Manjari inin, sakaliꞌ sōng tahalaꞌ ne duwanganin amban si Isa, paꞌin si Petros pu si Isa, “Tuwan, hāp peggeꞌ tiyaꞌ kami tuꞌu. Ngahinang kami tellu payad-payad. Dambuwaꞌ si kaꞌu, dambuwaꞌ pu si Musa, duk dambuwaꞌ pu Nabi Eliyas.” (Missā ne hadja iye saguwaꞌ gaꞌ taꞌāb-ābne bang ine binissānen.) 
LUK.9.34	Sasangne pe mamissāhin, niyaꞌ inalak paguwaꞌ duk kalandungan siye, duk kadahitan siye sakaliꞌ ne siye kalandungan weꞌ inalakin. 
LUK.9.35	Duk niyaꞌ suwala amban dem inalakin magpaꞌin, “Anakku inin pineneꞌkun. Pakalehun bi iye.” 
LUK.9.36	Pagubus suwala miyaꞌan missā, si Isa saꞌ dendangan takiteden. Gaꞌ siye mabehe, duk masa īꞌ gaꞌ siye magaka bisan pu sine sabab bakas takitede miyaꞌan.
LUK.9.37	Pagsasumuhin, pagdumurul ne siye amban punuhin, banes teꞌed aꞌa pasampang pu si Isa. 
LUK.9.38	Niyaꞌ lella amban dem kaꞌekkahanin ngalingan, paꞌinne, “O Tuwan, pabuyuꞌ-buyuꞌ ku si kaꞌu, kaꞌaseꞌanun anakkun, anakku inin dambuwaꞌ-buwaꞌ. 
LUK.9.39	Peggeꞌ pasayedan iye weꞌ seyitan. Bessuwang hadja iye magkolehak ubus ngoral ne iye duk magpaspadan sampay magbukal behenen. Duk meke iye lebbahan seyitanin bang pekkengan ne iye duk bebbag ne puhuꞌnen. 
LUK.9.40	Bakas pināku weꞌ ku si meꞌ tindegnu inin pakipaluwasku seyitanin, saguwaꞌ gaꞌ tapaluwasde.” 
LUK.9.41	Paꞌin si Isa si meꞌ aꞌahin, “Kaꞌam, meꞌ aꞌa kuweꞌitu inin, salaꞌ teꞌed pamikilbin. Gaꞌ teꞌed niyaꞌ sandelbi si Tuhan. Taman sumiyan pe ku tuꞌu si kaꞌam? Taman sumiyan pe ku nandalan addatbin meke kaꞌam kahagad?” Manjari paꞌinne si sama nakanakin, “Boꞌohun anaknun pitu.” 
LUK.9.42	Sasang hap pī pe nakanakin, hinantakan iye diyataꞌ bulak weꞌ seyitanin duk magpaspadan iye. Saguwaꞌ inamāhan weꞌ si Isa seyitanin duk pinakawuliꞌ weꞌ ne nakanakin. Ubus bu sinōngan weꞌ ne si samanen. 
LUK.9.43	Kēmon aꞌa malaꞌihin ulaliꞌ manamal pagkitede balakat Tuhanin.
LUK.9.43	Sābu meꞌ aꞌahin pe magulaliꞌ sabab meꞌ hinangan si Isahin, paꞌin si Isa si meꞌ tindegnen, 
LUK.9.44	“Indananun bi teꞌed meꞌ bissāku si kaꞌam inin. Aku, Anak Manusiyaꞌin, sinōngan du ku iyan si antanan meꞌ aꞌa.” 
LUK.9.45	Saguwaꞌ gaꞌ tahātide bissāne miyaꞌan peggeꞌ tinapukan amban siye supaya gaꞌi tahātide. Duk gaꞌ siye makatawakkal nilew iye bang ine hāti pinaꞌinnen.
LUK.9.46	Dambuwaꞌ ellew magsuweyan meꞌ tindeg si Isahin bang sine siye tamanan malangkewin. 
LUK.9.47	Kataꞌuhan si Isa bang ine dem pikilanden, hangkan ngeddoꞌ iye dambuwaꞌ nakanak dikiꞌ duk pinatengge weꞌ ne si bihingne. 
LUK.9.48	Manjari paꞌinne si siye, “Bang niyaꞌ aꞌa bu sabab sandelne si akuhin ngaddatan nakanak dikiꞌ kuweꞌ inin, aku inaddatannen. Duk bang niyaꞌ ngaddatan aku, addatanne isab Tuhanin, mamapitu aku si dunyahin. Sine-sine kaꞌam tamanan madiyawaꞌ pagateynen, iye iyan tamanan malangkewin.”
LUK.9.49	Manjari missā Yahiya, paꞌinne, “Tuwan, niyaꞌ dambuwaꞌ aꞌa tadugpak kami, sabbutne ēnnun pagpaluwasne seyitan amban meꞌ aꞌa. Pinages iye weꞌ kami peggeꞌ dumaꞌin iye saweꞌte bi.” 
LUK.9.50	Saguwaꞌ paꞌin si Isa si iye, “Daꞌa iye pagesun bi. Peggeꞌ manggaꞌi manguntarahan kaꞌamin, bēbbeg amban kaꞌam.”
LUK.9.51	Manjari inin, peggeꞌ sōng taꞌabut ne waktu paꞌangkat si Isa hap surgaꞌin, magtuyuꞌ teꞌed iye pī hap Awrusalam. 
LUK.9.52	Niyaꞌ meꞌ aꞌa daꞌakne pī padehellu amban iye. Hangkan lumengngan ne meꞌ dinaꞌakne miyaꞌan duk hap pī siye si kalumaꞌan laꞌi si lahat Samariya manyap pahalihan si Isa laꞌi. 
LUK.9.53	Saguwaꞌ meꞌ aꞌa si kalumaꞌan miyaꞌan gaꞌ ngatu patennaꞌan si Isa laꞌi, peggeꞌ kataꞌuhande weꞌ tudju Awrusalam lengngannen. 
LUK.9.54	Pagkataꞌuhan inin weꞌ duwe tindegnen, si Yakub duk Yahiya, paꞌinde pu si Isa, “Tuwan, mabayaꞌ kew bang kami ngandaꞌak ebbut laboꞌ amban diyataꞌ langit duk siye ubus matey?” 
LUK.9.55	Saguwaꞌ hinarap duwanganin weꞌ ne bu inamāhan. 
LUK.9.56	Manjari palanjal siye pī si kalumaꞌan seddili.
LUK.9.57	Sasangde malumengnganin, niyaꞌ aꞌa missā pu si Isa, paꞌinne, “Tuwan, mabayaꞌ ku nuhut kaꞌu tungan-tungan papīhannu.” 
LUK.9.58	Nambung si Isa, paꞌinne, “Gam pe meꞌ pāhangin niyaꞌ lowangde duk meꞌ manuk-manukin niyaꞌ sabakande. Saguwaꞌ aku, Anak Manusiyaꞌin, gaꞌ niyaꞌ bisan pahalihanku.”
LUK.9.59	Paꞌin si Isa si aꞌa dambuwaꞌin, “Nuhut kew aku.” Saguwaꞌ nambung aꞌahin, paꞌinne, “Aweꞌ, Tuwan, saguwaꞌ pī ku dahuꞌ hap lumaꞌ. Pagubus kubulku samakun, balik saꞌ ku pitu nuhut kaꞌu.” 
LUK.9.60	Paꞌin si Isa, “Ambat mamateyin kinubul weꞌ meꞌ aꞌa manggaꞌ niyaꞌ umulde salama-lamahin. Saguwaꞌ kaꞌu, pī kew lumengngan magmahalayak sabab pagbayaꞌan Tuhanin.”
LUK.9.61	Niyaꞌ isab dangan, paꞌinne pu si Isa, “Nuhut ku kaꞌu, Tuwan, saguwaꞌ tiyaꞌ ku dahuꞌ pī nabiyaꞌ si meꞌ aꞌa lumaꞌkun.” 
LUK.9.62	Saguwaꞌ paꞌin si Isa si iye, “Bang aꞌahin magbadjaꞌ bu luwal maghalengan, gaꞌi hāp. Damikkiyan bang aꞌahin nuhut aku bu alal iye si meꞌ taꞌambannen, gaꞌi iye pataꞌ pinagbayaꞌan weꞌ Tuhanin.”
LUK.10.1	Puwas miyaꞌan niyaꞌ pe pitumpūꞌ duk duwe aꞌa kawakilan weꞌ ne duk dinaꞌak weꞌ ne padehellu pī si kēmon meꞌ kalahat-lahatan sōng papīhannen. Pinalengngan siye weꞌ ne duwangan-duwangan. 
LUK.10.2	Paꞌinne si siye, “Meꞌ aꞌahin kuweꞌ dalil tanaꞌ sarang ne pinagani. Luha tanaꞌin saguwaꞌ kulang mamaganihin. Hangkan subey kaꞌam māku-māku si Tuhan, iye dapuꞌ tanaꞌin, supaya iye ngandaꞌak meꞌ aꞌa pī maganine. 
LUK.10.3	Na, lumengngan ne kaꞌam. Saguwaꞌ pahatul kaꞌam, peggeꞌ palengngante kaꞌam pī si meꞌ aꞌa laꞌatan; kuweꞌ kaꞌam dalil meꞌ anak bili-bili pī dem kaꞌekkahan asu bingis. 
LUK.10.4	Daꞌa kaꞌam magboꞌo pitaka atawa bāg atawa tehompaꞌ. Sine-sine tasampangbi si lān, daꞌa kaꞌam subey pahali missā. 
LUK.10.5	Duk bang niyaꞌ lumaꞌ pamanaꞌikanbi, paꞌinun bi dahuꞌ, ‘Karayaw urungan Tuhanin kasanyangan kēmon dem lumaꞌ inin.’ 
LUK.10.6	Bang niyaꞌ aꞌa laꞌi pataꞌ inurungan kasanyangan, paꞌamban du kasanyangan pinākubin laꞌi si iye. Saguwaꞌ bang gaꞌ, gaꞌ du niyaꞌ kaꞌujudan pinaꞌinbi miyaꞌan. 
LUK.10.7	Patennaꞌ kaꞌam si dambuwaꞌ lumaꞌ hadja. Daꞌa kaꞌam magpinda-pinda patennaꞌan. Mangan kaꞌam duk nginum kaꞌam ine-ine bettadande kaꞌam, peggeꞌ kuweꞌ miyaꞌan tangdande si kaꞌamin. Aꞌa maghinangin pataꞌ tinangdanan. 
LUK.10.8	Kalumaꞌan antag-antag katekkahanbi, bang addatan meꞌ aꞌahin du kaꞌam, kakanun bi ine-ine bettadande kaꞌam. 
LUK.10.9	Pakoleꞌun bi meꞌ masaki malaꞌihin duk paꞌinun bi si meꞌ aꞌahin, ‘Taꞌabut ne pagbayaꞌ Tuhan si kaꞌamin.’ 
LUK.10.10	Saguwaꞌ kalumaꞌan antag-antag katekkahanbi, bu gaꞌi kaꞌam addatan meꞌ aꞌahin, pī kaꞌam si meꞌ kalsara duk paꞌinun bi, 
LUK.10.11	‘Pagpagan kami amban bettis kami bisan leppug bulak kalumaꞌanbi inin, tandaꞌ weꞌ muwas ne kami si kaꞌam. Saguwaꞌ subey kataꞌuhanbi weꞌ asal taꞌabut ne pagbayaꞌ Tuhanin.’ 
LUK.10.12	Akahante kaꞌam,” paꞌin si Isa, “weꞌ pagtaꞌabut ellew pangahukum Tuhan manusiyaꞌin, pasōng teꞌed bohat hukuman si meꞌ aꞌa si kalumaꞌan miyaꞌan amban hukuman si lahat Sodomin, lahat mabawag sabab duse meꞌ aꞌanen.”
LUK.10.13	“Kaꞌaseꞌ-aseꞌ kaꞌam meꞌ aꞌa Korasinin. Kaꞌaseꞌ-aseꞌ kaꞌam meꞌ aꞌa Betsaidahin. Peggeꞌ bang laꞌi miyaꞌan si lahat Tiros duk Sidon pangahinanganku meꞌ hinangan balakatan tahinangku luꞌu si kaꞌamin, tiggel ne miyaꞌan meꞌ aꞌa malaꞌihin magsusun duk ngalebbahan duseden duk sa addatden magsemmek karut siye duk mandi duk abu pamakitede pagsusunden. 
LUK.10.14	Pagtaꞌabut ellew paghukumin, pasōng teꞌed bohat hukuman si kaꞌamin amban hukuman si meꞌ aꞌa Tiros duk Sidonin. 
LUK.10.15	Duk kaꞌam, meꞌ aꞌa Kapernaumin,” paꞌin si Isa, “weꞌ kannalbi pinalangkew kaꞌam pī diyataꞌ langit? Pinadiyawaꞌ du kaꞌam pī dem narkaꞌ.” 
LUK.10.16	Paꞌin si Isa pe si meꞌ tindegnen, “Sine-sine pakale si panoloꞌbin, kuweꞌ du aku pinakalenen. Sine-sine gaꞌi ngasip kaꞌam, kuweꞌ du aku manggaꞌi inasipnen. Duk sine-sine gaꞌi ngasip aku, hātinen gaꞌi du isab asipne Tuhanin, iye mamapitu aku si dunyahin.”
LUK.10.17	Gaꞌ du tiggel tekka ne balik pitumpūꞌ duk duwehin laꞌi pu si Isa. Kēgan siye manamal. Paꞌinde pu si Isa, “Tuwan, bisan hatiꞌ meꞌ seyitanin tuhutde pangandaꞌakan kamihin basta taꞌat kami ēnnun.” 
LUK.10.18	Paꞌin si Isa si siye, “Asal takiteku nakuraꞌ seyitanin laboꞌ kuweꞌ lalat. Tadaꞌag ne basagnen. 
LUK.10.19	Payamanun bi, kaꞌurungan kaꞌam weꞌ ku balakat supaya bisan kaꞌam makadiꞌik sawe atawa sipitkāꞌ, gaꞌi du makaꞌine kaꞌam. Duk gaꞌi isab kaꞌam tadaꞌag weꞌ bantaten bi nakuraꞌ seyitanin. Gaꞌ isab niyaꞌ makapagkaꞌat kaꞌam bisan ine. 
LUK.10.20	Daꞌa iye kasinnahanbin peggeꞌ meꞌ seyitanin nuhut pangandaꞌakanbin, saguwaꞌ subey kasinnahanbin peggeꞌ tasulat ne ēnbin weꞌ Tuhanin si surgaꞌ.”
LUK.10.21	Manjari waktu miyaꞌan, pinakēg teꞌed si Isa weꞌ Niyawa Sutsihin duk paꞌinne, “O Ammaꞌ, kaꞌu magbayaꞌ si langit duk bulakin, pudjite kew teꞌed peggeꞌ urungannu kataꞌu meꞌ aꞌa maꞌawamin duk tapukannu kataꞌu inin amban meꞌ aꞌa malangkew pangadjiꞌnen duk amban meꞌ makasabutin. Aweꞌ, Ammaꞌ, asal pudjite kew peggeꞌ kuweꞌ inin kinabayaꞌannun.” 
LUK.10.22	Duk paꞌin si Isa pe, “Bakas pinangandel ne si aku kēmon-kēmonin weꞌ Samaku, Tuhanin. Gaꞌ niyaꞌ ngataꞌuhan bang sine ku, aku Anak Tuhanin, luwal hadja Samakun, Tuhanin. Duk gaꞌ isab niyaꞌ ngataꞌuhan bang sine Samakun, luwal hadja aku, anaknen duk sine-sine pineneꞌkun, iye pamakilalehanku Samakun.”
LUK.10.23	Manjari paharap si Isa si meꞌ tindegnen duk paꞌinne si siye hadja, “Asal hāp pe kaꞌam peggeꞌ takitebi kēmon meꞌ takitebi inin. 
LUK.10.24	Akahante kaꞌam, ekka meꞌ nabi duk meꞌ sultan awwalley mabayaꞌ teꞌed ngite takitebi kuweꞌitu inin, saguwaꞌ gaꞌ inin takitede. Mabayaꞌ teꞌed isab takalede meꞌ takalebi kuweꞌitu inin saguwaꞌ gaꞌ takalede.”
LUK.10.25	Manjari niyaꞌ dambuwaꞌ guru pandey si saraꞌ āgama pī pu si Isa. Niyaꞌ tilewne panuleyanne si Isa. Paꞌinne, “Tuwan, ine subey hinangku supaya ku pinasukuꞌan umul gaꞌ niyaꞌ tamananne?” 
LUK.10.26	Nambung si Isa, paꞌ inne, “Ine teꞌ tasulat dem saraꞌ Tuhan inambanan si Musahin? Ine tabatsanun laꞌi?” 
LUK.10.27	Nambung iye, paꞌinne, “Paꞌin saraꞌin: Subey kalasahannu Tuhanin, Panuhutannun, dambūs-būs ateynun duk pikilannun duk basagnun. Duk subey kalasahannu saweꞌnun kuweꞌ pangalasanu dinun.” 
LUK.10.28	“Tewwaꞌ sambungnun,” paꞌin si Isa. “Hinangun iyan duk pinasukuhan du kew umul gaꞌ tamananne.”
LUK.10.29	Manjari guru miyaꞌan gaꞌi bayaꞌ tadaꞌag, hangkan paꞌinne pu si Isa, “Sine teꞌ saweꞌku subey kinalasahankun?” 
LUK.10.30	Nambung si Isa magdalilan, paꞌinne, “Niyaꞌ dambuwaꞌ Yahudi padurul amban Awrusalam hap puweblo Ariha. Sābune si lān, ilaꞌugan iye weꞌ meꞌ mundu. Pinapeddiꞌan iye weꞌ de duk ineddoꞌ weꞌ de meꞌ kēmonnen sampay semmek si barannen. Sōng matey iye ubus bu inambanan iye weꞌ de. 
LUK.10.31	Duk magsātaꞌ, niyaꞌ dambuwaꞌ imam Yahudi nuhut lān miyaꞌan. Pagkitene aꞌahin, palibuwad iye amban dambiyaꞌ. 
LUK.10.32	Damikkiyan isab niyaꞌ seddili aꞌa lumabey si antag miyaꞌan. Aꞌa inin Yahudi isab, tubuꞌ si Libi duk hinangnen nabangan imam si langgalin. Pagkitene aꞌahin, palibuwad isab iye. 
LUK.10.33	Gaꞌ du tiggel niyaꞌ dambuwaꞌ aꞌa bangsa Samariya, si paglengngananne tapī iye laꞌi si antag miyaꞌan. Pagkitene aꞌahin, maꞌaseꞌ teꞌed iye. 
LUK.10.34	Patapit iye pī duk tambalanne bakatnen duk isellan duk boheꞌ ubas, ubus bu pinekkes weꞌ ne. Ubus binengket weꞌ ne bu pinasakey si hayepne duk binoꞌo weꞌ ne pī si lumaꞌ paghegpaꞌ-hegpaꞌan duk inuntul weꞌ ne laꞌi. 
LUK.10.35	Pagsasumuhin, ngurung iye sīn si dapuꞌ lumaꞌin duk paꞌinne si iye, ‘Ipatun aku aꞌa inin. Bang kagastu kew labi amban sīn inin, bayedante saꞌ kew pagbalik ku pitu.’ ”
LUK.10.36	Manjari paꞌin si Isa si guruhin, “Na, si aꞌa tellungan miyaꞌan, inggehin pikilnu asal bennal mapasaweꞌ si aꞌa ilaꞌugan weꞌ meꞌ munduhin?” 
LUK.10.37	Nambung iye, paꞌinne, “Mamaꞌaseꞌ si iyehin duk manabang iyehin.” Manjari paꞌin si Isa si iye, “Pī kew, hinangun sa hininang aꞌa miyaꞌan.”
LUK.10.38	Palanjal disi Isa duk meꞌ tindegnen duk tekka siye si dambuwaꞌ kalumaꞌan. Niyaꞌ laꞌi dambuwaꞌ dende inēnan si Marta. Inaddatan si Isa laꞌi si lumaꞌne. 
LUK.10.39	Niyaꞌ pungtinaꞌi si Marta dende inēnan Mariyam. Si Mariyam inin ningkoloꞌ si antag bettis si Isa pakale-kale si meꞌ binissānen. 
LUK.10.40	Si Marta sasew teꞌed weꞌ hinangne maꞌekkahin magpanyap para pu disi Isa. Hangkan patapit iye pu si Isa duk paꞌinne, “Tuwan, gaꞌi ke hinangnu ine bisan ku tiyaꞌ pasagadan pungtinaꞌikun maghinang dendang-dendangan? Daꞌakun be iye nabangan aku.” 
LUK.10.41	Saguwaꞌ sambungan si Isa iye, paꞌinne, “Kaꞌu Marta, suse kew duk ekka makasasew kaꞌu bu gaꞌ du niyaꞌ tantu kagunahanne. 
LUK.10.42	Dambuwaꞌ du hadja mahadje kagunahannen. Duk tapeneꞌ weꞌ Mariyam mahāp inin duk gaꞌi inin kaꞌānan amban iye.”
LUK.11.1	Dambuwaꞌ ellew ngampun si Isa. Pagubus iye ngampun, paꞌin dangan meꞌ tindegnen si iye, “Tuwan, toloꞌanun koꞌ kami bang saꞌingge pangampunin, sa Yahiyahin tinoloꞌan weꞌ ne meꞌ tindegnen.” 
LUK.11.2	Nambung si Isa, paꞌinne, “Bang kaꞌam ngampun subey kuweꞌ inin. Paꞌinun bi,
LUK.11.2	‘O Ammaꞌ, karayaw ēnnun pinagaddatan weꞌ kēmon manusiyaꞌin. Karayaw weꞌ gaꞌi tiggel, magbayaꞌ ne kew si kēmon manusiyaꞌ. 
LUK.11.3	Urunganun kami kinakan ellew-ellew. 
LUK.11.4	Ampunun meꞌ duse kamihin kuweꞌ du isab pangampun kami meꞌ makaduse si kamihin. Patalahun kami amban sassat.’ ”
LUK.11.5	Paꞌin si Isa pe si siye, “Saꞌupama niyaꞌ kaꞌam taga bagay duk pī kaꞌam si iye tengaꞌ bahangi duk paꞌinbi, ‘O bagay, pasambiꞌun koꞌ ku tellu kayuꞌ pan, 
LUK.11.6	peggeꞌ īꞌ niyaꞌ bagayku bahu tekka amban paglengngananne, bu gaꞌ niyaꞌ pamakanku iye.’ 
LUK.11.7	Manjari nambung iye amban diyalem, paꞌinne, ‘Daꞌa ku sasewun. Bagat ne gawangin duk tiyaꞌ ne ku duk meꞌ anakkun pabāk. Gaꞌi ku makasaggaꞌ dongaꞌ ngurungan kaꞌu ine-ine.’ 
LUK.11.8	Akahante kaꞌam,” paꞌin si Isa, “sudda dongaꞌ du bagaybi iyan duk urunganne kaꞌam kēmon sukalbin, dumaꞌin peggeꞌ magbagay kaꞌam saguwaꞌ peggeꞌ gaꞌi kaꞌam padeheng māku. 
LUK.11.9	Hangkan paꞌinku si kaꞌam: Māku-māku kaꞌam, ubus bu inurungan du kaꞌam. Miha kaꞌam, ubus bu ngasuwaꞌ du kaꞌam. Makipadiyalem kaꞌam, ubus bu ilukahan du kaꞌam. 
LUK.11.10	Peggeꞌ kēmon mamākuhin, inurungan du, mamihahin ngasuwaꞌ du, duk makipadiyalemin, ilukahan du. 
LUK.11.11	Kaꞌam meꞌ taga anakin, bang māku anakbin kenna, urunganbi ke iye sawe? 
LUK.11.12	Atawa bang māku iye pugad, urunganbi ke iye sipitkāꞌ? 
LUK.11.13	Kaꞌam, bisan kaꞌam dusehan, taꞌu du kaꞌam ngurungan anakbin meꞌ bayuꞌ-bayuꞌan mahāpin. Pasōng pe teꞌed Tuhanin, Samabi si surgaꞌin, pangurungne si kaꞌam Niyawa Sutsihin bang kaꞌam māku si iye.”
LUK.11.14	Mintedde isab, magpaluwas si Isa seyitan makaꞌumew. Pagluwas seyitanin, aꞌa maꞌumewin kapamissā ne. Ulaliꞌ teꞌed meꞌ aꞌahin. 
LUK.11.15	Saguwaꞌ paꞌin meꞌ sinduwehin, “Kaꞌurungan iye balakat weꞌ Belsebul, nakuraꞌ meꞌ seyitanin, hangkan iye kapagpaluwas meꞌ seyitan.” 
LUK.11.16	Meꞌ sinduwehin isab, panuleyande si Isa, makipakite hinangan makaꞌulaliꞌ duk kataꞌuhande bang bennal iye amban Tuhan. 
LUK.11.17	Saguwaꞌ kataꞌuhan si Isa bang ine dem pikilanden hangkan paꞌinne si siye, “Saꞌupama bang niyaꞌ pagsultanan bu magbonoꞌ meꞌ aꞌanen, suddanen magkaꞌat pagsultanan miyaꞌan. Duk bang magtewtey-anakin magkuntara, magkaꞌat du isab. 
LUK.11.18	Hangkan, bang nakuraꞌ seyitanin maluwas tindegne seyitanin, hātinen weꞌ magkuntara ne siye duk gaꞌi layun pagbayaꞌan seyitanin. Paꞌinbi weꞌ magpaluwas ku seyitan peggeꞌ kaꞌurungan ku balakat weꞌ Belsebul, nakuraꞌ seyitanin. 
LUK.11.19	Bang bennal inin, na meꞌ tindegbin, amban balakat sine pagpaluwasde seyitanin? Siye ne iyan magpaꞌinin weꞌ salaꞌ pamikilbin. 
LUK.11.20	Saguwaꞌ iye matoꞌohin, asal amban Tuhan balakatku magpaluwas seyitanin. Hātine inin, Tuhanin magbayaꞌ ne tuꞌu si kaꞌam.
LUK.11.21	“Saꞌupama bang niyaꞌ aꞌa basag duk diyalem bessi manteyan lumaꞌnen, gaꞌi siya-siya meꞌ alataꞌnen. 
LUK.11.22	Saguwaꞌ bang niyaꞌ pasōng basag amban iye hap pī nekka iye bu tadaꞌag iye, ineddoꞌ amban iye meꞌ bessi pangandelannen, duk binahagiꞌ-bahagiꞌ meꞌ alataꞌnen weꞌ mangandaꞌagin pangurung pī si meꞌ saweꞌnen.” 
LUK.11.23	Paꞌin si Isa pe, “Manggaꞌi mamēbbegan akuhin, nguntarahan aku. Duk manggaꞌi manabangan aku magtipunin, nganat-nganat du.”
LUK.11.24	“Bang niyaꞌ seyitan,” paꞌin si Isa, “paluwas amban aꞌa, maglengngan-lengngan iye dem lahat makagindew-gindew miha pahalihanne. Bang gaꞌi iye ngasuwaꞌ, paꞌinne dem pikilanne, ‘Tiyaꞌ ku balik pī si bakas patennaꞌankun.’ 
LUK.11.25	Pagtekkane laꞌi, takitene weꞌ bakas pinahidan ne duk memes ne. 
LUK.11.26	Ubus pī iye ngeddoꞌ pituꞌ meꞌ seyitan seddili, pasōng pe laꞌatden amban iye duk paꞌasek siye kēmon pī dem baran aꞌahin patennaꞌ laꞌi. Kaꞌujudan aꞌa miyaꞌan, pasōng pe laꞌatan maꞌumantag si iye kuweꞌituhin amban tagnaꞌin.”
LUK.11.27	Manjari, pagubus hadja miyaꞌan bissā si Isa, niyaꞌ dambuwaꞌ dende amban dem kaꞌekkahanin missā papales, paꞌinne, “Asal kēgan manamal dende manganakan kaꞌuhin duk mamasusu kaꞌuhin.” 
LUK.11.28	Saguwaꞌ nambung si Isa, paꞌinne, “Pasōng pe teꞌed kēgan aꞌa mapakale si lapal Tuhanin duk manuhut meꞌ pangandaꞌakannen.”
LUK.11.29	Pagmagkatamba ne paꞌin meꞌ aꞌa mapaliput pu si Isahin, paꞌinne si siye, “Kaꞌam meꞌ aꞌa kuweꞌitu inin, laꞌat kaꞌam. Makapakite tandaꞌ kaꞌam pangilalehanbi aku bang sabennal-bennal ku amban Tuhan. Saguwaꞌ gaꞌ niyaꞌ tandaꞌ pinakitehan si kaꞌam luwal hadja tandaꞌ Nabi Yunus awwalley. 
LUK.11.30	Peggeꞌ kuweꞌ si Nabi Yunus hininang weꞌ Tuhanin tandaꞌ para si meꞌ aꞌa Ninibahin awwalley, damikkiyan isab aku, Anak Manusiyaꞌin, hinang tandaꞌ ku para si kaꞌam meꞌ aꞌa kuweꞌitu inin. 
LUK.11.31	Bang tekka ellew pangahukum Tuhan meꞌ manusiyaꞌin, pī iyan nengge sultan dende amban lahat Seba masa awwalley duk taksilne kaꞌam. Peggeꞌ iye, pitu iye amban higad dunya peggeꞌ bayaꞌ pakalene meꞌ bissā Sultan Sulaimanin, aꞌa lalem teꞌed kataꞌunen masaley. Akahante kaꞌam, kuweꞌitu niyaꞌ tuꞌu si kaꞌam pasōng kataꞌunen amban Sulaiman, saguwaꞌ gaꞌi tayimaꞌbi panoloꞌnen. 
LUK.11.32	Bang tekka ellew pangahukum Tuhan meꞌ manusiyaꞌin, pī iyan nengge meꞌ aꞌa si lahat Niniba awwalley duk taksilde kaꞌam. Peggeꞌ siye, pagsusunande duk lebbahande duseden sakaliꞌ takalede usihat Nabi Yunusin. Akahante kaꞌam, kuweꞌitu niyaꞌ tuꞌu si kaꞌam pasōng langkew amban Nabi Yunus, saguwaꞌ gaꞌi tayimaꞌbi panoloꞌnen duk gaꞌi pagsusunanbi dusebin.”
LUK.11.33	Paꞌin si Isa pe, “Gaꞌ niyaꞌ aꞌa mekketan payitaꞌan ubus bu tapukanne atawa lekkebanne lagaꞌ. Saguwaꞌ bettadne diyataꞌ tengenanne supaya meꞌ mapadiyalemin kitede dantaꞌin. 
LUK.11.34	Mataten dalil payitaꞌan si barante. Bang pastiꞌ pamayamten, hātinen bentel hinanganten, kuweꞌ dantaꞌ tibuꞌukan baranten, saguwaꞌ bang labut pamayamten, hātinen laꞌat hinanganten, kuweꞌ lindem tibuꞌukan baranten. 
LUK.11.35	Hangkan pahatul kaꞌam supaya gaꞌi salaꞌ pamikilbin. Kaw paꞌinbi weꞌ dantaꞌ dem baranbin, ine kew lindem hatiꞌ. 
LUK.11.36	Bang tibuꞌukan barannun dantaꞌ duk gaꞌ niyaꞌ bisan kuweꞌahat lindem, tibuꞌukan barannun dantaꞌ du manamal, kuweꞌ niyaꞌ payitaꞌan ninaganne.”
LUK.11.37	Pagubus si Isa missā, binoꞌo iye weꞌ dambuwaꞌ Pariseo hap lumaꞌne mangan. Pī iye duk ningkoloꞌ sōng mangan. 
LUK.11.38	Ulaliꞌ Pariseohin peggeꞌ gaꞌ si Isa ngosoꞌ tangan meke mangan. 
LUK.11.39	Paꞌin si Isa si iye, “Kaꞌam meꞌ Pariseohin, kinosoꞌan weꞌ bi tikungin duk laleyin, saguwaꞌ dem ateybin pennoꞌ weꞌ napsu duk laꞌat. 
LUK.11.40	Babbal pahāp kaꞌam iyan. Gaꞌi ke kataꞌuhanbi weꞌ dumaꞌin hadja pinapanjari Tuhanin meꞌ takite si bukutin saguwaꞌ pinapanjari isab weꞌ ne diyalemin, meꞌ manggaꞌi takitehin. 
LUK.11.41	Saguwaꞌ pangurungun bi si meꞌ mamiskinin meꞌ diyalem tikungbin duk laleybin, manjari gī ne kēmon si kaꞌam.
LUK.11.42	“Kaꞌaseꞌ-aseꞌ kaꞌam meꞌ Pariseohin. Magjakat kaꞌam bisan sampay meꞌ bawing duk saley duk meꞌ bayuꞌ-bayuꞌan pagpā-pā, saguwaꞌ gaꞌi tapikilbi maghinangan bentel si pagkasibi duk gaꞌi tapikilbi malasa si Tuhan. Hāp bang kaꞌam magjakat saguwaꞌ subey gaꞌi tayikutanbi meꞌ hinangan pinaꞌinku miyaꞌan.
LUK.11.43	“Kaꞌaseꞌ-aseꞌ kaꞌam meꞌ Pariseohin. Bang kaꞌam dem langgal, kabayaꞌanbin ningkoloꞌ si kōkan. Bang kaꞌam dem tabuꞌan, sinna teꞌed kaꞌam bang kaꞌam sinalam weꞌ aꞌa.
LUK.11.44	“Kaꞌaseꞌ-aseꞌ kaꞌam. Peggeꞌ kuweꞌ kaꞌam dalil meꞌ kubul pasad ne, hangkan meꞌ aꞌahin magbutasan diyataꞌne bu gaꞌ kataꞌuhande weꞌ makabatal siye.”
LUK.11.45	Manjari dangan meꞌ guru si saraꞌ āgamahin nambungan si Isa, paꞌinne, “Tuwan, bang kew missā sa iyan, paꞌiyaꞌnu isab sampay kami.” 
LUK.11.46	“Aweꞌ,” paꞌin si Isa. “Kaꞌaseꞌ-aseꞌ isab kaꞌam, meꞌ guru si saraꞌ āgamahin. Peggeꞌ pinabohatan weꞌ bi meꞌ aꞌahin duk meꞌ saraꞌ gaꞌi takoleꞌde, bu gaꞌi kaꞌam nabang moꞌone bisan kuweꞌahat.
LUK.11.47	“Asal kaꞌaseꞌ-aseꞌ kaꞌam. Peggeꞌ kaꞌam mahāpan kubul meꞌ nabi - bu siye meꞌ nabi pinapatey weꞌ meꞌ kapapuꞌanbi ley. 
LUK.11.48	Pakitehanbi weꞌ paꞌuyun kaꞌam si meꞌ hinangan meꞌ kapapuꞌanbin. Siye mamapatey meꞌ nabihin duk kaꞌam mahāpan kubulden. 
LUK.11.49	Hangkan hep Tuhanin, iye malalem kataꞌunen, paꞌinne, ‘Ngandaꞌak du ku pī si bangsa Israꞌil meꞌ nabi duk meꞌ aꞌa kawakilanku. Saguwaꞌ sinduwe pinapīkun, papateyde du duk sinduwehin binasade.’ 
LUK.11.50	Hangkan hep, kaꞌam meꞌ aꞌa kuweꞌitu inin, ilegga du kaꞌam sabab duse meꞌ kapapuꞌanbin, pamonoꞌde meꞌ kanabi-nabihanin kemuwe tagnaꞌ dunyahin pinapanjari. 
LUK.11.51	Asal ilegga du kaꞌam sabab kamatey meꞌ kanabihan īꞌen, tinagnaꞌan amban si Habil anak Apuꞌ Adamin sampay Jakariya, iye pinapateyde si ellet pagkuluban-kulubananin duk langgal hadjehin. Aweꞌ, akahante kaꞌam, kēmon meꞌ hininangde miyaꞌan moleꞌ si kaꞌam, meꞌ aꞌa maꞌellum kuweꞌituhin.
LUK.11.52	“Kaꞌaseꞌ-aseꞌ kaꞌam meꞌ guru si saraꞌ āgamahin. Binembelan weꞌ bi meꞌ aꞌahin supaya gaꞌi kataꞌuhande lān mabennal tudju Tuhanin. Gaꞌi du tuhutbi lān miyaꞌan duk pagesbi pe sasuku mabayaꞌ manuhut lān miyaꞌan.”
LUK.11.53	Pagtahalaꞌ si Isa amban lumaꞌ miyaꞌan, kaꞌastelan teꞌed iye weꞌ meꞌ guru si saraꞌ āgamahin duk meꞌ Pariseohin duk ekka tilew-tilewde, 
LUK.11.54	panguhi-nguhide iye kaw niyaꞌ salaꞌ ujud tabissāne, manjari katuntutande iye.
LUK.12.1	Sābu miyaꞌan, ibuhan meꞌ aꞌa mapatipunin hangkan maglewlaray siye. Manjari missā si Isa dehellu si meꞌ tindegnen, paꞌinne, “Pahatul-hatul kaꞌam kaw kaꞌam katimboꞌohan weꞌ hinangan meꞌ Pariseohin. Maghinang hadja siye duk siye takite weꞌ aꞌa. Addatde iyan kuweꞌ pasulig palatag. 
LUK.12.2	Gaꞌ niyaꞌ dinebbunan weꞌ gaꞌi ujud paguwaꞌ, gaꞌ niyaꞌ tinapukan weꞌ gaꞌi ujud kataꞌuhan. 
LUK.12.3	Ine-ine pagsuwi-suwibi sangem, takale du bang ellew ne. Ine-ine pagkemotbi dem bilik, pinalataꞌ du si meꞌ aꞌa si tabuꞌan.”
LUK.12.4	“Akahante kaꞌam, meꞌ bagay, daꞌa kaꞌam tinalew si meꞌ makapapatey baranbin duk ubus gaꞌ du niyaꞌ tahinangde namba. 
LUK.12.5	Saguwaꞌ akahante kaꞌam bang sine subey katalewanbin. Iye subey katalewanbin, Tuhanin, peggeꞌ dumaꞌin hadja baran tapapateynen, saguwaꞌ taga balakat iye ngalakasan niyawabin pī dem narkaꞌ. Aweꞌ, asal iye subey katalewanbin.” 
LUK.12.6	Paꞌin si Isa pe, “Niyaꞌ meꞌ manuk-manuk dikiꞌ tabellite lime kayuꞌ duwe sīn. Bisan mura du halgaꞌden saguwaꞌ gaꞌ niyaꞌ siye bisan dambuwaꞌ takayipat weꞌ Tuhanin. 
LUK.12.7	Na, pasōng ne kaꞌam, gaꞌi kaꞌam takayipat weꞌ Tuhanin. Bisan kōkbin kataꞌuhanne bang piye lamba ekkahannen. Hangkan daꞌa kaꞌam tinalew. Mahalgaꞌ pe kaꞌam si iye amban meꞌ manuk-manuk maꞌekkahin.”
LUK.12.8	“Akahante kaꞌam,” paꞌin si Isa, “weꞌ sine-sine magbennal si harapan aꞌa weꞌ patuhut iye si aku, Anak Manusiyaꞌin, asal magbennal du ku isab si harapan meꞌ malaꞌikat Tuhanin weꞌ patuhut iye si aku. 
LUK.12.9	Saguwaꞌ sine-sine masuwey si harapan aꞌa weꞌ gaꞌi iye patuhut si aku, Anak Manusiyaꞌin, masuwey du ku isab si harapan meꞌ malaꞌikat Tuhanin weꞌ gaꞌi iye patuhut si aku. 
LUK.12.10	Sine-sine missā laꞌat si aku, Anak Manusiyaꞌin, makajari du iye inampun. Saguwaꞌ bang Niyawa Sutsihin binissā-bissāhannen asal gaꞌi teꞌed iye inampun. 
LUK.12.11	Bang si pasōngan siggew meꞌ aꞌa kaꞌam bu boꞌode pī si meꞌ langgalde hinukum, atawa boꞌode kaꞌam pī si harapan meꞌ nakuraꞌde duk meꞌ magbayaꞌ si lahatin, daꞌa kaꞌam magsuse bang saꞌingge pamēbbegbi dibin atawa bang ine binissābin. 
LUK.12.12	Peggeꞌ panoloꞌan Niyawa Sutsihin du kaꞌam si waktu miyaꞌan bang ine subey binissābin.”
LUK.12.13	Manjari niyaꞌ dangan amban meꞌ aꞌa mabanesin missā. Paꞌinne pu si Isa, “O Tuwan, daꞌakun be sakakun ambat ku bahagiꞌanne pusakaꞌ amban sama kamiley.” 
LUK.12.14	Saguwaꞌ paꞌin si Isa si iye, “Oy lella. Gaꞌ ku kaꞌurungan kapatut ngahukum kaꞌam duk gaꞌ niyaꞌ kapatutku mahagiꞌ alataꞌbin.” 
LUK.12.15	Manjari paꞌin si Isa si meꞌ aꞌahin, “Pahatul-hatul kaꞌam. Halliꞌanun bi kēmon bayuꞌ-bayuꞌan napsu, peggeꞌ bisan aꞌahin dayahan manamal, dumaꞌin alataꞌ maꞌekkahin makaꞌellum iyehin.”
LUK.12.16	Ubus inakahan siye weꞌ ne dambuwaꞌ dalilan, paꞌinne, “Niyaꞌ dambuwaꞌ aꞌa dayahan taga meꞌ bulakan. Manjari teꞌed kēmon meꞌ tinanemnen. 
LUK.12.17	Manjari paꞌinne dem ateyne, ‘Ine enteꞌ hinangku peggeꞌ gaꞌ ne niyaꞌ pangennaꞌanku jari meꞌ tinanemkun? 
LUK.12.18	A, kataꞌuhanku bang ine subey hinangku,’ paꞌinne. ‘Larakku meꞌ kamaligkun bu matengge ku hadje pe amban tagnaꞌin, duk ennaꞌku laꞌi kēmon jari tinanemkun duk kēmon alataꞌkun. 
LUK.12.19	Ubus paꞌinku si diku: Asal hāp sukudkun. Ekka ne taꞌennaꞌku para si meꞌ tahun maꞌekka si pasōnganin. Pahali-hali ne ku. Mangan ku, nginum ku duk magadjak-adjak ku.’ 
LUK.12.20	Saguwaꞌ paꞌin Tuhanin si iye, ‘Asal dupang kew iyan! Sangem inin du, ineddoꞌ ne amban kaꞌu umulnun. Manjari, pu sine ne meꞌ alataꞌ pinanyapnun?’ ” 
LUK.12.21	Ubus miyaꞌan paꞌin si Isa, “Na, asal sa iyan du isab aꞌahin bang nipun iye alataꞌ para si dine bu miskin iye si matahan Tuhan.”
LUK.12.22	Manjari missā si Isa si meꞌ tindegnen, paꞌinne, “Hangkan hep paꞌinku si kaꞌam, daꞌa kaꞌam maggagal sabab kaꞌellumanbin, bang ine kinakanbin atawa sabab baranbin, bang ine panemmekbin. 
LUK.12.23	Peggeꞌ mahalgaꞌ pe hep umulin amban kinakan duk mahalgaꞌ pe hep baranin amban semmek. 
LUK.12.24	Payamanun bi meꞌ owakin. Gaꞌi siye magtanem atawa magpagani duk gaꞌ niyaꞌ pagennaꞌ-ennaꞌande kinakan. Saguwaꞌ pakan Tuhanin du siye. Pasōng teꞌed kaꞌam mahalgaꞌ amban meꞌ manuk-manukin. 
LUK.12.25	Sine kaꞌam tapatahaꞌbi umulbin bisan da ora bang kaꞌam magsuse? 
LUK.12.26	Bang gaꞌi du tahinangbi bisan kuweꞌahat inin, weꞌey pe pagsusehanbi sinduwehin? 
LUK.12.27	Payamanun bi meꞌ sumpingin bang saꞌingge panuligden. Gaꞌi siye maghinang, gaꞌi siye magtennun. Bu paꞌin akahante kaꞌam, bisan Sultan Sulaiman madayahan awwalley, gaꞌ bakas makapagsemmek hāpnen kuweꞌ dambuwaꞌ meꞌ sumping inin. 
LUK.12.28	Bang Tuhanin tapasemmekanne pahāp-hāp meꞌ sumping sabetin bu gaꞌi du siye natas, ellum siye kuweꞌitu, pagsumu ineggas, na, kaꞌam pe gaꞌi tapasemmekanne? Asal kulang sandelbi si Tuhanin. 
LUK.12.29	Daꞌa kaꞌam suse duk daꞌa iye luwal pinikilbin bang ine kinakanbin atawa ininumbin. 
LUK.12.30	Meꞌ aꞌa manggaꞌi mangataꞌuhan Tuhanin, iye hep inin luwal pinikilden. Saguwaꞌ kaꞌam, subey kaꞌam gaꞌi magsuse peggeꞌ kataꞌuhan Samabi Tuhanin weꞌ iye inin meꞌ sukalbin. 
LUK.12.31	Saguwaꞌ iye subey pinikilbin, sabab pagbayaꞌan Tuhanin duk sabab panuhut kinabayaꞌannen. Manjari urunganne du kaꞌam kēmon sukalbi inin.”
LUK.12.32	“Kaꞌam, meꞌ tindegkun,” paꞌin si Isa, “daꞌa kaꞌam tinalew bisan kaꞌam kulang. Peggeꞌ sinna Samabi Tuhanin weꞌ magbayaꞌ kaꞌam kuweꞌ iyehin. 
LUK.12.33	Pabellihanun bi alataꞌbin duk pangurungun bi ulinen si meꞌ mamiskinin. Bang hinangbi inin, kuweꞌ du kaꞌam dalil ngennaꞌ alataꞌbin dem pitaka gaꞌi ngaꞌandang, hātinen alataꞌbin gaꞌ niyaꞌ kaꞌubusne laꞌi si surgaꞌ. Duk laꞌi gaꞌ niyaꞌ aꞌa nangkewne duk gaꞌ niyaꞌ aney makaꞌatanne. 
LUK.12.34	Peggeꞌ antag-antag pangennaꞌanbi alataꞌbin, laꞌi isab patetegan ateybin.”
LUK.12.35+LUK.12.36	Manjari paꞌin si Isa pe, “Subey kaꞌam luwal memes ngagadan pabalikkun, kuweꞌ meꞌ daraꞌakan ngagadan amuden bang moleꞌ amban pagkawinan. Magsemmek siye paghinang duk gaꞌi palemde payitaꞌanin. Pagtekka amuden bu ngalingan amban bukut, magtawus iye lukahande. 
LUK.12.37	Asal kēgan meꞌ daraꞌakan miyaꞌan bang pagtekka amuden ngape pe siye duk andang siye panyap. Sabennal akahante kaꞌam, weꞌ patingkoloꞌ amuden siye si lamisahan duk tāgadne siye. 
LUK.12.38	Bisan tengaꞌ bahangi atawa subu-subu katekkanen, bang kitene pe siye magjaga, bugtuꞌ ne kēg meꞌ daraꞌakan miyaꞌan. 
LUK.12.39	Saguwaꞌ essebun bi inin, weꞌ bang kataꞌuhan dapuꞌ lumaꞌin bang lisag piye katekka panangkewin, tapagjaga iye duk gaꞌi tapasagadanne lumaꞌnen ilangkat duk inasek. 
LUK.12.40	Damikkiyan isab kaꞌam, subey kaꞌam luwal panyap peggeꞌ aku, Anak Manusiyaꞌin, tekka du ku pitu balik baytu gaꞌi ku ase-asebi.”
LUK.12.41	Manjari tilew si Petros iye, paꞌinne, “Tuwan, dalilan inakanu miyaꞌan, para si kami ke hadja atawa para si kēmon?” 
LUK.12.42	Nambung si Isa magdalilan balik, paꞌinne, “Bang niyaꞌ daraꞌakan tapangandelan, duk hantap maghinang, iye iyan tahinang amunen nakuraꞌ meꞌ daraꞌakanne sinduwehin. Bang taꞌabut gantaꞌ pagurung-urungin, iye mangurung bānyaꞌ si meꞌ daraꞌakanin. 
LUK.12.43	Pagtekka amunen balik, sinna manamal daraꞌakan miyaꞌan bang kite amunen weꞌ tuhutne kēmon pangandaꞌakan iyehin. 
LUK.12.44	Sabennal akahante kaꞌam, weꞌ pangandel amunen du si iye kēmon alataꞌnen. 
LUK.12.45	Saguwaꞌ bang saꞌupama paꞌin daraꞌakan miyaꞌan dem ateyne, weꞌ tiggel pe du tekka amunen, ubus bu papeddiꞌanne meꞌ pagkasine daraꞌakanin sampay meꞌ dendehin, duk iye bahannen, magkakan duk maginuman duk maglangohan, 
LUK.12.46	ubus bu bessuwang tekka amunen ellew gaꞌi ase-asene duk waktu gaꞌi kataꞌuhanne. Na, manjari bininasa teꞌed iye weꞌ amunen duk pinatuhut iye pī si lugal pinasukuꞌ si meꞌ manggaꞌi makahagad si Tuhanin.
LUK.12.47	“Bang daraꞌakanin kataꞌuhanne bang ine kinabayaꞌan amune hininangnen, bu gaꞌi iye magmemes duk hinangne, ilagutan iye manamal. 
LUK.12.48	Saguwaꞌ bang daraꞌakanin awam sabab kinabayaꞌan amunen, bu niyaꞌ tahinangne pataꞌ pangaleggahan iye, ilagutan isab iye saguwaꞌ gaꞌi du kuweꞌ ingge. Sine-sine kaꞌurungan ekka, ekka isab inase-ase si iyehin. Duk bang pasōng pe ekka pinangandel si iyehin, pasōng pe isab ekka inase-ase si iyehin.”
LUK.12.49	Paꞌin si Isa pe, “Pitu ku moꞌo ebbut si dunya duk kabayaꞌankun weꞌ asal kayat ne siꞌ. 
LUK.12.50	Niyaꞌ meꞌ kabinasahan subey talabeyku. Kabohatan ku teꞌed samantaꞌan gaꞌi pe inin puwas. 
LUK.12.51	Weꞌ kannalbi pitu ku moꞌo kasanyangan si dunya? Dumaꞌin kasanyangan, saguwaꞌ akahante kaꞌam, pitu ku moꞌo jān pagsaggaꞌan. 
LUK.12.52	Peggeꞌ tinagnaꞌan maꞌin, bang niyaꞌ lime magdambuwaꞌ lumaꞌ, magsaggaꞌ du siye, tellungan kuntara duwangan duk duwangan kuntara tellungan. 
LUK.12.53	Magsaggaꞌ siye, samahin kuntara anakne lellahin, duk anak lellahin kuntara samanen; saꞌihin kuntara anakne dendehin, duk anakne dendehin kuntara saꞌinen; matoꞌa dendehin kuntara eyuꞌanne dendehin, duk eyuꞌan dendehin kuntara matoꞌane dendehin.”
LUK.12.54	Paꞌin si Isa isab si meꞌ aꞌa mabanesin, “Tuꞌu si lahatte bi inin, bang maglindem langitin si tampal seddepan, magtawus paꞌinbi, ‘Sōng ulan;’ ubus ujud ulan du. 
LUK.12.55	Duk bang nihup sātanin, paꞌinbi, ‘Sōng panas teꞌed ellewin;’ duk ujud panas du. 
LUK.12.56	Kaꞌam iyan, magmā-mā awam kaꞌam. Kataꞌuhanbi hatiꞌ bang ine hāti meꞌ tapandogabi si bantuk langit duk bulakin, weꞌey managhāꞌ gaꞌi kataꞌuhanbi hāti meꞌ maꞌumantag si waktu kuweꞌitu inin?”
LUK.12.57	“Weꞌey kaꞌam gaꞌi taꞌu magpikil dihananbi bang ine patut hinangbi? 
LUK.12.58	Bang saꞌupama niyaꞌ aꞌa nuntutan kaꞌu sabab utangnu bu binoꞌo kew weꞌ ne pī si paghukuman, iye mahāpin si kaꞌu, bang sābubi pe si lān, boꞌonu ne maghāp manuntutan kaꞌuhin. Peggeꞌ bang gaꞌi inin hinangnu, kaw kew lalasne pī si hukum, bu kew sōngan hukumin pī si pulis, duk isi pulisin kew dem kalabusu. 
LUK.12.59	Akahante kew, weꞌ gaꞌi teꞌed kew lumuwas billaꞌi samantaꞌan gaꞌi tapuwasannu kēmon pinamulta si kaꞌuhin. Bisan dambuwaꞌ sīn gaꞌi kakulangan.”
LUK.13.1	Sābu miyaꞌan, niyaꞌ meꞌ aꞌa tekka pī magaka-aka pu si Isa sabab meꞌ aꞌa Jalil, dinaꞌak koꞌ siye pinapatey weꞌ Gubnul Pilatus sasangde magsumbaliꞌ hayep pagkulubande si langgal mahadjehin. 
LUK.13.2	Sambungan si Isa siye, paꞌinne, “Kannalbi ke pasōng duseden amban kēmon meꞌ aꞌa matuꞌu si Jalilin peggeꞌ kuweꞌ miyaꞌan maꞌumantag si siyehin? 
LUK.13.3	Dumaꞌin! Saguwaꞌ akahante kaꞌam, bang gaꞌi du pagsusunanbi duk lebbahanbi dusebin, kēmon kaꞌam matey du isab. 
LUK.13.4	Duk meꞌ aꞌa sampūꞌ duk waluꞌ mamatey laꞌi si Siluwamin, peggeꞌ kahebbaꞌan siye weꞌ lumaꞌ malangkewin, kannalbi ke pasōng duseden amban kēmon meꞌ aꞌa sinduwe mapatennaꞌ si Awrusalamin? 
LUK.13.5	Dumaꞌin! Saguwaꞌ akahante kaꞌam, bang gaꞌi du pagsusunanbi duk lebbahanbi dusebin, kēmon kaꞌam matey du isab.”
LUK.13.6	Manjari aka si Isa si siye dalilan inin. Paꞌinne, “Niyaꞌ dambuwaꞌ aꞌa taga likus ubas duk laꞌi dem likus miyaꞌan niyaꞌ dam poꞌon kayu igira. Dambuwaꞌ ellew pī iye laꞌi miha buwaꞌ igira saguwaꞌ gaꞌ niyaꞌ kasuwaꞌne. 
LUK.13.7	Hangkan paꞌinne si tungguꞌ likusin, ‘Payamanun, tellun tahun ne pagpitu-pituku si poꞌon igira inin miha buwaꞌne, saguwaꞌ gaꞌ niyaꞌ kasuwaꞌku. Tebbenganun ne. Iyuꞌ hadja makasimbel meꞌ jambangan sinduwehin.’ 
LUK.13.8	Saguwaꞌ nambung tatungguꞌ bulakin, paꞌinne, ‘Daꞌa kew dahuꞌ, Tuwan. Ambat tahun inin bungkalku bulakin duk papīhanku pagpalemmek bulak. 
LUK.13.9	Bang buwaꞌ iye tahun mapasōng inin, hāp. Saguwaꞌ bang gaꞌi du buwaꞌ, daꞌakun saꞌ tinebbengan.’ ”
LUK.13.10	Dambuwaꞌ ellew Sabtuꞌ, ellew liꞌi, laꞌi si Isa magusihat si langgal meꞌ Yahudihin. 
LUK.13.11	Niyaꞌ dende laꞌi saki weꞌ seyitan dem sampūꞌ duk walun tahun ne. Bongkok iye duk gaꞌi tapatiludne barannen. 
LUK.13.12	Pagkite si Isa iye, ilinganan iye weꞌ ne duk paꞌinne, “Dende, lumuwas ne kew amban sakinu iyan.” 
LUK.13.13	Duk binettad weꞌ si Isa tangannen si iye. Magtawus iye tumilud duk pinudji weꞌ ne Tuhanin.
LUK.13.14	Saguwaꞌ astel manamal nakuraꞌ langgal miyaꞌan peggeꞌ magpakoleꞌ si Isa si ellew liꞌi. Duk paꞌinne si meꞌ aꞌahin, “Ennem ellew dem da simanahin subey kite bi maghinang. Pitu kaꞌam meꞌ ellew miyaꞌan magpakoleꞌ, daꞌa bang ellew liꞌi.” 
LUK.13.15	Sambungan si Isa iye, paꞌinne, “Magmā-mā hadja kaꞌam iyan. Weꞌ gaꞌi kaꞌam dangan-dangan lekkahanbi sapiꞌbin atawa kuraꞌbin amban pangingketanbi iyehin bu boꞌobi pinaꞌinum bisan si ellew liꞌi? 
LUK.13.16	Dende inin tubuꞌ Ibrahim du kuweꞌ kaꞌamin. Iningketan iye weꞌ nakuraꞌ seyitanin dem sampūꞌ duk walun tahun. Gaꞌi ke iye sukat ilekkahan si ellew liꞌi?” 
LUK.13.17	Pamissā si Isa miyaꞌan, kaꞌiyaꞌ-iyaꞌan teꞌed meꞌ kuntaranen. Saguwaꞌ kēmon meꞌ aꞌahin kēgan teꞌed sabab meꞌ hinangan makaꞌulaliꞌ hininangnen.
LUK.13.18	Missā pe si Isa namba, paꞌinne, “Ine pamasaliꞌante bi pagbayaꞌ Tuhan si meꞌ aꞌanen? Ine pangandalilku iyehin? 
LUK.13.19	Pagbayaꞌ Tuhan si meꞌ aꞌanen,” paꞌin si Isa, “kuweꞌ dalil da bayuꞌ bigi dikiꞌ-dikiꞌ teꞌed tinanem weꞌ aꞌa dem likusne. Tomoꞌ inin duk manjari kayu. Duk meꞌ manuk-manukin ngahinang sabakande diyataꞌ meꞌ pangene.”
LUK.13.20	Duk paꞌin si Isa balik, “Ine pangandalilku pagbayaꞌ Tuhan si meꞌ aꞌanen? 
LUK.13.21	Pagbayaꞌ Tuhan si meꞌ aꞌanen kuweꞌ dalil pasulig ineddoꞌ weꞌ dende bu pinasaget weꞌ ne pī dem tirigu duwempuk-lime kilu. Ubus inaddun weꞌ ne. Ubus nulig ne kēmon addunin.”
LUK.13.22	Palanjal si Isa tudju Awrusalam duk pabutas iye amban meꞌ puweblo duk meꞌ kalumaꞌan magtoloꞌ si meꞌ aꞌahin. 
LUK.13.23	Niyaꞌ dangan nilew iye, paꞌinne, “Tuwan, kulang du ke meꞌ aꞌa matimbulin?” Nambung si Isa duk paꞌinne si siye, “Pagbayaꞌan Tuhanin kuweꞌ dalil lumaꞌ gawangnen kiput. 
LUK.13.24	Tuyuꞌanun bi teꞌed paꞌasek amban gawang makiputin. Peggeꞌ akahante kaꞌam, weꞌ ekka iyan nuley paꞌasek, saguwaꞌ gaꞌi siye umasek. 
LUK.13.25	Pagkumuwat ne dapuꞌ lumaꞌin duk tabagatne ne gawangin, manjari laꞌi ne hadja kaꞌam si bukut nuttuk si gawang duk ngalingan, ‘O Tuwan, lukahanun kami.’ Sambunganne kaꞌam, paꞌinne, ‘Gaꞌi kataꞌuhanku bang amban kaꞌam.’ 
LUK.13.26	Manjari paꞌinbi iyan, ‘Gaꞌi taꞌessebnu? Matuꞌuhin magtuhut du kite mangan duk magusihat kew laꞌi si puweblo kami.’ 
LUK.13.27	Saguwaꞌ paꞌinne iyan si kaꞌam, ‘Akahante kaꞌam, asal gaꞌi kataꞌuhanku bang amban kaꞌam. Tahalaꞌ kaꞌam amban aku, kēmon kaꞌam maghinangan malaꞌatin.’ 
LUK.13.28	Manjari magmatey kaꞌam iyan laꞌi duk magtageꞌot meꞌ impenbin bang kitebi laꞌi diyalem kapapuꞌanbin disi Ibrahim duk si Isahak duk si Yakub duk kēmon meꞌ kanabi-nabihanin, bu kaꞌam laꞌi hadja si bukut. 
LUK.13.29	Duk tekka du iyan pī meꞌ aꞌahin amban ampat pidjū alamin magtipun, duk ningkoloꞌ siye laꞌi magkakanan dem pagbayaꞌan Tuhanin. 
LUK.13.30	Duk payamanun bi, niyaꞌ meꞌ aꞌa dumambuli kuweꞌituhin, dumehellu du si pasōngan, duk niyaꞌ meꞌ aꞌa dumehellu kuweꞌituhin, dumambuli du si pasōngan.”
LUK.13.31	Manjari niyaꞌ tekka pī meꞌ Pariseo duk paꞌinde pu si Isa, “Palanjal ne kew, peggeꞌ batang koꞌ kew papatey Sultan Herod.” 
LUK.13.32	Paꞌin si Isa si siye, “Pī kaꞌam, akahanun bi si Herod maꞌakkalan miyaꞌan weꞌ maꞌin duk sumu palanjalku hinangkun magpaluwas seyitan duk magpakawuliꞌ meꞌ masakihin, duk si katellu ellewnen ubus ne hinangkun. 
LUK.13.33	Saguwaꞌ subey ku palanjal si palumengngananku maꞌin, duk sumu, duk sampay sumudde. Gaꞌ du niyaꞌ umantag si aku tuꞌu. Peggeꞌ meꞌ nabi maꞌekkahin pinapatey laꞌi si Awrusalam.”
LUK.13.34	Manjari dukka si Isa sabab hinangan meꞌ aꞌa si Awrusalamin duk paꞌinne, “O meꞌ aꞌa Awrusalam, suse ku sabab kaꞌam. Luwal papateybi meꞌ nabihin duk pagtibaganbi meꞌ dinaꞌak Tuhan mapiyu si kaꞌamin. Mimpiye ne kaꞌam batang pagtipunku duk ipatku kuweꞌ dalil bukaran magtipun meꞌ usuynen diyawaꞌ peppikne, saguwaꞌ gaꞌi kaꞌam ngatu. 
LUK.13.35	Payamanun bi, tinayikutan ne lahatbin weꞌ Tuhanin. Duk akahante kaꞌam weꞌ gaꞌi ne ku teꞌed kitebi samantaꞌan gaꞌi tekka ellew pagpaꞌinbin, ‘Pudjite bi pinapitu Tuhanin!’ ”
LUK.14.1	Dambuwaꞌ ellew liꞌi, pī si Isa mangan si lumaꞌ dambuwaꞌ nakuraꞌ meꞌ Pariseohin. Paglaꞌi iye, pinateng-patengan iye weꞌ meꞌ aꞌa malaꞌihin. 
LUK.14.2	Niyaꞌ laꞌi aꞌa saki, bahaꞌ lengngennen duk pusuꞌnen. 
LUK.14.3	Tinilew weꞌ si Isa meꞌ guru si saraꞌ āgamahin duk meꞌ Pariseohin, paꞌinne, “Ngalanggalan saraꞌ ke magpakoleꞌ si ellew liꞌihin atawa gaꞌi?” 
LUK.14.4	Saguwaꞌ gaꞌ siye nambung. Manjari inantan weꞌ si Isa aꞌa masakihin duk pinakoleꞌ weꞌ ne, ubus bu pinapoleꞌ ne weꞌ ne. 
LUK.14.5	Ubus miyaꞌan, tilewne meꞌ aꞌahin, paꞌinne, “Ine hinangbi bang upama niyaꞌ anakbi atawa sapiꞌbi laboꞌ dem kupung baytu ellew liꞌi? Araꞌ-araꞌku asal magtawus kaꞌam pī nabang iye bisan ne ellew liꞌi.” 
LUK.14.6	Gaꞌ ne siye kapanganjawab.
LUK.14.7	Tapandoga si Isa meꞌ aꞌa tabatikin, weꞌ peneꞌde meꞌ paningkoloꞌan para si meꞌ mabangsahanin. Hangkan inakahan siye weꞌ ne dambuwaꞌ dalilan, paꞌinne, 
LUK.14.8	“Bang kew tabatik pī si pagkawinan, daꞌa kew ningkoloꞌ si paningkoloꞌan para si meꞌ mabangsahanin. Kaw-kaw pe niyaꞌ bangsahan amban kaꞌu tabatik. 
LUK.14.9	Bu ne pī dapuꞌ pagkādjaꞌanin duk magpaꞌin si kaꞌu, ‘Palinda be kew. Ambat aꞌa inin ningkoloꞌ luꞌu.’ Manjari iyaꞌ kew bu subey ne kew ningkoloꞌ si tindakan. 
LUK.14.10	Saguwaꞌ bang kew tabatik, ningkoloꞌ kew si tindakan, duk pagpī dapuꞌ pagkādjaꞌanin, paꞌinne du si kaꞌu, ‘Bagay, daꞌa kew ningkoloꞌ luꞌu. Pī kew pakōkan.’ Manjari takite du weꞌ meꞌ sinduwe tabatikin weꞌ pinahadje kew. 
LUK.14.11	Peggeꞌ sine-sine mahadje dine, pinadiyawaꞌ du. Duk sine-sine madiyawaꞌ dine, pinahadje du.”
LUK.14.12	Manjari paꞌin si Isa si aꞌa makabatik iyehin, “Na, kaꞌu isab, bagay, bang kew ngahinang pagjamu-jamuhan, daꞌa iye batikun meꞌ bagaynun atawa meꞌ pungtinaꞌinun atawa meꞌ usbanun, atawa meꞌ saweꞌnu magtapit lumaꞌ madayahanin. Peggeꞌ bang siye binatiknun, batikde du kew isab iyan bang siye magkādjaꞌan. Manjari tatumbasande hininangnu si siyehin. 
LUK.14.13	Saguwaꞌ bang kew ngahinang pagjamu-jamuhan, iye batikun meꞌ aꞌa mamiskinin, makukuꞌin, mapengkaꞌin, duk mapessekin. 
LUK.14.14	Bang inin hinangnu, kēgan du kew iyan manamal peggeꞌ gaꞌi kew katumbasande. Tuhanin manumbasan kaꞌuhin si ellew dambuli bang pinakellum ne balik meꞌ aꞌa mabentelin.”
LUK.14.15	Dangan meꞌ mamangan malaꞌihin, pagkalene meꞌ binissā si Isa miyaꞌan, paꞌinne, “Asal kēgan paꞌin aꞌa mamangan si pagjamu-jamuhan dem pagbayaꞌan Tuhanin.” 
LUK.14.16	Manjari inakahan iye weꞌ si Isa dambuwaꞌ dalilan, paꞌinne, “Niyaꞌ aꞌa bakas magpanyap pagjamu-jamuhan hadje duk ekka tabatiknen. 
LUK.14.17	Pagtekka ellew pagjamu-jamuhin, dinaꞌak weꞌ ne daraꞌakannen pī si meꞌ tabatiknen moꞌo bissā, pinaꞌin, ‘Dayiꞌ ne kaꞌam, panyap ne kēmon.’ 
LUK.14.18	Saguwaꞌ saliꞌ-saliꞌ siye kēmon magtubad. Paꞌin tagnaꞌ papīhannen, ‘Gaꞌi ku tapī peggeꞌ bakas ku makabelli bulak duk subey dahuꞌ payamanku pī. Daꞌa ku puggutanun.’ 
LUK.14.19	Duk paꞌin dambuwaꞌin, ‘Bakas ku makabelli sapiꞌ sampūꞌ kayuꞌ duk tiyaꞌ ku dahuꞌ pī nginaman siye bang kapagbadjaꞌan ke. Daꞌa ku hadja puggutanun.’ 
LUK.14.20	Duk paꞌin dambuwaꞌin, ‘Baꞌahu du ku bakas kinawin, hangkan gaꞌi ku tapiyu.’ 
LUK.14.21	Manjari hap lumaꞌ ne daraꞌakanin duk inakahan weꞌ ne amunen. Astel teꞌed amunen pagkalene miyaꞌan duk paꞌinne si daraꞌakannen, ‘Pakale kew, pī kew palakkes si meꞌ kalsara duk si meꞌ kalān-lānan tuꞌu si lahat inin, duk boꞌohun pitu meꞌ mamiskinin, meꞌ makukuꞌin, meꞌ mapessekin, duk meꞌ mapengkaꞌin.’ 
LUK.14.22	Gaꞌ tiggel tekka ne balik daraꞌakanin duk paꞌinne si amunen, ‘Bakas hinangku ne pangandaꞌakannun, Tuwan, saguwaꞌ niyaꞌ pe lugal.’ 
LUK.14.23	Manjari paꞌin amuhin si daraꞌakannen, ‘Pī kew si meꞌ kalān-lānan mapadiyataꞌin duk si meꞌ lahat diyalemin duk buyuꞌ-buyuꞌun meꞌ aꞌahin nuhut pitu supaya pennoꞌ lumaꞌkun. 
LUK.14.24	Peggeꞌ akahante kaꞌam,’ paꞌinne, ‘gaꞌ niyaꞌ meꞌ aꞌa tabatikku dehelluhin makakinam kinakan pinanyapkun.’ ”
LUK.14.25	Palanjal ne isab si Isa si palengngananne duk banes teꞌed aꞌa nuhut iye. Manjari paharap iye si siye duk paꞌinne, 
LUK.14.26	“Bang niyaꞌ aꞌa pitu mabayaꞌ patindeg si aku, subey lasane si akuhin hadje amban lasane si saꞌi-samanen, duk si anak-andanen, duk si meꞌ pungtinaꞌinen lella-dende. Duk bisan lasane si dinen subey gaꞌi pahadje amban lasane si akuhin. Bang gaꞌi du kuweꞌ inin, gaꞌi iye makajari tindegku. 
LUK.14.27	Duk subey iye maglillaꞌ nandal kabinasahan duk bisan pe pinapatey sabab panuhutne akuhin. Dalilnen, kuweꞌ iye moꞌo olom pamapateyan iyehin. Bang gaꞌi iye maglillaꞌ bu nuhut aku, gaꞌi iye makajari tindegku. 
LUK.14.28	Bang niyaꞌ kaꞌam mabayaꞌ matengge lumaꞌ hadje, ningkoloꞌ dahuꞌ kaꞌam ngalkulane bang piye gastubin, supaya kataꞌuhanbi bang araꞌ-araꞌ takoleꞌbi du ke ngagastuhan sampay ubus atawa gaꞌi. 
LUK.14.29	Peggeꞌ bang gaꞌi kalkulabi dahuꞌ, pagtumengge ne meꞌ olomnen bu gaꞌ niyaꞌ pangubusbi, ujudnen kēmon mangite miyaꞌan ngahinang kaꞌam hadja dagey. 
LUK.14.30	Paꞌinde, ‘Aꞌa inin takoleꞌne nagnaꞌan lumaꞌnen matengge saguwaꞌ gaꞌi taꞌubusne.’ 
LUK.14.31	Atawa bang saꞌupama niyaꞌ sultan sōng pī magbonoꞌ duk sultan seddili, ningkoloꞌ iye mikil-mikil dahuꞌ bang araꞌ-araꞌ makaꞌatu ke iye duk tindegne sampūꞌ ngibuhin magbonoꞌ duk sultan duwempūꞌ ngibu tindegnen. 
LUK.14.32	Bang araꞌ-araꞌ gaꞌi iye makaꞌatu, na, tala pe kuntaranen, ngandaꞌak ne iye meꞌ aꞌane pī pasampang moꞌo bissā weꞌ mabayaꞌ ne iye maghāp. 
LUK.14.33	Damikkiyan isab kaꞌam,” paꞌin si Isa, “pikil-pikilun bi dahuꞌ peggeꞌ bang gaꞌi du kaꞌam maglillaꞌ nayikutan kēmonbin, gaꞌi kaꞌam makajari tindegku.”
LUK.14.34	Magdalilan ne isab si Isa, paꞌinne, “Kataꞌuhanbi du weꞌ asinin asal hāp. Saguwaꞌ bang asinin gaꞌ ne niyaꞌ lessane, gaꞌi ne maꞌasin balik. 
LUK.14.35	Gaꞌ ne niyaꞌ kagunahanne. Gaꞌi bisan taguna pagpalemmek bulak. Saguwaꞌ ilakasan hadja weꞌ aꞌa. Na,” paꞌin si Isa, “amey-amey pakalehun bi bang niyaꞌ pinaꞌin si kaꞌam.”
LUK.15.1	Dambuwaꞌ ellew ekka meꞌ aꞌa magpāku-pāku sukey para si gubelno duk meꞌ aꞌa sinduwehin gaꞌi nuhut saraꞌ āgama, pī siye patapit pu si Isa peggeꞌ bayaꞌ siye pakale si usihatnen. 
LUK.15.2	Manjari meꞌ Pariseohin duk meꞌ guru si saraꞌ āgamahin ngunub-ngunub, paꞌinde, “Aꞌa inin magtuhut-tuhut duk meꞌ aꞌa dusehanin duk sampay mangan magsawu siye.” 
LUK.15.3	Hangkan inaka weꞌ si Isa si siye dalilan inin, paꞌinne,
LUK.15.4	“Saꞌupama, bang niyaꞌ kaꞌam taga bili-bili dahatus ekkahannen bu ne niyaꞌ dambuwaꞌ sumapeꞌ, ine enteꞌ hinangbi? Bugtuꞌ ambananbi siyampūꞌ duk siyamin laꞌi si kahayangan duk pī kaꞌam miha dambuwaꞌ masumapeꞌin tiggelan gaꞌi takasuwaꞌbi. 
LUK.15.5	Duk pagtakasuwaꞌbi ne, sinna teꞌed kaꞌam hangkan pinippi weꞌ bi binoꞌo hap lumaꞌ. 
LUK.15.6	Pagtekka si lumaꞌ, ilinganan weꞌ bi meꞌ bagaybin duk meꞌ saweꞌbi magtapit lumaꞌin dinaꞌak magtipun laꞌi si lumaꞌbi, duk paꞌinbi si siye, ‘Magkēg kite bi peggeꞌ takasuwaꞌku ne bili-biliku masumapeꞌin.’ 
LUK.15.7	Akahante kaꞌam,” paꞌin si Isa, “damikkiyan du isab pasōng magkēg malaꞌi si surgaꞌin bang niyaꞌ dambuwaꞌ aꞌa dusehan magsusun duk ngalebbahan dusenen amban magkēg siye sabab siyampūꞌ duk siyam meꞌ aꞌa magpaꞌin weꞌ bentel siye duk gaꞌi siye subey magsusun.”
LUK.15.8	“Atawa,” paꞌinne, “saꞌupama niyaꞌ dende taga sampūꞌ dublun bu ne lepas dambuwaꞌin, ine enteꞌ hinangne? Bugtuꞌ mekket iye payitaꞌan bu pahidanne dem lumaꞌin duk pihane pahāp-hāp tiggelan gaꞌi takasuwaꞌne. 
LUK.15.9	Duk pagtakasuwaꞌne ne, lingananne meꞌ bagaynen duk meꞌ saweꞌne magtapit lumaꞌin dinaꞌak magtipun si lumaꞌne. Duk paꞌinne si siye, ‘Magkēg kite bi, peggeꞌ takasuwaꞌku ne dublunku malepasin.’ 
LUK.15.10	Akahante kaꞌam,” paꞌin si Isa, “damikkiyan magkēg du isab meꞌ malaꞌikat Tuhanin bang niyaꞌ dambuwaꞌ aꞌa dusehan magsusun duk ngalebbahan dusenen.”
LUK.15.11	Manjari paꞌin si Isa pe, “Niyaꞌ dambuwaꞌ aꞌa taga anak lella duwangan. 
LUK.15.12	Dambuwaꞌ ellew paꞌin salihin si samanen, ‘Ammaꞌ, bahagiꞌun ne alataꞌnun duk pangurungun ne aku bahagiꞌkun.’ Na, iye ne miyaꞌan, binahagiꞌ ne weꞌ aꞌahin alataꞌnen si duwangan anaknen. 
LUK.15.13	Gaꞌ tiggel, pinabellihan weꞌ salihin bahagiꞌnen, eddoꞌne sīnnen, ubus bu lumengngan iye pī si lahat tala. Paglaꞌi iye, inubus weꞌ ne sīnnen si meꞌ bayuꞌ-bayuꞌan gaꞌ niyaꞌ kagunahanne. 
LUK.15.14	Pagubus ne tagastune kēmon, bessuwang isab inunus teꞌed lahat miyaꞌan. Manjari kasukalan teꞌed iye. 
LUK.15.15	Hangkan pī iye si dambuwaꞌ aꞌa si lahat miyaꞌan duk manjari daraꞌakanne. Dinaꞌak iye pī weꞌ aꞌahin si bulakne ngipat meꞌ bawi. 
LUK.15.16	Hawal kawugtuꞌnen, mabayaꞌ ne kakanne bisan kinakan bawihin, saguwaꞌ gaꞌ niyaꞌ ngurungan iye bisan ine. 
LUK.15.17	Manjari bahune makapikil kadupangannen duk paꞌinne dem ateyne, ‘Kēmon daraꞌakan samakun, maglabi-labi kinakanden. Bu aku inin tiyaꞌ ne ku sōng matey tuꞌu weꞌ kawugtuꞌin. 
LUK.15.18	Hāp pe ku moleꞌ pī pu si Ammaꞌ duk paꞌinku si iye: Ammaꞌ, kapagduse ku si Tuhan duk si kaꞌu. 
LUK.15.19	Gaꞌi ne ku pataꞌ ēnannu anaknu. Kimmatanun ne ku hadja kuweꞌ dambuwaꞌ meꞌ daraꞌakannun.’ 
LUK.15.20	Ubus bu tahalaꞌ ne iye duk lumengngan ne iye pī balik si samanen.
LUK.15.20	“Saguwaꞌ tala-tala pe iye, takite ne iye weꞌ samanen. Maꞌaseꞌ teꞌed samanen si iye duk magubas iye pī ngalipunesan anaknen. 
LUK.15.21	Paꞌin anaknen si iye, ‘Ammaꞌ, kapagduse ku si Tuhan duk si kaꞌu. Gaꞌi ne ku pataꞌ ēnannu anaknu.’ 
LUK.15.22	Saguwaꞌ ilinganan weꞌ samanen meꞌ daraꞌakanin duk paꞌinne si siye, ‘Palakkes kaꞌam, boꞌohun bi pitu semmek tamanan mahāp lu duk pasemmekanun bi iye. Pasinsimanun bi isab duk patehompaꞌanun bi. 
LUK.15.23	Ubus pī kaꞌam, eddoꞌun bi anak sapiꞌ pinalemmekante bi ley bu sumbaliꞌun bi. Magjamu-jamu kite bi duk maglami-lami. 
LUK.15.24	Peggeꞌ anakku inin kuweꞌ bakas matey, bu ellum du balik. Kuweꞌ iye bakas lepas, bu tapoleꞌ du.’ Manjari nagnaꞌ ne siye maglami-lami.
LUK.15.25	“Saguwaꞌ anakne sakahin baytu laꞌi miyaꞌan si tanaꞌ. Pag hap lumaꞌ ne iye duk sakaliꞌ iye tapit, niyaꞌ takalene magkulintang duk magpansak laꞌi diyalem lumaꞌden. 
LUK.15.26	Ilinganan weꞌ ne dangan meꞌ daraꞌakanin duk tinilew weꞌ ne bang ine paglami-lamihanin. 
LUK.15.27	Paꞌin daraꞌakanin si iye, ‘Tekka ne salinun duk dinaꞌak sinumbaliꞌ weꞌ samanun sapiꞌ pinalemmekanin peggeꞌ salinu inin gaꞌ niyaꞌ baya-bayane.’ 
LUK.15.28	Saguwaꞌ astel iye duk gaꞌi iye bayaꞌ padiyalem. Paluwas samanen pī muyuꞌ-muyuꞌ iye binoꞌo padiyalem. 
LUK.15.29	Saguwaꞌ sambunganne samanen, paꞌinne, ‘Payamanun Ammaꞌ, piyen tahun ne paghinangku si kaꞌuhin kuweꞌ dambuwaꞌ banyagaꞌnu. Gaꞌ niyaꞌ pangandaꞌakannu aku weꞌ gaꞌi hinangku. Saguwaꞌ gaꞌ ku bakas kaꞌurungannu bisan dambuwaꞌ anak kambing duk ku kapagjamu-jamu duk meꞌ bagaykun. 
LUK.15.30	Saguwaꞌ pagtekka pitu anaknu iyan, pagubus pakaꞌatanne alataꞌnun si meꞌ dende dupang, sinumbaliꞌ ne weꞌ nu para si iye sapiꞌ pinalemmekannun.’ 
LUK.15.31	‘Totoꞌ,’ paꞌin samanen, ‘luwal du kew tuꞌu si aku duk kēmon maniyaꞌ si akuhin, si kaꞌu du. 
LUK.15.32	Talep kite maglami-lami duk magkēg, peggeꞌ salinu iyan kuweꞌ bakas matey, bu ellum du balik. Kuweꞌ iye bakas lepas, bu tapoleꞌ du.’ ”
LUK.16.1	Manjari inakahan weꞌ si Isa meꞌ tindegnen dalilan seddili. Paꞌinne, “Niyaꞌ dambuwaꞌ aꞌa dayahan, hininang weꞌ ne dambuwaꞌ meꞌ daraꞌakannen tatungguꞌ si meꞌ alataꞌnen kēmon. Manjari tasumbung si iye tatungguꞌ miyaꞌan weꞌ luwal koꞌ ngakkal duk pakaꞌatanne alataꞌ amunen. 
LUK.16.2	Hangkan pinasan iye weꞌ ne duk pagtekka iye, paꞌin amunen si iye, ‘Ine teꞌ takaleku sabab kaꞌu inin? Sōnganun ne si aku listahan meꞌ bayuꞌ-bayuꞌan si antanannun duk sīn mapaꞌasek duk sīn mapaluwasin peggeꞌ gaꞌi ne kew hinangku tatungguꞌ.’ 
LUK.16.3	Paꞌin daraꞌakanin si dine, ‘Ine enteꞌ hinangku kuweꞌitu? Tiyaꞌ ne ku patahalaꞌ amukun. Gaꞌi ne ku basag maghinang si bulak duk leman ku isab māku-māku sīn. 
LUK.16.4	A, kataꞌuhanku ne,’ paꞌinne, ‘bang ine subey hininangkun, duk bang pinatahalaꞌ ne ku amban hinangkun, niyaꞌ du meꞌ aꞌa makajari papīhanku.’ 
LUK.16.5	Manjari ilinganan weꞌ ne dangan-dangan kēmon meꞌ taga utang si amunen. Paꞌinne si dehellu mapīhin, ‘Piye utangnun si amukun?’ 
LUK.16.6	‘Dahatus mital isellan,’ sambungnen. Manjari paꞌinne si iye, ‘Tiyaꞌ disibunun. Ningkoloꞌ kew padayiꞌ bu sulatun luꞌu limempūꞌ mital hadja.’ 
LUK.16.7	Duk paꞌinne si dambuwaꞌin, ‘Kaꞌu, piye utangnun?’ Paꞌinne, ‘Dahatus karut paley.’ Manjari paꞌinne si iye, ‘Tiyaꞌ disibunun, sulatun luꞌu walumpūꞌ.’ 
LUK.16.8	Pagkale amunen hininang daraꞌakanne mangakkal miyaꞌan, sinanglitan pe iye weꞌ ne peggeꞌ akkalan iye. Taꞌu koꞌ iye mikil para si pasōngannen.” Manjari paꞌin si Isa, “Meꞌ aꞌa manggaꞌi manuhut Tuhanin akkalan teꞌed amban meꞌ aꞌa manuhut Tuhanin, peggeꞌ taꞌu siye maꞌuntungan saweꞌden para si di kahāpanden.
LUK.16.9	“Hangkan akahante kaꞌam,” paꞌin si Isa, “gunahun bi alataꞌbi tuꞌu si dunyahin paghinang hāp, supaya bang taꞌabut kaꞌam matey duk gaꞌi ne tagunabi alataꞌbin, tinayimaꞌ du kaꞌam laꞌi si lahat patennaꞌanbi salama-lamahin. 
LUK.16.10	Bang kapangandelan aꞌahin si alataꞌ kuweꞌahat, kapangandelan du isab iye si alataꞌ ekka. Damikkiyan isab bang aꞌahin gaꞌi kapangandelan si alataꞌ kuweꞌahat, gaꞌi du isab iye kapangandelan si alataꞌ ekka. 
LUK.16.11	Na, bang kaꞌam pinasukuꞌan alataꞌ tuꞌu si dunya inin bu gaꞌi kaꞌam kapangandelan, asal gaꞌi pinangandel si kaꞌam alataꞌ mabennalin. 
LUK.16.12	Duk bang gaꞌi kaꞌam kapangandelan ngantan alataꞌ dumaꞌin si kaꞌamin, gaꞌi pinangurung si kaꞌam sukuꞌ si kaꞌamin.
LUK.16.13	“Gaꞌ niyaꞌ daraꞌakan makajari magbanyagaꞌ si duwe amu. Peggeꞌ kalasahanne iyan dambuwaꞌin duk kabunsihanne dambuwaꞌin. Atawa tuhutne teꞌed dambuwaꞌin duk gaꞌi asipne dambuwaꞌin. Bang pilakin mamahalgaꞌ si kaꞌamin, gaꞌi kaꞌam makajari maghinang isab si Tuhan.”
LUK.16.14	Takale weꞌ meꞌ Pariseohin meꞌ pinaꞌin si Isa miyaꞌan. Pinagsayehan si Isa weꞌ de peggeꞌ sinna siye si pilak. 
LUK.16.15	Saguwaꞌ paꞌin si Isa si siye, “Kaꞌam iyan magpakite si aꞌa weꞌ bentel kaꞌam, saguwaꞌ kataꞌuhan Tuhanin du dem ateybin. Meꞌ kinimmatan mahalgaꞌ weꞌ meꞌ aꞌahin, gaꞌ du niyaꞌ kagunahanne bang si Tuhan.
LUK.16.16	“Masa gaꞌ pe pitu si Yahiya magpandi-pandi meꞌ aꞌahin, iye minahalayakin sabab saraꞌ si Musahin duk meꞌ tasulat kanabihanin. Saguwaꞌ kemuwe pitu Yahiya duk sampay maꞌin iye minahalayakin aka-aka hāp sabab pagbayaꞌan Tuhanin duk meꞌ aꞌahin magtuyuꞌ teꞌed duk siye umasek pī si pagbayaꞌan Tuhanin. 
LUK.16.17	Saguwaꞌ saraꞌ si Musahin asal gaꞌi du pinda kapatutnen. Mura pe ilūnan bulak duk langitin amban dambuwaꞌ balis si saraꞌin ginantiꞌan.”
LUK.16.18	Paꞌin si Isa pe, “Sine-sine nimanan andanen bu maganda seddili, magjina iye. Duk sine-sine maganda si dende bituwanan, magjina iye.”
LUK.16.19	Ubus paꞌin si Isa, “Niyaꞌ dambuwaꞌ aꞌa dayahan, luwal magsemmek mahalgaꞌ manamal duk kahabaꞌ ellew hāp hadja kinakannen. Gaꞌ niyaꞌ kulang si iye. 
LUK.16.20	Duk niyaꞌ isab aꞌa miskin, ēnnen si Lasarus. Lapat puhuꞌnen weꞌ dugsal. Kahabaꞌ ellew binoꞌo iye pī si tarangka lumaꞌ aꞌa madayahan miyaꞌan. 
LUK.16.21	Peggeꞌ kabayaꞌannen bang du siꞌ iye kaꞌurungan meꞌ lebbi-lebbi kinakan aꞌa dayahanin duk iye makaꞌakan. Bisan meꞌ asuhin pī ngandelatan meꞌ dugsalnen. 
LUK.16.22	Manjari matey aꞌa mamiskin miyaꞌan duk binoꞌo iye weꞌ meꞌ malaꞌikatin pī si palaꞌihan Ibrahimin si surgaꞌ. Ubus matey du isab aꞌa dayahanin duk kinubul iye. 
LUK.16.23	Laꞌi si ahilat kapeddiꞌan manamal aꞌa dayahanin. Pahangad iye duk takitene laꞌi si katalahan Ibrahim. Takitene isab si Lasarus laꞌi si bihing Ibrahim. 
LUK.16.24	Magtawus iye ngalingan pu si Ibrahim. ‘O Apuꞌ Ibrahim,’ paꞌinne. ‘Maꞌaseꞌ ne kew si aku. Daꞌakun Lasarus pitu. Ambat patottokne timbōꞌnen dem boheꞌ bu pettakanne dellaꞌkun peggeꞌ peddiꞌan ku teꞌed tuꞌu dem ebbut inin.’ 
LUK.16.25	Saguwaꞌ paꞌin Ibrahim, ‘Bagay, essebun weꞌ tasangkanu ne kēmon bayuꞌ-bayuꞌan mahāpin kaꞌellumnun, bu si Lasarus tasangkanen malaꞌatin. Saguwaꞌ kuweꞌitu hāp ne pāsahannen tuꞌu, bu kaꞌu magsandal peddiꞌ. 
LUK.16.26	Duk dumaꞌin hadja inin, saguwaꞌ si ellette bi niyaꞌ kongkong luha pinapī, supaya matuꞌu mabayaꞌ mapiyuhin gaꞌi tapiyu, duk damikkiyan maluꞌuhin gaꞌi tapitu.’ 
LUK.16.27	Manjari paꞌin aꞌa dayahanin, ‘Bang sa iyan, Apuꞌ, gaꞌ dapatku. Saguwaꞌ pabuyuꞌ-buyuꞌ ku si kaꞌu, daꞌakun si Lasarus pī si lumaꞌ samakun, 
LUK.16.28	peggeꞌ niyaꞌ laꞌi lime pungtinaꞌiku lella. Daꞌakun siye sinessaꞌan pu Lasarus subey pindahande kawul-piꞌilden supaya siye gaꞌi tapitu si lahat pagsandalan peddiꞌ inin.’ 
LUK.16.29	Saguwaꞌ paꞌin Ibrahim, ‘Laꞌi du si siye meꞌ tasulat si Musahin duk tasulat meꞌ kanabihan sinduwehin. Ambat pakalede.’ 
LUK.16.30	‘Gaꞌi be pakalede, Apuꞌ Ibrahim,’ paꞌinne. ‘Saguwaꞌ bang niyaꞌ dambuwaꞌ aꞌa matey ellum balik bu pī si siye, asal pagsusunande iyan duseden duk lebbahande ne.’ 
LUK.16.31	Saguwaꞌ paꞌin Ibrahim si iye, ‘Bang gaꞌi pakalede meꞌ tasulat si Musahin duk meꞌ kanabihan sinduwehin, gaꞌi du siye iyan tasegeꞌ bisan pe niyaꞌ aꞌa bakas matey bu ellum balik hap pī si siye ngakahan siye.’ ”
LUK.17.1	Manjari paꞌin si Isa si meꞌ tindegnen, “Bugtuꞌ niyaꞌ teꞌed meꞌ sassat tekka si manusiyaꞌ makapaduse siye. Saguwaꞌ kaꞌaseꞌ-aseꞌ aꞌa manassat saweꞌnen duk iye makaduse, peggeꞌ asal legga Tuhanin teꞌed iye. 
LUK.17.2	Hāp pe siꞌ iye miyaꞌan tapatowengan dahuꞌ batu hadje si kellongne bu ilaboꞌ iye pī dem tahik duk hadja gaꞌi tasassatne magduse dangan meꞌ madiyawaꞌ ateynen duk masandel si akuhin. 
LUK.17.3	Hangkan pahatul-hatul kaꞌam. Bang saweꞌnun kapagduse si kaꞌu, boꞌohun magbissā duk toloꞌanun. Bang pagsusunanne dusenen duk lebbahanne dusenen ampunun iye. 
LUK.17.4	Bang dem da ellewin kapagduse iye mimpituꞌ si kaꞌu duk mimpituꞌ isab iye piyu si kaꞌu māku ampun, subey iye ampunnu.”
LUK.17.5	Manjari paꞌin meꞌ tindeg si Isa bakas kawakilannen si iye, Panuhutanden, “Tuwan, pabasagun sandel kami si Tuhanin.” 
LUK.17.6	Nambung Panuhutanden, paꞌinne, “Bang sandel kaꞌam si Tuhan bisan hadja kuweꞌahat, dalilnen kuweꞌ hadja hadjehan bigi mustasa, makajari paꞌinbi si poꞌon kayu mahadje miyaꞌan, ‘Pabeddut kew duk palinda kew pī dem tahik,’ ubus bu tuhutne du pinaꞌinbin.”
LUK.17.7	Paꞌin si Isa pe, “Bang saꞌupama dangan kaꞌam taga daraꞌakan duk hinangnen magbadjaꞌ si tanaꞌ atawa magipat hayepbi. Bang tekka iye amban paghinangannen, paꞌinbi ke si iye, ‘Na, mangan ne kew?’ 
LUK.17.8	Asal gaꞌi. Saguwaꞌ iye paꞌinbi si iye, ‘Magsayin ne kew bu panyapun kinakankun duk ku makaꞌakan. Bang ku ubus, meke ne kew mangan.’ 
LUK.17.9	Magsampūꞌ-sāmat pe ke kaꞌam si daraꞌakanbin peggeꞌ hinangne pangandaꞌakanbin? Gaꞌi du. 
LUK.17.10	Damikkiyan kaꞌam isab, bang tahinangbi ne kēmon pangandaꞌakan si kaꞌamin, paꞌinun bi, ‘Kite bi inin meꞌ daraꞌakan gaꞌi pataꞌ sinanglitan, peggeꞌ iye du hadja tahinangten, sukuꞌ hininangten.’ ”
LUK.17.11	Palumengngan si Isa hap Awrusalamin, palabey iye amban ellet lahat Samariya duk lahat Jalil. 
LUK.17.12	Pagtapit ne iye si kalumaꞌan, niyaꞌ pī si iye sampūꞌ aꞌa inipul. Nengge siye patala-tala, 
LUK.17.13	duk ngalingan siye, paꞌinde, “O Isa! Tuwan! Maꞌaseꞌ ne kew si kami.” 
LUK.17.14	Pagkite si Isa siye, paꞌinne si siye, “Pī kaꞌam si meꞌ imamin, ambat lilingde baranbin weꞌ kawuliꞌan ne.” Duk sasangde mapīhin, kawuliꞌan ne siye. 
LUK.17.15	Dangan siye, pagkitene weꞌ kawuliꞌan ne iye, magtawus iye balik duk pinudji weꞌ ne Tuhanin pinapales. 
LUK.17.16	Pasujud iye si antag bettis si Isa magpasalamat si iye. Aꞌa inin bangsa Samariya. 
LUK.17.17	Paꞌin si Isa, “Dumaꞌin ke sampūꞌ aꞌa kawuliꞌanin? Antag ne siyamin? 
LUK.17.18	Weꞌey aꞌa liyu-liyu inin du hadja mabalik mapitu magpasalamat si Tuhanin?” 
LUK.17.19	Manjari paꞌin si Isa si iye, “Nengge kew, bagay, duk palanjal ne kew. Kawuliꞌan kew peggeꞌ sandel kew.”
LUK.17.20	Dambuwaꞌ ellew tinilew si Isa weꞌ meꞌ Pariseohin bang sumiyan ne Tuhanin magbayaꞌ si meꞌ aꞌahin. Sambunganne siye, paꞌinne, “Gaꞌ niyaꞌ takite bang nagnaꞌ ne Tuhanin magbayaꞌ. 
LUK.17.21	Gaꞌ iyan niyaꞌ magpaꞌin, ‘Payamanun bi, tiyaꞌ tuꞌu pagbayaꞌan Tuhanin!’ atawa, ‘Īꞌ laꞌi!’ Peggeꞌ pagbayaꞌan Tuhanin luꞌu diyalembi.” 
LUK.17.22	Manjari paꞌin si Isa si meꞌ tindegnen, “Niyaꞌ du iyan meꞌ ellew si pasōngan asal bayaꞌ teꞌed kitebi weꞌ aku, Anak Manusiyaꞌin, magbayaꞌ ne. Bayaꞌ takitebi bisan da ellew hadja, saguwaꞌ gaꞌi pe takitebi. 
LUK.17.23	Niyaꞌ iyan magpaꞌin si kaꞌam, ‘O, īꞌ iye laꞌi!’ atawa, ‘Tiyaꞌ iye tuꞌu!’ Daꞌa kaꞌam pī miha aku. 
LUK.17.24	Peggeꞌ aku, Anak Manusiyaꞌin, bang ne ku pitu, keddut papitukun duk takite meꞌ aꞌahin kēmon, kuweꞌ lalat bessuwang ninagan dunyahin amban dengkepak pī si dengkepak. 
LUK.17.25	Saguwaꞌ meke inin umantag, subey ku dahuꞌ magsandal kabinasahan duk gaꞌi ku tinayimaꞌ weꞌ meꞌ aꞌa kuweꞌituhin. 
LUK.17.26	Si pasōngan, bang ne ku pitu balik si dunya, meꞌ hinangan meꞌ aꞌahin kuweꞌ du hinangan meꞌ aꞌa masa si Nu ley. 
LUK.17.27	Masa miyaꞌan mangan siye duk nginum, maganda siye duk magella sampay taꞌabut ellew paꞌasek si Nu dem kappalin. Manjari ilaseyan weꞌ Tuhanin dunyahin duk magmula siye kēmon. 
LUK.17.28	Damikkiyan du isab kuweꞌ masa si Lot ley. Mangan siye duk nginum, magbelli duk magdagang, magtanem duk magpatengge meꞌ lumaꞌ. 
LUK.17.29	Saguwaꞌ pagtekka ellew patahalaꞌ si Lot amban puweblo Sodomin, laboꞌ kuweꞌ ulan ebbutin duk meylangin amban diyataꞌ langit duk magmula siye kēmon. 
LUK.17.30	Damikkiyan du isab kuweꞌ miyaꞌan hinangan meꞌ aꞌa si dunyahin bang tekka ne ellew pamakite akuhin, aku Anak Manusiyaꞌin.
LUK.17.31	“Pagtekka ellew miyaꞌan, bang niyaꞌ aꞌa si luwasan lumaꞌne bu meꞌ kēmonnen laꞌi diyalem lumaꞌ, subey ne iye gaꞌi padiyalem ngeddoꞌne saguwaꞌ subey ne iye lahi. Damikkiyan isab aꞌa malaꞌi si tanaꞌnen subey ne gaꞌi balik pī si lumaꞌne. 
LUK.17.32	Essebun bi bang ine maꞌumantag si anda si Lot masa awwalley. 
LUK.17.33	Sine-sine ngelleg umulne, gaꞌ niyaꞌ umulne salama-lama. Saguwaꞌ sine-sine gaꞌi ngelleg umulne sababku, bisan iye matey, niyaꞌ du umulne salama-lama. 
LUK.17.34	Akahante kaꞌam, bang ne ku pitu balik, niyaꞌ iyan duwangan magulid sangem, dambuwaꞌin ineddoꞌ duk dambuwaꞌin taꞌamban. 
LUK.17.35	Niyaꞌ iyan duwangan dende magtabang maggiling, dambuwaꞌin ineddoꞌ duk dambuwaꞌin taꞌamban. (
LUK.17.36	Niyaꞌ iyan duwangan lella maghinang si tanaꞌ, dambuwaꞌin ineddoꞌ duk dambuwaꞌin taꞌamban.)” 
LUK.17.37	Manjari tilew meꞌ tindegnen iye, paꞌinde, “Tuwan, antag inin umantag?” Sambungan si Isa siye duk eliꞌan, paꞌinne, “Antag-antag kaniyaꞌan bangkeyin, laꞌi magtipun meꞌ owakin.”
LUK.18.1	Manjari inakahan weꞌ si Isa meꞌ tindegnen dambuwaꞌ dalilan pamintangande supaya siye luwal ngampun si Tuhan duk gaꞌi jumuꞌ. 
LUK.18.2	Paꞌinne, “Si dambuwaꞌ lahat niyaꞌ hukum gaꞌi tinalew si Tuhan duk gaꞌi magaddat si pagkasine manusiyaꞌ. 
LUK.18.3	Niyaꞌ isab si lahat miyaꞌan dende balu taga palkalaꞌ. Dende inin luwal pī si hukum miyaꞌan māku tabang si iye duk pabuyuꞌ-buyuꞌ duk tapakitene kabennalannen. Paꞌinne, ‘Tabanganun be ku duk gaꞌi ngandaꞌag kuntarakun.’ 
LUK.18.4	Tagnaꞌ gaꞌi ngatu hukum miyaꞌan nabangan dendehin saguwaꞌ pagtiggel-tiggel ne, paꞌinne si dine, ‘Aku inin gaꞌi talew si Tuhan duk gaꞌi magaddat si manusiyaꞌ, 
LUK.18.5	saguwaꞌ peggeꞌ tiyaꞌ makasasew aku balu inin, tabanganku iye. Jumuꞌ ne ku luwal papituhanne.’ ”
LUK.18.6	Manjari paꞌin si Isa, “Na, pakalehun bi pinaꞌin hukum manggaꞌi mabentel miyaꞌan. Tinabangan du weꞌ ne dendehin. 
LUK.18.7	Na, gaꞌi ke isab tabangan Tuhanin meꞌ aꞌa tapeneꞌnen, mamāku-māku si iye ellew-sangemin? Magdayan-dayan pe ke iye nabangan siye? 
LUK.18.8	Akahante kaꞌam,” paꞌin si Isa, “asal palakkes Tuhanin nabangan siye. Saguwaꞌ si pasōngan bang aku, Anak Manusiyaꞌin, balik pitu si dunya, ngasuwaꞌ enteꞌ ku meꞌ aꞌa sandel si aku?”
LUK.18.9	Niyaꞌ isab dalilan inaka weꞌ si Isa si meꞌ aꞌa pangimmatde si diden weꞌ bentel siye duk diniyawaꞌan weꞌ de meꞌ aꞌa sinduwehin. 
LUK.18.10	Paꞌinne, “Niyaꞌ duwangan aꞌa pataked pī si langgal hadje ngampun. Dambuwaꞌin Pariseo duk dambuwaꞌin aꞌa magpāku-pāku sukey. 
LUK.18.11	Paglaꞌi ne siye dem langgal, nengge Pariseohin duk ngampun iye diyalem ateyne. Paꞌinne, ‘O Tuhan, magpasalamat ku si kaꞌu weꞌ dumaꞌin ku kuweꞌ meꞌ aꞌa sinduwehin napsuhan duk ngaliba duk magjina. Duk magpasalamat ku isab weꞌ dumaꞌin ku kuweꞌ aꞌa magpāku-pāku sukey miyaꞌan. 
LUK.18.12	Kahabaꞌ simana minduwe ku magpuwase duk jakatanku kēmon usahakun.’ 
LUK.18.13	Saguwaꞌ aꞌa magpāku-pāku sukeyin, nengge patala-tala duk gaꞌi bisan mayam padiyataꞌ saguwaꞌ patondok hadja iye. Tineppak-teppak weꞌ ne dākannen hawal susenen duk paꞌinne, ‘O Tuhan, maꞌaseꞌ kew si aku, dusehan ku.’ 
LUK.18.14	Akahante kaꞌam,” paꞌin si Isa, “weꞌ aꞌa inin hap lumaꞌ kinimmatan ne bentel weꞌ Tuhanin duk dumaꞌin Pariseohin mabentelin. Peggeꞌ sine-sine mahadje dine, pinadiyawaꞌ du, duk sine-sine madiyawaꞌ dine, pinahadje du.”
LUK.18.15	Na, niyaꞌ meꞌ aꞌa moꞌo meꞌ anakde dikiꞌ pī pu si Isa supaya siye antananne. Pagkite inin weꞌ meꞌ tindegnen, pinagamāhan siye weꞌ de. 
LUK.18.16	Saguwaꞌ ilinganan weꞌ si Isa meꞌ mākanakin duk paꞌinne si meꞌ tindegnen, “Ambat pitu si aku meꞌ mākanakin duk daꞌa siye saggaꞌun bi. Peggeꞌ aꞌa kuweꞌ meꞌ mākanakin ngatu du pinagbayaꞌan weꞌ Tuhanin. 
LUK.18.17	Sabennal akahante kaꞌam,” paꞌin si Isa, “bang pangandel aꞌa si Tuhanin dumaꞌin kuweꞌ pangandel mākanakin, na, aꞌa iyan asal gaꞌi sumakup dem pagbayaꞌan Tuhanin.”
LUK.18.18	Dambuwaꞌ ellew niyaꞌ Yahudi bangsahan pī pu si Isa nilew iye, paꞌinne, “Tuwan, aꞌa hāp kew. Ine subey hinangku duk ku pinasukuꞌan umul salama-lama?” 
LUK.18.19	Sambungan si Isa iye, paꞌinne, “Weꞌey paꞌinnu weꞌ hāp ku? Gaꞌ niyaꞌ hāp luwal Tuhan dambuwaꞌ-buwaꞌ. 
LUK.18.20	Kataꞌuhannu du meꞌ pangandaꞌakan Tuhanin: Daꞌa kew magjina. Daꞌa kew monoꞌ. Daꞌa kew nangkew. Daꞌa kew naksiꞌ gaꞌi bennal. Pagaddatanun saꞌi-samanun.” 
LUK.18.21	Paꞌin lellahin si iye, “Kēmon iyan, Tuwan, tinuhut weꞌ ku kemuwe nakanak pe ku.” 
LUK.18.22	Pagkale si Isa inin, paꞌinne si iye, “Niyaꞌ pe dambuwaꞌ gaꞌ tahinangnu. Pī kew, pabellihanun kēmon alataꞌnun bu pangurungun ulinen si meꞌ mamiskinin. Manjari niyaꞌ du iyan alataꞌnu laꞌi si surgaꞌ. Pagubus, balik kew pitu bu nuhut kew aku.” 
LUK.18.23	Pagkalene bissā si Isa miyaꞌan, suse teꞌed iye peggeꞌ dayahan iye manamal. 
LUK.18.24	Takite si Isa weꞌ suse aꞌahin, duk paꞌinne, “Asal hunit teꞌed meꞌ madayahanin ngatu pinagbayaꞌan weꞌ Tuhan. 
LUK.18.25	Mura pe untaꞌin palabey si lowang dalum amban aꞌa dayahanin ngatu pinagbayaꞌan weꞌ Tuhan.” 
LUK.18.26	Pagkale meꞌ aꞌahin pinaꞌin si Isa miyaꞌan, paꞌinde, “Na, sine ne tapī si surgaꞌin bang kuweꞌ iyan?” 
LUK.18.27	Saguwaꞌ paꞌin si Isa, “Meꞌ manggaꞌi tahinang manusiyaꞌin, tahinang du weꞌ Tuhanin.”
LUK.18.28	Manjari missā si Petros. “Payamanun kami inin,” paꞌinne, “ubus ne ambanan kami meꞌ lumaꞌ kamihin duk nuhut ne kami kaꞌu.” 
LUK.18.29	“Aweꞌ,” paꞌin si Isa si siye, “sabennal akahante kaꞌam, bang niyaꞌ aꞌa ngambanan lumaꞌnen, andanen, meꞌ pungtinaꞌinen, saꞌi-samanen atawa meꞌ anaknen basta sumakup iye dem pagbayaꞌan Tuhanin, 
LUK.18.30	asal tumbasan Tuhanin iye tiggelanne tuꞌu si dunya labi pe teꞌed amban inambanannen, duk inurungan du iye umul gaꞌ tamananne laꞌi si ahilat.”
LUK.18.31	Manjari binoꞌo weꞌ si Isa tindegne sampūꞌ duk duwehin patala-tala duk paꞌinne si siye, “Pakale kaꞌam, kite bi inin pataked hap Awrusalam. Paglaꞌi ne kite bi, tinumanan du kēmon bakas tasulat meꞌ kanabihan sabab aku, Anak Manusiyaꞌin. 
LUK.18.32	Sinōngan du ku pī si antanan meꞌ aꞌa dumaꞌin Yahudi, duk hinangde du ku dagey duk paꞌiyaꞌde ku duk pagluraꞌande. 
LUK.18.33	Lubakande ku ubus bu papateyde ku. Saguwaꞌ puwas tellum bahangi, ellum du ku balik.” 
LUK.18.34	Saguwaꞌ gaꞌ tahāti meꞌ tindegnen binissāne miyaꞌan. Gaꞌ pastiꞌ si siye duk gaꞌ kataꞌuhande bang ine hāti pinaꞌinnen.
LUK.18.35	Sakaliꞌ ne siye tapit si puweblo Ariha, niyaꞌ laꞌi ningkoloꞌ si higad lān palabeyanden aꞌa pessek magpāku-pāku sīn. 
LUK.18.36	Pagkale aꞌa mapessekin meꞌ aꞌa maꞌekka mapalabeyin, tilewne bang weꞌey miyaꞌan. 
LUK.18.37	Inakahan iye, paꞌinde, “Si Isa, aꞌa amban Nasaretin mapalabeyin.” 
LUK.18.38	Pagkalene inin magtawus iye ngalingan papales, paꞌinne, “O Isa, tubuꞌ Sultan Daꞌud, maꞌaseꞌ ne kew si aku.” 
LUK.18.39	Inamāhan iye weꞌ meꞌ aꞌa si dehelluhanin, gaꞌi iye dinaꞌak magbukag. Saguwaꞌ namba ne papalesne paglingannen. “O tubuꞌ Sultan Daꞌud,” paꞌinne, “maꞌaseꞌ ne kew si aku.” 
LUK.18.40	Manjari padeheng si Isa duk daꞌakne aꞌahin binoꞌo pī si iye. Pagtapit ne aꞌahin, tilew si Isa iye, paꞌinne, 
LUK.18.41	“Ine kabayaꞌannu hininangku si kaꞌuhin?” “Tuwan,” paꞌinne, “kabayaꞌankun makakite ne ku.” 
LUK.18.42	Paꞌin si Isa si iye, “Makakite ne kew. Kawuliꞌan kew peggeꞌ sandel kew si aku.” 
LUK.18.43	Magtawus iye makakite duk nuhut ne iye si Isa lumengngan. Pinudji ne paꞌin weꞌ ne Tuhanin. Duk meꞌ aꞌa mangite miyaꞌan, pinudji isab weꞌ de Tuhanin.
LUK.19.1	Paꞌasek si Isa dem puwebo Ariha duk pabutas iye dem tengngaꞌ puweblohin. 
LUK.19.2	Niyaꞌ aꞌa maglahat laꞌi, ēnnen si Sakkiyas. Iye nakuraꞌ meꞌ aꞌa magpāku-pāku sukeyin duk dayahan iye. 
LUK.19.3	Batang teꞌed kitene si Isa, bang saꞌingge bantuknen, saguwaꞌ gaꞌi takitene peggeꞌ ekka teꞌed aꞌa bu pandak iye. 
LUK.19.4	Hangkan magubas iye padehellu amban meꞌ aꞌahin duk manaꞌik iye diyataꞌ kayu sikamol si higad lān, supaya takitene si Isa bang palabey laꞌi. 
LUK.19.5	Pagtekka si Isa si antag kayu miyaꞌan, padeheng iye duk pahangad duk paꞌinne, “O Sakkiyas. Duwaꞌi kew palakkes, peggeꞌ subey ku pahali si lumaꞌnu ellew inin.” 
LUK.19.6	Hangkan magdayiꞌ-dayiꞌ si Sakkiyas duwaꞌi duk kēgan iye moꞌo si Isa si lumaꞌne. 
LUK.19.7	Pagkale meꞌ aꞌahin pinaꞌin si Isa pu si Sakkiyasin, ngunub-ngunub siye, paꞌinde, “Na, weꞌey dang iye nuhut pī si lumaꞌ aꞌa dusehan miyaꞌan?” 
LUK.19.8	Ubus nengge Sakkiyas duk paꞌinne pu si Isa, “Tuwan, dan tengaꞌ alataꞌkun pangurungku si meꞌ mamiskinin. Duk bang niyaꞌ bakas tapalelongku, pabalikku si iye sīnnen ilapisan minampat.” 
LUK.19.9	Paꞌin si Isa si iye, “Ellew inin timbul ne kew duk meꞌ anak-andanun, peggeꞌ kaꞌu hep isab tubuꞌ Ibrahim. 
LUK.19.10	Aku, Anak Manusiyaꞌin, akaku mapitu si dunyahin miha meꞌ aꞌa matala amban Tuhanin duk nimbul siye.”
LUK.19.11	Sasang meꞌ aꞌahin pakale si meꞌ binissā si Isahin, inakahan isab siye weꞌ ne dambuwaꞌ dalilan peggeꞌ tapit ne siye si Awrusalam duk kannalde weꞌ pagtekkade laꞌi, tagnaꞌan Tuhanin ne pagbayaꞌne si meꞌ aꞌahin. 
LUK.19.12	Hangkan paꞌin si Isa magdalilanin, “Niyaꞌ dambuwaꞌ aꞌa bangsahan. Hap pī iye si lahat tala duk iye tagellal sultan laꞌi, ubus bu balik du iye si lahatne magsultan. 
LUK.19.13	Sōng patahalaꞌnen, ilinganan dahuꞌ weꞌ ne sampūꞌ meꞌ daraꞌakannen, duk inurungan siye dangan-dangan weꞌ ne dublun. Paꞌinne si siye, ‘Paglituhun bi iyan tiggelanku gaꞌi tekka.’ 
LUK.19.14	Saguwaꞌ kabunsihan aꞌa miyaꞌan weꞌ meꞌ aꞌa si lahatnen hangkan paglumikut ne iye, dinaꞌak sinduwehin weꞌ de pī paturul si iye magaka weꞌ gaꞌi siye mabayaꞌ weꞌ magsultan aꞌa miyaꞌan si siye.
LUK.19.15	“Saguwaꞌ masi du iye ginellal sultan. Pagbalikne si lahatne, daꞌakne ilinganan pī si iye meꞌ daraꞌakanne bakas inurunganne dublunin supaya kataꞌuhanne bang piye untungden dangan-dangan. 
LUK.19.16	Pī dehelluhin si iye duk paꞌinne, ‘Tuwan, dublunnu dambuwaꞌin makaꞌuntung sampūꞌ dublun.’ 
LUK.19.17	‘Hāp hininangnun,’ paꞌin amunen, sultanin. ‘Daraꞌakan hāp kew. Tapangandelan kew si meꞌ kuweꞌahat, hangkan urungante kew kapatut magbayaꞌ si sampūꞌ puweblo.’ 
LUK.19.18	Ubus pī isab kaduwe daraꞌakanin si iye duk paꞌinne, ‘Tuwan, dublunnu dambuwaꞌin makaꞌuntung lime dublun.’ 
LUK.19.19	Paꞌin sultanin si iye, ‘Hāp. Kaꞌu isab magbayaꞌ kew si lime puweblo.’ 
LUK.19.20	Manjari pī isab dambuwaꞌin duk paꞌinne, ‘Tuwan, o, tiyaꞌ du dublunnun. Pinutus weꞌ ku pinahāp-hāp dem panyitu duk inennaꞌ weꞌ ku. 
LUK.19.21	Tinalew ku si kaꞌu peggeꞌ gaꞌi kew maꞌaseꞌ si aꞌa. Eddoꞌnu dumaꞌin si kaꞌuhin duk paganinu manggaꞌ bakas pagluꞌugannun.’ 
LUK.19.22	Paꞌin sultanin si iye, ‘Kaꞌu iyan daraꞌakan laꞌat duk bulasan. Si meꞌ bissānu miyaꞌan hukumte kew. Kataꞌuhannu hatiꞌ weꞌ gaꞌi ku maꞌaseꞌ. Kataꞌuhannu weꞌ eddoꞌku dumaꞌin si akuhin, duk paganiku manggaꞌ bakas pagluꞌugankun. 
LUK.19.23	Na, weꞌey gaꞌ papīnu sīnkun si bangku duk nganak? Manjari pagbalikku pitu, taꞌeddoꞌku siꞌ sampay anaknen.’ 
LUK.19.24	Manjari paꞌin sultanin si meꞌ manengge matapitin, ‘Eddoꞌun bi dublunin amban iye duk pangurungun bi pī si manguntung sampūꞌin.’ 
LUK.19.25	‘Saguwaꞌ Tuwan,’ paꞌinde, ‘niyaꞌ ne sampūꞌ dublunnen.’ 
LUK.19.26	Paꞌin sultanin, ‘Akahante kaꞌam, weꞌ aꞌa tapangandelanin, inurungan pe namba. Saguwaꞌ manggaꞌi tapangandelanin, bisan kuweꞌahat bakas pinangandel si iyehin, ineddoꞌ du amban iye. 
LUK.19.27	Na, meꞌ bantaku miyaꞌan,’ paꞌin sultanin, ‘meꞌ aꞌa manggaꞌi mabayaꞌ weꞌ aku magsultan si siyehin, boꞌohun bi siye pitu duk papateyun bi tuꞌu si matahanku.’ ”
LUK.19.28	Pagubus inin bissā si Isa, lumengngan iye padehellu amban siye tudju Awrusalam. 
LUK.19.29	Pagtapit ne iye si meꞌ kalumaꞌan Betpage duk Betani, laꞌi si kūd Jaitun, ngandaꞌak iye duwangan tindegne padehellu. 
LUK.19.30	Paꞌinne si siye, “Pī kaꞌam si kalumaꞌan si dehelluhanbi miyaꞌan, duk pagtekkabi laꞌi ngite kaꞌam iyan anak asnu dinagtel, gaꞌ pe bakas kasakeyan. Lekkahanun bi duk boꞌohun bi pitu. 
LUK.19.31	Bang niyaꞌ nilew kaꞌam bang weꞌey lekkahanbi, paꞌinun bi, ‘Niyaꞌ kagunahan Panuhutanin si iye.’ ”
LUK.19.32	Manjari hap pī ne meꞌ dinaꞌaknen si kalumaꞌan miyaꞌan duk takitede kēmon sa pangaka si Isa si siyehin. 
LUK.19.33	Sasangde mangalekkahan anak asnuhin, paꞌin meꞌ dapuꞌnen si siye, “Hoy, weꞌey lekkahanbi anak asnu iyan?” 
LUK.19.34	Nambung siye, paꞌinde, “Niyaꞌ guna Panuhutanin si iye.” 
LUK.19.35	Manjari binoꞌo ne weꞌ de asnuhin pu si Isa duk ilampiruhan weꞌ de duk meꞌ semmekde, ubus bu pasakey ne si Isa. 
LUK.19.36	Sasangne mapīhin, binellat weꞌ meꞌ aꞌahin meꞌ semmekden si lān palabeyannen.
LUK.19.37	Pagtapit ne si Isa si Awrusalam, laꞌi ne si padurulan kūd Jaitun, kēmon meꞌ tindegne mabanesin magsukul si Tuhan duk pinudji iye weꞌ de pinapales sabab meꞌ hinangan balakat bakas takitede hininang si Isahin. 
LUK.19.38	Paꞌinde, “Pudjite bi sultan inin, iye pinapitu weꞌ Tuhanin! Sanyang laꞌi si surgaꞌ duk pinudji teꞌed Tuhanin!” 
LUK.19.39	Niyaꞌ meꞌ Pariseo laꞌi dem kaꞌekkahan meꞌ aꞌahin. Paꞌinde pu si Isa, “Tuwan, pagesun meꞌ tindegnun. Daꞌakun siye padeheng nanglitan kaꞌu.” 
LUK.19.40	Nambung iye, paꞌinne, “Akahante kaꞌam, weꞌ bang gaꞌi siye inin mabehe, meꞌ batu si lān inin asal ngellang mudji aku.”
LUK.19.41	Pagtapit-tapit ne si Isa si puweblo Awrusalam duk takitene ne meꞌ kalumaꞌanin, magtangis iye hawal aseꞌne si meꞌ aꞌa puweblo miyaꞌan. 
LUK.19.42	Paꞌinne, “Bang siꞌ hadja tahātibi bisan ellew inin bang ine subey hininangbin supaya kaꞌam ngasuwaꞌ kasanyangan. Saguwaꞌ asal gaꞌi tahātibi. 
LUK.19.43	Makaꞌaseꞌ-aseꞌ teꞌed kaꞌam peggeꞌ niyaꞌ du iyan meꞌ ellew tekka, iliput lahatbin weꞌ meꞌ bantabin. Ngahinang siye iyan kutaꞌ bulak liputde kaꞌam inelletan duk kaꞌam gaꞌi lumahi. 
LUK.19.44	Lubude iyan kēmon kalumaꞌanbin hangkan gaꞌ iyan niyaꞌ nengge meꞌ batu pinagbangkat-bangkatin dem puweblobi iyan. Duk kēmon kaꞌam maglahat luꞌu diyalemin, papateyde du. Umantag du inin si kaꞌam peggeꞌ gaꞌ pegmasibi waktu pamakite Tuhan aseꞌne si kaꞌamin.”
LUK.19.45	Manjari pagtekka si Isa dem puweblo Awrusalam, paꞌasek iye pī dem langgal hadjehin duk binudjew weꞌ ne meꞌ aꞌa magdagang-dagang malaꞌihin 
LUK.19.46	duk paꞌinne si siye, “Tasulat dem kitab, paꞌin Tuhanin, ‘Lumaꞌkun inēnan du lumaꞌ pangampunan.’ Saguwaꞌ kaꞌam,” paꞌin si Isa, “hininang weꞌ bi lumaꞌ Tuhanin kuweꞌ lumaꞌ patapukan meꞌ aꞌa panangkew.” 
LUK.19.47	Magtoloꞌ si Isa ellew-ellew dem langgal hadjehin. Meꞌ nakuraꞌ meꞌ imamin duk meꞌ guru si saraꞌ āgamahin duk sampay meꞌ aꞌa mabangsahanin miha-miha lān supaya si Isa tapapateyde. 
LUK.19.48	Saguwaꞌ gaꞌ niyaꞌ tahinangde peggeꞌ kēmon aꞌahin sinna teꞌed pakale si meꞌ bissānen.
LUK.20.1	Dambuwaꞌ ellew laꞌi si Isa magtoloꞌ si meꞌ aꞌahin dem langgal hadjehin duk magmahalayak isab aka-aka mahāpin si siye. Manjari patapit pī si iye meꞌ nakuraꞌ imamin duk meꞌ guru si saraꞌ āgamahin duk meꞌ kabahiꞌanin. 
LUK.20.2	Paꞌinde si iye, “Ine kapatutnu ngahinang meꞌ hininangnu ellew miyaꞌan? Sine mangurungan kaꞌu kapatutin?” 
LUK.20.3	Sambungan si Isa siye, paꞌinne, “Niyaꞌ isab tilewku si kaꞌam. Akahanun bi ku, 
LUK.20.4	pamandi Yahiya meꞌ aꞌahin, amban Tuhan ke atawa amban manusiyaꞌ hadja?” 
LUK.20.5	Manjari magisun-isun siye. Paꞌinde, “Bang saꞌupama paꞌinte bi weꞌ kapatut Yahiya pamandine meꞌ aꞌahin amban Tuhan, paꞌinne iyan, ‘Na, weꞌey Yahiya gaꞌ kahagadbi?’ 
LUK.20.6	Saguwaꞌ bang paꞌinte bi, ‘Amban manusiyaꞌ,’ na, pagtibagan kite bi iyan weꞌ meꞌ aꞌahin kēmon, peggeꞌ kahagad siye weꞌ Yahiya asal nabi Tuhanin.” 
LUK.20.7	Hangkan nambung siye, “Gaꞌi kataꞌuhan kami bang amban kapatut Yahiyahin.” 
LUK.20.8	Manjari paꞌin si Isa si siye, “Na, gaꞌi isab kaꞌam akahanku bang amban kapatutku maghinang meꞌ hininangku miyaꞌan.”
LUK.20.9	Manjari inakahan weꞌ si Isa meꞌ aꞌahin dalilan inin. “Niyaꞌ,” paꞌinne, “aꞌa maglikus bāhan ubas duk pinatungguꞌ weꞌ ne si meꞌ aꞌa, pagbahagiꞌan uli tinanemnen. Ubus bu tahalaꞌ iye pī si lahat tala duk tiggel iye laꞌi. 
LUK.20.10	Pagtaꞌabut pagbuwaꞌ ubasin, dinaꞌak weꞌ dapuꞌ likusin dambuwaꞌ daraꞌakanne pī si meꞌ aꞌa tatungguꞌnen māku bahagiꞌne si meꞌ buwaꞌ ubasin. Saguwaꞌ pinapeddiꞌan daraꞌakanin weꞌ de duk pinapoleꞌ iye gaꞌ niyaꞌ taboꞌone. 
LUK.20.11	Ubus ngandaꞌak ne isab dapuꞌ likusin seddili daraꞌakanne pī si siye. Pinapeddiꞌan du isab weꞌ de duk pinaꞌiyaꞌ duk pinapoleꞌ gaꞌ niyaꞌ taboꞌone. 
LUK.20.12	Ubus ngandaꞌak ne isab iye daraꞌakanne pī kamintellunen. Inin bakat-bakat du isab weꞌ de, ubus bu sinōgadan weꞌ de pī si bukut birang likusin. 
LUK.20.13	Manjari paꞌin dapuꞌ likusin, ‘Ine enteꞌ hinangku? Gam pe daꞌakku pī anakku kinalasahanku teꞌedin. Bugtuꞌ pagaddatande iye.’ 
LUK.20.14	Saguwaꞌ pagkite meꞌ tatungguꞌ likusin anakne miyaꞌan, magisun siye, paꞌinde, ‘Iye hep inin pinusakaꞌanin. Dayiꞌ kaꞌam, papateyte bi duk likus inin tepe si kite bi.’ 
LUK.20.15	Manjari siniggew iye weꞌ de duk sinōgadan pī si bukut birang likusin duk pinapatey weꞌ de. Na,” paꞌin si Isa, “ine enteꞌ hinang dapuꞌ likus miyaꞌan si siye? 
LUK.20.16	Hap pī iye duk papateyne meꞌ tatungguꞌ miyaꞌan duk patungguꞌanne likusnen si seddili.” Pagkale meꞌ aꞌahin inin, paꞌinde, “Karayaw patala Tuhanin!” 
LUK.20.17	Saguwaꞌ pinayaman siye weꞌ si Isa duk paꞌinne, “Na, ine paꞌinbi hāti ayat inin, tasulat dem kitab, pinaꞌin,
LUK.20.17	‘Batu tinayikutan weꞌ meꞌ pandey maghinang lumaꞌ batuhin, peggeꞌ kannalde gaꞌi taguna, kuweꞌitu iye ne miyaꞌan batu tamanan maniyaꞌ kagunahannen.’ ”
LUK.20.18	Paꞌin si Isa pe, “Kēmon malaboꞌ diyataꞌ batu inin posak-posak barannen. Duk sasuku kalaboꞌan batu inin, pipis iye.”
LUK.20.19	Meꞌ guru si saraꞌ āgamahin duk meꞌ nakuraꞌ imamin, batang ne siggewde si Isa duꞌun-duꞌun, peggeꞌ tahātide weꞌ siye inandigne si dalilan sabab likus miyaꞌan. Saguwaꞌ gaꞌ iye siggewde peggeꞌ talew siye si meꞌ aꞌa maꞌekkahin. 
LUK.20.20	Hangkan miha-miha siye lān supaya iye tasōngande pī si antanan gubnulin. Nangdan siye meꞌ aꞌa dinaꞌak pī pakale pu si Isa, magmā-mā weꞌ siye meꞌ aꞌa asal nuhut saraꞌ, supaya iye takuhide si meꞌ bissānen. 
LUK.20.21	Manjari paꞌin meꞌ aꞌa tinangdanan miyaꞌan pu si Isa, “Tuwan, kataꞌuhan kami weꞌ patut meꞌ binissānun duk pamanoloꞌnun. Gaꞌi pagbiddaꞌnu aꞌahin duk bennal meꞌ panoloꞌnu sabab kahandak Tuhanin. 
LUK.20.22	Ine paꞌinnu. Patuhut ke si saraꞌte bi bang kite bi magbayed sukey si Sultan Nakuraꞌ bangsa Romahin atawa gaꞌi.” 
LUK.20.23	Saguwaꞌ kataꞌuhan si Isa pangakkalden. Paꞌinne si siye, 
LUK.20.24	“Pakitehanun bi ku sīn tuwas.” Paglaꞌi ne sīnin, paꞌinne, “Pattaꞌ sine teꞌ duk sulat sine si sīn inin?” Paꞌinde, “Pattaꞌ Sultan Nakuraꞌin duk sulatnen.” 
LUK.20.25	“Na,” paꞌin si Isa, “pangurungun bi si Sultan Nakuraꞌin sukuꞌ si iyehin, duk pangurungun bi si Tuhan sukuꞌ si Tuhanin. (Hātinen, magbayed kaꞌam sukey duk pangurungun bi dibin dambūs-būs si Tuhan.)” 
LUK.20.26	Gaꞌ iye takuhide si meꞌ binissāne si harapan meꞌ aꞌahin. Saguwaꞌ ulaliꞌ teꞌed siye si sambungnen, hangkan gaꞌ ne niyaꞌ bissāde.
LUK.20.27	Puwas miyaꞌan, niyaꞌ pī pu si Isa meꞌ Sadduseo. Siye inin gaꞌi kahagad weꞌ ellum balik meꞌ pateyin si ellew dambuli. 
LUK.20.28	Paꞌinde pu si Isa, “Tuwan, niyaꞌ saraꞌ pangurung si Musa kite bi, paꞌinne, ‘Bang niyaꞌ lella bu matey iye gaꞌ niyaꞌ anakne, subey ne maganda salinen si balu miyaꞌan duk niyaꞌ tubuꞌ sakanen.’ 
LUK.20.29	Na manjari, niyaꞌ miyaꞌan pituꞌ lella magpungtinaꞌi. Sakahin maganda, manjari matey iye gaꞌ anakde. 
LUK.20.30	Ubus mapasunuꞌin maganda si baluhin, duk matey iye gaꞌ du isab niyaꞌ anakde. 
LUK.20.31	Ubus bu katelluhin pagantiꞌ nganda baluhin, sampay kēmon siye kapituꞌ magpungtinaꞌihin maggantiꞌ nganda baluhin, duk matey siye gaꞌ niyaꞌ anak ambanande. 
LUK.20.32	Si kakapusannen matey isab dendehin. 
LUK.20.33	Na, Tuwan,” paꞌinde, “si ellew pagellum balik meꞌ pateyin, anda sine iye? Bu pituꞌ magpungtinaꞌihin makaꞌanda iye.”
LUK.20.34	Nambung si Isa, paꞌinne, “Meꞌ aꞌa si dunya inin maganda duk magella. 
LUK.20.35	Saguwaꞌ meꞌ aꞌa kinimmatan weꞌ Tuhan mapataꞌ pinakellum balik amban meꞌ pateyin duk maglahat laꞌi si surgaꞌin, gaꞌi ne siye maganda atawa magella. 
LUK.20.36	Peggeꞌ gaꞌi ne siye matey saguwaꞌ kuweꞌ ne siye meꞌ malaꞌikatin. Meꞌ anak Tuhanin ne siye peggeꞌ bakas pinakellum ne siye balik amban kamateyden. 
LUK.20.37	Na, pasal meꞌ aꞌa mamateyin weꞌ pinakellum balik, pinapastiꞌ inin weꞌ si Musa dem kitab. Sinulat hep weꞌ ne laꞌi sabab poꞌon puhung makayatin. Pangēnne Tuhanin laꞌi, ‘Tuhan pagtuhanan disi Ibrahim duk si Isahak duk si Yakubin.’ 
LUK.20.38	Tuhanin Tuhan meꞌ maꞌellumin dumaꞌin Tuhan meꞌ mamateyin. (Hātinen bisan disi Ibrahim duk Isahak duk si Yakub tiggel ne matey, ellum siye laꞌi si surgaꞌ peggeꞌ inisbat pe weꞌ de Tuhanin.) Bang si bistahan Tuhan, ellum kēmon aꞌahin.” 
LUK.20.39	Paꞌin sinduwe meꞌ guru si saraꞌ āgamahin pu si Isa, “Tuwan, hāp sambungnu miyaꞌan.” 
LUK.20.40	Gaꞌ ne siye makatawakkal nilew iye namba.
LUK.20.41	Manjari paꞌin si Isa si siye, “Weꞌey meꞌ aꞌahin magpaꞌin weꞌ Almasihin tubuꞌ Sultan Daꞌud koꞌ. 
LUK.20.42	Peggeꞌ si Daꞌud ne teꞌed magpaꞌinin dem kitab Jabur, paꞌinne,
LUK.20.42	‘Missā Tuhanin si Panuhutankun.
LUK.20.42	Paꞌin Tuhanin:
LUK.20.42	Dayiꞌ kew, ningkoloꞌ kew tuꞌu si kanawananku, tuꞌu si paningkoloꞌan mabangsahanin.
LUK.20.43	Bettadku du meꞌ bantanun diyawaꞌ pat bettisnu.’
LUK.20.44	Na,” paꞌin si Isa, “bang Almasihin inēnan Panuhutan weꞌ si Daꞌud, saꞌingge kajarinen weꞌ tubuꞌ Sultan Daꞌud iye?”
LUK.20.45	Duk sasang meꞌ aꞌahin kēmon pakale, paꞌin si Isa si meꞌ tindegnen, 
LUK.20.46	“Paghalliꞌ-halliꞌanun bi meꞌ guru si saraꞌ āgamahin. Sinna siye lumengngan magsemmek tahaꞌ duk sinna siye sinalam si meꞌ tabuꞌan. Bang dem langgal, mabayaꞌ siye ningkoloꞌ si meꞌ paningkoloꞌan para si meꞌ aꞌa pinagaddatanin. Damikkiyan bang siye si meꞌ pagjamu-jamuhan, kabayaꞌanden ningkoloꞌ si meꞌ paningkoloꞌan mabangsahanin. 
LUK.20.47	Sinigpitan weꞌ de meꞌ dende baluhin supaya taꞌeddoꞌde meꞌ lumaꞌden, duk panapukde hinangande malaꞌat inin, magsambahayang siye patahaꞌ, magmā-mā weꞌ aꞌa hāp siye. Bugtuꞌ hukuman hadje tasangkaden si ahilat.”
LUK.21.1	Manjari mayam si Isa duk takitene meꞌ aꞌa dayahanin ngalaboꞌ meꞌ sīn pangurungde si Tuhanin pī dem pangisi-ngisihan sīn laꞌi dem langgal hadjehin. 
LUK.21.2	Niyaꞌ isab takitene dambuwaꞌ dende balu miskin ngalaboꞌ duwe sīn peyat. 
LUK.21.3	Paꞌin si Isa, “Sabennal akahante kaꞌam, dende balu mamiskin inin, labi pe sīn talaboꞌnen amban kēmon siye. 
LUK.21.4	Peggeꞌ siye kēmon,” paꞌin si Isa, “ngurung siye amban alataꞌde maglabi-labihin. Saguwaꞌ dende inin, bisan iye miskin, pinangurung weꞌ ne kēmon sīnnen, bisān diddaꞌ panabangne sukalnen.”
LUK.21.5	Niyaꞌ meꞌ tindegne sinduwehin magbissā-bissā sabab langgal hadje miyaꞌan. Paꞌinde weꞌ makasinna-sinna koꞌ meꞌ batu ginuna pangahinang langgal miyaꞌan duk makasinna-sinna isab koꞌ meꞌ bayuꞌan alat-alatne pinangurung weꞌ meꞌ aꞌahin. Pagkale si Isa pinaꞌinde miyaꞌan, paꞌinne, 
LUK.21.6	“Kēmon takitebi inin, si pasōngan pinagkaꞌat du. Niyaꞌ ellew, gaꞌ du iyan niyaꞌ talebbi tuꞌu meꞌ batu magbangkat-bangkat iyan, saguwaꞌ kēmon kinanat-kanat du.”
LUK.21.7	Manjari tinilew si Isa weꞌ de, paꞌinde, “Tuwan, sumiyan umantag meꞌ pinaꞌinnu iyan? Duk ine tandaꞌ mapaguwaꞌin bang sōng ne umantag meꞌ kēmon miyaꞌan?” 
LUK.21.8	Nambung iye, paꞌinne, “Pahatul-hatul kaꞌam duk kaꞌam gaꞌi kaꞌakkalan. Peggeꞌ ekka iyan pitu magēnan ēnkun duk magpaꞌin weꞌ siye ne Almasihin. Duk paꞌinde isab iyan, ‘Kiyamat ne.’ Saguwaꞌ daꞌa kaꞌam nuhut siye. 
LUK.21.9	Duk bang kaꞌam makakale sabab magbonoꞌ duk sabab meꞌ sasew, daꞌa kaꞌam tinalew. Kēmon inin subey umantag dahuꞌ, saguwaꞌ dumaꞌin pe inin ellew kiyamat.”
LUK.21.10	Manjari paꞌinne si siye, “Dambuwaꞌ bangsa magbonoꞌ duk bangsa seddili, duk dambuwaꞌ pagsultanan magbonoꞌ duk pagsultanan seddili. 
LUK.21.11	Duk tekka iyan meꞌ linug mabasagin duk meꞌ unusin duk meꞌ saki malaꞌatin si meꞌ kalahat-lahatan tuꞌu si dunya. Niyaꞌ isab iyan takite meꞌ aꞌahin meꞌ tandaꞌ diyataꞌ langit makaꞌulaliꞌ duk makatalew-talew. 
LUK.21.12	Saguwaꞌ meke inin umantag kemōn, siggewde kaꞌam duk binasade kaꞌam. Boꞌode kaꞌam pī si meꞌ langgalde hinukum duk kalabusude kaꞌam. Binoꞌo du isab kaꞌam iyan si harapan meꞌ sultan duk meꞌ gubnul duk hukumde kaꞌam peggeꞌ nuhut kaꞌam aku. 
LUK.21.13	Bang laꞌi ne kaꞌam si harapande, taꞌakabi ne si siye aka-aka mahāp sabab akuhin. 
LUK.21.14	Kimmatanun bi teꞌed dem ateybi weꞌ gaꞌi pikilbi andang bang ine panambungbin bang kaꞌam binistiga. 
LUK.21.15	Peggeꞌ urunganku du kaꞌam kataꞌu duk kaꞌam taꞌu nambungan siye. Duk gaꞌ iyan niyaꞌ meꞌ kuntarabin makasaggaꞌ binissābin atawa makajawab kaꞌam. 
LUK.21.16	Bisan meꞌ matettoꞌabin, meꞌ pungtinaꞌibin, meꞌ baꞌanbin, duk meꞌ bagaybin, sōngande du kaꞌam iyan si kuntarabin. Duk niyaꞌ kaꞌam papateyde du. 
LUK.21.17	Duk kaꞌam, meꞌ tindegkun,” paꞌin si Isa, “kabunsihan du kaꞌam weꞌ kēmon aꞌa peggeꞌ nuhut kaꞌam aku. 
LUK.21.18	Saguwaꞌ gaꞌ du iyan niyaꞌ lepas bisan da lamba kōkbin. 
LUK.21.19	Bang gaꞌi usaꞌ sandelbin taga umul du kaꞌam si surgaꞌ gaꞌ niyaꞌ tamananne.”
LUK.21.20	“Bang takitebi ne puweblo Awrusalamin liput weꞌ meꞌ sundalu, na, kataꞌuhanbi weꞌ sōng tekka ne balaꞌnen. 
LUK.21.21	Manjari meꞌ aꞌa malaꞌi si Yahudiyahin subey ne lahi pī si meꞌ kapunuhan. Meꞌ malaꞌi diyalem puweblo Awrusalamin subey ne paluwas magdayiꞌ-dayiꞌ, duk meꞌ andang malaꞌi si luwasanin subey ne gaꞌi padiyalem pī dem puweblo. 
LUK.21.22	Peggeꞌ miyaꞌan ne meꞌ ellew pangalegga Tuhan meꞌ aꞌahin, duk tinumanan ne kēmon tasulat dem kitabin. 
LUK.21.23	Andūꞌ, makaꞌaseꞌ-aseꞌ teꞌed meꞌ mabettengin duk meꞌ maganak dikiꞌin laꞌi si meꞌ ellew īꞌ. Peggeꞌ niyaꞌ iyan kasigpitan hadje tekka tuꞌu si lahat inin duk meꞌ aꞌanen tewwaꞌ mulkaꞌ Tuhanin. 
LUK.21.24	Niyaꞌ siye matey binonoꞌ weꞌ meꞌ sundaluhin, duk sinduwehin siniggew duk binoꞌo hinang pilisu si kēmon kalahatan si dunya. Duk puweblo Awrusalam inin pinagkaꞌat du weꞌ meꞌ kabangsahan seddili, duk gaꞌi siye usaꞌ bittuꞌu samantaꞌan gaꞌi pe jukup gantaꞌan pagbayaꞌ meꞌ bangsa seddilihin.”
LUK.21.25	“Duk niyaꞌ iyan meꞌ tandaꞌ takite si mata ellewin duk si bulanin duk si meꞌ poteꞌanin. Duk tuꞌu si dunya kaꞌumagadan iyan meꞌ kabangsa-bangsahanin duk gaꞌi siye magkataꞌu-taꞌu sabab begeddu tahikin duk meꞌ goyak mahadjehin. 
LUK.21.26	Duk meꞌ aꞌahin agen matey hawal talewden duk hawal pagsusede sabab meꞌ balaꞌ inase-asede sōng matekka si dunyahin. Peggeꞌ meꞌ bayuꞌan diyataꞌ langitin tahalaꞌ amban lugalden. 
LUK.21.27	Manjari pagubus inin,” paꞌin si Isa, “kitede du ku, Anak Manusiyaꞌin, pitu dem inalak. Takite meꞌ aꞌahin du sahayakun duk balakatku mahadjehin. 
LUK.21.28	Na, bang nagnaꞌ ne umantag meꞌ pinaꞌinku inin, nengge kaꞌam duk patongas, peggeꞌ gaꞌi ne tiggel tinimbul ne teꞌed kaꞌam.”
LUK.21.29	Ubus magdalilan si Isa si siye, paꞌinne, “Pandogahanun bi kayu igirahin duk meꞌ kayu sinduwehin. 
LUK.21.30	Bang takitebi numbuꞌ meꞌ dawennen, kataꞌuhanbi weꞌ sōng baytu panas ne. 
LUK.21.31	Damikkiyan isab bang takitebi ne meꞌ pinaꞌinku ensiniꞌ miyaꞌan umantag, na, kataꞌuhanbi weꞌ tapit ne pagbayaꞌ Tuhan tuꞌu si dunyahin. 
LUK.21.32	Sabennal akahante kaꞌam,” paꞌin si Isa, “gaꞌi pe ubus matey kēmon aꞌa kuweꞌitu inin, tekka ne meꞌ bakas pinaꞌinku inin. 
LUK.21.33	Palabey hadja langitin duk dunyahin, saguwaꞌ bang bissākun asal gaꞌi usaꞌ.”
LUK.21.34	“Subey kaꞌam papateng-pateng,” paꞌin si Isa. “Kaw iye luwal tapikilbin magadjak-adjak duk maginuman duk magsuse sabab kaꞌellumanbin. Bu bessuwang tekka ellew pabalikkun, manjari tasaꞌut kaꞌam si kadupangan. 
LUK.21.35	Peggeꞌ asal bessuwang tekka ellew miyaꞌan, kuweꞌ dalil tagen tabekkas, duk tewwaꞌ kēmon aꞌa si babew dunya inin. 
LUK.21.36	Papateng-pateng kaꞌam teꞌed. Subey kaꞌam luwal ngampun weꞌ karayaw pabasag Tuhanin ateybin supaya tasandalbi du kēmon miyaꞌan. Ngampun kaꞌam karayaw gaꞌ niyaꞌ kaꞌiyaꞌanbi bang kaꞌam nengge si harapanku, Anak Manusiyaꞌin.”
LUK.21.37	Kahabaꞌ ellew magtoloꞌ si Isa dem langgal mahadjehin, saguwaꞌ bang sangem, paluwas iye amban puweblo miyaꞌan duk laꞌi iye patennaꞌ si antag kūd Jaitun. 
LUK.21.38	Duk salung-salung pe, pī ne kēmon aꞌahin si langgal hadje pakale si usihatnen.
LUK.22.1	Tapit ne pagkādjaꞌan meꞌ Yahudihin pamangande pan gaꞌi sinagetan pasuligin. Pagkādjaꞌan miyaꞌan inēnan Kādjaꞌan Pangesseban. 
LUK.22.2	Meꞌ nakuraꞌ imamin duk meꞌ guru si saraꞌ āgamahin, pinikil-pikil weꞌ de bang saꞌingge si Isa tapapateyde duk gaꞌi kataꞌuhan meꞌ aꞌahin. Peggeꞌ talew siye si meꞌ aꞌahin.
LUK.22.3	Manjari paꞌasek nakuraꞌ seyitanin pu si Judas. Iye inin si Judas Iskariyot, dambuwaꞌ meꞌ tindeg si Isa sampūꞌ duk duwehin. 
LUK.22.4	Tahalaꞌ iye duk pī iye si meꞌ nakuraꞌ meꞌ imamin duk si meꞌ kapitan meꞌ guwaldiya si langgal hadjehin moꞌo siye magisun bang saꞌingge pamuddine si Isahin duk tasōnganne si siye. 
LUK.22.5	Sinna teꞌed siye duk nanggup siye ngurungan iye sīn. 
LUK.22.6	Magaweꞌ ne si Judas. Manjari kemuwe miyaꞌan, miha ne iye waktu hāp panōngne si Isa supaya iye tasiggewde duk gaꞌi kataꞌuhan meꞌ aꞌahin.
LUK.22.7	Manjari taꞌabut ne kādjaꞌan pamangande pan gaꞌi sinagetan pasuligin. Duk si ellew miyaꞌan subey meꞌ aꞌahin numbaliꞌ anak bili-bili kakande pangessebande masa pamaluwas Tuhan bangsaden amban kamatey laꞌi si lahat Misil awwalley. 
LUK.22.8	Dinaꞌak weꞌ si Isa si Petros duk Yahiya, paꞌinne, “Pī kaꞌam magpanyap kinakanten bi para si pagjamu-jamuhan Pangesseban inin.” 
LUK.22.9	Paꞌinde si iye, “Tuwan, antag kami kabayaꞌannu magpanyapin?” 
LUK.22.10	Paꞌinne si siye, “Pagdiyalembi si puweblo, niyaꞌ iyan aꞌa tasampangbi magboꞌo komboꞌ isihan boheꞌ. Nuhut kaꞌam iye pī si lumaꞌ padiyalemannen, 
LUK.22.11	duk paꞌinun bi si dapuꞌ lumaꞌin, ‘Dinaꞌak kew tinilew weꞌ guruhin bang antag koꞌ bilik pagjamu-jamuhanne duk meꞌ tindegnen para si Kādjaꞌan Pangessebanin.’ 
LUK.22.12	Manjari niyaꞌ iyan pakitehanne kaꞌam bilik luha laꞌi diyataꞌ lumaꞌ,” paꞌin si Isa. “Andang ne panyap bilik miyaꞌan. Laꞌi kaꞌam maghatul kinakanten bi.” 
LUK.22.13	Manjari hap pī ne siye duk takitede laꞌi sa pangaka si Isa si siyehin. Duk maghatul ne siye laꞌi kinakande para si pagjamu-jamuhan Pangessebanin.
LUK.22.14	Pagtekka ne waktu pagjamu-jamuhin, ningkoloꞌ ne si Isa duk meꞌ kawakilannen mangan. 
LUK.22.15	Manjari paꞌin si Isa si siye, “Asal iye hep teꞌed kinabayaꞌankun kapagtuhut kite bi mangan kinakan para si pagjamu-jamuhan Pangesseban inin meke ku nandal kabinasahan. 
LUK.22.16	Peggeꞌ akahante kaꞌam, puwas inin gaꞌi ne ku mangan inin balik. Meke ku mangan inin balik bang Tuhanin ne magbayaꞌ si meꞌ aꞌahin duk tuman ne bang ine asal hāti pagjamu-jamuhan inin.”
LUK.22.17	Manjari ngeddoꞌ iye sawan duk pagubus iye magpasalamat, paꞌinne si siye, “Eddoꞌun bi inin duk inumun bi maggantiꞌ-gantiꞌ. 
LUK.22.18	Peggeꞌ akahante kaꞌam, tinagnaꞌan maꞌin, gaꞌi ne ku nginum balik boheꞌ ubas samantaꞌan gaꞌi pe Tuhanin magbayaꞌ si meꞌ aꞌahin.” 
LUK.22.19	Ubus, ngeddoꞌ iye pan duk pagubus iye magpasalamat si Tuhan, kinepak-kepak weꞌ ne bu pinangurung weꞌ ne si siye. Paꞌinne, “Pan inin barankun, paglillaꞌku sabab kaꞌam. Hinangun bi inin supaya ku luwal taꞌessebbi.” 
LUK.22.20	Damikkiyan isab ubus siye mangan, pinangurung weꞌ ne sawanin duk paꞌinne, “Ininum inin tandaꞌ janjiꞌ Tuhan si kaꞌam mabaꞌahuhin. Bugtuꞌ janjiꞌ Tuhan inin sabab buꞌus lahaꞌkun para si kaꞌam. 
LUK.22.21	Saguwaꞌ, payamanun bi,” paꞌin si Isa, “aꞌa sōng mamuddihan akuhin, saweꞌte bi du magtingkoloꞌ tuꞌu si lamisahan. 
LUK.22.22	Aku inin, Anak Manusiyaꞌin, matey du ku peggeꞌ inin pangagantaꞌ Tuhan akuhin. Saguwaꞌ makaꞌaseꞌ-aseꞌ teꞌed aꞌa mamuddihan akuhin.” 
LUK.22.23	Manjari magtilew-tilew siye bang sine enteꞌ siye magsakap mamuddihan iyehin.
LUK.22.24	Na, magsuweyan meꞌ tindeg si Isahin bang sine siye subey pinalangkewin. 
LUK.22.25	Saguwaꞌ paꞌin si Isa si siye, “Tuꞌu si dunya, meꞌ sultanin magbayaꞌ teꞌed si meꞌ aꞌaden. Duk meꞌ aꞌa taga kapatutin, kabayaꞌanden pinaꞌin weꞌ siye mangurung kahāpan si lahatin. 
LUK.22.26	Saguwaꞌ kaꞌam subey gaꞌi magsa miyaꞌan. Tamanan mabangsahan si kaꞌamin subey boꞌohannen kuweꞌ iye sali-salihin. Duk nakuraꞌin subey tapikilne dinen kuweꞌ iye daraꞌakanin. 
LUK.22.27	Sine teꞌ bangsahan, maningkoloꞌ mamanganin atawa manāgad iyehin? Dumaꞌin ke maningkoloꞌ mamanganin? Saguwaꞌ aku inin tuꞌu ku si kaꞌam kuweꞌ daraꞌakan.
LUK.22.28	“Kaꞌam ne iyan maneteg si akuhin bisan dem meꞌ kasusehanku. 
LUK.22.29	Aku inin kaꞌurungan kapatut weꞌ Samaku Tuhanin magbayaꞌ si pasōngan. Damikkiyan isab urungante kaꞌam kapatut magbayaꞌ. 
LUK.22.30	Magtuhut kite bi magkakanan laꞌi dem pagsultananku. Duk patingkoloꞌku du kaꞌam si meꞌ paningkoloꞌan bangsahan duk magbayaꞌ kaꞌam si sampūꞌ duk duwe bangsa tubuꞌ Israꞌilin.”
LUK.22.31	Manjari paꞌin si Isa pu si Petros, “Simon, pakale kew. Bakas kaꞌam pāku nakuraꞌ seyitanin sinuleyan bang taboꞌone ke kaꞌam si kalaꞌatan. Panuleyannen kuweꞌ paley bang tinahapan duk pinagseddili buwasin duk apanen. 
LUK.22.32	Saguwaꞌ bakas kew ampunanku si Tuhan, Simon, karayaw teteg sandelnu si akuhin. Tayikutannu du ku, saguwaꞌ pagbalik ne kew si aku, pahagetun sandel meꞌ pungtinaꞌinun.” 
LUK.22.33	Paꞌin si Petros, “Tuwan, gaꞌi kew tayikutanku. Bang kew kinalabusu nuhut ku kaꞌu. Bang kew pinapatey, maglillaꞌ ku isab pinapatey basta magtuhut kite.” 
LUK.22.34	Paꞌin si Isa, “Akahante kew Petros, gaꞌi pe makatingkowak manukin sangem inin, kapamasuwey ne kew mintellu weꞌ gaꞌi ku kataꞌuhannu.”
LUK.22.35	Paꞌin si Isa pe si siye, “Matuꞌuhin pangandaꞌakku kaꞌam malumengnganin, gaꞌi magboꞌo pitaka atawa bāg atawa tehompaꞌ, niyaꞌ ke kulang si kaꞌam?” “Gaꞌ,” paꞌinde. 
LUK.22.36	Manjari paꞌinne si siye, “Saguwaꞌ kuweꞌitu, bang niyaꞌ sīnbi duk semmek pagsayinanbi, boꞌohun bi si paglengngananbi. Duk manggaꞌ niyaꞌ barungnen, ambat pabellihanne jaketnen pamelline barung. 
LUK.22.37	Peggeꞌ akahante kaꞌam, subey tinumanan tasulat dem kitab sabab akuhin. Pinaꞌin hep laꞌi sabab aku, ‘Pinalamud iye si meꞌ aꞌa ngalanggalan saraꞌ.’ Sōng ne taꞌabut katumanne inin.” 
LUK.22.38	Manjari paꞌinde, “Tuwan, payamanun, niyaꞌ tuꞌu duwe barung.” “Sarang ne iyan,” paꞌinne.
LUK.22.39	Manjari paluwas si Isa amban puweblo hap pī si kūd Jaitun sa hinangannen. Patuhut meꞌ tindegnen si iye. 
LUK.22.40	Pagtekkane laꞌi si lugal papīhannen, paꞌinne si meꞌ tindegnen, “Māku-māku kaꞌam si Tuhan supaya kaꞌam gaꞌi taboꞌo weꞌ sassat.” 
LUK.22.41	Ubus patala-tala iye amban siye, talahannen niyaꞌ meꞌ limempūꞌ deppe duk laꞌi nengge iye si tuꞌutne ngampun si Tuhan. 
LUK.22.42	Paꞌinne, “O Ammaꞌ. Bang kew mabayaꞌ, daꞌa ku pasagadanun bininasa. Saguwaꞌ dumaꞌin tinuhutin kinabayaꞌankun saguwaꞌ kinabayaꞌannun.” 
LUK.22.43	Manjari niyaꞌ pabagala si iye dambuwaꞌ malaꞌikat amban surgaꞌ ngurungan iye basag. 
LUK.22.44	Peggeꞌ dukka teꞌed ateynen, ngampun teꞌed iye manamal, hangkan songotnen kuweꞌ lahaꞌ mettak-mettak si bulak. 
LUK.22.45	Ubus iye ngampun, kuwat iye duk balik iye pī si meꞌ tindegnen. Takitene siye kapatuli peggeꞌ pannahan siye hawal dukkaden. 
LUK.22.46	Paꞌinne si siye, “Weꞌey kaꞌam tuli? Kuwat kaꞌam duk māku-māku kaꞌam si Tuhan supaya kaꞌam gaꞌi taboꞌo weꞌ sassat.”
LUK.22.47	Sasangne pe mamissāhin, banes aꞌa tekka. Panuhutanden si Judas, dangan si meꞌ sampūꞌ duk duwe tindeg si Isahin. Patapit si Judas duk inūk weꞌ ne si Isa. 
LUK.22.48	Paꞌin si Isā si iye, “Kuweꞌ inin ke, Judas, pamuddinu Anak Manusiyaꞌin?” 
LUK.22.49	Pagtahāti meꞌ tindeg si Isa mapaliput si iyehin bang ine sōng hininang meꞌ aꞌahin, paꞌinde pu si Isa, “Tuwan, guna kami ne ke barung kamihin?” 
LUK.22.50	Duk dangan siye, pineddang weꞌ ne daraꞌakan imam nakuraꞌin duk butas tayingene kanawanin. 
LUK.22.51	Saguwaꞌ paꞌin si Isa, “Sarang ne iyan.” Manjari inantan weꞌ ne tayinge daraꞌakanin duk kawuliꞌan weꞌ ne. 
LUK.22.52	Sinduwe meꞌ aꞌa mapī maniggew si Isahin, meꞌ nakuraꞌ meꞌ imamin, duk meꞌ kapitan guwaldiya si langgal hadjehin, duk meꞌ bahiꞌ meꞌ Yahudihin. Paꞌin si Isa si siye, “Weꞌ kannalbi mundu ku hangkan kaꞌam pitu niggew aku magbarung duk magboꞌo meꞌ kakakal? 
LUK.22.53	Ellew-ellew laꞌi ku si kaꞌam dem langgal hadjehin, bu gaꞌ ku siggewbi. Saguwaꞌ iye ne inin waktu pinasukuꞌ si kaꞌamin duk ku tasiggewbi, duk inin isab waktu pagbayaꞌ nakuraꞌ seyitanin.”
LUK.22.54	Manjari siggewde si Isa duk boꞌode tahalaꞌ hap pī si lumaꞌ imam nakuraꞌin. Si Petros paturul pu si Isa saguwaꞌ patala-tala. 
LUK.22.55	Makellum meꞌ sundaluhin ebbut si tengngaꞌ lame lumaꞌ imam nakuraꞌin duk magtingkoloꞌ siye paliput. Ningkoloꞌ isab si Petros patuhut si siye. 
LUK.22.56	Manjari takite iye weꞌ dambuwaꞌ dende daraꞌakan sasangne maningkoloꞌ-ningkoloꞌ dem kasinagan ebbutin. Dinendengan iye weꞌ dendehin duk paꞌinne, “Aꞌa inin saweꞌ si Isa du isab.” 
LUK.22.57	Saguwaꞌ masuwey si Petros, paꞌinne, “Dende, gaꞌi iye kataꞌuhanku.” 
LUK.22.58	Gaꞌ du tiggel niyaꞌ dambuwaꞌ lella ngite iye duk paꞌinne, “Saweꞌde du kew isab.” Saguwaꞌ paꞌin si Petros, “Dumaꞌin, ella.” 
LUK.22.59	Paglabey niyaꞌ da ora, niyaꞌ ne isab seddili makatīk si Petros duk paꞌinne, “Kataꞌuhanku aꞌa inin asal bennal saweꞌne du isab. Peggeꞌ aꞌa Jalil du iye inin.” 
LUK.22.60	Saguwaꞌ paꞌin si Petros, “Lella, gaꞌi kataꞌuhanku bang ine pinaꞌinnu iyan.” Magtawus tingkowak manukin sasangne pe mamissāhin. 
LUK.22.61	Manjari pahaleng si Isa duk pinayaman weꞌ ne si Petros, duk taꞌesseb weꞌ si Petros bakas pinaꞌin si Isa si iyehin, “Gaꞌi pe makatingkowak manukin sangem inin, kapamasuwey ne kew mintellu weꞌ gaꞌi ku kataꞌuhannu.” 
LUK.22.62	Manjari tahalaꞌ si Petros duk magtangis teꞌed iye.
LUK.22.63	Hinang dagey si Isa weꞌ meꞌ aꞌa mamanteyan iyehin, duk pinapeddiꞌan weꞌ de. 
LUK.22.64	Binennesan pe weꞌ de luwenen duk sinampak weꞌ de duk tilewde iye, paꞌinde, “Untukun koꞌ, sine manampak kaꞌuhin?” 
LUK.22.65	Duk ekka pe bissāde seddili pamaꞌiyaꞌde iye.
LUK.22.66	Pagsalung ne, magtipun meꞌ kabahiꞌanin duk meꞌ nakuraꞌ meꞌ imamin duk meꞌ guru si saraꞌ āgamahin. Siye meꞌ kakunsihalan mangahukumin. Binoꞌo si Isa pinaharap si siye. 
LUK.22.67	Paꞌinde pu si Isa, “Akahanun kami bang asal kaꞌu ne Almasihin.” Paꞌin si Isa si siye, “Bisan kaꞌam akahanku, gaꞌi du ku kahagadbi. 
LUK.22.68	Duk bang niyaꞌ tilewku si kaꞌam, gaꞌi du kaꞌam nambung. 
LUK.22.69	Saguwaꞌ tinagnaꞌan kuweꞌitu aku, Anak Manusiyaꞌin, laꞌi du ku ningkoloꞌ si kanawanan Tuhan Mabalakatanin.” 
LUK.22.70	Paꞌinde kēmon, “Bang sa īꞌ, Anak Tuhanin kew?” Nambung si Isa, paꞌinne, “Sa pinaꞌinbin, aku ne.” 
LUK.22.71	Manjari paꞌinde, “Weꞌey pe kite bi subey miha saksiꞌ seddili? Bu kite bi ne du makakale binissānen.”
LUK.23.1	Manjari kēmon kakunsihalanin kuwat duk binoꞌo weꞌ de si Isa pī paharap pu si Pilatus. 
LUK.23.2	Pagtekkade laꞌi, tinuntutan si Isa weꞌ de. Paꞌinde, “Takuhi kami aꞌa inin nimboꞌohan bangsa kamihin nguntarahan gubelnohin. Gaꞌi daꞌakne meꞌ aꞌahin magbayed sukey si Sultan Nakuraꞌin. Duk paꞌinne pe weꞌ iye koꞌ Almasihin, hātinen, tapeneꞌ Tuhan magsultanin.” 
LUK.23.3	Tilew Pilatus iye, paꞌinne, “Sultan meꞌ Yahudihin ke kew?” Nambung si Isa, paꞌinne, “Iye du pinaꞌinnu iyan.” 
LUK.23.4	Paꞌin Pilatus si meꞌ nakuraꞌ imamin duk si meꞌ aꞌa mabanesin, “Gaꞌ niyaꞌ takasuwaꞌku duse aꞌa inin.” 
LUK.23.5	Saguwaꞌ pasegeꞌ teꞌed siye, paꞌinde, “Magsasew iye si meꞌ aꞌahin sabab toloꞌnen. Tinagnaꞌan weꞌ ne pagtoloꞌnen laꞌi si lahat Jalil, duk magtoloꞌ isab iye si tibuꞌukan Yahudiya, duk kuweꞌitu tiyaꞌ ne isab iye tuꞌu si Awrusalam.”
LUK.23.6	Pagkale Pilatus inin, paꞌinne, “Aꞌa Jalil ke aꞌa inin?” 
LUK.23.7	“Aweꞌ,” paꞌinde. Pagkataꞌuhan Pilatus weꞌ si Isa amban lahat diyalem pagsultanan si Herod, dinaꞌak weꞌ ne si Isa binoꞌo pī pu Sultan Herod, peggeꞌ sābu laꞌi iye si Awrusalam masa miyaꞌan. 
LUK.23.8	Pagkite si Herod si Isa, kēgan teꞌed iye peggeꞌ tiggel ne kabayaꞌne mangite iyehin. Ekka aka-aka bakas takalene sabab si Isa duk bayaꞌ iye ngite hinangan balakat hinangne. 
LUK.23.9	Hangkan tiggel panilew-nilewne si Isahin, saguwaꞌ gaꞌ si Isa nambung. 
LUK.23.10	Manjari meꞌ nakuraꞌ meꞌ imamin duk meꞌ guru si saraꞌ āgamahin patapit pī duk pinabasag weꞌ de panuntutde si Isahin. 
LUK.23.11	Manjari hinang dagey si Isa weꞌ si Herod duk meꞌ sundalunen duk diniyawaꞌan weꞌ de. Pinasemmekan iye weꞌ de juba tanam manamal, ubus bu daꞌak si Herod ne iye binoꞌo balik pī pu si Pilatus. 
LUK.23.12	Ellew miyaꞌan magbagay ne Pilatus duk si Herod. Matuꞌuhin magbanta hep siye.
LUK.23.13	Manjari tinawag weꞌ Pilatus patipun meꞌ nakuraꞌ meꞌ imamin duk meꞌ bahiꞌin duk meꞌ aꞌahin. 
LUK.23.14	Paꞌinne si siye, “Binoꞌo weꞌ bi aꞌa inin pitu si aku duk paꞌinbi weꞌ katimboꞌohan weꞌ ne meꞌ aꞌahin nguntarahan gubelnohin. Bakas ne iye paliksaꞌku tuꞌu si panaꞌananbi, saguwaꞌ gaꞌ niyaꞌ kasuwaꞌku duse aꞌa inin kuweꞌ panuntutanbi iyehin. 
LUK.23.15	Duk bisan si Herod damikkiyan du isab, peggeꞌ daꞌakne ne iye binoꞌo balik pitu si kite bi. Pastiꞌ teꞌed weꞌ gaꞌ niyaꞌ laꞌat tahinang aꞌa inin talep pamapateyan iye. 
LUK.23.16	Hangkan daꞌakku hadja iye ilubakan ubus bu paluwasku ne iye.” (
LUK.23.17	Hangkan miyaꞌan paꞌin Pilatus, peggeꞌ iye addatnen, kahabaꞌ tahun bang magkādjaꞌan meꞌ Yahudihin inēnande Kādjaꞌan Pangessebanin, maluwas iye si meꞌ aꞌahin dambuwaꞌ pilisu.) 
LUK.23.18	Pagkale meꞌ aꞌahin pinaꞌin si Pilatus miyaꞌan, magkalolop siye kēmon, paꞌinde, “Papateyun aꞌa iyan! Barabbas kabayaꞌan kami pinaluwasin.” (
LUK.23.19	Si Barabbas inin tahan dem kalabusu peggeꞌ bakas iye nuhut meꞌ aꞌa nguntarahan gubelnohin laꞌi dem puweblo Awrusalam, duk makapapatey iye aꞌa.) 
LUK.23.20	Bayaꞌ si Isa paluwas Pilatus hangkan ngalingan iye balik si meꞌ aꞌahin. 
LUK.23.21	Saguwaꞌ magkalolop siye, paꞌinde, “Lansangun iye diyataꞌ olom. Lansangun iye diyataꞌ olom.” 
LUK.23.22	Kamintellunen paꞌin Pilatus si siye, “Weꞌey, ine laꞌat tahinangnen? Gaꞌ niyaꞌ takasuwaꞌku dusene talep pamapateyan iye. Hangkan daꞌakku hadja iye ilubakan ubus bu paluwasku ne iye.” 
LUK.23.23	Saguwaꞌ pasegeꞌ teꞌed siye duk magkalolop ne paꞌin weꞌ subey si Isa ilansang diyataꞌ olom. Ujudnen tatuhut du kinabayaꞌanden. 
LUK.23.24	Hangkan ngalaboꞌ hukuman Pilatus weꞌ subey tinuhut kinabayaꞌanden. 
LUK.23.25	Pinaluwas weꞌ ne aꞌa pinākude pinaluwasin, aꞌa kinalabusu sabab pangatune si gubelnohin duk sabab pamapateynen. Saguwaꞌ si Isa sinōngan weꞌ ne si meꞌ sundalu duk tahinang kinabayaꞌan meꞌ aꞌahin.
LUK.23.26	Manjari binoꞌo ne weꞌ de si Isa lumengngan tudju pī si lugal pangalansangan iyehin. Sasangde si lān, niyaꞌ tasampangde aꞌa amban lahat Kirene, ēnnen si Simon. Bakas amban lahat diyataꞌ iye balik pī si puweblo. Ginagahan iye weꞌ meꞌ sundaluhin duk dinaꞌak pinanangkit si iye olom sōng pangalansangan si Isahin, dinaꞌak binoꞌo si dambulihan si Isa.
LUK.23.27	Banes teꞌed aꞌa patuhut pu si Isa sampay niyaꞌ meꞌ dende magtangis duk magmatey sababne. 
LUK.23.28	Pahaleng si Isa duk paꞌinne si siye, “O meꞌ dende Awrusalam, daꞌa ku pagtangisanun bi. Iye pagtangisanun bi dibin duk meꞌ anakbin. 
LUK.23.29	Peggeꞌ niyaꞌ iyan meꞌ ellew tekka si pasōngan, paꞌin meꞌ aꞌahin, ‘Hāp sukud meꞌ dende manggaꞌi manganakin duk meꞌ dende manggaꞌ bakas manganak duk magpasusuhin.’ 
LUK.23.30	Duk suknaꞌan meꞌ aꞌahin iyan diden, paꞌinde, ‘Weꞌey pe ku gaꞌi tahanan punu inin. Weꞌey pe ku gaꞌi lekkeban kūd inin.’ 
LUK.23.31	Peggeꞌ,” paꞌin si Isa, “bang kuweꞌ inin hininangde si aꞌa manggaꞌ niyaꞌ dusenen, pasōng pe iyan hininangden si meꞌ aꞌa taga dusehin si meꞌ ellew īꞌ.”
LUK.23.32	Niyaꞌ isab duwangan aꞌa seddili amban si Isa binoꞌo weꞌ de pinapatey. Duwangan miyaꞌan bakas ngalanggalan saraꞌ. 
LUK.23.33	Pagtekkade laꞌi si lugal ēnande “Bungkug,” ilansang weꞌ de si Isa diyataꞌ olom bu pinatengge weꞌ de olomin. Ilansang isab weꞌ de duwangan ngalanggalan saraꞌin si olomde. Dambuwaꞌ olomin patenggede si kanawanan si Isa duk dambuwaꞌin si bibanganne. 
LUK.23.34	Ngampun si Isa si Tuhan para si meꞌ mangalansang iyehin, paꞌinne, “O Ammaꞌ, ampunun siye peggeꞌ gaꞌi tahātide hininangde inin.” Meꞌ sundaluhin maglegot pagbahagiꞌde meꞌ semmek si Isahin. 
LUK.23.35	Sasang meꞌ aꞌa magtengge malaꞌihin mayam-mayam, meꞌ nakuraꞌ meꞌ Yahudihin, pinagudjiꞌan si Isa weꞌ de duk binissāhan. Paꞌinde, “Tatabangne meꞌ aꞌa seddilihin, ambat tabangne dinen bang asal bennal iye Almasihin, tapeneꞌ Tuhan magsultanin.” 
LUK.23.36	Hinang dagey isab iye weꞌ meꞌ sundaluhin. Patapit siye pī duk sinōngan iye weꞌ de ininum pamaꞌinum iye. 
LUK.23.37	Duk paꞌinde, “Bang sultan meꞌ Yahudihin kew, tabangun dinun.” 
LUK.23.38	Duk niyaꞌ sinulat si olom diyataꞌan kōkne pinaꞌin, “Inin sultan meꞌ Yahudihin.”
LUK.23.39	Binissā-bissāhan isab si Isa weꞌ dangan meꞌ aꞌa ngalanggalan saraꞌ ilansangin, paꞌinne, “Dumaꞌin ke kew Almasihin. Na, timbulun be dinun duk sampay kami isab.” 
LUK.23.40	Saguwaꞌ inamāhan iye weꞌ saweꞌnen, paꞌinne, “Weꞌey kew missā sa iyan? Weꞌ gaꞌi kew talew si Tuhan? Saliꞌ-saliꞌ hep hukuman si kitehin bi tellungan. 
LUK.23.41	Saguwaꞌ kite duwangan patut kite pinapatey kuweꞌ inin peggeꞌ inin tumbas meꞌ hinanganten. Saguwaꞌ aꞌa inin gaꞌ niyaꞌ laꞌat tahinangne.” 
LUK.23.42	Manjari paꞌinne pu si Isa, “O Isa, daꞌa ku kayipatanun bang ne kew magsultan.” 
LUK.23.43	Paꞌin si Isa si iye, “Sabennal akahante kew, ellew inin du, laꞌi kite magtuhut si surgaꞌ.”
LUK.23.44	Paglettu ellew ne, ngalindem mata ellewin duk maglindem dem tibuꞌukan lahat miyaꞌan sampay lisag tellu kohapin. 
LUK.23.45	Duk garet isab paduwe semmek subuk hinang ellig dem langgal hadjehin. 
LUK.23.46	Manjari ngalingan si Isa papales, paꞌinne, “O Ammaꞌ, sōnganku niyawakun si antanannu.” Pagubus inin bissāne, bekkat ne napasnen. 
LUK.23.47	Pagkite kapitan meꞌ sundaluhin maꞌumantag miyaꞌan, pinudji weꞌ ne Tuhanin duk paꞌinne, “Asal aꞌa hāp teꞌed aꞌa inin!” 
LUK.23.48	Duk kēmon aꞌa malaꞌi magtipun mamayamin, pagkitede maꞌumantag miyaꞌan, hap lumaꞌ siye neppak-neppak dākanden peggeꞌ dukka siye manamal. 
LUK.23.49	Kēmon meꞌ bagay si Isahin, sampay meꞌ dende manuhut iye amban Jalilin, laꞌi siye nengge patala-tala duk takitede kēmon bakas maꞌumantagin.
LUK.23.50+LUK.23.51	Niyaꞌ aꞌa laꞌi inēnan si Yusup amban puweblo Arimati, laꞌi si lahat Yahudiya. Aꞌa hāp iye duk bentel kawul-piꞌilnen. Inagad-agad weꞌ ne katuman meꞌ paꞌalan sabab pagbayaꞌ Tuhanin. Dangan iye si meꞌ kakunsihalanin, saguwaꞌ gaꞌ iye patuhut si meꞌ pikilande duk hinangande pamapateyde pu si Isahin. 
LUK.23.52	Si Yusup inin pī pu si Pilatus duk pināku weꞌ ne bangkey si Isahin. 
LUK.23.53	Manjari ilebbes ne weꞌ ne duk sinaput weꞌ ne. Ubus bu pinabāk weꞌ ne diyalem lingab ilowangan dem batu gaꞌ pe bakas pangubulan. 
LUK.23.54	Kohap Jumaꞌat ne miyaꞌan, duk seddep ne ellewin. Iye ne miyaꞌan tagnaꞌan ellew liꞌihin. 
LUK.23.55	Meꞌ dende manuhut si Isa amban Jalilin, paturul pu si Yusup duk takitede kubulin duk bang saꞌingge pamettadne si Isahin diyalem kubul. 
LUK.23.56	Manjari hap lumaꞌ ne siye manyap meꞌ laksiꞌ duk meꞌ isellan bengngi pangalaksiꞌde bangkey si Isahin. Pagellew liꞌi ne, pahali siye sa pangandaꞌakan saraꞌin.
LUK.24.1	Subu-subu ellew Ahadin, hap pī meꞌ dende miyaꞌan si kubul moꞌo meꞌ laksiꞌ pinanyapden. 
LUK.24.2	Pagtekkade laꞌi, takitede weꞌ ubus ne iligidan batu bakas panampeng lingabin. 
LUK.24.3	Padiyalem siye saguwaꞌ takitede weꞌ gaꞌ ne laꞌi bangkey si Isahin. 
LUK.24.4	Gaꞌi siye magkataꞌu-taꞌu sabab miyaꞌan. Manjari bessuwang niyaꞌ nengge si bihingde duwangan lella, semmekden makasilew manamal. 
LUK.24.5	Kadahitan teꞌed meꞌ dendehin duk pakusu siye. Saguwaꞌ paꞌin meꞌ lellahin si siye, “Weꞌey pihabi aꞌa maꞌellumin tuꞌu si pangubulande meꞌ aꞌa mateyin? 
LUK.24.6	Gaꞌ ne tuꞌu si Isa. Ubus ne iye ellum balik. Essebun bi pinaꞌinne si kaꞌamin palaꞌine pe si Jalilin. 
LUK.24.7	Paꞌinne hep weꞌ iye, Anak Manusiyaꞌin, sinōngan du pī si antanan meꞌ aꞌa dusehan duk lansangde iye diyataꞌ olom duk katellu ellewnen ellum du iye balik.” 
LUK.24.8	Manjari taꞌesseb weꞌ meꞌ dendehin meꞌ bakas binissā si Isa miyaꞌan. 
LUK.24.9	Tahalaꞌ siye amban kubulin duk hap lumaꞌ ne siye. Inaka weꞌ de kēmon inin si meꞌ tindeg si Isa sampūꞌ duk dambuwaꞌin duk si kēmon meꞌ tindeg si Isa sinduwehin. 
LUK.24.10	Meꞌ dende inin disi Mariyam, dende amban Magdalahin, si Joꞌanna, duk si Mariyam isab, saꞌi si Yakubin, duk niyaꞌ isab meꞌ dende seddili saweꞌde. Siye inin mangakahan meꞌ tindeg kawakilan si Isahin sabab takiteden. 
LUK.24.11	Saguwaꞌ meꞌ kawakilanin, gaꞌ kinahagad weꞌ de inaka meꞌ dendehin peggeꞌ paꞌinde meꞌ koto-koto hadja miyaꞌan. 
LUK.24.12	Saguwaꞌ paghulangkad si Petros magubas pī si kubul. Pagtekkane laꞌi, pakokkoꞌ iye pasīp diyalem lingabin. Luwal takitene malaꞌihin meꞌ saputin. Manjari tahalaꞌ iye hap lumaꞌ, ulaliꞌ teꞌed sabab bakas maꞌumantagin.
LUK.24.13	Ellew miyaꞌan du isab niyaꞌ duwangan tindeg si Isa maglengngan hap pī si kalumaꞌan inēnan Emmaus, niyaꞌ sampuk-dambuwaꞌ kilumetro talahannen amban Awrusalam. 
LUK.24.14	Magbissā-bissā siye si lān sabab meꞌ bakas maꞌumantag baꞌahu miyaꞌan. 
LUK.24.15	Sasangde magbissā-bissāhin, pī si Isa patapit duk patuhut iye si siye. 
LUK.24.16	Takitede iye saguwaꞌ gaꞌ takilalede si Isa. 
LUK.24.17	Paꞌinne si siye, “Ine pagbissā-bissābi miyaꞌan sasangbi malumengnganin?” Padeheng siye duk takite si bantuk luwe duwanganin weꞌ suse siye.
LUK.24.18	Manjari dangan siye, ēnnen si Kelopas, nambung, paꞌinne, “Weꞌ gaꞌi kataꞌuhannu maꞌumantag si Awrusalam baꞌahu miyaꞌan, bu kēmon aꞌa laꞌi ngataꞌu?” 
LUK.24.19	“Weꞌey, ine maꞌumantagin?” paꞌin si Isa. “Maꞌumantag pu si Isahin be, aꞌa Nasaretin,” paꞌinde. “Si Isa inin nabi balakatan si matahan Tuhan duk meꞌ aꞌahin kēmon. Taga balakat iye si meꞌ bissānen duk si meꞌ hinangannen. 
LUK.24.20	Sinōngan iye weꞌ meꞌ nakuraꞌ meꞌ imam kamihin duk meꞌ nakuraꞌ lahat kamihin pī si gubnulin duk ilaboꞌan iye hukuman pinapatey, ubus bu ilansang iye weꞌ de diyataꞌ olom duk iye matey. 
LUK.24.21	Bu asal ase-ase kami teꞌed miyaꞌan, weꞌ iye ne pinapitu Tuhan mamaluwas meꞌ tubuꞌ Israꞌilin. Aweꞌ, duk dumaꞌin hadja miyaꞌan, saguwaꞌ tellum bahangi ne kuweꞌitu kemuwe pamapateyde iyehin. 
LUK.24.22	Duk niyaꞌ isab meꞌ dende saweꞌ kamihin, niyaꞌ inaka weꞌ de si kami makaꞌulaliꞌ kami teꞌed. Ensiniꞌ salung, subu-subu pe, hap pī koꞌ siye si kubul si Isa. 
LUK.24.23	Saguwaꞌ gaꞌ ne koꞌ laꞌi baran si Isahin, duk paꞌinde weꞌ niyaꞌ koꞌ takitede pabagala meꞌ malaꞌikat magpaꞌin si siye weꞌ ellum ne koꞌ si Isa. 
LUK.24.24	Manjari sinduwe meꞌ saweꞌ kamihin hap pī si kubul, duk takitede sa pinaꞌin meꞌ dendehin. Saguwaꞌ si Isa gaꞌ du isab takitede.”
LUK.24.25	Manjari paꞌin si Isa si siye, “Babbal pahāp kaꞌam iyan. Weꞌey gaꞌi kahagadbi kēmon pinaꞌin meꞌ kanabihan dem kitabin? 
LUK.24.26	Paꞌin meꞌ kanabihanin hep weꞌ Almasihin subey dahuꞌ makalabey kabinasahan meke iye magsultan si kēmon-kēmonin.” 
LUK.24.27	Manjari pinahāti weꞌ si Isa si siye kēmon sinulat dem kitab sabab iyehin. Tinagnaꞌan weꞌ ne amban meꞌ tasulat si Musahin hap pī si meꞌ tasulat meꞌ kanabihanin kēmon.
LUK.24.28	Pagtapit ne siye si kalumaꞌan papīhanden, si Isa magmā-mā kuweꞌ sōng patalus, 
LUK.24.29	saguwaꞌ inohotan teꞌed iye weꞌ de, paꞌinde, “Tuꞌu ne kew dahuꞌ si kami peggeꞌ iyuꞌ ne kohap teꞌed. Sōng lindem ne.” Hangkan padiyalem ne si Isa nuhut siye. 
LUK.24.30	Manjari inin, paglaꞌi siye magtingkoloꞌ sōng mangan, ngeddoꞌ si Isa pan duk magpasalamat iye si Tuhan, ubus bu kinepak-kepak weꞌ ne duk pinangurung weꞌ ne si siye. 
LUK.24.31	Bessuwang hadja takilalede ne si Isa. Saguwaꞌ magtawus iye lanyap amban bihingde. 
LUK.24.32	Manjari magbissā-bissā siye duwangan, paꞌinde, “Hangkan du hatiꞌ landuꞌ kēgten sābune mamissā si kite si lānin, pagpahātine kitab si kitehin.”
LUK.24.33	Kuwat siye duꞌun-duꞌun duk balik siye hap Awrusalam. Pagtekkade laꞌi, takasuwaꞌde tindeg si Isa sampūꞌ duk dambuwaꞌin magtipun-tipun duk meꞌ sinduwehin. 
LUK.24.34	Paꞌinde si duwanganin, “Asal ellum ne teꞌed balik Panuhutanin duk bakas pakite iye pu si Simon.” 
LUK.24.35	Manjari magsuwi-suwi isab duwanganin sabab malumabey si siye si lānden, duk bang saꞌingge pakakilalede pu si Isahin. Paꞌinde weꞌ pangilalehande iyehin pangepak-ngepakne panin.
LUK.24.36	Sasang magsuwi-suwi pe duwanganin, bessuwang si Isa laꞌi nengge si tengngaꞌde. Duk paꞌinne si siye, “Karayaw sanyang kaꞌam.” 
LUK.24.37	Takeddut siye duk kadahitan siye peggeꞌ kannalde panyataꞌ takitede miyaꞌan. 
LUK.24.38	Saguwaꞌ paꞌinne si siye, “Weꞌey kaꞌam takeddut duk weꞌey pe kaꞌam duwe-duwehan? 
LUK.24.39	Payamanun bi meꞌ tangankun duk meꞌ bettiskun. Asal aku hep ituꞌ. Antanun bi be ku duk kataꞌuhanbi weꞌ dumaꞌin ku ituꞌ panyataꞌ. Peggeꞌ panyataꞌin gaꞌ hep niyaꞌ baranne. Saguwaꞌ aku inin takitebi du weꞌ niyaꞌ baranku.” 
LUK.24.40	Paꞌinne inin duk pinakitehan weꞌ ne si siye meꞌ tangannen duk meꞌ bettisnen. 
LUK.24.41	Saguwaꞌ kuweꞌ kahunitan siye kahagad weꞌ asal toꞌo miyaꞌan, peggeꞌ kēgan teꞌed siye duk ulaliꞌ siye. Manjari paꞌinne si siye, “Niyaꞌ ke tuꞌu kinakan ine-ine?” 
LUK.24.42	Sinōngan iye weꞌ de dambuwaꞌ kenna tinunuꞌ. 
LUK.24.43	Ineddoꞌ weꞌ ne duk kinakan weꞌ ne si matahande.
LUK.24.44	Puwas miyaꞌan, paꞌinne si siye, “Iye ne hep inin bakas pinaꞌinku si kaꞌam matuꞌuhin, masa pagtuhut-tuhutten bi pe. Paꞌinku hep weꞌ subey du tinumanan kēmon bakas tasulat sabab akuhin, iye tasulat dem saraꞌ si Musahin duk tasulat meꞌ kanabihanin duk dem kitab Jabur. Na, meꞌ maꞌumantag si aku miyaꞌan, katumanan ne meꞌ tasulatden.” 
LUK.24.45	Manjari inurungan siye pikilan supaya tasabutde kitabin, 
LUK.24.46	duk paꞌinne si siye, “Iye inin tasulat dem kitabin, weꞌ Almasihin subey nandalan kabinasahan sampay pinapatey duk katellu ellewnen puwas kamateynen ellum balik. 
LUK.24.47	Tasulat isab laꞌi weꞌ subey minahalayak si meꞌ aꞌa amban kēmon kabangsa-bangsahan weꞌ bang pagsusunande duk lebbahande meꞌ duseden, ampun Tuhanin du siye sabab tahinang Almasihin. Duk subey nagnaꞌ minahalayak tuꞌu si Awrusalam. 
LUK.24.48	Peggeꞌ kaꞌam ne teꞌed bakas mangite meꞌ maꞌumantag si akuhin, hangkan subey kaꞌam manaksiꞌin,” paꞌin si Isa. 
LUK.24.49	“Duk papituku du si kaꞌam,” paꞌinne, “pananggup Samaku Tuhanin. Hangkan daꞌa dahuꞌ kaꞌam usaꞌ amban puweblo Awrusalam inin samantaꞌan gaꞌi pe kaꞌam paꞌasekan balakat amban Tuhanin.”
LUK.24.50	Manjari binoꞌo siye weꞌ ne paluwas amban Awrusalam hap pī si antag kalumaꞌan Betani. Pagtekkade laꞌi, pinadiyataꞌ weꞌ ne meꞌ tangannen māku-mākuhan siye kahāpan amban Tuhan. 
LUK.24.51	Sasangne pe mamāku-māku si Tuhanin, tahalaꞌ ne iye amban siye duk paꞌangkat iye hap surgaꞌ. 
LUK.24.52	Pasujud siye pu si Isa laꞌi, ubus bu balik ne siye hap Awrusalam. Kēgan teꞌed siye manamal, 
LUK.24.53	duk luwal siye laꞌi dem langgal hadjehin mudji Tuhanin.
JHN.1.1	Gaꞌ pe dunya inin pinapanjari asal andang ne Lapalin. Lapalin magdambuwaꞌ duk Tuhanin duk Lapalin Tuhanin ne. 
JHN.1.2	Kemuwe awwalley Lapalin duk Tuhanin dambuwaꞌ du. 
JHN.1.3	Kēmon-kēmonin pinapanjari weꞌ Lapalin amban pangandaꞌakan Tuhanin. Gaꞌ niyaꞌ pinapanjari bisan ine tuꞌu dem alam inin bang dumaꞌin amban Lapalin. 
JHN.1.4	Lapalin asal poꞌon umulin duk umul inin mangurung dantaꞌ si pikilan manusiyaꞌin. 
JHN.1.5	Dantaꞌ inin ninag dem kalindeman duk dantaꞌin gaꞌi teꞌed tapalem weꞌ lindemin.
JHN.1.6	Manjari, niyaꞌ aꞌa kawakilan weꞌ Tuhanin, ēnnen Yahiya. 
JHN.1.7	Dinaꞌak iye weꞌ Tuhanin pitu magaka sabab dantaꞌ inin, supaya kēmon aꞌahin makakale inakanen duk kahagad. 
JHN.1.8	Dumaꞌin Yahiya dantaꞌ inin. Saguwaꞌ akane mapituhin magaka-aka sabab dantaꞌin. 
JHN.1.9	Dantaꞌ mabennal inin, hātinen Lapalin, tiyaꞌ ne pitu si dunya ngurung dantaꞌ si pikilan manusiyaꞌin kēmon.
JHN.1.10	Saguwaꞌ bisan ne Lapalin tuꞌu si dunya duk pinapanjari hep weꞌ ne dunyahin, gaꞌ du Lapalin takilale weꞌ meꞌ aꞌa si dunyahin. 
JHN.1.11	Pitu iye si lahatne, saguwaꞌ gaꞌ iye tinayimaꞌ weꞌ bangsanen. 
JHN.1.12	Saguwaꞌ sine-sine nayimaꞌ Lapalin duk makahagad si iyehin, urunganne siye kapatut manjari meꞌ anak Tuhanin. 
JHN.1.13	Tahinang siye anak Tuhanin dumaꞌin kuweꞌ paganak manusiyaꞌ atawa amban kabayaꞌan manusiyaꞌ atawa amban napsu manusiyaꞌ. Saguwaꞌ tahinang siye anak Tuhanin amban kabayaꞌan Tuhanin.
JHN.1.14	Manjari, Lapalin palahil tuꞌu si dunya taga baran manusiyaꞌ duk patennaꞌ diyaleman manusiyaꞌ. Kēmon lasa duk bennal laꞌi si iye. Takite kami balakatnen duk sahayanen, duk balakatne duk sahayane inin talep si iye peggeꞌ iye Anak Tuhan dambuwaꞌ-buwaꞌin.
JHN.1.15	Si Yahiya magaka-aka sabab Lapalin. Missā iye papales, paꞌinne, “Iye ne hep inin bakas inakaku si kaꞌamin, paꞌinku, ‘Niyaꞌ pitu dambuli amban aku. Pasōng iye langkew amban aku peggeꞌ gaꞌ pe ku inanakan, asal andang ne iye.’ ” Iye inin inaka Yahiyahin.
JHN.1.16	Peggeꞌ laꞌi si Lapalin kēmon lasahin, kite bi kēmon makahampit isab lasanen duk tabangnen. Lasanen duk tabangnen pinagtamba-tamba si kite bi. 
JHN.1.17	Saraꞌ Tuhanin pinasampay si manusiyaꞌ weꞌ si Musa, saguwaꞌ lasa Tuhanin duk bennalin pinangurung si manusiyaꞌ weꞌ Isa Almasi, iye inēnan Lapal Tuhanin. 
JHN.1.18	Gaꞌ niyaꞌ bakas ngite Tuhanin. Saguwaꞌ pinakataꞌu Tuhanin si manusiyaꞌ weꞌ Anakne dambuwaꞌ-buwaꞌin, peggeꞌ asal Tuhan du iye duk magdambuwaꞌ iye duk Samanen.
JHN.1.18	Manjari niyaꞌ meꞌ aꞌa pī pu si Yahiya sābune magpandi meꞌ aꞌa si lipag boheꞌ Jordan, si kalumaꞌan Betani. 
JHN.1.19	Dambuwaꞌ ellew niyaꞌ meꞌ imam duk meꞌ tabang meꞌ imamin dinaꞌak weꞌ meꞌ nakuraꞌ meꞌ Yahudi si puweblo Awrusalamin hap pī pu Yahiya nilew iye bang sine iye. 
JHN.1.20	Gaꞌ magellig-ellig Yahiya saguwaꞌ magbennal teꞌed iye, paꞌinne, “Dumaꞌin ku Almasihin.” 
JHN.1.21	“Na, sine kew?” paꞌinde. “Si Eliyas ke kew?” Paꞌin Yahiya, “Dumaꞌin.” Paꞌin meꞌ imamin, “Kaꞌu ke nabi inagad-agad bangsate bi Israꞌilin?” Nambung Yahiya, “Dumaꞌin.” 
JHN.1.22	Manjari paꞌinde si iye, “Akahanun kami bang sine kew teꞌed. Subey kami akahannu supaya niyaꞌ pangaka kami si meꞌ mangandaꞌak kami mapituhin. Ine paꞌinnu sabab dinun?” 
JHN.1.23	Sambung Yahiyahin saliꞌ du teꞌed kuweꞌ bakas tasulat Nabi Isaya dem kitabin. Paꞌin Yahiya, “Aku aꞌa maglingan papales dem lahat makagindew-gindewin. Paꞌinku: Pabentelun bi lān sōng palabeyan Tuhanin.”
JHN.1.24	Meꞌ imam inin bakas dinaꞌak pī weꞌ meꞌ Yahudi be-āgama teꞌed inēnan meꞌ Pariseo. 
JHN.1.25	Manjari tinilew weꞌ de Yahiya balik, paꞌinde, “Na, weꞌey kew magpandi meꞌ aꞌa bang dumaꞌin kew Almasihin atawa si Nabi Eliyas atawa nabi inagad-agad bangsate bi Israꞌilin?” 
JHN.1.26	Sambungan Yahiya siye, paꞌinne, “Aku inin, magpandi ku meꞌ aꞌa duk boheꞌ. Saguwaꞌ niyaꞌ dambuwaꞌ nengge luꞌu si tengngaꞌbi saguwaꞌ gaꞌi kataꞌuhanbi bang sine. 
JHN.1.27	Dambuli iye amban aku pitu, saguwaꞌ gaꞌi ku pataꞌ bisan ngalekkahan ingket tehompaꞌnen peggeꞌ langkew teꞌed iye amban aku.”
JHN.1.29	Pagsasumuhin, kite Yahiya si Isa pī patudju si iye. Pagkitene si Isa, paꞌin Yahiya si meꞌ aꞌa malaꞌihin, “Iye ne hep inin dalil gantiꞌ bili-bili pangurung Tuhanin pagkuluban para si manusiyaꞌ. Iye inin mamuwasan duse manusiyaꞌin kēmon. 
JHN.1.30	Iye ne hep inin bakas inakaku si kaꞌamin, paꞌinku, ‘Niyaꞌ pitu dambuli amban aku. Langkew iye amban aku, peggeꞌ gaꞌ pe ku inanakan asal andang ne iye.’ 
JHN.1.31	Tagnaꞌ gaꞌ kataꞌuhanku bang sine aꞌa mapitu dambuli amban akuhin,” paꞌin Yahiya. “Saguwaꞌ pitu ku magpandi meꞌ aꞌa duk boheꞌ supaya iye tapakilale si bangsa Israꞌilin. 
JHN.1.32+JHN.1.33	Gaꞌ pe iye kataꞌuhanku, saguwaꞌ paꞌin Tuhan mangandaꞌak aku magpandi meꞌ aꞌa duk boheꞌin, ‘Bang takitenu Niyawa Sutsihin paduwaꞌi pī si dambuwaꞌ aꞌa duk pateteg laꞌi si iye, iye iyan seddili pamandine manusiyaꞌin; papīne si siye Niyawa Sutsihin.’ ” Manjari naksiꞌ Yahiya sabab si Isa, paꞌinne, “Bakas takiteku teꞌed Niyawa Sutsihin duwaꞌi amban diyataꞌ langit kuweꞌ bantuk assang padapuꞌ duk pateteg pu si Isa. 
JHN.1.34	Asal takiteku teꞌed,” paꞌin Yahiya, “hangkan kasaksiꞌanku weꞌ bennal-bennal teꞌed si Isa inin Anak Tuhanin.”
JHN.1.35	Pagsasumuhin, laꞌi ne isab si Yahiya si lipag boheꞌ Jordan duk duwangan meꞌ tindegnen. 
JHN.1.36	Takite Yahiya si Isa palabey. Magtawus paꞌinne, “Iye hep miyaꞌan dalil bili-bili Tuhanin.” 
JHN.1.37	Takale meꞌ tindegne duwanganin pinaꞌin Yahiya miyaꞌan, manjari paturul siye pu si Isa. 
JHN.1.38	Paghaleng si Isa, takitene duwanganin paturul si iye. Tinilew siye weꞌ ne, paꞌinne, “Ine akabin?” Nambung siye, paꞌinde, “Rabbi, (hātinen Guru) antag patennaꞌannun?” 
JHN.1.39	Paꞌin si Isa, “Nuhut kaꞌam aku duk takitebi.” Manjari nuhut ne siye si Isa. Hatu ne miyaꞌan meꞌ lisag ampat kohap. Takite weꞌ de patennaꞌan si Isahin duk laꞌi pe siye ngeregseꞌ lindem. 
JHN.1.40	Dambuwaꞌ mapaturul pu si Isahin, ēnnen si Andariyas. Si Andariyas inin pungtinaꞌi si Simon Petros. 
JHN.1.41	Manjari magtawus piniha weꞌ Andariyas pungtinaꞌinen. Pagtakasuwaꞌne ne, paꞌinne si iye, “Takasuwaꞌ kami ne Almasihin.” (Almasihin iye tapeneꞌ Tuhan magsultan matuꞌu si dunyahin.) 
JHN.1.42	Ubus binoꞌo weꞌ ne si Simon pī pu si Isa. Pinayaman si Simon pahantap weꞌ si Isa duk paꞌinne, “Kaꞌu si Simon; ēn samanun Yahiya. Saguwaꞌ ēnante kew si Kepas.” (Ēn Kepas inin saliꞌ du kuweꞌ ēn Petros, hātinen, batu.)
JHN.1.43	Pagsasumuhin, tapikil si Isa hap pī si lahat Jalil. Takasuwaꞌne si Pilip duk paꞌinne si iye, “Nuhut kew aku.” 
JHN.1.44	Si Pilip inin amban Betsaida, lahat si Andariyas duk si Petrosin. 
JHN.1.45	Piniha weꞌ si Pilip si Natanael. Pagtakasuwaꞌne, inakahan weꞌ ne, paꞌinne, “Takasuwaꞌ kami ne aꞌa bakas inaka si Musa dem kitab Tawratin duk inaka isab weꞌ meꞌ kanabi-nabihanin dem sulatden. Iye si Isa anak si Yusupin amban kalumaꞌan Nasaret.” 
JHN.1.46	Paꞌin Natanael, “Oy, gaꞌ niyaꞌ aꞌa hāp paguwaꞌ amban Nasaret.” Paꞌin si Pilip, “Nuhut be kew aku duk kitenu.” 
JHN.1.47	Pagkite si Isa si Natanael tudju pī si iye, paꞌin si Isa, “Tiyaꞌ niyaꞌ dambuwaꞌ aꞌa Israꞌil teꞌed. Gaꞌi iye ngakkal.” 
JHN.1.48	Paꞌin Natanael pu si Isa, “Saꞌingge pangataꞌunu akuhin?” Sambungan si Isa iye, paꞌinne, “Gaꞌ pe kew linganan si Pilip, takitete ne kew diyawaꞌ poꞌon kayu igirahin.” 
JHN.1.49	Paꞌin Natanael si iye, “Tuwan, kaꞌu Anak Tuhanin. Kaꞌu sultan bangsa Israꞌilin.” 
JHN.1.50	Paꞌin si Isa si iye, “Kahagad ke kew si aku peggeꞌ paꞌinku weꞌ takitete kew diyawaꞌ poꞌon igirahin? Si pasōngan makakite du kew iyan meꞌ hinanganku labi pe makaꞌulaliꞌ amban inin.” 
JHN.1.51	Duk paꞌin si Isa si siye, “Sabennal akahante kaꞌam, si pasōngan takitebi du iyan surgaꞌin luka duk takitebi isab meꞌ malaꞌikat Tuhanin magduwaꞌi-manaꞌik amban aku, Anak Manusiyaꞌin.”
JHN.2.1	Pagpuwas duwem bahangi kemuwe pagbissā si Isa duk Natanaelin, niyaꞌ magkawin laꞌi si kalumaꞌan Kana, laꞌi si lahat Jalil. Saꞌi si Isahin laꞌi si pagkawinan. 
JHN.2.2	Si Isa duk meꞌ tindegnen tabatik isab pī. 
JHN.2.3	Manjari laꞌi si pagkawinan, ininumden boheꞌ ubas bu ubus ne weꞌ meꞌ aꞌahin ininum. Paꞌin saꞌi si Isahin si iye, “Ubus ne boheꞌ ubas ininumden.” 
JHN.2.4	Paꞌin si Isa si saꞌinen, “Daꞌa kew magsuse sabab iyan. Aku saꞌ taꞌu si iyan. Gaꞌ pe taꞌabut waktu pamakiteku balakatkun.” 
JHN.2.5	Manjari paꞌin saꞌinen si meꞌ daraꞌakan si lumaꞌ miyaꞌan, “Ine-ine pangandaꞌakan si Isa kaꞌam, hinangun bi.”
JHN.2.6	Niyaꞌ laꞌi ennem poga batu pangisihan boheꞌ pangosoꞌan meꞌ Yahudihin, nuhut addatde pagsutsihin. Dambuwaꞌ poga isihan meꞌ lime mital. 
JHN.2.7	Paꞌin si Isa si meꞌ daraꞌakanin, “Pennoꞌanun bi meꞌ poga iyan duk boheꞌ.” Pinennoꞌan ne weꞌ de, sampay sōng buꞌus. 
JHN.2.8	Manjari daꞌak si Isa siye, paꞌinne, “Nginduk ne kaꞌam amban meꞌ poga iyan bu boꞌohun bi pī si mangantan pagkādjaꞌan inin.” Binoꞌo ne weꞌ de pī si mangantan pagkādjaꞌanin, 
JHN.2.9	duk kininaman weꞌ ne boheꞌ mamanjari boheꞌ ubasin. Gaꞌ kataꞌuhanne bang amban boheꞌ ubas miyaꞌan, saguwaꞌ meꞌ daraꞌakan bakas manginduk boheꞌin kataꞌuhande. Manjari magtawus ilinganan weꞌ ne pangantin lellahin. 
JHN.2.10	Paꞌinne si iye, “Iye addatin bang magtāgad, pamaꞌinum dehellu ininum mahāpin. Manjari bang ekka ne taꞌinum meꞌ aꞌahin, meke ne pamaꞌinum ininum manggaꞌi mahāpin. Saguwaꞌ kaꞌu, taꞌennaꞌnu pe sampay kuweꞌitu ininum mahāpin.”
JHN.2.11	Iye inin hinangan makaꞌulaliꞌ tagnaꞌ hininang si Isahin. Hininang inin weꞌ ne laꞌi si Kana, si lahat Jalil. Pinakitehan weꞌ ne balakatnen, manjari kahagad meꞌ tindegnen si iye. 
JHN.2.12	Pagubus inin, padurul disi Isa hap pī si puweblo Kapernaum. Saweꞌne magtuhutin saꞌinen, meꞌ pungtinaꞌinen, duk meꞌ tindegnen. Laꞌi siye patennaꞌ bang piyem bahangi.
JHN.2.13	Tapit ne pagkādjaꞌan meꞌ bangsa Israꞌilin ēnande Pangesseban. Hangkan pataked si Isa duk meꞌ tindegnen hap Awrusalam, lahat pagkādjaꞌanin. 
JHN.2.14	Pagtekkade laꞌi, padiyalem siye dem langgal hadjehin. Iye takite si Isahin dem langgal miyaꞌan, meꞌ aꞌa magdagang sapiꞌ duk meꞌ bili-bili duk meꞌ assang para pagkuluban. Duk takitene isab meꞌ aꞌa magtingkoloꞌ si bihing lamisahanden magsambiꞌ-sambiꞌ sīn. 
JHN.2.15	Pagkite si Isa siye laꞌi, ngeddoꞌ iye lubid hinangne lalagut bu pinaluwas siye kēmon weꞌ ne amban dem langgalin, sampay meꞌ bili-biliden duk meꞌ sapiꞌden. Ilintuwadan isab weꞌ ne meꞌ lamisahan meꞌ aꞌa magsambiꞌ-sambiꞌ sīnin duk kinanat weꞌ ne sīnden. 
JHN.2.16	Duk paꞌinne si meꞌ aꞌa magdagang assangin, “Paluwasun bi meꞌ daganganbi iyan amban dem langgal inin! Daꞌa hinangun bi tabuꞌan langgal inin, peggeꞌ inin lumaꞌ Samaku, Tuhanin.” 
JHN.2.17	Pagkite meꞌ tindeg si Isahin hininangne inin, taꞌessebde weꞌ tasulat dem kitab, pinaꞌin laꞌi, “Ellegku si lumaꞌnun, o Tuhan, kuweꞌ ebbut dem ateyku makapagkaꞌat aku.” 
JHN.2.18	Manjari tinilew si Isa weꞌ meꞌ nakuraꞌ meꞌ Yahudihin, paꞌinde, “Ine kapatutnu ngahinang meꞌ hininangnu miyaꞌan? Pakitehanun kami hinangan makaꞌulaliꞌ tandaꞌ kapatutnun.” 
JHN.2.19	Sambungan si Isa siye, paꞌinne, “Larakun bi langgal inin, duk patenggeku balik dem tellu ellew.” 
JHN.2.20	“Uy,” paꞌin meꞌ nakuraꞌin, “langgal inin, ampatpūꞌ duk ennem tahun pangahinang inin. Tapatenggenu balik dem tellu ellew hadja?” 
JHN.2.21	Saguwaꞌ hāti langgal pinaꞌin si Isahin, dumaꞌin langgal miyaꞌan, saguwaꞌ barannen. 
JHN.2.22	Hangkan pagellum ne balik si Isa amban kamateynen, taꞌesseb meꞌ tindegnen weꞌ bakas bissāne inin. Duk kinahagad ne weꞌ de tasulat dem kitabin duk bakas binissā si Isahin.
JHN.2.23	Palaꞌi si Isa si Awrusalamin, baytu Kādjaꞌan Pangessebanin, ekka kahagad si iye pagkitede meꞌ hinangan makaꞌulaliꞌ hininangnen. 
JHN.2.24	Saguwaꞌ si Isa gaꞌ ngandel si siye, peggeꞌ kataꞌuhanne pikilan duk diyalem atey manusiyaꞌin kēmon. 
JHN.2.25	Bisan iye gaꞌi inakahan, kataꞌuhanne du bang ine dem atey manusiyaꞌin.
JHN.3.1	Manjari inin, niyaꞌ dambuwaꞌ nakuraꞌ meꞌ Yahudihin, ēnnen si Nikodemus. Dambuwaꞌ iye Pariseo. 
JHN.3.2	Dambuwaꞌ sangem pī iye pu si Isa duk paꞌinne, “Tuwan, kataꞌuhan kami weꞌ kaꞌu dambuwaꞌ guru dinaꞌak weꞌ Tuhanin pitu. Peggeꞌ gaꞌi tahinangnu meꞌ hinangan makaꞌulaliꞌ hininangnun bang gaꞌ kew kaꞌurungan balakat weꞌ Tuhanin.” 
JHN.3.3	Nambung si Isa, paꞌinne, “Sabennal akahante kew, bang aꞌahin gaꞌi inanakan balik, gaꞌi takitene pagbayaꞌan Tuhanin.” 
JHN.3.4	Paꞌin Nikodemus, “Saꞌingge aꞌahin inanakan balik bang bahiꞌ ne iye? Gaꞌi iye umasek balik pī dem betteng saꞌinen bu inanakan balik.” 
JHN.3.5	Nambung si Isa, paꞌinne, “Sabennal akahante kew, bang aꞌahin gaꞌi inanakan amban boheꞌ duk amban Niyawa Tuhanin, gaꞌi iye umasek dem pagbayaꞌan Tuhanin. 
JHN.3.6	Inanakan weꞌ manusiyaꞌin, manusiyaꞌ du. Saguwaꞌ bang aꞌahin inanakan balik amban Niyawa Tuhanin, tahinang iye anak Tuhanin. 
JHN.3.7	Daꞌa kew ulaliꞌ peggeꞌ paꞌinku si kaꞌu weꞌ subey kaꞌam kēmon inanakan balik,” paꞌin si Isa. 
JHN.3.8	“Dalilnen baliyuhin. Baliyuhin nihup tungan-tungan kabayaꞌanne. Gaꞌi kataꞌuhan bang amban baliyuhin atawa bang tungan, saguwaꞌ takalenu begeddunen. Sa miyaꞌan du isab bang aꞌahin inanakan amban Niyawa Tuhanin, gaꞌi kataꞌuhan bang saꞌingge saguwaꞌ toꞌo.” 
JHN.3.9	“Saꞌingge kajarine inin?” paꞌin Nikodemus. 
JHN.3.10	Nambung si Isa, paꞌinne, “Gaꞌi ke inin tahātinu bu guru bantu kew tuꞌu si bangsate Israꞌil? 
JHN.3.11	Sabennal akahante kew, kami iye inaka kamihin kinataꞌuhan kamihin, duk iye sinaksiꞌan kamihin meꞌ bakas takite kamihin. Saguwaꞌ gaꞌi kahagadbi panaksiꞌ kamihin. 
JHN.3.12	Saꞌingge pakahagadbi panoloꞌku sabab surgaꞌin, bang bisan panoloꞌku sabab dunyahin gaꞌi kahagadbi? 
JHN.3.13	Gaꞌ niyaꞌ bakas tapī si surgaꞌ luwal aku, Anak Manusiyaꞌin. Duwaꞌi ku pitu amban surgaꞌ. 
JHN.3.14	Si Musa awwalley, masa palaꞌine si lahat makagindew-gindewin magtuhut duk meꞌ bangsa Israꞌilin, ngahinang iye bantuk sawe amban tumbaga duk pinaꞌangkat duk binowet weꞌ ne diyataꞌ olom, supaya bang payaman meꞌ aꞌa bakas tatigtukin sawe miyaꞌan, kawuliꞌan siye. Damikkiyan aku, Anak Manusiyaꞌin, subey ku isab pinaꞌangkat diyataꞌ olom duk pinapatey, 
JHN.3.15	supaya kēmon masandel si akuhin ellum salama-lama laꞌi si panaꞌanan Tuhanin.” Iye inin bissā si Isa pu Nikodemusin. 
JHN.3.16	Kinalasahan teꞌed weꞌ Tuhanin manusiyaꞌin, hangkan sinōngan weꞌ ne Anakne dambuwaꞌ-buwaꞌin pinapatey, supaya kēmon masandel si Anaknen gaꞌi pasapeꞌ amban Tuhan saguwaꞌ ellum siye salama-lama laꞌi si panaꞌanan Tuhanin. 
JHN.3.17	Pinapitu weꞌ Tuhanin Anaknen si dunya dumaꞌin ngalaboꞌan manusiyaꞌin hukuman, saguwaꞌ muwasan duseden.
JHN.3.18	Sine-sine sandel si Anak Tuhanin gaꞌi tewwaꞌ hukuman Tuhanin. Manggaꞌi masandelin, tewwaꞌ hukuman Tuhanin ne, peggeꞌ gaꞌ iye sandel pu si Isa, Anak Tuhan dambuwaꞌ-buwaꞌin. 
JHN.3.19	Iye inin jānnen hangkan siye tewwaꞌ hukuman Tuhanin, peggeꞌ tiyaꞌ ne pitu si Isa si dunya ngadantaꞌan pikilan manusiyaꞌin, saguwaꞌ gaꞌi manusiyaꞌin mabayaꞌ si dantaꞌin. Kabayaꞌande lindemin peggeꞌ meꞌ hinanganden laꞌat. 
JHN.3.20	Kēmon maghinang malaꞌatin bunsi teꞌed si dantaꞌin duk gaꞌi iye patapit si dantaꞌin, peggeꞌ gaꞌi iye bayaꞌ weꞌ takite meꞌ hinanganne malaꞌatin. 
JHN.3.21	Saguwaꞌ kēmon maghinang mabentelin pī dem dantaꞌ supaya pastiꞌ takite weꞌ meꞌ hinangannen nuhut pangandaꞌakan Tuhanin.
JHN.3.22	Pagubus inin, hap pī si Isa duk meꞌ tindegnen si meꞌ kalahatan si Yahudiya. Tiggel-tiggel siye laꞌi duk magpandi siye meꞌ aꞌa laꞌi. 
JHN.3.23+JHN.3.24	Gaꞌ pe miyaꞌan si Yahiya takalabusu. Magpandi meꞌ aꞌa isab Yahiya laꞌi si lahat Anon peggeꞌ ekka boheꞌ laꞌi. Lahat Anon inin tapit si lahat Salim. Ekka meꞌ aꞌa magpīhan si iye duk pinandi siye weꞌ ne. 
JHN.3.25	Manjari meꞌ tindeg Yahiyahin magsuꞌal duk dambuwaꞌ Yahudi sabab addat pagsutsihin. 
JHN.3.26	Hap pī meꞌ tindeg Yahiya miyaꞌan si iye duk paꞌinde si iye, “Tuwan, taꞌessebnu ke aꞌa saweꞌnu magtuhut laꞌi si lipag boheꞌ Jordanin, iye bakas inakanun? Na kuweꞌitu magpandi meꞌ aꞌa ne iye, duk ekka teꞌed aꞌa hap pī si iye.” 
JHN.3.27	Nambung Yahiya, paꞌinne, “Gaꞌ niyaꞌ kapatut aꞌa bang dumaꞌin pangurung Tuhan si iye. 
JHN.3.28	Kaꞌam iyan magsaksiꞌan aku weꞌ bakas tapaꞌinku weꞌ dumaꞌin ku Almasihin. Pinapitu ku hadja dehellu amban iye, magpanyap para si iye. 
JHN.3.29	Bang upama niyaꞌ magkawin, pangantin lellahin dapuꞌ andahin. Saguwaꞌ bagaynen nengge-nengge laꞌi duk pakale-kale. Sinna iye pagtakalene missā pangantin lellahin. Kami duk si Isa kuweꞌ siye miyaꞌan du isab,” paꞌin Yahiya. “Kēgan ne ku manamal. 
JHN.3.30	Subey iye pasōng pinahadje saguwaꞌ aku subey ne padiyawaꞌ-diyawaꞌ,” paꞌin Yahiya.
JHN.3.31	Mapitu amban surgaꞌin langkew amban kēmon. Aꞌa amban dunyahin, luwal hadja sabab dunya binissānen peggeꞌ aꞌa dunya iye. Saguwaꞌ mapitu amban surgaꞌin langkew amban kēmon. 
JHN.3.32	Meꞌ panoloꞌnen meꞌ bakas takitene duk takalene laꞌi si surgaꞌin, saguwaꞌ gaꞌ niyaꞌ kahagad si panoloꞌnen. 
JHN.3.33	Bang niyaꞌ kahagad si panoloꞌnen, magbennal iye sabab inin weꞌ kēmon pinaꞌin Tuhanin asal bennal. 
JHN.3.34	Almasi pinapitu weꞌ Tuhanin, duk iye binissānen, lapal Tuhanin, peggeꞌ pangurung si iye Niyawa Tuhanin, Niyawa Tuhanin gaꞌ teꞌed niyaꞌ kulang pu Almasi. 
JHN.3.35	Malasa teꞌed Tuhanin si Anaknen duk inurungan iye weꞌ ne kapatut si kēmon-kēmonin. 
JHN.3.36	Sine-sine sandel si Anak Tuhanin ellum salama-lama. Saguwaꞌ manggaꞌi masandel duk manuhut si Anak Tuhanin, gaꞌ niyaꞌ umulne salama-lama. Bisan miyaꞌan, pateteg si iye mulkaꞌ Tuhanin salama-lama.
JHN.4.1	Manjari, takale meꞌ Pariseohin weꞌ mas ekka koꞌ aꞌa patindeg pu si Isa duk tapandi weꞌ ne amban meꞌ mapatindeg pu si Yahiyahin. 
JHN.4.2	(Saguwaꞌ iye matoꞌohin, dumaꞌin si Isa magpandi meꞌ aꞌahin saguwaꞌ meꞌ tindegnen hadja.) 
JHN.4.3	Pagkataꞌuhan weꞌ si Isa sabab meꞌ suwi-suwi inin, tahalaꞌ iye duk meꞌ tindegnen amban lahat Yahudiya balik pī si lahat Jalil. 
JHN.4.4	Subey siye pabutas amban lahat Samariya.
JHN.4.5	Pagtekka siye si lahat Samariya, hap pī siye si dambuwaꞌ puweblo inēnan Sikar. Tapit puweblo inin si bulak pinangurung weꞌ si Yakub si anaknen Yusup awwalley. 
JHN.4.6	Laꞌi si antag miyaꞌan niyaꞌ kupung bakas hininang weꞌ si Yakub awwalley. Ningkoloꞌ si Isa si higad kupungin peggeꞌ pekkeng iye si paglengnganan. Lettu ne miyaꞌan ellewin. 
JHN.4.7+JHN.4.8	Meꞌ tindegnen gaꞌ laꞌi peggeꞌ laꞌi siye hap puweblo melli kinakande. Gaꞌ tiggel niyaꞌ tekka pī dende Samariya nginduk boheꞌ. Paꞌin si Isa si iye, “Dende, urungun ku boheꞌ inumku.” 
JHN.4.9	Nambung dendehin, paꞌinne, “Oy, bangsa Yahudi kew. Weꞌey kew māku boheꞌ si aku bu bangsa Samariya ku?” Missā dendehin kuweꞌ miyaꞌan peggeꞌ meꞌ Yahudihin gaꞌi hep bayaꞌ ngangguna meꞌ panyap meꞌ aꞌa Samariyahin. 
JHN.4.10	Nambung si Isa, paꞌinne, “Bang hadja kataꞌuhannu bang ine pangurung Tuhan si manusiyaꞌin duk bang sine ku, mamāku boheꞌ si kaꞌu kuweꞌitu inin, bugtuꞌ asal māku kew isab boheꞌ si aku duk paꞌinumte kew boheꞌ makapakellumin.” 
JHN.4.11	“Tuwan,” paꞌin dendehin, “antag kew ngeddoꞌ boheꞌ makapakellumin? Gaꞌ hatiꞌ niyaꞌ panginduknu duk lalem hep kupung inin. 
JHN.4.12	Kupung inin taꞌamban si kami weꞌ papuꞌten bi si Yakub. Siye magtewtey-anakin duk sampay meꞌ hayepden, tuꞌu si kupung inin panginumanden. Weꞌ labi kapatutnun amban kapatut si Yakubin?” 
JHN.4.13	Nambung si Isa, paꞌinne, “Kēmon manginum boheꞌ kupung inin, lekkakan du balik. 
JHN.4.14	Saguwaꞌ sine-sine makaꞌinum boheꞌ pamaꞌinumku iyehin, gaꞌi ne teꞌed lekkakan balik. Peggeꞌ boheꞌ pamaꞌinumku iyehin manjari kuweꞌ buwal neyibuwa diyalem ateyne, ngurungan iye boheꞌ makapakellum iye salama-lama.” 
JHN.4.15	“Tuwan,” paꞌin dendehin, “urungun ku boheꞌ pinaꞌinnu inin inumku, duk ne ku gaꞌi lekkakan balik duk gaꞌi ne ku subey magpituhan nginduk boheꞌ.”
JHN.4.16	“Pī kew eddoꞌun ellanun,” paꞌin si Isa, “bu boꞌohun pitu.” 
JHN.4.17	“Gaꞌ niyaꞌ ellaku,” sambung dendehin. Paꞌin si Isa si iye, “Toꞌo pinaꞌinnu iyan. Gaꞌ niyaꞌ ellanu. 
JHN.4.18	Peggeꞌ minlime kew bakas magella saguwaꞌ saweꞌnu magdambuwaꞌ kuweꞌituhin dumaꞌin ellanu. Toꞌo pinaꞌinnun.” 
JHN.4.19	Paꞌin dendehin pu si Isa, “Tuwan, bahu kataꞌuhanku weꞌ kaꞌu inin nabi hatiꞌ. 
JHN.4.20	Meꞌ kapapuꞌan kami bangsa Samariyahin,” paꞌinne, “tuꞌu si punu inin lugal panambahayangande Tuhanin. Saguwaꞌ kaꞌam meꞌ Yahudihin, paꞌinbi weꞌ subey laꞌi si Awrusalam panambahayangante bi Tuhanin.” 
JHN.4.21	Paꞌin si Isa si iye, “Dende, kahagadun pinaꞌinku inin. Niyaꞌ du iyan waktu si pasōngan, bang meꞌ aꞌahin nambahayang si Samate bi Tuhanin, dumaꞌin tuꞌu si punu inin atawa laꞌi si Awrusalam. 
JHN.4.22	Kaꞌam meꞌ bangsa Samariyahin, magsambahayang kaꞌam saguwaꞌ awam kaꞌam bang ine sinambahayangbin. Kami meꞌ Yahudihin, kataꞌuhan kami bang sine sinambahayang kamihin, peggeꞌ manimbul meꞌ manusiyaꞌin paguwaꞌ hep amban bangsa Yahudi. 
JHN.4.23	Saguwaꞌ tekka du waktuhin duk kuweꞌitu ne hep, weꞌ meꞌ aꞌa manambahayang sabennalin, sambahayangde du Samate bi Tuhanin amban dem ateyde duk asal toꞌo panambahayangden. Kuweꞌ iyan kinabayaꞌan Samate bi Tuhanin panambahayang si iyehin.” 
JHN.4.24	Paꞌin si Isa pe, “Tuhanin poꞌon niyawa, lagiꞌ niyawa du iye, dumaꞌin du iye kuweꞌ manusiyaꞌ taga baran. Duk sasuku manambahayang si iyehin subey sambahayangde iye amban dem ateyde duk subey toꞌo panambahayangde si iyehin.” 
JHN.4.25	Paꞌin dendehin pu si Isa, “Asal kataꞌuhanku niyaꞌ du pitu si pasōngan magsultan si kite bi, iye Almasihin. Pagtekka iye pitu, pahātihanne du si kami kēmon-kēmonin.” 
JHN.4.26	Paꞌin si Isa, “Aku ne hep, iye mamissā si kaꞌu inin.”
JHN.4.27	Bahu ubus bissāne inin, tekka ne meꞌ tindeg si Isahin. Ulaliꞌ siye peggeꞌ kitede niyaꞌ dende saweꞌne magbissā-bissā. Saguwaꞌ gaꞌ siye nilew dendehin bang ine akanen, atawa nilew si Isa bang weꞌey iye magbissā-bissā duk dende miyaꞌan. 
JHN.4.28	Manjari inambanan weꞌ dendehin komboꞌne pangisi-ngisihanne boheꞌin duk balik iye pī si puweblo. Pagtekkane laꞌi, missā iye si meꞌ aꞌa malaꞌihin. 
JHN.4.29	Paꞌinne, “Dayiꞌ be kaꞌam nuhut aku. Payamanun bi, niyaꞌ aꞌa ngakahan aku kēmon bakas tahinangku ilabeyin. Dumaꞌin enteꞌ iye Almasihin?” 
JHN.4.30	Manjari paluwas meꞌ aꞌa miyaꞌan amban puweblo duk lumengngan siye pī mayaman si Isa.
JHN.4.31	Paglumikut ne dendehin hap puweblo, binuyuꞌ-buyuꞌ si Isa weꞌ meꞌ tindegnen dinaꞌak mangan. Paꞌinde, “Tuwan, mangan kew.” 
JHN.4.32	Saguwaꞌ sambungan si Isa siye, paꞌinne, “Niyaꞌ du kinakanku gaꞌi kataꞌuhanbi.” 
JHN.4.33	Hangkan meꞌ tindegnen magtilew-tinilew, paꞌinde, “Niyaꞌ enteꞌ bakas moꞌohan iye kinakan?” 
JHN.4.34	Paꞌin si Isa si siye, “Iye makaꞌesso akuhin, bang tahinangku kinabayaꞌan Tuhanin, iye mamapitu akuhin, duk subey ubusanku hinang pinahinangne si akuhin. 
JHN.4.35	Dumaꞌin ke niyaꞌ eliꞌanbi, paꞌinbi, ‘Ampat bulan pe meke pagani?’ Saguwaꞌ akahante kaꞌam,” paꞌin si Isa, “taꞌabut ne paganihin. Pantewun bi be meꞌ aꞌa mapitu iyan. Bang ibatan paleyin, tahak ne siye duk sarang ne pinagani. Hātinen sōng ne siye kahagad si aku. 
JHN.4.36	Meꞌ aꞌa magtipun siyehin binoꞌo si aku, tinumbasan du hāp. Duk meꞌ aꞌa tinipunden inurungan umul du salama-lama. Hangkan saliꞌ-saliꞌ kēgan magtanemin duk magtipunin. 
JHN.4.37	Toꞌo eliꞌan inin, paꞌinde, ‘Sakadangan magtanemin, seddili mamaganihin.’ 
JHN.4.38	Daꞌakte kaꞌam magani gaꞌ pagluꞌuganbin. Seddili magluꞌugin saguwaꞌ makahampit kaꞌam amban pagluꞌuganden.”
JHN.4.39	Manjari ekka meꞌ aꞌa Samariya amban puweblo Sikarin kahagad pu si Isa sabab pinaꞌin dendehin. Paꞌinne hep, “Inakahan ku weꞌ ne kēmon bakas tahinangku ilabeyin.” 
JHN.4.40	Hangkan pagtekka meꞌ aꞌa Samariyahin laꞌi pu si Isa, inohotan iye weꞌ de laꞌi dahuꞌ si siye patennaꞌ. Duk patennaꞌ si Isa laꞌi duwem bahangi. 
JHN.4.41	Sasang laꞌi pe iye, ekka pe meꞌ aꞌa kahagad pu si Isa sabab panoloꞌne si siyehin. 
JHN.4.42	Paꞌinde si dendehin, “Kuweꞌitu kahagad ne kami pu si Isa, dumaꞌin ne sabab inakanu si kamihin, saguwaꞌ peggeꞌ asal di kami ne makakale meꞌ panoloꞌnen, duk kataꞌuhan kami weꞌ sabennal iye manimbul meꞌ manusiyaꞌ si dunyahin.”
JHN.4.43	Pagpuwas duwem bahangi laꞌi, tahalaꞌ si Isa duk meꞌ tindegnen amban Sikar hap pī si lahat Jalil. 
JHN.4.44	Bakas tabissā si Isa hep, paꞌinne, “Basta nabi, gaꞌi pagaddatan weꞌ meꞌ aꞌa lahatnen.” 
JHN.4.45	Pagtekka disi Isa laꞌi si lahat Jalil, sinampang siye weꞌ meꞌ aꞌahin peggeꞌ bakas siye laꞌi si Awrusalam baytu Kādjaꞌan Pangessebanin duk bakas takitede kēmon hininang si Isa malaꞌihin.
JHN.4.46	Manjari balik si Isa pī si Kana, laꞌi si lahat Jalil. Laꞌi hep si Kana bakas pinamanjari boheꞌ ubas weꞌ ne boheꞌin. Manjari sumābu isab laꞌi dambuwaꞌ bagellal sultanin. Saki anakne lellahin laꞌi si puweblo Kapernaum. 
JHN.4.47	Pagkale bagellal inin weꞌ tekka ne si Isa laꞌi si lahat Jalil amban lahat Yahudiya, magtawus iye pī pu si Isa. Binuyuꞌ-buyuꞌ weꞌ ne si Isa binoꞌo pī hap Kapernaum makoleꞌ anaknen, peggeꞌ sōng ne matey. 
JHN.4.48	Paꞌin si Isa si iye, “Bang kaꞌam gaꞌi makakite meꞌ tandaꞌ duk meꞌ hinangan makaꞌulaliꞌ, gaꞌi kaꞌam kahagad.” 
JHN.4.49	Paꞌin bagellalin si iye, “Andūꞌ, Tuwan, nuhut ne kew aku pādpād gaꞌ pe matey anakkun.” 
JHN.4.50	“Hap lumaꞌ ne kew,” paꞌin si Isa. “Koleꞌ du anaknun.” Kinahagad weꞌ aꞌahin pinaꞌin si Isahin duk hap lumaꞌ ne iye. 
JHN.4.51	Sasangne pe si lān hap lumaꞌin, pasampang si iye meꞌ daraꞌakannen duk inakahan iye weꞌ de, paꞌinde, “Koleꞌ ne anaknun.” 
JHN.4.52	Tinilew siye weꞌ ne bang lisag piye kakoleꞌnen duk paꞌinde, “Diꞌilew lisag dambuwaꞌ kohapin, gaꞌ ne iye maglemmun.” 
JHN.4.53	Manjari taꞌesseb sama nakanakin weꞌ iye ne teꞌed miyaꞌan ora pagpaꞌin si Isa si iyehin, “Anaknun koleꞌ du.” Hangkan kahagad ne iye pu si Isa duk sampay kēmon saweꞌne dambuwaꞌ lumaꞌin kahagad du isab. 
JHN.4.54	Kaduwe inin ne tandaꞌ makaꞌulaliꞌ hininang si Isa si lahat Jalilin, pabalikne si Jalil amban Yahudiyahin.
JHN.5.1	Gaꞌ tiggel puwas inin, pataked disi Isa hap Awrusalam peggeꞌ niyaꞌ kādjaꞌan meꞌ Yahudihin laꞌi. 
JHN.5.2	Laꞌi si Awrusalam niyaꞌ limbu, ēnnen bang si bissā Yahudi, limbu Betsata. Limbu inin si bihing dambuwaꞌ meꞌ tarangka padiyaleman hap Awrusalamin, inēnan tarangka bili-bili. Niyaꞌ lime lumaꞌ-lumaꞌ pasayindungan si bihing limbu miyaꞌan. 
JHN.5.3	Tuꞌu si meꞌ lumaꞌ-lumaꞌ inin, ekka meꞌ aꞌa saki pabāk. Niyaꞌ siye pessek, niyaꞌ pengkaꞌ duk niyaꞌ matey baranden. (Inagad-agad weꞌ de paseyibuwa boheꞌ dem limbuhin. 
JHN.5.4	Peggeꞌ bang patekka niyaꞌ malaꞌikat Tuhanin pī dem limbu ngutaꞌul boheꞌin. Duk madumehellu mapī dem boheꞌin, pagubus kutaꞌul boheꞌin, kawuliꞌan bisan ine sakinen.) 
JHN.5.5	Niyaꞌ dambuwaꞌ aꞌa laꞌi tellumpūꞌ duk walun tahun ne sakinen. 
JHN.5.6	Takite si Isa iye pabāk-bāk laꞌi duk kataꞌuhanne weꞌ tiggel ne saki aꞌa miyaꞌan. Manjari tilew si Isa iye, paꞌinne, “Bayaꞌ ke kew koleꞌ?” 
JHN.5.7	Nambung aꞌa sakihin, paꞌinne, “Aweꞌ, Tuwan. Saguwaꞌ gaꞌ niyaꞌ mengket aku pī dem limbu bang ne kutaꞌul boheꞌin. Duk sasangku pe paꞌinsud pī, niyaꞌ ne dumehellu amban aku.” 
JHN.5.8	Paꞌin si Isa si iye, “Kuwat kew, boꞌohun pabākannun bu nu ne lumengngan.” 
JHN.5.9	Magtawus aꞌahin koleꞌ. Binoꞌo weꞌ ne pabākannen bu lumengngan ne iye.
JHN.5.9	Na, ellew miyaꞌan, ellew Sabtuꞌ, ellew liꞌi meꞌ Yahudihin. 
JHN.5.10	Hangkan pagkite meꞌ nakuraꞌ Yahudihin aꞌa makawuliꞌanin magboꞌo pabākannen, paꞌinde, “Hoy! Ellew liꞌi maꞌin. Langgalannu saraꞌten bi pamoꞌonu pabākannu iyan.” 
JHN.5.11	Sambunganne siye, paꞌinne, “Aꞌa mamakoleꞌ akuhin, daꞌakne binoꞌo si aku pabākankun duk daꞌakne ku lumengngan.” 
JHN.5.12	“Sine aꞌa mangandaꞌak kaꞌuhin?” paꞌinde. 
JHN.5.13	Saguwaꞌ gaꞌ kataꞌuhanne bang sine, peggeꞌ ekka teꞌed aꞌa laꞌi si higad limbu duk magtawus si Isa tahalaꞌ.
JHN.5.14	Puwas inin, takasuwaꞌ si Isa aꞌa bakas masakihin laꞌi dem langgal hadjehin. Paꞌin si Isa si iye, “Payamanun, koleꞌ ne kew. Hangkan lebbahanun ne dusenun, kaw pe niyaꞌ pasōng laꞌat tekka si kaꞌu.” 
JHN.5.15	Manjari tahalaꞌ aꞌahin duk pī iye ngakahan meꞌ nakuraꞌ meꞌ Yahudihin weꞌ si Isa makoleꞌ iyehin. 
JHN.5.16	Hangkan hep si Isa kinuntarahan teꞌed weꞌ meꞌ nakuraꞌ meꞌ Yahudihin, peggeꞌ pinakoleꞌ weꞌ ne aꞌa sakihin baytu ellew liꞌi. 
JHN.5.17	Manjari sambungan si Isa siye, paꞌinne, “Samaku Tuhanin luwal maghinang sampay maꞌin, damikkiyan aku, maghinang ku isab.” 
JHN.5.18	Peggeꞌ kuweꞌ miyaꞌan sambung si Isahin, hangkan tinuyuꞌan teꞌed iye pinapatey weꞌ de, dumaꞌin hadja peggeꞌ langgalanne saraꞌ ellew liꞌihin, saguwaꞌ peggeꞌ paꞌinne isab weꞌ Tuhanin Samanen, hātinen pasaliꞌne dinen si Tuhanin.
JHN.5.19	Sambungan si Isa meꞌ nakuraꞌ miyaꞌan, paꞌinne, “Sabennal akahante kaꞌam, gaꞌ teꞌed niyaꞌ tahinangku bang baran-baranku hadja. Saguwaꞌ ine-ine takiteku hinang Samakun, iye isab miyaꞌan hininangkun. Kēmon hininang Samanen iye du isab hininang Anaknen. 
JHN.5.20	Peggeꞌ kinalasahan ku weꞌ Samaku Tuhanin, duk pinakitaꞌu weꞌ ne si aku kēmon hininangnen. Duk si pasōngan pahinangne pe ku iyan meꞌ hinangan pasōng balakatan amban meꞌ tahinangku ilabeyin, ubus bu kēmon kaꞌam ulaliꞌ manamal. 
JHN.5.21	Samaku Tuhanin makapakellum aꞌa matey. Damikkiyan isab aku, Anak Tuhanin, tapakellumku sine-sine kabayaꞌanku. 
JHN.5.22	Duk dumaꞌin Samakun Tuhanin mangahukum me manusiyaꞌin. Saguwaꞌ pinangurung weꞌ ne si aku kapatut mangahukum manusiyaꞌin kēmon, 
JHN.5.23	supaya kēmon aꞌahin, pahadjede ku kuweꞌ pamahadjede Tuhanin. Sine-sine gaꞌi mahadje Anak Tuhanin, gaꞌi du isab pahadjene Samaku Tuhanin, iye mamapitu akuhin.
JHN.5.24	“Sabennal akahante kaꞌam, sine-sine makakale meꞌ panoloꞌkun duk kahagad si mamapitu akuhin, ellum iye salama-lama. Gaꞌi iye tewwaꞌ hukuman Tuhanin. Gaꞌi ne iye legga Tuhanin saguwaꞌ ellum iye salamalama. 
JHN.5.25	Sabennal akahante kaꞌam,” paꞌin si Isa, “taꞌabut ne waktuhin, kēmon manggaꞌ pe makahagadin, meꞌ dalil pateyin, kalede suwalakun, aku Anak Tuhanin. Duk kēmon makakalehin pinakellum du. 
JHN.5.26	Samakun poꞌon umulin, duk aku inin poꞌon umulin kuweꞌ Samakun du, sabab kapatut pinangurungne si akuhin. 
JHN.5.27	Duk kaꞌurungan ku isab weꞌ Samakun kapatut ngahukum meꞌ manusiyaꞌin, peggeꞌ aku iye inēnan Anak Manusiyaꞌin. 
JHN.5.28	Daꞌa kaꞌam ulaliꞌ si bissāku inin,” paꞌin si Isa. “Niyaꞌ waktu si pasōngan, kēmon pateyin kalede du suwalakun. 
JHN.5.29	Pagkalede, paguwaꞌ siye amban dem kubulde. Meꞌ aꞌa bakas maghinangan mahāpin, paguwaꞌ duk ellum siye salama-lama si surgaꞌ. Duk meꞌ aꞌa bakas maghinangan malaꞌatin, paguwaꞌ du isab duk tewwaꞌ hukuman Tuhanin siye, duk ilegga siye.”
JHN.5.30	Paꞌin si Isa, “Gaꞌ niyaꞌ tahinangku bang baran-baranku hadja. Ngahukum ku hadja kuweꞌ pangandaꞌakan Samaku akuhin. Hangkan bentel hukumankun. Peggeꞌ dumaꞌin tinuyuꞌanku hininangin kinabayaꞌankun, saguwaꞌ kinabayaꞌan Tuhan mamapitu akuhin. 
JHN.5.31	Bang aku hadja missā sabab dikun, gaꞌi du ku kahagadbi. 
JHN.5.32	Saguwaꞌ niyaꞌ seddili naksiꞌan aku. Kataꞌuhanku weꞌ panaksiꞌne si akuhin asal bennal.” 
JHN.5.33	Paꞌin si Isa pe, “Bakas kaꞌam ngandaꞌak meꞌ aꞌabi pī pu Yahiya. Duk inaka weꞌ Yahiya mabennalin sabab aku. 
JHN.5.34	Saguwaꞌ dumaꞌin pangandelankun saksiꞌ manusiyaꞌ. Bissāku hadja inin sabab Yahiya supaya kaꞌam timbul. 
JHN.5.35	Si Yahiya kuweꞌ dalil payitaꞌan kayat ngurung dantaꞌ si pikilan manusiyaꞌ duk sinna kaꞌam si dantaꞌnen, hātinen si panoloꞌnen, bisan daddaliꞌ hadja. 
JHN.5.36	Saguwaꞌ niyaꞌ saksiꞌ si aku pasōng basagnen amban panaksiꞌ Yahiyahin. Iye ne meꞌ hinang bakas tahinangkun. Meꞌ hinangku inin amban pangandaꞌakan Samaku Tuhanin duk daꞌakne si aku inubus. Asal meꞌ hinang hininangku ne inin naksiꞌan aku weꞌ Samaku Tuhanin mamapitu akuhin. 
JHN.5.37	Duk Samakun, iye mamapitu akuhin, saksiꞌanne ku isab. Saguwaꞌ gaꞌ bakas takalebi suwalanen duk gaꞌ bakas takitebi bayhuꞌnen. 
JHN.5.38	Duk gaꞌ lapalnen paꞌessep dem ateybi peggeꞌ gaꞌ kaꞌam kahagad si aku, iye pinapitune si kaꞌamin. 
JHN.5.39	Kaꞌam iyan, magtuyuꞌ teꞌed kaꞌam ngadjiꞌ kitabin, peggeꞌ tapikilbi bang kaꞌam ngadjiꞌ ngasuwaꞌ umul kaꞌam salama-lama si surgaꞌ. Bu kitab inin ne magaka sabab akuhin. 
JHN.5.40	Saguwaꞌ gaꞌi kaꞌam ngatu patuhut si aku, bu aku makaꞌurungan kaꞌam umul gaꞌ tamanannen.”
JHN.5.41	Paꞌin si Isa pe si meꞌ nakuraꞌ meꞌ Yahudihin, “Dumaꞌin inapaskun sanglitan manusiyaꞌ ku. 
JHN.5.42	Saguwaꞌ kataꞌuhanku bang ine dem ateybin. Kataꞌuhanku gaꞌ niyaꞌ lasabi si Tuhan. 
JHN.5.43	Bisan ku pitu inurungan kapatut amban Samaku Tuhanin, gaꞌi du ku kahagadbi. Saguwaꞌ bang niyaꞌ aꞌa seddili pitu magkapatutan dine, kahagadbi iye. 
JHN.5.44	Saꞌingge pakahagadbi si akuhin bang iye kabayaꞌanbin sanglitan saweꞌbin kaꞌam? Gaꞌi iye apasbi sanglit amban Tuhanin, Tuhan dambuwaꞌ-buwaꞌin. 
JHN.5.45	Daꞌa pikilun bi weꞌ sumbungte kaꞌam si Samaku Tuhanin laꞌi si ellew paghukum. Dumaꞌin aku saguwaꞌ si Musa, mamasampay si kaꞌam saraꞌ tinuhutbin, iye manumbung kaꞌamin. 
JHN.5.46	Bang bennal kaꞌam kahagad pu si Musa, subey kaꞌam kahagad si aku peggeꞌ sabab aku hep sinulatne dem kitabin. 
JHN.5.47	Saguwaꞌ peggeꞌ gaꞌi kahagadbi meꞌ sinulat si Musahin, saꞌingge pakahagadbi meꞌ bissākun?”
JHN.6.1+JHN.6.2+JHN.6.3+JHN.6.4	Dambuwaꞌ ellew, pagtapit ne isab pagkādjaꞌan meꞌ Yahudi inēnande Kādjaꞌan Pangessebanin, palipag si Isa pī si dambiyaꞌ lamew Jalil, inēnan isab lamew Tiberi. Banes teꞌed aꞌa paturul si iye peggeꞌ bakas takitede meꞌ hinanganne makaꞌulaliꞌin pagpakoleꞌne meꞌ aꞌa masakihin. Manjari pataked si Isa duk meꞌ tindegnen pī si punu duk ningkoloꞌ siye laꞌi. 
JHN.6.5	Pagpayam si Isa, banes teꞌed aꞌa takitene hap pī si iye. Hangkan paꞌinne pu si Pilip, dambuwaꞌ tindegnen, “Antag kite melli kinakan pamakan meꞌ aꞌa inin kēmon?” 
JHN.6.6	Paꞌin si Isa inin panuleyanne si Pilip bang ngandel ke iye si balakatnen. Bang si Isa, asal kataꞌuhanne bang ine sōng hininangnen. 
JHN.6.7	Sambungan si Pilip iye, paꞌinne, “Tangdan aꞌa maghinang dem walum bulan gaꞌi umabut pamelli kinakan pamakan meꞌ aꞌa inin, supaya dangan-dangan makaꞌakan tadaꞌahat.” 
JHN.6.8	Manjari nambung dambuwaꞌ tindeg si Isa seddili, si Andariyas. Si Andariyas inin pungtinaꞌi si Simon Petros. 
JHN.6.9	Paꞌinne pu si Isa, “Niyaꞌ tuꞌu nakanak lella-lella, niyaꞌ lime kayuꞌ panne duk duwe kennane. Saguwaꞌ asal gaꞌi umabut pamakan meꞌ aꞌa inin kēmon.” 
JHN.6.10	Manjari paꞌin si Isa si meꞌ tindegnen, “Daꞌakun bi meꞌ aꞌahin ningkoloꞌ.” Laꞌi si antag miyaꞌan luha balilinen. Ningkoloꞌ siye kēmon laꞌi. Meꞌ lellahin hadja, niyaꞌ lime ngibu ekkahanden. Seddili pe meꞌ dendehin duk meꞌ nakanakin. 
JHN.6.11	Manjari ineddoꞌ weꞌ si Isa pan nakanakin bu magpasalamat iye si Tuhan, ubus bu binahagiꞌ-bahagiꞌ weꞌ ne si meꞌ aꞌa magtingkoloꞌin. Damikkiyan isab binahagiꞌ-bahagiꞌ weꞌ ne kennahin duk inurungan siye taman kinabayaꞌanden. 
JHN.6.12	Pagesso ne siye, paꞌin si Isa si meꞌ tindegnen, “Tipunun bi meꞌ lukasin supaya gaꞌ niyaꞌ tapakaꞌat.” 
JHN.6.13	Manjari tinipun ne weꞌ de kēmon lukasin. Amban pan lime kayuꞌ kinakan meꞌ aꞌahin, lukas tinipunden niyaꞌ sampuūꞌ duk duwe bakaꞌ pennoꞌ. 
JHN.6.14	Pagkite meꞌ aꞌa malaꞌihin hinangan makaꞌulaliꞌ tahinang si Isa miyaꞌan, paꞌinde, “Asal inin ne teꞌed nabi inagad-agadte bi mapitu si dunyahin.” 
JHN.6.15	Kataꞌuhan si Isa weꞌ meꞌ aꞌahin sōng pī niggew iye dinaꞌak magsultan si siye, hangkan magtawus iye tahalaꞌ duk pī iye si punu dendang-dendangan.
JHN.6.16	Pagsōng magalib ne, padurul meꞌ tindegnen pī si higad lamew. 
JHN.6.17	Lindem ne bu gaꞌ pe si Isa pī si siye. Manjari pasakey siye si bangkaꞌ duk palipag siye pī si dambiyaꞌ lamew tudju lahat Kapernaum. 
JHN.6.18	Gaꞌ du tiggel basag ne baliyuhin duk hadje goyakin. 
JHN.6.19	Pagubus ne siye kapamusey lime atawa ennem kilumetro talahannen, takitede si Isa lumengngan diyataꞌ kuwit-kuwit lamew patapit pī si bangkaꞌde. Kadahitan teꞌed siye manamal. 
JHN.6.20	Saguwaꞌ paꞌin si Isa si siye, “Daꞌa kaꞌam tinalew. Aku hep ituꞌ.” 
JHN.6.21	Sinakey weꞌ de si Isa duk pagsumakey ne iye, magtawus siye tekka si lahat tinudjuden.
JHN.6.22	Pagsasumuhin, meꞌ aꞌa mabanes mapaꞌamban si dambiyaꞌ lamewin, takitede weꞌ dambuwaꞌ du bangkaꞌ bakas malaꞌihin; duk kataꞌuhande weꞌ gaꞌ si Isa pasakey laꞌi nuhut meꞌ tindegnen, saguwaꞌ luwal du meꞌ tindegnen mapatulakin. 
JHN.6.23	Niyaꞌ meꞌ bangkaꞌ bahu tekka amban puweblo Tiberi padungguꞌ tapit si antag bakas pagkakanande panin pagubus si Isa magpasalamat. 
JHN.6.24	Manjari pagkite meꞌ aꞌahin weꞌ gaꞌ hatiꞌ laꞌi si Isa atawa meꞌ tindegnen, pasakey siye si meꞌ bangkaꞌ miyaꞌan miha si Isa pī si Kapernaum.
JHN.6.25	Pagtakasuwaꞌde si Isa laꞌi si dambiyaꞌ lamew, paꞌinde si iye, “Tuwan, sumiyan papitunun?” 
JHN.6.26	Sambungan si Isa siye, paꞌinne, “Sabennal akahante kaꞌam, hangkan ku pihabi, peggeꞌ esso kaꞌam weꞌ panin. Saguwaꞌ gaꞌ tahātibi hinangan makaꞌulaliꞌ tahinangku si matahanbin. 
JHN.6.27	Daꞌa iye pagtuyuꞌanun bi kinakan mamagkaꞌatin. Saguwaꞌ iye subey pagtuyuꞌanbin kinakan manggaꞌi magkaꞌatin, kinakan makaꞌellum salama-lamahin. Aku, Anak Manusiyaꞌin, mangurungan kaꞌam kinakan inin, peggeꞌ kaꞌurungan ku kapatut weꞌ Samaku Tuhanin.” 
JHN.6.28	Manjari tinilew weꞌ de si Isa, paꞌinde, “Na, ine ne paꞌin subey hinang kami duk tatuhut kami kinabayaꞌan Tuhanin?” 
JHN.6.29	Sambungan si Isa siye, paꞌinne, “Iye inin kabayaꞌan Tuhan subey hininangbin, weꞌ subey kaꞌam kahagad si aku, iye pinapitunen.” 
JHN.6.30+JHN.6.31	Paꞌinde pu si Isa, “Tandaꞌ ine pinakitehannu si kamihin duk kami kahagad si kaꞌu? Meꞌ kapapuꞌanten bi mangan manna laꞌi dem lahat makagindew-gindew awwalley. Paꞌin kitabin, ‘Inurungan siye weꞌ ne kinakan amban surgaꞌ.’ Na, kaꞌu,” paꞌinde pu si Isa, “ine hinang tahinangnun?” 
JHN.6.32	Paꞌin si Isa si siye, “Sabennal akahante kaꞌam, mannahin, kinakan pinangurung si Musahin, dumaꞌin miyaꞌan kinakan mabennal amban surgaꞌin. Kinakan amban surgaꞌin, iye kinakan pangurung Samaku si kaꞌamin, duk pinangurungne inin, kinakan mabennalin. 
JHN.6.33	Peggeꞌ kinakan pangurung Tuhan inin, iye ne mapitu amban Tuhanin duk ngurung umul iye si manusiyaꞌ.” 
JHN.6.34	Manjari māku meꞌ aꞌa miyaꞌan pu si Isa, paꞌinde, “Tuwan, tiggelan kami ellum, urungun kami kinakan pinaꞌinnu inin.”
JHN.6.35	Paꞌin si Isa, “Aku ne hep kinakan makaꞌellumin. Sasuku manuhut akuhin gaꞌi ne teꞌed inusan balik. Duk sasuku makahagad si akuhin, gaꞌi ne teꞌed lekkakan balik. 
JHN.6.36	Na, bakas ne kaꞌam akahanku weꞌ bisan ku takitebi, gaꞌi du kaꞌam kahagad. 
JHN.6.37	Kēmon pinasukuꞌ Samaku si akuhin, nuhut du si aku. Duk kēmon manuhut si akuhin, gaꞌi patahalaꞌku, 
JHN.6.38	peggeꞌ pitu ku dumaꞌin ngahinang kinabayaꞌankun saguwaꞌ ngahinang kinabayaꞌan Tuhanin, iye mamapitu akuhin. 
JHN.6.39	Kabayaꞌan Tuhanin weꞌ gaꞌ teꞌed niyaꞌ lepas amban aku meꞌ aꞌa pinasukuꞌne si akuhin. Saguwaꞌ subey pakellumku siye kēmon si ellew dambuli. 
JHN.6.40	Peggeꞌ kabayaꞌan Samaku Tuhanin, weꞌ subey ellum salama-lama kēmon mangite duk makahagad si akuhin, Anaknen. Duk pakellumku siye si ellew dambuli.”
JHN.6.41	Manjari ngunub-ngunub meꞌ aꞌahin sabab pinaꞌin si Isa miyaꞌan pagpaꞌinne, “Aku kinakan amban surgaꞌin.” 
JHN.6.42	Paꞌinde, “Dumaꞌin ke aꞌa inin si Isa, anak si Yusupin? Kataꞌuhante bi hep saꞌi-samanen. Weꞌey iye magpaꞌin weꞌ amban surgaꞌ iye?” 
JHN.6.43	Nambung si Isa paꞌinne, “Daꞌa kaꞌam magkunub-kunub luꞌu. 
JHN.6.44	Gaꞌ niyaꞌ kapanuhut si aku bang gaꞌi iye urungan Tuhan mamapitu akuhin bayaꞌ nuhut aku. Duk manuhut si akuhin pakellumku du si ellew dambuli. 
JHN.6.45	Niyaꞌ tasulat dem kitab kanabi-nabihanin sa inin, ‘Tinoloꞌan du siye kēmon weꞌ Tuhanin.’ ” Paꞌin si Isa pe, “Kēmon mapakale si panoloꞌ Samaku Tuhanin, siye ne matumuhut si akuhin. 
JHN.6.46	Dumaꞌin hātine inin weꞌ niyaꞌ manusiyaꞌ bakas ngite Samaku Tuhanin. Gaꞌ niyaꞌ bakas ngite Samakun; luwal hadja aku, mapitu amban Tuhanin, bakas mangite iyehin. 
JHN.6.47	Sabennal akahante kaꞌam,” paꞌin si Isa, “sasuku makahagad si akuhin ellum salama-lama. 
JHN.6.48	Aku kinakan makaꞌellumin,” paꞌin si Isa. 
JHN.6.49	“Meꞌ kapapuꞌanbin makaꞌakan manna laꞌi si lahat makagindew-gindew, saguwaꞌ matey du siye. 
JHN.6.50	Saguwaꞌ kinakan amban surgaꞌ inin, bang niyaꞌ aꞌa makaꞌakanne, gaꞌi iye matey. 
JHN.6.51	Aku ne kinakan amban surgaꞌin. Aku ne kinakan makaꞌellumin. Bang niyaꞌ mangan kinakan inin, ellum iye salama-lama. Duk kinakan pamakanku si iyehin isikun. Paglillaꞌku barankun supaya kēmon manusiyaꞌin ellum salama-lama,” paꞌin si Isa.
JHN.6.52	Manjari magjawab meꞌ Yahudihin sabab binissā si Isa miyaꞌan. Paꞌinde, “Inumey pangurung aꞌa inin isinen pamakanne kite?” 
JHN.6.53	Paꞌin si Isa si siye, “Sabennal akahante kaꞌam, bang gaꞌi du kakanbi isi Anak Manusiyaꞌin, hātinen isikun, duk bang gaꞌi du inumbi lahaꞌkun, gaꞌ niyaꞌ umulbi bennal. 
JHN.6.54	Mamangan isikun duk manginum lahaꞌkun, ellum salama-lama. Duk pakellumku iye si ellew dambuli. 
JHN.6.55	Peggeꞌ isikun asal kinakan teꞌedin duk lahaꞌkun asal ininum teꞌedin. 
JHN.6.56	Sasuku mamangan isikun duk manginum lahaꞌkun, teteg si aku, duk teteg ku si iye. 
JHN.6.57	Samaku Tuhanin, mamapitu akuhin, asal iye poꞌon umulin duk ellum ku sababne. Damikkiyan isab aꞌa mamangan akuhin ellum du sababku. 
JHN.6.58	Inin hep kinakan mapitu amban surgaꞌin,” paꞌin si Isa. “Kinakan inin gaꞌi magsaliꞌ duk kinakan takakan meꞌ kapapuꞌanbin, peggeꞌ bisan kakande kinakan miyaꞌan matey du siye. Bu kinakan amban surgaꞌ inin, sasuku manganne ellum salama-lama.” 
JHN.6.59	Binissā inin weꞌ si Isa sābune magtoloꞌ dem langgal laꞌi si Kapernaum.
JHN.6.60	Ekka meꞌ tindeg si Isahin makakale panoloꞌne inin duk paꞌinde, “Asal makalanduꞌ pamanoloꞌne inin. Gaꞌ niyaꞌ makasandal pakale si iyan.” 
JHN.6.61	Gaꞌ niyaꞌ ngakahan si Isa saguwaꞌ kataꞌuhanne weꞌ ngunub-ngunub siye sabab panoloꞌne miyaꞌan. Hangkan paꞌinne si siye, “Laꞌat ke ateybin sabab panoloꞌku miyaꞌan? 
JHN.6.62	Na saꞌingge enteꞌ, bang kitebi ku, Anak Manusiyaꞌin, balik pī si lahat bakas palaꞌihanku matuꞌuhin? 
JHN.6.63	Akahante kaꞌam,” paꞌin si Isa, “Niyawa Tuhanin hep makapakellum kitehin bi. Bang kabasag manusiyaꞌin gaꞌ niyaꞌ gunane, gaꞌi makapakellum manusiyaꞌ. Meꞌ bakas panoloꞌku si kaꞌamin makapakellum peggeꞌ paluwas inin amban Niyawa Tuhanin. 
JHN.6.64	Saguwaꞌ niyaꞌ kaꞌam gaꞌi kahagad si aku,” paꞌin si Isa. Paꞌin si Isa miyaꞌan peggeꞌ asal kataꞌuhanne kemuwe tagnaꞌ bang sine manggaꞌi makahagad si iyehin duk bang sine mamuddihan iyehin. 
JHN.6.65	Duk paꞌinne pe, “Iye hep inin sababnen hangkan bakas paꞌinku si kaꞌam weꞌ gaꞌ niyaꞌ tumuhut si aku bang dumaꞌin Samaku Tuhanin mangurung bayaꞌ si iyehin.”
JHN.6.66	Sabab miyaꞌan ekka meꞌ tindeg si Isahin tahalaꞌ amban iye duk gaꞌi ne nuhut iye. 
JHN.6.67	Hangkan paꞌin si Isa si tindegne sampūꞌ duk duwehin, “Na, kaꞌam, mabayaꞌ ke isab kaꞌam tahalaꞌ?” 
JHN.6.68	Nambung si Simon Petros, paꞌinne, “Tuwan, sine panuhutan kamihin bang dumaꞌin kaꞌu? Luwal du kaꞌu makabissā meꞌ bissā makapakellum salama-lamahin. 
JHN.6.69	Kahagad ne teꞌed kami duk kataꞌuhan kami ne teꞌed weꞌ kaꞌu masutsi mapitu amban Tuhanin.” 
JHN.6.70	Paꞌin si Isa si siye, “Kaꞌam ne iyan sampūꞌ duk duwe meꞌ tindegku tapeneꞌkun. Saguwaꞌ dangan kaꞌam paꞌasekan seyitan.” 
JHN.6.71	Bissā si Isa inin sabab si Judas, anak si Simon Iskariyotin. Peggeꞌ si Judas inin dangan si meꞌ tindeg si Isa sampūꞌ duk duwehin duk iye mamuddihan si Isahin si pasōngan.
JHN.7.1	Puwas inin, lumengngan si Isa si meꞌ kalahatan laꞌi si Jalil hadja. Gaꞌi iye mabayaꞌ pī si lahat Yahudiya peggeꞌ batang iye papatey meꞌ nakuraꞌ meꞌ Yahudi malaꞌihin. 
JHN.7.2	Manjari tapit ne pagkādjaꞌan meꞌ Yahudihin patennaꞌde dem meꞌ payad-payadin. 
JHN.7.3	Paꞌin meꞌ pungtinaꞌi si Isa lellahin si iye, “Hāp pe kew tahalaꞌ bittuꞌu. Subey kew pī si lahat Yahudiya duk isab takite meꞌ tindegnun meꞌ hinangnun. 
JHN.7.4	Peggeꞌ bang niyaꞌ aꞌa mabayaꞌ bantu, subey gaꞌi tapukanne meꞌ hinangannen. Peggeꞌ iyuꞌ kew maghinang meꞌ hinangan makaꞌulaliꞌ, subey kew pakite si meꞌ aꞌahin kēmon.” 
JHN.7.5	Bisan hep meꞌ pungtinaꞌinen, gaꞌi kahagad si iye. 
JHN.7.6+JHN.7.7	Manjari paꞌin si Isa si siye, “Gaꞌ pe taꞌabut waktu pamakiteku dikun. Bang kaꞌam, bisan waktu ine makajari peggeꞌ gaꞌi du kaꞌam kabunsihan weꞌ meꞌ aꞌa si dunyahin. Bu aku, kabunsihan ku weꞌ de peggeꞌ luwal siye paꞌinanku weꞌ meꞌ hinanganden laꞌat. 
JHN.7.8	Pī kaꞌam si Awrusalam si pagkādjaꞌan,” paꞌin si Isa si meꞌ pungtinaꞌinen. “Gaꞌi pe ku hap pī peggeꞌ gaꞌ pe taꞌabut waktukun.” 
JHN.7.9	Ubus inin bissāne, gaꞌ iye usaꞌ amban lahat Jalil.
JHN.7.10	Paglumikut ne meꞌ pungtinaꞌinen hap pī si pagkādjaꞌan miyaꞌan, gaꞌ du tiggel paturul isab si Isa pī. Saguwaꞌ gaꞌ iye patuhut si meꞌ aꞌa maꞌekkahin hangkan gaꞌ niyaꞌ ngataꞌu papīnen. 
JHN.7.11	Pinagpiha iye weꞌ meꞌ nakuraꞌ Yahudihin laꞌi si pagkādjaꞌan. Magtilew siye bang antag iye. 
JHN.7.12	Ekka meꞌ aꞌa magkemot-kemot sabab si Isa laꞌi dem kaꞌekkahan meꞌ aꞌahin. Paꞌin sinduwehin, “Aꞌa hāp si Isa.” Paꞌin sinduwehin isab, “Dumaꞌin, iyuꞌ padupangne meꞌ aꞌahin.” 
JHN.7.13	Saguwaꞌ gaꞌ niyaꞌ missā binawag sabab si Isa, peggeꞌ tinalew siye si meꞌ nakuraꞌden.
JHN.7.14	Pagsōng nengaꞌ ne pagkādjaꞌanin, hap pī si Isa si langgal hadjehin duk nagnaꞌ iye magtoloꞌ si meꞌ aꞌahin. 
JHN.7.15	Ulaliꞌ manamal meꞌ nakuraꞌ Yahudihin si panoloꞌ si Isahin. Paꞌinde, “Gaꞌ hatiꞌ aꞌa inin bakas ngadjiꞌ. Antag pangeddoꞌanne kataꞌune inin?” 
JHN.7.16	Sambungan si Isa siye, paꞌinne, “Panoloꞌkun dumaꞌin amban di kataꞌuku saguwaꞌ amban Tuhan, iye mamapitu akuhin. 
JHN.7.17	Bang aꞌahin ngatu ngahinang kinabayaꞌan Tuhanin, kataꞌuhanne du bang panoloꞌkun amban Tuhan ke atawa bang amban di pikilanku hadja. 
JHN.7.18	Bang aꞌahin missā amban di pikilanne, iye inapasnen kabantuhannen. Saguwaꞌ bang iye inapasnen weꞌ binantu mangandaꞌak iyehin, na, aꞌa iyan bentel duk gaꞌi iye ngakkal.” 
JHN.7.19	Paꞌin si Isa pe si meꞌ nakuraꞌ miyaꞌan, “Dumaꞌin ke pinangurung weꞌ si Musa si kaꞌam saraꞌin? Saguwaꞌ gaꞌ du niyaꞌ kaꞌam nuhut saraꞌin. Weꞌey ku batang papateybi?” 
JHN.7.20	Nambung meꞌ aꞌa maꞌekkahin, paꞌinde, “Iyuꞌ kew kasayedan. Sine batang mapatey kaꞌuhin?” 
JHN.7.21	Nambung si Isa, paꞌinne, “Mintedde du ku ngahinang hinangan makaꞌulaliꞌ baytu ellew liꞌi, na, iye ne inin pagulaliꞌanbin kēmon. 
JHN.7.22	Dinaꞌak weꞌ si Musa si kaꞌam inislam meꞌ anakbi lellahin. (Bu dumaꞌin hep amban si Musa daꞌakan inin saguwaꞌ amban meꞌ kapapuꞌanbin du.) Manjari bang taꞌabut ellew pagislamin, bisan tewwaꞌ si ellew liꞌi, inislam du weꞌ bi meꞌ anakbi lellahin. 
JHN.7.23	Kaꞌam hatiꞌ, magislam kaꞌam meꞌ anakbin bisan baytu ellew liꞌi supaya gaꞌi talanggalbi saraꞌ si Musahin, na weꞌey kaꞌam astel si aku peggeꞌ makoleꞌ ku aꞌa si ellew liꞌi? 
JHN.7.24	Daꞌa ku magtawus hukumun bi bang gaꞌi kaꞌam kapastiꞌan. Saguwaꞌ bang kaꞌam ngahukum, tuhutun bi hukuman mabentelin.”
JHN.7.25	Manjari niyaꞌ meꞌ aꞌa Awrusalam magbissā-bissā, paꞌinde, “Dumaꞌin ke inin aꞌa batang pinapatey meꞌ nakuraꞌin? 
JHN.7.26	Payamanun bi,” paꞌinde, “tiyaꞌ iye missā patampal saguwaꞌ gaꞌi du iye saggaꞌ meꞌ nakuraꞌin. Kahagad ne enteꞌ siye weꞌ iye ne Almasihin? 
JHN.7.27	Saguwaꞌ bang Almasihin pitu,” paꞌinde, “gaꞌi kataꞌuhan bang amban iye. Bu aꞌa inin, kataꞌuhante bi kēmon bang amban iye.”
JHN.7.28	Magtoloꞌ pe si Isa dem langgal hadjehin, bu pinapales weꞌ ne suwalanen, paꞌinne, “Weꞌ kataꞌuhanbi ku teꞌed duk kataꞌuhanbi bang amban ku? Gaꞌ ku pitu amban di kabayaꞌanku. Dinaꞌak ku weꞌ Tuhanin pitu, duk gaꞌi iye magdustaꞌ. Gaꞌi iye kataꞌuhanbi,” paꞌin si Isa. 
JHN.7.29	“Saguwaꞌ aku, kataꞌuhanku iye peggeꞌ billaꞌi ku amban iye duk iye mangandaꞌak aku mapituhin.” 
JHN.7.30	Manjari batang ne iye siggewde, saguwaꞌ gaꞌ niyaꞌ bisan makaꞌantan iye, peggeꞌ gaꞌ pe taꞌabut waktu pamapatey iyehin. 
JHN.7.31	Saguwaꞌ ekka meꞌ aꞌa malaꞌihin kahagad pu si Isa. Paꞌinde, “Asal inin ne Almasihin. Peggeꞌ gaꞌ niyaꞌ aꞌa makahinang meꞌ hinangan makaꞌulaliꞌ labi amban meꞌ hininang si Isa inin.”
JHN.7.32	Pagkataꞌuhan weꞌ meꞌ Pariseohin bang ine kinemot-kemot meꞌ aꞌa sabab si Isahin, magtawus siye duk meꞌ nakuraꞌ meꞌ imamin ngandaꞌak meꞌ guwaldiya pī niggew si Isa. 
JHN.7.33	Manjari paꞌin si Isa si meꞌ aꞌa mapatipun si iyehin, “Gaꞌi ne ku tiggel tuꞌu si kaꞌam. Sōng ne ku moleꞌ pī si mangandaꞌak aku mapituhin. 
JHN.7.34	Pihabi du ku iyan, saguwaꞌ gaꞌi ku takasuwaꞌbi, peggeꞌ gaꞌi kaꞌam tapi si palaꞌihankun.” 
JHN.7.35	Manjari magbissā-bissā meꞌ nakuraꞌ Yahudihin, paꞌinde, “Sōng tungan hatu aꞌa inin hangkan gaꞌi iye takasuwaꞌte bi? Pī enteꞌ iye si meꞌ bangsate bi mapatennaꞌ si kalahatan laꞌi si lahat Girikin? Duk pī enteꞌ iye noloꞌan meꞌ bangsa Girikin? 
JHN.7.36	Paꞌinne weꞌ pihate bi iye saguwaꞌ gaꞌi koꞌ iye takasuwaꞌte bi. Duk gaꞌi koꞌ kite bi tapī laꞌi si palaꞌihannen. Ine enteꞌ hāti pinaꞌinne inin?”
JHN.7.37	Kakapusan ellew pagkādjaꞌanin, iye ellew asal mahadjehin, nengge si Isa diyalem langgal hadjehin duk missā iye pinapales, paꞌinne, “Sine-sine kaꞌam lekkakan, pitu kaꞌam si aku duk paꞌinumte kaꞌam. 
JHN.7.38	Peggeꞌ tasulat dem kitab sabab aꞌa makahagad si akuhin; paꞌin kitabin, ‘Niyaꞌ nubud kuweꞌ dalil meꞌ boheꞌ amban dem ateyne, boheꞌ makapakellum.’ ” 
JHN.7.39	Boheꞌ manubud pinaꞌin si Isa inin, hātinen Niyawa Tuhanin sōng pinangurung ne si meꞌ makahagad si iyehin. Saguwaꞌ masa miyaꞌan gaꞌ pe tapangurung Niyawa Tuhanin, peggeꞌ gaꞌ pe taꞌabut waktu pamahadje si Isa weꞌ Tuhanin.
JHN.7.40	Pagkale meꞌ aꞌahin meꞌ bissā si Isa inin, paꞌin meꞌ sinduwehin, “Asal aꞌa inin ne nabi inagad-agadten bi.” 
JHN.7.41	Paꞌin meꞌ sinduwehin isab, “Inin ne Almasihin.” Saguwaꞌ niyaꞌ sinduwe magpaꞌin, “Dumaꞌin iye Almasihin. Peggeꞌ Almasihin dumaꞌin amban lahat Jalil. 
JHN.7.42	Paꞌin kitabin hep weꞌ Almasihin tubuꞌ Sultan Daꞌud duk subey iye inanakan si kalurnaꞌan Betlehem peggeꞌ iye miyaꞌan lahat si Sultan Daꞌudin.” 
JHN.7.43	Hangkan magseddili-seddili tapikil meꞌ aꞌahin sabab si Isa. 
JHN.7.44	Niyaꞌ siye mabayaꞌ niggew iye saguwaꞌ gaꞌ niyaꞌ bisan makaꞌantan iye.
JHN.7.45	Manjari balik ne meꞌ guwaldiyahin. Tinilew siye weꞌ meꞌ Pariseohin duk meꞌ nakuraꞌ meꞌ imamin, paꞌinde, “Weꞌey iye gaꞌ boꞌobi pitu?” 
JHN.7.46	Nambung meꞌ guwaldiyahin, paꞌinde, “Gaꞌ teꞌed niyaꞌ aꞌa bakas magtoloꞌ kuweꞌ panoloꞌ aꞌa miyaꞌan.” 
JHN.7.47	Sambungan meꞌ Pariseohin siye, paꞌinde, “Sampay kaꞌam tapadupang du isab weꞌ ne? 
JHN.7.48	Kami meꞌ Pariseohin, gaꞌ niyaꞌ bisan dangan kami kahagad si iye. Duk meꞌ nakuraꞌ Yahudihin damikkiyan du isab. 
JHN.7.49	Iye du makahagad si iyehin meꞌ aꞌa maꞌekka īꞌen peggeꞌ awam siye bang ine pinaꞌin dem saraꞌ si Musahin. Hangkan kamulkaꞌan siye weꞌ Tuhanin.” 
JHN.7.50	Dangan meꞌ Pariseo malaꞌihin si Nikodemus. Iye hep miyaꞌan bakas mapī magbissā duk si Isa sangem īꞌen. Paꞌinne si meꞌ saweꞌnen, 
JHN.7.51	“Paꞌin saraꞌten weꞌ gaꞌi aꞌahin makajari laboꞌante hukuman bang gaꞌi dahuꞌ iye pinakale supaya kataꞌuhan bang ine bakas tahinangnen.” 
JHN.7.52	Nambung siye, paꞌinde, “Weꞌ amban Jalil kew isab? Payamanun dem kitab, gaꞌ tasulat dem kitab weꞌ niyaꞌ nabi paguwaꞌ amban lahat Jalil.”
JHN.7.53	Manjari kaniya-kaniya ne siye moleꞌ.
JHN.8.1	Saguwaꞌ si Isa hap pī pataked si kūd Jaitun. 
JHN.8.2	Subu-subu pe pagsasumuhin, pī iye balik si langgal hadjehin. Banes aꞌa patipun pī si iye ubus ningkoloꞌ iye magtoloꞌ si siye. 
JHN.8.3	Manjari niyaꞌ dambuwaꞌ dende binoꞌo weꞌ meꞌ Pariseohin duk meꞌ guru si saraꞌ āgamahin pī pu si Isa. Dende inin bakas tasaꞌut magjina. Pinaharap iye weꞌ de si meꞌ aꞌa maꞌekkahin. 
JHN.8.4	Paꞌinde pu si Isa, “Tuwan, dende inin bakas tasaꞌut magjina. 
JHN.8.5	Na, bang dem saraꞌ si Musa inambananne si kitehin bi, hukuman si meꞌ dende kuweꞌ inin, subey siye tinumbuk duk batu sampay matey. Na, bang kaꞌu, ine paꞌinnu?” 
JHN.8.6	Bissāde inin panguhi-nguhide si Isa kaw salaꞌ panambungnen, manjari niyaꞌ jān panuntutande iye. Saguwaꞌ patondok si Isa duk nulat iye duk timbōꞌne diyataꞌ bulak. 
JHN.8.7	Pagtinilew ne isab iye weꞌ de, patongas iye duk paꞌinne si siye, “Sine-sine kaꞌam gaꞌ niyaꞌ dusene, ambat iye dehellu numbuk dende inin duk batu.” 
JHN.8.8	Manjari patondok iye balik duk nulat ne isab iye duk timbōꞌne diyataꞌ bulak. 
JHN.8.9	Pagkalede pinaꞌin si Isa inin, tahalaꞌ siye dangan-dangan tinagnaꞌan amban mabahiꞌin, duk taꞌamban si Isa duk dendehin laꞌi si panenggehannen. 
JHN.8.10	Pagtongas si Isa balik, paꞌinne si dendehin, “Dende, antag ne siye? Gaꞌ ke niyaꞌ bisan dangan taꞌamban numbuk kaꞌu duk batu?” 
JHN.8.11	“Gaꞌ niyaꞌ, Tuwan,” iye helling dendehin. Paꞌin si Isa, “Bisan aku gaꞌi du kew laboꞌanku hukuman pinapatey. Hap lumaꞌ ne kew saguwaꞌ daꞌa ne kew magduse balik.”
JHN.8.12	Puwas miyaꞌan, missā si Isa balik si meꞌ Pariseohin. Paꞌinne, “Aku inin dantaꞌ mangurung dantaꞌ dem pikilan manusiyaꞌin. Sine-sine nuhut aku, salama-lama gaꞌi ne teꞌed iye lumengngan dem lindem, peggeꞌ laꞌi dem pikilanne dantaꞌ makapakellum manusiyaꞌin.” 
JHN.8.13	Paꞌin meꞌ Pariseohin pu si Isa, “Naksiꞌan kew di nu. Bang aꞌahin naksiꞌan dine, gaꞌ niyaꞌ kahagad si iye.” 
JHN.8.14	Nambung si Isa, paꞌinne, “Bisan ku naksiꞌan diku, toꞌo panaksiꞌkun peggeꞌ kataꞌuhanku bang amban ku duk bang tungan ku. Saguwaꞌ kaꞌam, gaꞌi kataꞌuhanbi bang amban ku duk bang tungan ku. 
JHN.8.15	Kaꞌam, bang kaꞌam ngahukum aꞌa, iye tinuhutbin pikilan manusiyaꞌ hadja. Aku,” paꞌin si Isa, “gaꞌi ku ngahukum aꞌa. 
JHN.8.16	Saguwaꞌ bang saꞌupama aku mangahukumin, bentel hukumankun peggeꞌ dumaꞌin aku dendangan mangahukumin saguwaꞌ duwangan kami duk Samakun, Samaku mamapitu akuhin. 
JHN.8.17	Tasulat dem saraꞌbi,” paꞌin Si Isa, “bang duwe aꞌa saliꞌ panaksiꞌden, toꞌo pinaꞌinden. 
JHN.8.18	Na, bennal bissākun. Niyaꞌ duwe saksiꞌku. Aku naksiꞌan dikun duk Samaku mamapitu akuhin naksiꞌan aku du isab.” 
JHN.8.19	Tinilew si Isa weꞌ meꞌ Pariseohin, paꞌinde, “Antag samanun?” Nambung si Isa, paꞌinne, “Gaꞌi kataꞌuhanbi Samakun, duk aku, gaꞌi du ku isab kataꞌuhanbi. Peggeꞌ bang ku miyaꞌan kataꞌuhanbi, kataꞌuhanbi du isab Samakun.” 
JHN.8.20	Binissā inin weꞌ si Isa sasangne magtoloꞌ dem langgal hadjehin, laꞌi si antag pamettadan meꞌ kahun pangalaboꞌ-laboꞌande pariyahin. Saguwaꞌ gaꞌ niyaꞌ niggew iye peggeꞌ gaꞌ pe taꞌabut gantaꞌnen.
JHN.8.21	Manjari binalik weꞌ si Isa bakas pinaꞌinne si meꞌ aꞌahin, paꞌinne, “Sōng tahalaꞌ ne ku. Pihabi du ku iyan saguwaꞌ gaꞌi ku takasuwaꞌbi. Matey hadja kaꞌam moꞌo dusebin. Gaꞌi kaꞌam tapī si papihankun.” 
JHN.8.22	Hangkan magtilew-tinilew meꞌ nakuraꞌ Yahudihin, paꞌinde, “Ine hāti binissāne miyaꞌan weꞌ gaꞌi koꞌ kite tapī si papīhannen? Papateyne enteꞌ dinen?” 
JHN.8.23	Paꞌin si Isa pe, “Kaꞌam iyan aꞌa dunya du, bu aku inin surgaꞌ lahatkun. Kēmon pikilanbin amban dunya hadja, bu pikilankun dumaꞌin. 
JHN.8.24	Hangkan hep kaꞌam akahanku weꞌ matey du kaꞌam moꞌo dusebin. Peggeꞌ bang gaꞌi kahagadbi pinaꞌinku sabab dikun, asal matey kaꞌam moꞌo dusebin.” 
JHN.8.25	“Sine teꞌ kew teꞌed?” paꞌinde. Paꞌin si Isa, “Bakas akahante ne kaꞌam kemuwe tagnaꞌ. 
JHN.8.26	Ekka pe makajari paꞌinku sabab addatbin,” paꞌin si Isa. “Duk ekka pe dusebi laboꞌanku hukuman. Saguwaꞌ iye hadja inakaku tuꞌu si dunya inin, meꞌ bakas inaka si aku weꞌ mamapitu akuhin. Duk kēmon inakanen bennal,” paꞌin si Isa. 
JHN.8.27	Saguwaꞌ gaꞌ tahātide weꞌ binissā si Isa miyaꞌan sabab Tuhanin, Samanen. 
JHN.8.28	Hangkan paꞌin si Isa si siye, “Bang ne bakas dangkatbi Anak Manusiyaꞌin diyataꞌ olom, meke ne kataꞌuhanbi weꞌ aku ne iye pinaꞌinkun. Duk kataꞌuhanbi du isab iyan weꞌ gaꞌ niyaꞌ hinangku bang baran-baranku hadja duk kēmon panoloꞌkun, iye hadja pangandaꞌakan Samaku akuhin. 
JHN.8.29	Tattap tuꞌu si aku mamapitu akuhin. Gaꞌi ku pasagadanne peggeꞌ luwal hinangku kinabayaꞌannen.” 
JHN.8.30	Pagkalede pinaꞌin si Isa miyaꞌan, ekka meꞌ aꞌahin sandel si iye.
JHN.8.31	Manjari missā si Isa si meꞌ Yahudi mapadūs si bissānen, paꞌinne, “Bang kaꞌam matuyuꞌ nuhut panoloꞌku si kaꞌamin, bennal kaꞌam tindegku. 
JHN.8.32	Duk kataꞌuhanbi du iyan bang ine mabennal amban Tuhanin. Duk mabennal inin iye mamaluwas kaꞌamin amban pamanyagaꞌan kaꞌamin.” 
JHN.8.33	Nambung siye paꞌinde, “Oy, kami inin meꞌ tubuꞌ Ibrahim. Gaꞌ kami bakas tabanyagaꞌ weꞌ sine-sine. Weꞌey kew magpaꞌin weꞌ lumuwas du kami amban pamanyagaꞌan kamihin?” 
JHN.8.34	Sambungan si Isa siye, paꞌinne, “Akahante kaꞌam matoꞌohin, sasuku magduse, binanyagaꞌ siye weꞌ napsude magdusehin. 
JHN.8.35	Banyagaꞌ aꞌahin gaꞌi teteg si aꞌahin. Iye mateteg si iyehin anaknen. 
JHN.8.36	Hangkan bang Anak Tuhanin mamaluwas kaꞌamin, bugtuꞌ teꞌed kaꞌam lumuwas. 
JHN.8.37	Kataꞌuhanku weꞌ kaꞌam iyan meꞌ tubuꞌ Ibrahim. Saguwaꞌ batang ku papateybi peggeꞌ gaꞌi tatayimaꞌbi panoloꞌkun. 
JHN.8.38	Meꞌ panoloꞌku si kaꞌam inin takaleku amban Samakun saguwaꞌ kaꞌam, hininang weꞌ bi meꞌ takalebi amban samabin.” 
JHN.8.39	Paꞌin meꞌ Yahudihin, “Sama kamihin Ibrahim.” Paꞌin si Isa, “Bang kaꞌam bennal meꞌ tubuꞌ Ibrahim, neppu siꞌ kaꞌam Ibrahim si meꞌ hinangannen. 
JHN.8.40	Saguwaꞌ kaꞌam iyan, batang ku papateybi sewukat ne kaꞌam bakas akahanku mabennal takaleku amban Tuhanin. Gaꞌ Ibrahim bakas maghinangan kuweꞌ iyan. 
JHN.8.41	Meꞌ hinanganbin saliꞌ duk hinangan samabin.” Magtawus meꞌ aꞌa miyaꞌan nambung, paꞌinde, “Oy, dambuwaꞌ-buwaꞌ du sama kamihin, Tuhanin. Duk kami inin bennal meꞌ anakne.” 
JHN.8.42	Paꞌin si Isa si siye, “Bang bennal Tuhanin samabin, kalasahanbi siꞌ ku peggeꞌ aku amban Tuhanin hangkan ne ku tuꞌu. Gaꞌ ku pitu amban bayaꞌku saguwaꞌ pinapitu ku weꞌ Tuhanin. 
JHN.8.43	Weꞌey teꞌ gaꞌi tahātibi binissākun? Hangkan gaꞌi tahātibi peggeꞌ gaꞌi tasandalbi makale binissākun.” 
JHN.8.44	Paꞌin si Isa pe si meꞌ aꞌa miyaꞌan, “Kaꞌam, samabin nakuraꞌ seyitanin duk iye kabayaꞌanbi tinuhutin meꞌ kinabayaꞌan samabin. Kemuwe amban tagnaꞌ asal be-papatey iye. Gaꞌ iye bakas nuhut mabennalin peggeꞌ gaꞌ niyaꞌ bennal laꞌi si iye. Iye bahannen, magdustaꞌ peggeꞌ inin addatnen. Dustaꞌan teꞌed iye duk iye poꞌon dustaꞌin kēmon. 
JHN.8.45	Saguwaꞌ aku, bennal hadja meꞌ bissākun hangkan gaꞌi ku kahagadbi. 
JHN.8.46	Gaꞌ niyaꞌ kaꞌam makapagpaꞌin weꞌ dusehan ku; kēmon binissākun bennal. Weꞌey pe ku gaꞌi kahagadbi? 
JHN.8.47	Bang aꞌahin sukuꞌ si Tuhan, pakalene toloꞌ Tuhanin. Saguwaꞌ kaꞌam dumaꞌin kaꞌam sukuꞌ si Tuhan, hangkan hep gaꞌi kaꞌam mabayaꞌ pakale.”
JHN.8.48	Sinambungan si Isa weꞌ meꞌ Yahudihin, paꞌinde, “Tewwaꞌ teꞌed pinaꞌin kamihin weꞌ dumaꞌin kew iyan bennal aꞌa Israꞌil. Aꞌa Samariya kew duk pasayedan seyitan kew.” 
JHN.8.49	“Gaꞌ ku ituꞌ pasayedan seyitan,” paꞌin si Isa. “Pinahadje weꞌ ku Samakun saguwaꞌ bissā-bissāhanbi ku. 
JHN.8.50	Dumaꞌin inapaskun weꞌ pinahadje ku. Niyaꞌ seddili makapikilne mahadje aku duk iye mangahukumin. 
JHN.8.51	Sabennal akahante kaꞌam,” paꞌin si Isa, “sine-sine nuhut panoloꞌkun, gaꞌi teꞌed matey salama-lama.” 
JHN.8.52	Paꞌinde si iye, “Na, kabugtuꞌan kami ne teꞌed weꞌ pasayedan seyitan kew. Bisan Apuꞌ Ibrahim duk meꞌ kanabihanin kēmon matey du. Hatiꞌ paꞌinnu weꞌ gaꞌi teꞌed matey salama-lama sasuku manuhut panoloꞌnun. 
JHN.8.53	Weꞌey, balakatan pe kew amban papuꞌ kamihin, Ibrahim? Bisan meꞌ kanabi-nabihanin kēmon duk bisan Apuꞌ Ibrahim matey du. Weꞌ sine teꞌ kew?”
JHN.8.54	Nambung si Isa, paꞌinne, “Bang saꞌupama pahadjeku dikun, gaꞌ niyaꞌ kagunahan pamahadjeku miyaꞌan. Iye mahadje akuhin Samakun, iye ne pinaꞌinbi Tuhanbin. 
JHN.8.55	Gaꞌi bisan kataꞌuhanbi Tuhanin. Saguwaꞌ aku, kataꞌuhanku iye. Bang saꞌupama paꞌinku weꞌ gaꞌi Tuhanin kataꞌuhanku, na kuweꞌ ne ku kaꞌamin dustaꞌan. Saguwaꞌ asal kataꞌuhanku teꞌed Tuhanin duk tuhutku teꞌed kēmon pangandaꞌakannen. 
JHN.8.56	Papuꞌbin Ibrahim magkēg peggeꞌ kataꞌuhanne niyaꞌ waktu si pasōngan, kitene du ku pitu si dunya. Manjari pagkitene papitukun kēgan iye.” 
JHN.8.57	Nambung siye, paꞌinde, “Saꞌingge pagkitebi duk Ibrahimin? Gaꞌ pe hatiꞌ bisan limempūꞌ tahun umulnun.” 
JHN.8.58	Paꞌin si Isa si siye, “Akahante kaꞌam matoꞌohin, gaꞌ pe Ibrahim inanakan, andang ne ku.” 
JHN.8.59	Manjari meꞌ Yahudi miyaꞌan nimuk batu panibagde si Isa. Saguwaꞌ paꞌellig si Isa duk paluwas iye amban dem langgal hadjehin.
JHN.9.1	Sasang si Isa lumengngan, ngite iye dambuwaꞌ aꞌa pessek amban dem betteng. 
JHN.9.2	Tinilew si Isa weꞌ meꞌ tindegnen, paꞌinde, “Tuwan, weꞌey teꞌ aꞌa inin pessek amban dem betteng? Sabab dusene ke atawa sabab duse saꞌi-samanen?” 
JHN.9.3	Nambung si Isa, paꞌinne, “Dumaꞌin sabab dusene atawa duse saꞌi-samanen hangkan iye pessek. Saguwaꞌ pessek iye supaya tapakitehan Tuhanin balakatnen bang ngite ne aꞌa inin. 
JHN.9.4	Pādpād ellew pe subey hinangte meꞌ hinang Tuhanin, Tuhan mamapitu akuhin,” paꞌin si Isa. “Pagtaꞌabut ne sangem gaꞌ ne niyaꞌ kapaghinang. 
JHN.9.5	Tiggelanku tuꞌu si dunya, aku mangurung dantaꞌ si pikilan manusiyaꞌin.”
JHN.9.6	Pagubus inin bissā si Isa, ngaluraꞌ iye diyataꞌ bulak duk pinaglagumey weꞌ ne luraꞌnen duk bulakin hinang pisak. Ubus bu pinasusut weꞌ ne pisakin pī si mata aꞌahin. 
JHN.9.7	Ubus paꞌinne si aꞌahin, “Pī kew ngulaꞌup si boheꞌ Siluwam.” Hāti Siluwamin - pinaboꞌohan. Manjari pī ne aꞌa pessekin ngulaꞌup. Pagbalikne ngite ne iye.
JHN.9.8	Takite iye weꞌ meꞌ saweꞌne magtapit lumaꞌin duk meꞌ aꞌa bakas mangite iye magpāku-pāku sīnin. Paꞌinde, “Dumaꞌin ke inin aꞌa bakas maningkoloꞌ magpāku-pāku sīnin?” 
JHN.9.9	Paꞌin meꞌ sinduwehin, “Aweꞌ, iye ne.” Paꞌin meꞌ sinduwehin isab, “Dumaꞌin iye. Kuweꞌ bantuknen hadja.” Saguwaꞌ nambung ne aꞌahin, paꞌinne, “Aku ne inin aꞌa bakas mapessekin.” 
JHN.9.10	“Saꞌingge pangitenun?” paꞌinde. 
JHN.9.11	Nambung iye, paꞌinne, “Niyaꞌ aꞌa inēnan si Isa ngahinang pisak bu pinasusut weꞌ ne pī si mataku. Ubus daꞌakne ku pī si boheꞌ Siluwam ngulaꞌup. Na, hap pī ne ku ngulaꞌup. Pagubus ku hadja ngulaꞌup, magtawus ne ku ngite.” 
JHN.9.12	“Antag ne aꞌa miyaꞌan,” paꞌinde. Nambung iye, paꞌinne, “Inday, gaꞌi kataꞌuhanku.”
JHN.9.13	Manjari binoꞌo weꞌ meꞌ aꞌahin aꞌa bakas mapessekin pī si meꞌ Pariseohin. 
JHN.9.14	Ellew pangahinang si Isa pisakin duk pamakawuliꞌne aꞌa pessekin, ellew Sabtuꞌ, ellew liꞌi. 
JHN.9.15	Tinilew isab aꞌa bakas mapessekin weꞌ meꞌ Pariseohin, bang saꞌingge pangitenen. Paꞌinne si siye, “Binettadan weꞌ si Isa pisak meꞌ matakun. Ubus ngulaꞌup ku. Pagubus ku ngulaꞌup, magtawus ne ku ngite.” 
JHN.9.16	Paꞌin meꞌ Pariseo sinduwehin, “Aꞌa miyaꞌan dumaꞌin amban Tuhan peggeꞌ hininangne miyaꞌan ngalanggalan saraꞌ pasal ellew liꞌihin.” Saguwaꞌ paꞌin meꞌ sinduwehin, “Bang aꞌahin dusehan, gaꞌi tahinangne meꞌ hinangan makaꞌulaliꞌ kuweꞌ tahinangne miyaꞌan.” Manjari magseddili-seddili pikilanden.
JHN.9.17	Manjari tinilew ne isab balik aꞌahin weꞌ meꞌ Pariseohin, paꞌinde, “Paꞌinnu weꞌ kawuliꞌan matanun weꞌ aꞌa miyaꞌan. Na, bang kaꞌu, sine iye?” Paꞌin aꞌa bakas mapessekin, “Bang aku, dambuwaꞌ iye nabi.” 
JHN.9.18	Saguwaꞌ meꞌ nakuraꞌ Yahudi miyaꞌan gaꞌi kahagad weꞌ aꞌa inin asal bakas pessek bu ngite ne, hangkan ilinganan weꞌ de saꞌi-samanen duk tinilewan weꞌ de. 
JHN.9.19	Paꞌin meꞌ nakuraꞌ miyaꞌan si siye, “Anakbi ke aꞌa inin? Toꞌo ke weꞌ pessek koꞌ iye amban dem betteng? Weꞌey managhāꞌ ngite ne iye kuweꞌitu?” 
JHN.9.20	Nambung meꞌ matettoꞌanen, paꞌinde, “Aweꞌ, anak kami inin. Toꞌo pessek iye amban dem betteng. 
JHN.9.21	Saguwaꞌ gaꞌi kataꞌuhan kami bang saꞌingge pangitene kuweꞌituhin atawa bang sine makakawuliꞌ matanen. Tilewun bi iye. Dumaꞌin ne du iye nakanak. Ambat iye ne nambungan kaꞌam.” 
JHN.9.22	Kuweꞌ miyaꞌan panambung meꞌ matettoꞌanen peggeꞌ tinalew siye si meꞌ nakuraꞌden. Peggeꞌ bakas magisun ne meꞌ nakuraꞌin weꞌ bang niyaꞌ magpaꞌin weꞌ kahagad iye si Isa ne Almasihin, gaꞌi aꞌa miyaꞌan pinaꞌasek dem langgal. 
JHN.9.23	Hangkan hep paꞌin meꞌ matettoꞌanen, “Tilewun bi iye. Dumaꞌin ne du iye nakanak.”
JHN.9.24	Manjari ilinganan ne isab balik weꞌ meꞌ nakuraꞌ Yahudihin aꞌa bakas mapessekin duk paꞌinde si iye, “Akahun matoꞌohin. Iyuꞌ Tuhanin pakale-kale. Kataꞌuhan kami weꞌ aꞌa magpakawuliꞌ si kaꞌu miyaꞌan dusehan.” 
JHN.9.25	Nambung aꞌahin, paꞌinne, “Gaꞌi kataꞌuhanku bang dusehan ke aꞌa miyaꞌan atawa gaꞌi. Iye hadja kataꞌuhankun, weꞌ tagnaꞌ pessek ku saguwaꞌ kuweꞌitu ngite ne ku.” 
JHN.9.26	Tilewde iye balik, “Inumeyne si kaꞌuhin hangkan kew ngite?” 
JHN.9.27	Sambunganne siye, paꞌinne, “Bakas ne kaꞌam akahanku bu gaꞌ du pakalebi. Weꞌey pe batang takalebi balik? Hatu mabayaꞌ isab kaꞌam patindeg si iye.” 
JHN.9.28	Binissā-bissāhan iye weꞌ meꞌ nakuraꞌ miyaꞌan, paꞌinde, “Kaꞌu tindegnen. Kami inin tindeg si Musa. 
JHN.9.29	Kataꞌuhan kami weꞌ Tuhanin missā pu si Musa saguwaꞌ bang aꞌa miyaꞌan, gaꞌi bisan kataꞌuhan kami bang amban iye.” 
JHN.9.30	Nambung aꞌa bakas mapessekin, paꞌinne, “Ulaliꞌ ku si kaꞌam. Gaꞌi kataꞌuhanbi bang amban iye bu iye makapakite akuhin. 
JHN.9.31	Kataꞌuhante bi weꞌ gaꞌi pakale Tuhanin aꞌa dusehanin. Iye pinakale Tuhanin magmātabat si iyehin duk maghinang meꞌ kinabayaꞌannen. 
JHN.9.32	Kemuwe tagnaꞌ dunyahin, gaꞌ bakas takale weꞌ niyaꞌ makapakite aꞌa pessek amban dem betteng. 
JHN.9.33	Bang aꞌa miyaꞌan dumaꞌin amban Tuhan, bugtuꞌ gaꞌi iye kapaghinang meꞌ hinangan kuweꞌ inin.” 
JHN.9.34	Jinampa iye weꞌ de, paꞌinde, “Weꞌey? Toloꞌannu pe kami? Bu kaꞌu iyan, amban dem betteng pe, andang ne kew taga duse.” Manjari pinaluwas iye weꞌ meꞌ nakuraꞌ miyaꞌan amban dem langgal.
JHN.9.35	Pagkale si Isa weꞌ pinaluwas weꞌ meꞌ nakuraꞌin aꞌa bakas mapessekin, magtawus si Isa pī si iye. Pagtakasuwaꞌne, paꞌinne si aꞌahin, “Kahagad ke kew si aꞌa inēnan Anak Manusiyaꞌin?” 
JHN.9.36	Nambung aꞌahin, paꞌinne, “Sine teꞌ iye, Tuwan? Akahanun ku duk ku kahagad si iye.” 
JHN.9.37	Paꞌin si Isa si iye, “Takitenu ne iye. Duk iye ne mamissā si kaꞌu inin.” 
JHN.9.38	Magtawus aꞌahin pasujud pu si Isa duk paꞌinne, “O Tuwan, kahagad ku si kaꞌu.” 
JHN.9.39	Paꞌin si Isa, “Hangkan ku pitu si dunya, supaya pinagsapeꞌ meꞌ aꞌahin. Meꞌ aꞌa dalil mapessekin, peggeꞌ gaꞌi kataꞌuhande mabennal sabab Tuhanin, ngite du. Duk meꞌ aꞌa magpaꞌinin weꞌ ngite siye, peggeꞌ kannalde kataꞌuhande mabennal sabab Tuhanin, ngapessek du.” 
JHN.9.40	Takale pinaꞌin si Isa inin weꞌ meꞌ Pariseo sinduwe malaꞌihin duk paꞌinde si iye, “Ine pinaꞌinnu miyaꞌan? Weꞌ pessek isab kami? Ngite kami inin.” 
JHN.9.41	Paꞌin si Isa si siye, “Bang kaꞌam pessek, hātinen gaꞌ teꞌed kataꞌuhanbi mabennalin, gaꞌ ne niyaꞌ dusebi. Saguwaꞌ peggeꞌ paꞌinbi ngite du kaꞌam, hātinen kataꞌuhanbi du mabennalin, taga duse pe kaꞌam, peggeꞌ gaꞌi tuhutbi mabennalin.”
JHN.10.1	Manjari magdalilan si Isa, paꞌinne, “Sabennal akahante kaꞌam, bang aꞌahin padiyalem dem kural meꞌ bili-bilihin bu gaꞌi palabey amban gawang saguwaꞌ padiyalem amban lān seddili, aꞌa miyaꞌan panangkew duk ngalangpas. 
JHN.10.2	Aꞌa mapadiyalem amban gawangin, iye mangipat bili-bilihin. 
JHN.10.3	Duk ilukahan iye weꞌ tatungguꞌ gawangin. Pakale meꞌ bili-bilihin suwalanen paglingananne ēn meꞌ bili-bilinen dambuwaꞌ-dambuwaꞌ, duk boꞌone siye paluwas amban dem kural. 
JHN.10.4	Paglumuwas ne siye, padehellu iye duk patuhut meꞌ bili-bilihin amban dambulihanne peggeꞌ takilalede suwalanen. 
JHN.10.5	Bang seddili aꞌa, gaꞌi tuhut meꞌ bili-bili inin saguwaꞌ lahi siye amban iye peggeꞌ gaꞌi takilalede suwalanen.” 
JHN.10.6	Dalilan inin inaka weꞌ si Isa si meꞌ aꞌahin saguwaꞌ gaꞌi tasabutde hātinen.
JHN.10.7	Hangkan missā si Isa si siye balik, paꞌinne, “Sabennal akahante kaꞌam, aku inin dalil gawang palabeyan bili-bilihin. 
JHN.10.8	Meꞌ aꞌa mapitu dehellu amban akuhin, meꞌ magtoloꞌ manggaꞌi matoꞌohin, kuweꞌ meꞌ aꞌa panangkew siye duk meꞌ aꞌa ngalangpas. Saguwaꞌ gaꞌ siye pinakale weꞌ meꞌ aꞌa sukuꞌ si akuhin. 
JHN.10.9	Aku dalil gawangin,” paꞌin si Isa. “Sine-sine padiyalem amban aku, timbul iye. Luhaya iye padiyalem-pabukut duk inurungan iye kahāpan. 
JHN.10.10	Aꞌa ngalangpasin, gaꞌ niyaꞌ akane pitu bang dumaꞌin nangkew, duk mapatey, duk makaꞌat. Saguwaꞌ aku, akaku mapituhin ngurungan meꞌ manusiyaꞌin umul, maglabi-labi hāpnen.
JHN.10.11	“Aku inin,” paꞌin si Isa, “dalil pastul bili-bili hāp pagipatne meꞌ bili-bilinen. Pastul bili-bili mahāpin maglillaꞌ matey para si meꞌ bili-bilinen. 
JHN.10.12	Aꞌa tinangdanan magbantey meꞌ bili-bilihin, dumaꞌin iye pastulin duk dumaꞌin iye dapuꞌ meꞌ bili-bilihin. Hangkan bang niyaꞌ takitene hayep talun hap pī si meꞌ bili-bilihin, lahi iye duk ambananne meꞌ bili-bilihin. Manjari siggew hayep talunin meꞌ bili-bilihin duk kanat-kanatne siye. 
JHN.10.13	Hangkan iye lahi peggeꞌ tinangdanan hadja iye. Gaꞌ niyaꞌ lasane si meꞌ bili-bilihin. 
JHN.10.14+JHN.10.15	Aku inin,” paꞌin si Isa, “dalil pastul bili-bili, hāp pagipatne meꞌ bili-bilinen. Magkinataꞌu teꞌed kami duk Samakun. Damikkiyan isab, kataꞌuhanku meꞌ aꞌa sukuꞌ si akuhin duk kataꞌuhande ku isab. Maglillaꞌ ku matey para si meꞌ aꞌa sukuꞌ si akuhin. 
JHN.10.16	Niyaꞌ pe meꞌ sukuꞌku seddili amban meꞌ sukuꞌku inin, saguwaꞌ gaꞌ siye tuꞌu si pagipatanku inin. Subey isab siye boꞌoku. Pakalede du iyan bissākun. Pagdambuwaꞌku siye manjari dambuwaꞌ hadja pastulden.
JHN.10.17	“Kinalasahan ku teꞌed weꞌ Samaku Tuhanin peggeꞌ maglillaꞌ ku matey supaya ku pinakellum balik. 
JHN.10.18	Gaꞌ niyaꞌ manusiyaꞌ taga kapatut mapatey aku, peggeꞌ makapagbayaꞌ ku bang matey ku atawa gaꞌi. Paglillaꞌku umulkun amban kabayaꞌanku. Taga kapatut ku maglillaꞌ umulkun, duk taga kapatut ku makellum barankun balik. Inin pangandaꞌakan Samaku Tuhanin si aku.”
JHN.10.19	Pagkale meꞌ aꞌahin meꞌ bissā si Isa inin, magseddili-seddili tapikil ne isab siye balik. 
JHN.10.20	Ekka siye magpaꞌin, “Pasayedan seyitan iyan, duk binalew. Weꞌey kaꞌam pakale si iye?” 
JHN.10.21	Saguwaꞌ paꞌin meꞌ sinduwehin isab, “Bang aꞌa pasayedan seyitan, gaꞌi iye makabissā kuweꞌ binissāne miyaꞌan. Duk bang seyitan, gaꞌi tapangitene aꞌa pessekin.”
JHN.10.22	Manjari taꞌabut ne waktu pagkādjaꞌan ēnande ‘Pagsutsi langgal hadjehin’ laꞌi si Awrusalam. Tempo haggut masa miyaꞌan. 
JHN.10.23	Si Isa lumengngan-lengngan dem langgal laꞌi si ēnande Simpey Sulaiman. 
JHN.10.24	Manjari patipun pī si iye meꞌ aꞌahin duk paꞌinde si iye, “Sampay sumiyan pe kami paꞌagadnu meke kami akahannu bang sine kew? Bang asal bennal kaꞌu Almasihin, tapeneꞌ Tuhan magsultan si kamihin, akahanun kami papastiꞌ.” 
JHN.10.25	Sambungan si Isa siye, paꞌinne, “Bakas ne kaꞌam akahanku saguwaꞌ gaꞌi du ku kahagadbi. Meꞌ hinangan bakas hininangku amban kapatut Samakun, kuweꞌ ngakahan kaꞌam ne bang sine ku. 
JHN.10.26	Saguwaꞌ gaꞌi ku kahagadbi peggeꞌ dumaꞌin kaꞌam sukuꞌ si aku. 
JHN.10.27	Meꞌ aꞌa sukuꞌ si akuhin, meꞌ dalil bili-bilikun, pakalede suwalakun. Kataꞌuhanku siye duk nuhut siye aku. 
JHN.10.28	Urunganku siye umul gaꞌ tamananne. Gaꞌi teꞌed siye pinasapeꞌ amban Tuhan salama-lama. Duk gaꞌ teꞌed niyaꞌ makaꞌagew siye amban aku. 
JHN.10.29	Pinasukuꞌ siye weꞌ Samakun si aku. Samakun balakatan amban kēmon. Gaꞌ niyaꞌ makaꞌagew meꞌ aꞌa sukuꞌ si akuhin amban iye. 
JHN.10.30	Samakun duk aku dambuwaꞌ du.”
JHN.10.31	Pagkale meꞌ aꞌahin binissā si Isa miyaꞌan, nimuk ne isab siye batu panibagde si Isa. 
JHN.10.32	Paꞌin si Isa si siye, “Ekka meꞌ hinangan hāp tapakitehanku si kaꞌam. Meꞌ hinangku miyaꞌan pinahinang weꞌ Tuhanin si aku. Inggehin meꞌ hinangku miyaꞌan kabunsihanbi hangkan ku batang tibagbi?” 
JHN.10.33	Nambung meꞌ aꞌahin, paꞌinde, “Dumaꞌin sabab hinangannu hāp hangkan kew batang tibag kami, saguwaꞌ sabab pamissānu kupul si Tuhanin. Manusiyaꞌ kew hadja bu paꞌinnu Tuhan kew.” 
JHN.10.34	Paꞌin si Isa si siye, “Tasulat bisan dem kitabbi pinaꞌin Tuhan si meꞌ aꞌa mangahukumin masaley. Paꞌin Tuhanin si siye, ‘Kaꞌam iyan meꞌ tuhan.’ 
JHN.10.35	Na, kataꞌuhante bi weꞌ kēmon tasulat dem kitabin gaꞌi teꞌed pinda salama-lama. Na, bang meꞌ pangurungan Tuhan lapalnen inēnan weꞌ ne meꞌ tuhan, 
JHN.10.36	pasōng ne aku asal talep inēnan Anak Tuhan. Peggeꞌ aku inin, tapeneꞌ weꞌ Tuhanin duk pinapitu ku weꞌ ne si dunya. Na, weꞌey paꞌinbi weꞌ bissāhanku Tuhanin kupul peggeꞌ magpaꞌin ku weꞌ Anak Tuhanin ku? 
JHN.10.37	Bang saꞌupama meꞌ hinangkun gaꞌi magsaliꞌ duk meꞌ hinang Samakun, na, daꞌa ku kahagadun bi. 
JHN.10.38	Saguwaꞌ bang magsaliꞌ du, bisan ne gaꞌi kahagadbi meꞌ bissākun basta kahagadbi hadja meꞌ hinangkun, ujud kataꞌuhanbi du duk tahātibi du teꞌed weꞌ Samakun duk aku dambuwaꞌ du.” 
JHN.10.39	Ubus mabayaꞌ ne isab siye niggew si Isa sabab bissāhannen saguwaꞌ lumahi iye.
JHN.10.40	Manjari pī si Isa balik si dambiyaꞌ boheꞌ Jordan, laꞌi si lugal bakas pagpandihan Yahiya meꞌ aꞌahin. Patennaꞌ iye laꞌi bang piyem bahangi. 
JHN.10.41	Ekka meꞌ aꞌa pī si iye. Magbissā-bissā meꞌ aꞌahin, paꞌinde, “Gaꞌ niyaꞌ tahinang Yahiya meꞌ hinangan makaꞌulaliꞌ, saguwaꞌ kēmon inakane sabab si Isahin bennal.” 
JHN.10.42	Duk ekka aꞌa laꞌi kahagad pu si Isa.
JHN.11.1	Manjari, niyaꞌ dambuwaꞌ lella inēnan Lasarus saki. Patennaꞌannen laꞌi si kalumaꞌan Betani. Laꞌi du isab patennaꞌan duwangan pungtinaꞌine dendehin, si Mariyam duk si Marta. 
JHN.11.2	Si Mariyam hep inin manataꞌan isellan bengngihin si bettis si Isa duk pinunasan weꞌ ne duk kōkne. Manjari peggeꞌ saki pungtinaꞌiden, 
JHN.11.3	masan duwangan magpungtinaꞌihin pī pu si Isa, paꞌinde, “Tuwan, saki bagaynu kinalasahannun.” 
JHN.11.4	Pagkale si Isa pasan miyaꞌan, paꞌinne, “Saki si Lasarus miyaꞌan dumaꞌin duk iye matey saguwaꞌ duk du bawag balakat Tuhanin supaya bantu Anak Tuhanin.” 
JHN.11.5	Na, kinalasahan weꞌ si Isa tellungan magpungtinaꞌi miyaꞌan, disi Marta duk Mariyam duk Lasarus. 
JHN.11.6	Saguwaꞌ pagkataꞌuhan si Isa weꞌ saki si Lasarus, ngagad pe iye laꞌi duwem bahangi si kalumaꞌan palaꞌihannen. 
JHN.11.7	Pagpuwas duwem bahangi miyaꞌan, paꞌin si Isa si meꞌ tindegnen, “Sūng kite bi balik pī si lahat Yahudiya.” 
JHN.11.8	Paꞌin meꞌ tindegnen si iye, “Tuwan, gaꞌ du miyaꞌan tiggel arak kew pagtibagan me aꞌahin duk kew matey, hatiꞌ balik pe kew pī?” 
JHN.11.9	Nambung si Isa magdalilan, paꞌinne, “Daꞌa kaꞌam suse. Dem da ellewin niyaꞌ sampūꞌ duk duwe ora dantaꞌ. Bang kite lumengngan ellew, gaꞌi kite sumampuk peggeꞌ dantaꞌ dunyahin. 
JHN.11.10	Saguwaꞌ bang kite lumengngan sangem, sumampuk kite peggeꞌ dem lindem kite.” 
JHN.11.11	Pagubus inin bissā si Isa, paꞌinne si meꞌ tindegnen, “Si Lasarus bagayten bi, kapatuli ne. Saguwaꞌ pī ku mangun iye.” 
JHN.11.12	Paꞌin meꞌ tindegnen si iye, “Tuwan, ngakoleꞌ du iye bang kapatuli iye.” 
JHN.11.13	Hāti binissā si Isa miyaꞌan weꞌ asal matey ne si Lasarus. Saguwaꞌ kannal meꞌ tindegnen binissānen sabab tuli hadja. 
JHN.11.14	Hangkan papastiꞌ si Isa ne si siye, paꞌinne, “Si Lasarus matey ne. 
JHN.11.15	Duk kēgan ku,” paꞌin si Isa, “peggeꞌ gaꞌ ku laꞌi. Inin para si kahāpanbi duk kaꞌam kahagad. Sūng kite bi pī si iye.” 
JHN.11.16	Manjari si Tomas, ugey-ugeynen si Kambal, missā si meꞌ pagkasine tindeg si Isahin. Paꞌinne si siye, “Sūng kite bi kēmon nuhut guruhin duk kite bi matey nuhut iye.”
JHN.11.17	Pagtekka disi Isa si Betani, kaꞌampat ellewnen ne si Lasarus dem kubul. 
JHN.11.18	Tapit du kalumaꞌan Betanihin si Awrusalam, kulang-kulang tellu kilumetro hadja. 
JHN.11.19	Hangkan ekka meꞌ Yahudi pī pu si Marta duk Mariyam mahemokan siye peggeꞌ matey pungtinaꞌiden. 
JHN.11.20	Manjari pagkale si Marta weꞌ īꞌ ne si Isa, pī iye pasampang. Si Mariyam laꞌi hadja dem lumaꞌ. 
JHN.11.21	Pagmagkasuwaꞌ ne si Marta duk si Isa, paꞌinne pu si Isa, “Tuwan, bang kew miyaꞌan tuꞌu, gaꞌ siꞌ matey pungtinaꞌi kamihin. 
JHN.11.22	Saguwaꞌ kataꞌuhanku, bisan kuweꞌitu, duhulan Tuhanin kew bisan ine pākunu.” 
JHN.11.23	Paꞌin si Isa si iye, “Ellum du balik pungtinaꞌinun.” 
JHN.11.24	Paꞌin si Marta, “Aweꞌ, Tuwan, kataꞌuhanku weꞌ pinakellum du iye balik si ellew dambuli.” 
JHN.11.25	Paꞌin si Isa si iye, “Aku magpakellum meꞌ pateyin duk aku poꞌon umulin. Sine-sine sandel si aku, ellum du iye bisan ne iye matey. 
JHN.11.26	Duk kēmon maꞌellumin bu sandel si aku, gaꞌi matey salama-lama.” Manjari tilew si Isa si Marta, paꞌinne, “Kahagad ke kew?” 
JHN.11.27	“Aweꞌ, Tuwan,” paꞌin si Marta. “Kahagad ne ku weꞌ kaꞌu Almasihin, Anak Tuhanin, asal dambuwaꞌ-buwaꞌ inagad kami mapitu si dunyahin.”
JHN.11.28	Pagubus inin bissā si Marta, pī iye ngalingan pungtinaꞌinen, si Mariyam, duk kinemotan weꞌ ne, paꞌinne, “Tiyaꞌ ne guruhin duk pihane kew.” 
JHN.11.29	Pagkale Mariyam inin, duwaꞌi iye magdayiꞌ-dayiꞌ duk pī iye pu si Isa. 
JHN.11.30	Gaꞌ pe hep si Isa tekka laꞌi si kalumaꞌan miyaꞌan saguwaꞌ laꞌi pe iye si antag pakasampangan si Marta iyehin. 
JHN.11.31	Meꞌ Yahudi manaweꞌan si Mariyam dem lumaꞌin duk mamahemokan iyehin, pagkitede si Mariyam magdayiꞌ-dayiꞌ duwaꞌi, paturul siye. Kannalde pī iye si kubul pungtinaꞌinen magtangis laꞌi. 
JHN.11.32	Saguwaꞌ papihannen laꞌi pu si Isa. Pagkite Mariyam si Isa, pasujud iye si antag bettis si Isa duk paꞌinne, “Tuwan, bang kew miyaꞌan tuꞌu, gaꞌ siꞌ matey pungtinaꞌi kamihin.” 
JHN.11.33	Magtangis si Mariyam duk sampay meꞌ saweꞌne Yahudihin magtangis isab. Pagkite si Isa siye magtangis, hansul ateynen duk dukka teꞌed iye. 
JHN.11.34	Paꞌ inne, “Antag pangubulanbi iyehin?” Paꞌ inde, “Nuhut kew, Tuwan, duk takitenu.” 
JHN.11.35	Manjari magtangis si Isa. 
JHN.11.36	Magbissā-bissā meꞌ aꞌa malaꞌihin, paꞌinde, “Payamanun bi be, asal kalasahanne teꞌed si Lasarus.” 
JHN.11.37	Saguwaꞌ paꞌin meꞌ sinduwehin isab, “Si Isa inin, tapangitene meꞌ aꞌa mapessekin. Weꞌey gaꞌ tabangne si Lasarus duk iye gaꞌ matey?”
JHN.11.38	Hansul ne isab atey si Isahin sasangne mapī si kubulin. Kubul inin lingab tinampengan duk batu. 
JHN.11.39	Pagtekka siye si kubul, paꞌin si Isa, “Ānanun bi batuhin.” Magtawus missā si Marta, pungtinaꞌi aꞌa mateyin. Paꞌinne pu si Isa, “Bewwan ne iye, Tuwan, peggeꞌ ampat ellew ne kuweꞌitu.” 
JHN.11.40	Paꞌin si Isa si iye, “Bakas ne kew akahanku weꞌ bang kew hadja kahagad, asal kitenu balakat Tuhanin.” 
JHN.11.41	Manjari inānan weꞌ de batu tampeng kubulin. Ubus mayam si Isa padiyataꞌ ngampun si Tuhan, paꞌinne, “O Ammaꞌ, magsalamat ku si kaꞌu peggeꞌ pinakale ku weꞌ nu. 
JHN.11.42	Kataꞌuhanku weꞌ luwal ku pakalenu. Saguwaꞌ bissāku inin si pakalehan meꞌ aꞌa matuꞌu inin, supaya du siye kahagad weꞌ asal kaꞌu mamapitu akuhin.” 
JHN.11.43	Pagubus inin bissāne, ngalingan iye papales, paꞌinne, “Lasarus, paguwaꞌ kew pitu.” 
JHN.11.44	Magtawus paguwaꞌ aꞌa bakas mamateyin dem saput pe. Meꞌ tangannen duk meꞌ bettisnen pinekkes pe duk luwenen kinukuban. Paꞌin si Isa si siye, “Lekkahanun bi saputnen duk iye tapa hap lumaꞌ.”
JHN.11.45	Ekka meꞌ Yahudi manaweꞌan si Mariyamin kahagad ne pu si Isa peggeꞌ takitede hininang si Isa miyaꞌan. 
JHN.11.46	Saguwaꞌ meꞌ sinduwehin hap pī si meꞌ Pariseohin duk inaka weꞌ de si siye bakas hininang si Isahin. 
JHN.11.47	Hangkan magtawus magtipun meꞌ Pariseohin duk meꞌ nakuraꞌ meꞌ imamin magisun, paꞌinde, “Ine enteꞌ tahinangte bi si aꞌa inin? Iyuꞌ ne ekka tandaꞌ makaꞌulaliꞌ tahinangne. 
JHN.11.48	Bang pasagadante bi iye,” paꞌinde, “ujud kahagad kēmon aꞌahin. Duk pitu iyan meꞌ nakuraꞌ bangsa Romahin makaꞌatan langgalten bi duk sampay bangsaten bi.” 
JHN.11.49	Niyaꞌ dambuwaꞌ nambung, ēnnen si Kayapas. Iye imam nakuraꞌin tahun miyaꞌan. Paꞌin Kayapas, “Gaꞌ niyaꞌ tasabutbi. 
JHN.11.50	Gaꞌi tahātibi weꞌ si kahāpante bi hep bang dambuwaꞌ aꞌa hadja mamateyin gantiꞌ meꞌ aꞌahin duk dumaꞌin tibuꞌukan bangsahin magmulahin.” 
JHN.11.51	Binissā si Kayapas miyaꞌan dumaꞌin amban di pikilanne. Saguwaꞌ peggeꞌ iye imam nakuraꞌin tahun miyaꞌan, pinaꞌal weꞌ ne weꞌ subey si Isa matey gantiꞌ bangsa Israꞌilin. 
JHN.11.52	Duk matey iye dumaꞌin hadja ngagantiꞌan bangsa Israꞌilin, saguwaꞌ supaya isab meꞌ anak Tuhan makanat-kanat si meꞌ kalahatanin tapagdambuwaꞌ du weꞌ ne. 
JHN.11.53	Manjari kemuwe ellew miyaꞌan, isunden weꞌ papateyde si Isa. 
JHN.11.54	Hangkan gaꞌ ne si Isa patampal si meꞌ aꞌa laꞌi si Yahudiyahin. Saguwaꞌ tahalaꞌ iye duk meꞌ tindegnen pī si dambuwaꞌ kalumaꞌan inēnan Epraim. Kalumaꞌan inin si sīng lahat gaꞌ niyaꞌ tantu aꞌane. Laꞌi siye patennaꞌ.
JHN.11.55	Manjari tapit ne pagkādjaꞌan meꞌ Yahudihin ēnande Kādjaꞌan Pangesseban. Ekka meꞌ aꞌa amban meꞌ kalahatan pāngkat hap Awrusalam magsutsi baran meke siye sumakup si kādjaꞌanin. 
JHN.11.56	Piniha weꞌ de si Isa laꞌi si Awrusalam duk pagbissā-bissāde sābude laꞌi dem langgal hadjehin. Paꞌinde, “Ine pikilbi? Pitu enteꞌ si Isa si pagkādjaꞌan? Hatu gaꞌi, ēꞌ?” Iye miyaꞌan pagbissā-bissāden, 
JHN.11.57	peggeꞌ bakas maguldin hep meꞌ nakuraꞌ meꞌ imamin duk meꞌ Pariseohin weꞌ bang niyaꞌ ngataꞌuhan palaꞌihan si Isahin, subey siye inakahan duk iye tasiggewde.
JHN.12.1	Ennem ellew pe meke tinagnaꞌan Kādjaꞌan Pangessebanin, pī si Isa hap Betani, lahat si Lasarus aꞌa pinakellumne amban kamateynen. 
JHN.12.2	Paglaꞌi iye si Betani, magjamu-jamu meꞌ aꞌa malaꞌihin pamahadjede si Isa. Si Marta nabang magtāgad si siye. Si Lasarus magtuhut mangan duk si Isa duk meꞌ sinduwehin. 
JHN.12.3	Manjari ngeddoꞌ Mariyam isellan bengngi inēnan narda tengaꞌ kilu bohatnen. Mahalgaꞌ teꞌed isellan bengngi inin duk gaꞌ niyaꞌ lamud-lamudne. Pinatataꞌ weꞌ Mariyam isellan bengngi inin si bettis si Isa, ubus bu pinunasan weꞌ ne duk kōkne. Manyug bengnginen dem lumaꞌ. 
JHN.12.4	Manjari naggaꞌ si Judas Iskariyot, dambuwaꞌ meꞌ tindeg si Isahin. Si Judas hep inin mamuddihan si Isahin. 
JHN.12.5	Paꞌin si Judas, “Gam pe isellan bengngi miyaꞌan pinabellihan, bu pangurung sīnin si meꞌ mamiskinin. Halgaꞌne miyaꞌan tangdan hinang dem dan tahun.” 
JHN.12.6	Dumaꞌin weꞌ maꞌaseꞌ si Judas si meꞌ mamiskinin hangkan inin bissāne, saguwaꞌ peggeꞌ panangkew iye. Iye hep pinangandel magantan pangisihan sīnden duk daran iye ngeddoꞌ. 
JHN.12.7	Manjari paꞌin si Isa, “Pasagadanun dende inin. Ennaꞌne isellan bengngi inin para ellew pangubul akuhin. 
JHN.12.8	Meꞌ mamiskinin gaꞌi du usaꞌ amban kaꞌam duk tatabangbi siye. Saguwaꞌ aku, gaꞌi ku teteg tuꞌu si kaꞌam.”
JHN.12.9	Ekka meꞌ aꞌa ngataꞌu weꞌ laꞌi si Isa si Betani, hangkan hap pī siye laꞌi. Pī siye dumaꞌin sabab si Isa hadja, saguwaꞌ batang kitede isab si Lasarus, iye bakas pinakellum si Isa amban kamateynen. 
JHN.12.10	Hangkan magisun meꞌ nakuraꞌ meꞌ imamin weꞌ dumaꞌin hadja si Isa pinapateyden saguwaꞌ sampay si Lasarus isab. 
JHN.12.11	Hangkan siye magisun kuweꞌ miyaꞌan, peggeꞌ sabab Lasarus ekka meꞌ Yahudihin kahagad ne pu si Isa. Gaꞌi ne siye nuhut meꞌ imamden.
JHN.12.12	Pagsasumuhin, takale weꞌ meꞌ aꞌa maꞌekka si pagkādjaꞌan si Awrusalamin weꞌ laꞌi ne si Isa si lān tudju Awrusalam. 
JHN.12.13	Manjari ngeddoꞌ siye kuweꞌ bantuk tuggu dawen lahing duk paguwaꞌ siye pī pasampang pu si Isa. Ngalingan-ngalingan siye papales, paꞌinde, “Pudjite bi Tuhanin. Pudjite bi pinapitu weꞌ Tuhanin. Pudjite bi Sultan bangsa Israꞌilin.” 
JHN.12.14	Ngasuwaꞌ hep si Isa dambuwaꞌ anak asnu (hayep kuweꞌ bantuk kuraꞌ) duk sinakeyan weꞌ ne. Hininang si Isa inin, maguyun duk niyaꞌ ayat tasulat dem kitab, pinaꞌin,
JHN.12.15	“Kaꞌam, meꞌ aꞌa Awrusalamin, daꞌa kaꞌam tinalew. Tiyaꞌ pitu sultanbin pasakey diyataꞌ anak asnu.”
JHN.12.16	Waktu miyaꞌan, gaꞌ tahāti meꞌ tindeg si Isahin meꞌ kēmon inin. Saguwaꞌ pagtapoleꞌ ne si Isa si surgaꞌ, bahu taꞌessebde weꞌ meꞌ hininangde pu si Isahin asal tasulat hatiꞌ dem kitab. 
JHN.12.17+JHN.12.18	Hangkan hep pasampang meꞌ aꞌa mabanesin pu si Isa si lān, peggeꞌ bakas takalede sabab hininang si Isa makaꞌulaliꞌin pangalingan si Isa si Lasarusin amban dem kubulin duk pamakellumne iyehin. Peggeꞌ meꞌ aꞌa masumābu malaꞌihin, siye hep magaka-aka si meꞌ aꞌahin sabab hininang si Isa inin. 
JHN.12.19	Manjari magbissā-bissā meꞌ Pariseohin, paꞌinde, “Payamanun bi, kēmon meꞌ aꞌahin patuhut ne si iye. Gaꞌ be niyaꞌ tahinangte bi.”
JHN.12.20	Niyaꞌ meꞌ aꞌa bangsa Girik patuhut si meꞌ aꞌahin pī nambahayang si Awrusalam waktu pagkādjaꞌan miyaꞌan. 
JHN.12.21	Pī siye pu si Pilip duk paꞌinde si iye, “Tuwan, bayaꞌ kami magkite duk si Isa.” Si Pilip inin dambuwaꞌ tindeg si Isa amban kalumaꞌan Betsaida laꞌi si lahat Jalil. 
JHN.12.22	Pī si Pilip ngakahan si Andariyas, ubus pī siye duwangan ngakahan si Isa. 
JHN.12.23	Sambungan si Isa siye, paꞌinne, “Taꞌabut ne waktukun. Aku, Anak Manusiyaꞌin, sōng pinahadje ne ku. 
JHN.12.24	Sabennal akahante kaꞌam, weꞌ da lowang binihiꞌ tattap da lowang hadja samantaꞌan gaꞌi pinadem bulak. Saguwaꞌ bang pinadem bulak ne, kuweꞌ dalil matey bu kinubul, na, manjari tomoꞌ duk ekka buwaꞌne. 
JHN.12.25	Damikkiyan isab aꞌahin. Bang ellegne teꞌed umulne si dunya inin, gaꞌ niyaꞌ umulne salama-lama. Saguwaꞌ bang gaꞌi du ellegne umulne si dunya inin, niyaꞌ du umulne salama-lama.” 
JHN.12.26	Paꞌin si Isa, “Sine-sine bayaꞌ daꞌak-daꞌakku, subey iye nuhut-nuhut aku. Manjari antag-antagku, laꞌi isab iye. Sine-sine ngahinang pangandaꞌakankun, pahadje Samakun iye.”
JHN.12.27	Missā-missā pe si Isa, paꞌinne, “Suse teꞌed ateykun kuweꞌitu. Na, ine subey paꞌinku? Pākuku enteꞌ si Samakun weꞌ gaꞌi patekkane si aku kabinasahan inin? Gaꞌi inin pākuku peggeꞌ asal inin sababnen hangkan ku pitu, weꞌ subey ku makalabey kabinasahan inin.” 
JHN.12.28	Manjari missā si Isa si Tuhanin, paꞌinne, “O Ammaꞌ, pahadjehun ēnnun.” Magtawus niyaꞌ suwala amban langit magpaꞌin, “Bakas ne pahadjeku ēnkun duk pahadjeku du balik.” 
JHN.12.29	Meꞌ aꞌa magtengge malaꞌihin, takalede suwala inin. Paꞌin meꞌ sinduwehin, “Uy, lugung hep īꞌen.” Paꞌin meꞌ sinduwehin isab, “Malaꞌikat miyaꞌan, missā si iye.” 
JHN.12.30	Saguwaꞌ paꞌin si Isa si siye, “Suwala miyaꞌan pinakale si kaꞌam, dumaꞌin si kahāpanku saguwaꞌ si kahāpanbi.” 
JHN.12.31	Paꞌinne, “Taꞌabut ne waktu pangahukum meꞌ manusiyaꞌ si dunyahin. Taꞌabut ne waktu pangānan basag nakuraꞌ seyitanin, iye magnakuraꞌ tuꞌu si dunyahin. 
JHN.12.32	Bang ne ku pinadangkat diyataꞌ olom,” paꞌin si Isa, “taboꞌoku du kēmon aꞌahin nuhut aku.” (
JHN.12.33	Binissā si Isa inin, pamahātine si meꞌ aꞌa malaꞌihin bang saꞌingge kamateynen.) 
JHN.12.34	Nambung meꞌ aꞌa mabanesin pu si Isa, paꞌinde, “Paꞌin kitab kamihin weꞌ Almasihin ellum salama-lama. Saguwaꞌ paꞌinnu weꞌ Anak Manusiyaꞌin subey pinadangkat duk pinapatey. Sine teꞌ Anak Manusiyaꞌ inin?” 
JHN.12.35	Nambung si Isa paꞌinne, “Tiyaꞌ pe tuꞌu si kaꞌam dantaꞌ mangurung dantaꞌ si pikilanbin, saguwaꞌ gaꞌi ne tiggel. Pādpād tuꞌu pe si kaꞌam dantaꞌin, palanjalun bi paglengnganbin duk kaꞌam gaꞌi taꞌabut lindem. Peggeꞌ malumengngan dem lindemin, gaꞌi kataꞌuhanne papīhannen. 
JHN.12.36	Hangkan,” paꞌin si Isa, “subey kaꞌam sandel si dantaꞌin pādpād tuꞌu pe si kaꞌam dantaꞌin duk kaꞌam manjari meꞌ aꞌa sukuꞌ si dantaꞌin.”
JHN.12.36	Pagubus inin bissā si Isa, tahalaꞌ iye duk patapuk iye amban siye. 
JHN.12.37	Bisan du ekka meꞌ hinangan makaꞌulaliꞌ tahinang si Isa si matahan meꞌ aꞌa malaꞌihin, masi du siye gaꞌi kahagad si iye. 
JHN.12.38	Toꞌo teꞌed tasulat Nabi Isaya dem kitabin. Paꞌinne hep laꞌi,
JHN.12.38	“O Tuhan, gaꞌ niyaꞌ kahagad si meꞌ inaka kamihin. Meꞌ aꞌa mangite balakatnun, kulang du siye makahātihin.”
JHN.12.39	Lagiꞌ pe, sinulat isab weꞌ Nabi Isaya jānnen bang weꞌey meꞌ aꞌa manggaꞌi mabayaꞌ makahagadin ujudnen gaꞌi ne makajari kahagad. Paꞌin Isaya,
JHN.12.40	“Pinessekan weꞌ Tuhanin meꞌ mataden duk siye gaꞌi ngite, duk pinababbal weꞌ ne pikilanden duk siye gaꞌi makahāti. Manjari gaꞌi pinda ateyden, paꞌin Tuhanin, hangkan gaꞌi tapuwasanku duseden.”
JHN.12.41	Binissā inin weꞌ Nabi Isaya peggeꞌ takitene sahaya si Isahin duk binissāne inin sabab si Isa.
JHN.12.42	Saguwaꞌ bisan ne sa miyaꞌan, ekka du meꞌ nakuraꞌ meꞌ Yahudihin kahagad pu si Isa, saguwaꞌ gaꞌ hadja siye missā patampal sabab inin, peggeꞌ tinalew siye kaw kataꞌuhan meꞌ Pariseohin ubus gaꞌi ne siye pinaꞌasek dem langgal. 
JHN.12.43	Peggeꞌ sinna pe siye bang kasulutan manusiyaꞌin si siye amban bang kasulutan Tuhanin si siye.
JHN.12.44	Manjari missā si Isa pinapales, paꞌinne, “Makahagad si akuhin, dumaꞌin hadja aku kinahagadnen, saguwaꞌ kahagad isab iye si Tuhan, iye mamapitu akuhin. 
JHN.12.45	Duk mangite akuhin, takitene isab mamapitu akuhin. 
JHN.12.46	Pitu ku si dunya ngurung dantaꞌ si pikilan manusiyaꞌ supaya sine-sine kahagad si aku gaꞌi teteg dem lindem. 
JHN.12.47	Bang niyaꞌ aꞌa makakale meꞌ panoloꞌkun bu gaꞌi tuhutne, dumaꞌin aku mangahukum iyehin. Peggeꞌ dumaꞌin ku pitu ngahukum meꞌ aꞌa si dunyahin, saguwaꞌ pitu ku nimbul siye. 
JHN.12.48	Si ellew dambuli, niyaꞌ du ngahukum meꞌ manggaꞌi manayimaꞌ akuhin duk meꞌ manggaꞌi manuhut meꞌ panoloꞌkun. Iye pangahukuman siyehin meꞌ bakas panoloꞌku si siyehin. 
JHN.12.49	Peggeꞌ meꞌ panoloꞌkun dumaꞌin amban di pikilanku, saguwaꞌ amban Samaku mamapitu akuhin. Kēmon panoloꞌkun, iye hadja dinaꞌakne si aku pamanoloꞌin. 
JHN.12.50	Duk kataꞌuhanku weꞌ meꞌ panoloꞌnen ngurung umul gaꞌ tamananne laꞌi si surgaꞌ. Hangkan hep gaꞌ niyaꞌ bissāku si manusiyaꞌ seddili amban pangandaꞌakan Samaku akuhin.”
JHN.13.1	Gaꞌ pe tinagnaꞌan pagjamu-jamuhin, andang ne kataꞌuhan si Isa weꞌ tekka ne gantaꞌannen duk subey ne ambananne dunya inin duk balik pī si Samanen. Asal amban tagnaꞌ kinalasahan weꞌ si Isa meꞌ aꞌa sukuꞌ si iyehin, duk kuweꞌitu pakitehanne du si siye bang saꞌingge hadje lasane si siyehin. 
JHN.13.2	Manjari pagsangem, magkakan disi Isa duk meꞌ tindegnen. Si Judas, anak si Simon Iskariyotin, bakas ne kaꞌurungan pikilan weꞌ seyitan nakuraꞌin muddihan si Isa. 
JHN.13.3	Asal du kataꞌuhan si Isa weꞌ kēmon kapatut Tuhanin tapangurung ne si iye. Duk kataꞌuhanne weꞌ pitu iye amban Tuhan duk balik du iye pī si Tuhan. 
JHN.13.4	Manjari kuwat si Isa amban pagkakananden, bu iluwasan weꞌ ne da lapis badjuꞌnen duk magdikat iye duk tuwaliya. 
JHN.13.5	Manjari ngisi iye boheꞌ dem palanggana duk kinosoꞌan weꞌ ne bettis meꞌ tindegnen duk pinunasan weꞌ ne duk tuwaliya pagdikatnen. 
JHN.13.6	Pagpīne pu si Simon Petros, paꞌin si Petros si iye, “Kaꞌu, Tuwan, sōng kosoꞌannu ke meꞌ bettisku inin?” 
JHN.13.7	Sambungan si Isa iye, paꞌinne, “Gaꞌi tahātinu kuweꞌitu bang ine hininangku inin, saguwaꞌ tahātinu iyan si ellew sinōng.” 
JHN.13.8	Paꞌin si Petros, “Gaꞌi teꞌed pakosoꞌku si kaꞌu bettiskun.” “Bang gaꞌi kosoꞌanku bettisnun,” paꞌin si Isa, “dumaꞌin ne kew tindegku.” 
JHN.13.9	Manjari paꞌin Simon Petros si iye, “O Tuwan, bang kuweꞌ iyan, dumaꞌin hadja bettiskun saguwaꞌ sampay meꞌ tangankun duk kōkkun kosoꞌanun isab.” 
JHN.13.10	Paꞌin si Isa si iye, “Aꞌa bakas mamandihin, gī ne barannen. Luwal hadja bettisnen subey kinosoꞌan balik. Kēmon kaꞌam sutsi ne dem ateybin, luwal dangan manggaꞌi masutsi ateynen.” 
JHN.13.11	Andang ne hep kataꞌuhan si Isa bang sine sōng mamuddihan iyehin hangkan paꞌinne, “Kēmon kaꞌam sutsi ne dem ateybin, luwal dangan manggaꞌi masutsi ateynen.” 
JHN.13.12	Pagubus ne kosoꞌan si Isa bettis meꞌ tindegnen, inasek weꞌ ne badjuꞌnen bu ningkoloꞌ balik. Paꞌinne si meꞌ tindegnen, “Tahātibi ke bang ine bakas hininangku si kaꞌam miyaꞌan? 
JHN.13.13	Pangēnbi akuhin ‘Guru’ duk ‘Panuhutan.’ Patut teꞌed, peggeꞌ aku asal gurubi duk panuhutanbi. 
JHN.13.14	Na, bang aku panuhutanbin duk gurubin ngosoꞌan bettisbin, subey ku lekkatbi. Subey kaꞌam magkosoꞌ-kinosoꞌ bettis. 
JHN.13.15	Hininangku miyaꞌan pinakitehan weꞌ ku si kaꞌam supaya niyaꞌ pamintanganbi weꞌ subey diyawaꞌ ateybin. Subey lekkatbi hininangku si kaꞌamin. 
JHN.13.16	Sabennal akahante kaꞌam weꞌ banyagaꞌin gaꞌi langkew amban amunen. Duk dinaꞌakin gaꞌi langkew amban mangandaꞌak iyehin. 
JHN.13.17	Kuweꞌitu tahātibi ne panoloꞌku si kaꞌam inin. Bang tuhutbi inin, kēgan kaꞌam.” 
JHN.13.18	Paꞌin si Isa, “Dumaꞌin ku missā sabab kaꞌam kēmon. Kataꞌuhanku bang sine meꞌ aꞌa bakas tapeneꞌku manuhut akuhin. Saguwaꞌ subey du tuman pinaꞌin dem kitabin, pinaꞌin laꞌi, ‘Binuddihan ku weꞌ dambuwaꞌ saweꞌku magsawu manganin.’ 
JHN.13.19	Akahante kaꞌam inin kuweꞌitu pādpād gaꞌ pe umantag supaya bang umantag ne, kahagadbi du bakas pinaꞌinku sabab dikun, bang sine ku. 
JHN.13.20	Sabennal akahante kaꞌam,” paꞌin si Isa, “weꞌ sine-sine ngaddatan aꞌa dinaꞌakkun, kuweꞌ du aku inaddatannen. Duk sine-sine ngaddatan aku, kuweꞌ du inaddatan weꞌ ne bakas mamapitu akuhin.”
JHN.13.21	Pagubus inin bissā si Isa, suse teꞌed dem ateynen duk paꞌinne si meꞌ tindegnen, “Sabennal akahante kaꞌam, dangan kaꞌam muddihan aku du.” 
JHN.13.22	Magpayam meꞌ tindegnen. Gaꞌi kataꞌuhande bang sine binissāhannen. 
JHN.13.23	Dangan meꞌ tindeg si Isahin, iye kinalasahannen, ningkoloꞌ si bihingne. 
JHN.13.24	Sininyasan iye weꞌ Simon Petros duk paꞌinne si iye, “Tilewun be si Isa bang sine binissāhannen.” 
JHN.13.25	Manjari tindeg si Isa miyaꞌan patapit pu si Isa nilew iye, paꞌinne, “Tuwan, sine teꞌ sōng mamuddihan kaꞌuhin?” 
JHN.13.26	Nambung si Isa, paꞌinne, “Aꞌa pangurunganku pan inin pagubus lebbaganku dem pinggan, iye ne miyaꞌan.” Manjari ilebbagan weꞌ si Isa panin ubus bu pinangurung weꞌ ne pu si Judas, anak si Simon Iskariyotin. 
JHN.13.27	Pageddoꞌ si Judas panin, magtawus paꞌasek nakuraꞌ seyitanin dem pikilanne. Paꞌin si Isa si iye, “Hinangun ne padayiꞌ sōng hininangnun.” 
JHN.13.28	Gaꞌ niyaꞌ bisan dangan meꞌ tindegnen makahāti bang ine pinaꞌin si Isa pu si Judas miyaꞌan. 
JHN.13.29	Peggeꞌ si Judas magantan sīnden, kannal meꞌ sinduwehin weꞌ daꞌak si Isa iye pī melli ginunade si pagkādjaꞌanin, atawa dinaꞌak iye magsarakka si meꞌ mamiskinin. 
JHN.13.30	Manjari pagsangka si Judas panin, magtawus iye duwaꞌi. Duk sangem ne miyaꞌan.
JHN.13.31	Paglumikut ne si Judas, paꞌin si Isa, “Kuweꞌitu pinakitehan ne pamahadje akuhin, aku Anak Manusiyaꞌin. Kuweꞌitu pinakitehan ne balakat Tuhanin sabab aku. 
JHN.13.32	Bang tapakitehan balakat Tuhanin sababku, gaꞌi du tiggel pakitehan Tuhanin isab pamahadjene akuhin, aku Anak Manusiyaꞌin.” 
JHN.13.33	Paꞌin si Isa, “Kaꞌam meꞌ tindegkun, gaꞌi ne ku tiggel tuꞌu si kaꞌam. Pihabi du ku. Saguwaꞌ sa pinaꞌinku si meꞌ nakuraꞌ Yahudihin, paꞌinku si kaꞌam kuweꞌitu, ‘Gaꞌi kaꞌam tapī si papīhankun.’ 
JHN.13.34	Niyaꞌ daꞌakan baꞌahu ambananku si kaꞌam. Subey kaꞌam maglasa-ilasa. Maglasa kaꞌam kuweꞌ pangalasaku si kaꞌamin. 
JHN.13.35	Bang kaꞌam maglasa-ilasa, kataꞌuhan meꞌ aꞌahin kēmon weꞌ kaꞌam meꞌ tindegku.”
JHN.13.36	Paꞌin si Petros pu si Isa, “Tuwan, hap tungan kew?” Nambung si Isa, paꞌinne, “Gaꞌi kew kapanuhut aku kuweꞌitu si papīhankun, saguwaꞌ paturul du kew si sinōng.” 
JHN.13.37	Paꞌin si Petros si iye, “Tuwan, weꞌey ku gaꞌi kapanuhut si kaꞌu kuweꞌitu? Maglillaꞌ ku bisan ku pinapatey bang sababnu.” 
JHN.13.38	Sambungan si Isa iye, paꞌinne, “Asal maglillaꞌ ke kew pinapatey bang sababku? Sabennal akahante kew, gaꞌi pe tingkowak manukin, masuwey ne kew iyan mintellu weꞌ gaꞌi ku kataꞌuhannu.”
JHN.14.1	Paꞌin si Isa si meꞌ tindegnen, “Daꞌa kaꞌam suse dem ateybi sabab meꞌ pinaꞌinku miyaꞌan. Sandel kaꞌam si Tuhan duk sandel isab kaꞌam si aku. 
JHN.14.2	Laꞌi si lahat Samaku Tuhanin, ekka patennaꞌan. Bang inin gaꞌi toꞌo gaꞌi kaꞌam akahanku. Pī ku manyap patennaꞌanbin. 
JHN.14.3	Manjari bang ubus ne ku magpanyap patennaꞌanbin, balik du ku pitu ngeddoꞌ kaꞌam duk boꞌote kaꞌam pī si patennaꞌankun duk kite bi magdambuwaꞌ patennaꞌan. 
JHN.14.4	Duk kataꞌuhanbi du lān hap pī si papīhankun.”
JHN.14.5	Paꞌin si Tomas si iye, “Tuwan, gaꞌi kataꞌuhan kami bang tungan papīhannun. Saꞌingge pangataꞌu kami lān hap pīhin?” 
JHN.14.6	Paꞌin si Isa si iye, “Aku inin lān tudju Tuhanin, aku poꞌon sasuku mabennalin, duk aku poꞌon umulin. Gaꞌ niyaꞌ tapī si Samaku Tuhanin bang dumaꞌin aku palabeyannen. 
JHN.14.7	Kuweꞌitu peggeꞌ kataꞌuhanbi ne ku,” paꞌin si Isa, “kataꞌuhanbi du isab Samakun. Tinagnaꞌan kuweꞌitu, kataꞌuhanbi ne Samakun duk takitebi ne iye.”
JHN.14.8	Paꞌin si Pilip pu si Isa, “Tuwan, pakitehanun si kami Samanun duk kaduhulan ne kami.” 
JHN.14.9	Sambungan si Isa iye, paꞌinne, “Katiggelku ne tuꞌu si kaꞌam, gaꞌi pe kataꞌuhannu bang sine ku, Pilip? Sine-sine ngite aku, kuweꞌ Samakun ne teꞌed takitenen. Hangkan weꞌey paꞌinnu weꞌ subey pinakitehan si kaꞌu Samakun? 
JHN.14.10	Weꞌ gaꞌi kew kahagad, Pilip, weꞌ Samakun duk aku dambuwaꞌ du? Meꞌ pamanoloꞌku si kaꞌamin dumaꞌin amban aku, saguwaꞌ amban Samaku mateteg tuꞌu si akuhin. Kēmon meꞌ hinangkun iye mangahinangin.” 
JHN.14.11	Paꞌin si Isa, “Subey kahagadbi pinaꞌinkun weꞌ Samakun duk aku dambuwaꞌ du. Bang gaꞌi kaꞌam kahagad sabab bissāku inin, kahagad kaꞌam hadja sabab meꞌ hinang bakas hininangkun. 
JHN.14.12	Sabennal akahante kaꞌam,” paꞌin si Isa, “sine-sine kahagad si aku, hinangne du isab meꞌ hinang hininangkun. Duk pasōng pe meꞌ tahinangnen amban meꞌ hininangkun, peggeꞌ pī ne ku si Samaku Tuhanin. 
JHN.14.13	Ine-ine pākubi si Samakun sabab sandelbi si akuhin, hinangku si kaꞌam supaya tapudji Samakun sabab hininangkun. 
JHN.14.14	Ine-ine pākubi si aku sabab sandelbi si akuhin, hinangku si kaꞌam.”
JHN.14.15	Paꞌin si Isa pe, “Bang bennal ku kalasahanbi, bugtuꞌ tuhutbi meꞌ pangandaꞌakanku si kaꞌamin. 
JHN.14.16	Pākuku du si Samakun duk kaꞌam urunganne seddili nabangan kaꞌam gantiꞌku. Luꞌu du iye si kaꞌam salama-lama. 
JHN.14.17	Manabang inin, Niyawa Tuhanin. Iye magaka mabennalin sabab Tuhanin. Saguwaꞌ meꞌ aꞌa manggaꞌi manuhut Tuhanin, gaꞌi tatayimaꞌde Niyawa Tuhanin peggeꞌ gaꞌi iye tahātide duk gaꞌi iye kataꞌuhande. Saguwaꞌ kaꞌam, kataꞌuhanbi du Niyawa Tuhanin peggeꞌ luꞌu iye si kaꞌam duk pateteg du iye dem ateybi. 
JHN.14.18	Bisan ku tahalaꞌ, gaꞌi du kaꞌam siya-siyaku. Balik du ku pitu si kaꞌam. 
JHN.14.19	Gaꞌi ne tiggel gaꞌi ne ku takite weꞌ meꞌ aꞌa manggaꞌi manuhut Tuhanin. Saguwaꞌ kaꞌam, kitebi du ku. Duk peggeꞌ ellum ku salama-lama, kaꞌam ellum du isab salama-lama. 
JHN.14.20	Pagtekka ellew miyaꞌan, kataꞌuhanbi du weꞌ Samakun duk aku magdambuwaꞌ. Duk kataꞌuhanbi isab weꞌ kaꞌam duk aku magdambuwaꞌ. 
JHN.14.21	Sine-sine nayimaꞌ meꞌ pangandaꞌakankun duk tuhutne du, iye iyan aꞌa asal mamalasa si akuhin. Aꞌa mamalasa si akuhin kinalasahan du iye weꞌ Samakun. Duk kalasahanku isab iye duk pahātiku du dikun si iye.”
JHN.14.22	Manjari tinilew si Isa weꞌ si Judas, dumaꞌin si Judas Iskariyot. Paꞌin si Judas, “Tuwan, ine sababnen hangkan pahātinu dinun si kami hadja bu dumaꞌin si meꞌ manusiyaꞌin kēmon?” 
JHN.14.23	Nambung si Isa, paꞌinne, “Bang aꞌahin malasa si aku, bugtuꞌ tuhutne meꞌ panoloꞌkun. Manjari kalasahan Samakun iye, duk laꞌi kami duk Samakun patennaꞌ si iye. 
JHN.14.24	Saguwaꞌ aꞌa manggaꞌi malasa si akuhin, gaꞌi du isab tuhutne meꞌ pamanoloꞌkun. Duk meꞌ pamanoloꞌku si kaꞌamin dumaꞌin amban aku saguwaꞌ amban Samaku mamapitu akuhin.
JHN.14.25	“Inaka inin kēmon weꞌ ku si kaꞌam pādpād tiyaꞌ pe ku tuꞌu si kaꞌam. 
JHN.14.26	Saguwaꞌ papitu Samakun du si kaꞌam manabangin, gantiꞌku. Iye Niyawa Sutsihin. Toloꞌanne du kaꞌam kēmon-kēmonin duk paꞌessebanne kaꞌam kēmon bakas panoloꞌku si kaꞌamin.”
JHN.14.27	Paꞌin si Isa pe, “Iye pangambanku si kaꞌamin atey sanyang. Kasanyangan inin amban aku duk gaꞌi inin magsaliꞌ duk kasanyangan si dunyahin. Hangkan daꞌa kaꞌam suse dem ateybi duk daꞌa kaꞌam tinalew. 
JHN.14.28	Bakas ne kaꞌam akahanku weꞌ aku inin tahalaꞌ ne, saguwaꞌ balik du ku pitu si kaꞌam. Bang kaꞌam asal malasa si aku, bugtuꞌ kēgan kaꞌam weꞌ pī ku si Samakun, peggeꞌ langkew iye amban aku. 
JHN.14.29	Andang ne kaꞌam akahanku pādpād gaꞌ pe taꞌabut waktu patahalaꞌkun supaya bang taꞌabut ne waktu miyaꞌan, asal kahagad ne teꞌed kaꞌam. 
JHN.14.30	Gaꞌi ne ku makajari missā si kaꞌam tiggel peggeꞌ sōng tekka ne nakuraꞌ seyitan magnakuraꞌ si dunya inin. Gaꞌi du ku kapagbayaꞌanne. 
JHN.14.31	Saguwaꞌ subey kataꞌuhan meꞌ manusiyaꞌin kēmon weꞌ malasa ku si Samakun, hangkan pagtuyuꞌanku kēmon hininang sa pangandaꞌakan Samaku akuhin. Na, kuwat ne kaꞌam, sūng ne kite bi,” paꞌin si Isa.
JHN.15.1	Manjari magdalilan si Isa, paꞌinne si meꞌ tindegnen, “Aku inin dalil poꞌon tinanem mahāpin, duk Samakun dalil magipat tinanem inin. 
JHN.15.2	Kēmon pangeku manggaꞌi mabuwaꞌin totoꞌanne, duk kēmon pangeku mabuwaꞌin gawasanne duk ngaꞌekka buwaꞌnen. 
JHN.15.3	Kaꞌam iyan dalil kagawasan ne sabab meꞌ panoloꞌku si kaꞌamin. 
JHN.15.4	Subey kaꞌam pateteg si aku, duk teteg ku isab si kaꞌam. Dalil pangehin, gaꞌi makajari buwaꞌ pangehin amban dihananne, luwal bang gaꞌi butas amban poꞌonne, buwaꞌ du. Damikkiyan kaꞌam gaꞌi kaꞌam kapaghinang si kahāpan bang gaꞌi kaꞌam teteg si aku.
JHN.15.5	“Aku inin poꞌon tinanemin duk kaꞌam dalil meꞌ pangehin. Bang kaꞌam teteg si aku duk aku isab teteg si kaꞌam, ekka tahinangbi kahāpan, peggeꞌ bang butas kaꞌam amban aku, gaꞌ niyaꞌ kasuddahan hinangbin. 
JHN.15.6	Bang aꞌahin gaꞌi teteg si aku, kuweꞌ iye dalil pange seppak ilakasan duk ngalanes. Manjari tinipun meꞌ pange inin bu ilakasan dem ebbut ineggas. 
JHN.15.7	Saguwaꞌ bang teteg kaꞌam si aku duk meꞌ panoloꞌkun ingketbi teꞌed dem ateybi, duhulan Tuhanin kaꞌam ine-ine pākubi. 
JHN.15.8	Bang ekka kahāpan tahinangbi, pinudji du Samakun duk kataꞌuhan du isab weꞌ kaꞌam bennal meꞌ tindegku. 
JHN.15.9	Lasaku si kaꞌamin kuweꞌ du lasa Samaku si akuhin. Patetegun bi lasabin si aku. 
JHN.15.10	Bang tuhutbi meꞌ pangandaꞌakankun, teteg du lasakun si kaꞌam. Kuweꞌ du akuhin, tinuhut weꞌ ku meꞌ pangandaꞌakan Samakun duk teteg lasanen si aku.
JHN.15.11	“Hangkan inin panoloꞌku si kaꞌam, supaya talessabi isab kuweꞌ kēg dem ateykun duk supaya kēgbin jukup. 
JHN.15.12	Iye inin pangandaꞌakanku si kaꞌamin, subey kaꞌam maglasa-ilasa kuweꞌ pangalasaku si kaꞌamin. 
JHN.15.13	Bang aꞌahin maglillaꞌ matey sabab lasane si meꞌ bagaynen, gaꞌ niyaꞌ lasa manusiyaꞌ hadje amban inin. 
JHN.15.14	Kaꞌam, meꞌ bagayku kaꞌam, bang hinangbi meꞌ pangandaꞌakanku si kaꞌamin. 
JHN.15.15	Kuweꞌitu gaꞌi ne kaꞌam ēnanku meꞌ daraꞌakanku, peggeꞌ daraꞌakanin gaꞌi pinahātihan si siye bang ine ne paꞌin hininang amunen. Saguwaꞌ kaꞌam, bakas pahātiku ne si kaꞌam kēmon inaka Samaku si akuhin. Hangkan ēnanku ne kaꞌam meꞌ bagayku. 
JHN.15.16	Dumaꞌin weꞌ peneꞌbi ku, saguwaꞌ aku mameneꞌ kaꞌamin, duk kawakilan kaꞌam weꞌ ku supaya ekka hāp tahinangbi duk meꞌ mahāp tahinangbin gaꞌi pinda. Manjari, ine-ine pākubi si Samakun sabab sandelbi si akuhin, duhulanne kaꞌam. 
JHN.15.17	Na, iye inin pangandaꞌakanku kaꞌamin, subey kaꞌam maglasa-ilasa.”
JHN.15.18	Paꞌin si Isa si meꞌ tindegnen, “Daꞌa kaꞌam ulaliꞌ bang kaꞌam kabunsihan weꞌ meꞌ aꞌa manggaꞌi manuhut Tuhanin. Essebun bi weꞌ kabunsihande ku dehellu amban kaꞌam. 
JHN.15.19	Bang saꞌupama magdambuwaꞌ pikilan kaꞌam duk meꞌ aꞌa iyan, kalasahande hep kaꞌam. Saguwaꞌ pabiddaꞌ kaꞌam. Tapeneꞌ kaꞌam weꞌ ku duk pinaseddili kaꞌam weꞌ ku amban meꞌ aꞌa iyan. Hangkan hep kaꞌam kabunsihan weꞌ de. 
JHN.15.20	Essebun bi bakas pinaꞌinku si kaꞌamin: ‘Banyagaꞌin gaꞌi langkew amban amunen.’ Bang ku bakas bininasa weꞌ meꞌ aꞌa iyan, bugtuꞌ binasade du isab kaꞌam. Bang bakas tuhutde panoloꞌkun, bugtuꞌ tuhutde du isab panoloꞌbin. 
JHN.15.21	Kabunsihande kaꞌam duk binasade kaꞌam peggeꞌ kaꞌam sukuꞌ si aku duk peggeꞌ gaꞌ kataꞌuhande Tuhanin, Tuhan mamapitu akuhin. 
JHN.15.22	Bang ku gaꞌ tapitu noloꞌan siye, gaꞌ pe pastiꞌ duseden. Saguwaꞌ kuweꞌitu gaꞌi ne kadaꞌawahande duseden. 
JHN.15.23	Sine-sine bunsi si aku bunsi du isab iye si Samakun. 
JHN.15.24	Meꞌ hinang hininangku si matahanden, gaꞌ niyaꞌ aꞌa bakas makahinangne. Bang gaꞌ ku kapaghinang meꞌ hinangan miyaꞌan, gaꞌi hep pastiꞌ duseden. Saguwaꞌ takitede ne meꞌ hininangkun, duk kabunsihande ku duk Samakun. 
JHN.15.25	Saguwaꞌ bugtuꞌ du ku kabunsihande supaya tuman tasulat dem kitabin. Paꞌin kitabin: ‘Kabunsihande ku gaꞌ niyaꞌ jānne.’
JHN.15.26	“Pitu du si kaꞌam pananabangin. Pananabang inin, Niyawa Tuhanin duk amban Samakun iye. Magtoloꞌ du iye mabennal sabab Tuhanin. Papituku du iye si kaꞌam amban Samakun duk pagtuꞌu ne iye, naksiꞌ du iye sabab aku. 
JHN.15.27	Kaꞌam isab, naksiꞌ du kaꞌam sabab aku peggeꞌ kemuwe tagnaꞌ magtuhut-tuhut kite bi.”
JHN.16.1	Paꞌin si Isa si meꞌ tindegnen, “Inaka weꞌ ku kēmon inin si kaꞌam, supaya gaꞌi usaꞌ sandelbi si akuhin. 
JHN.16.2	Niyaꞌ iyan waktu si sinōng, gaꞌi ne kaꞌam paꞌasek meꞌ nakuraꞌ āgamahin dem langgalde. Duk tekka du waktuhin, bang niyaꞌ mapatey kaꞌam, kannalanne weꞌ hininangne inin kinabayaꞌan Tuhanin. 
JHN.16.3	Hinangde inin si kaꞌam peggeꞌ gaꞌi kataꞌuhande Samakun atawa aku. 
JHN.16.4	Saguwaꞌ akahante kaꞌam inin supaya bang ne tekka meꞌ kabinasahan inin si kaꞌam, taꞌessebbi du weꞌ bakas kaꞌakahante kaꞌam andang sabab inin.”
JHN.16.4	“Gaꞌ kaꞌam akahanku inin tagnaꞌ, peggeꞌ tuꞌu pe ku si kaꞌam. 
JHN.16.5	Saguwaꞌ kuweꞌitu akahante ne kaꞌam peggeꞌ sōng tahalaꞌ ne ku, pī balik si mamapitu akuhin. Bu gaꞌ niyaꞌ kaꞌam nilew aku bang tunganku. 
JHN.16.6	Dukka teꞌed ateybin kuweꞌitu sabab bakas inakaku si kaꞌam miyaꞌan. 
JHN.16.7	Saguwaꞌ akahante kaꞌam mabennalin, si kahāpanbi du bang ku tahalaꞌ. Peggeꞌ bang upama gaꞌi ku tahalaꞌ, gaꞌi pitu si kaꞌam pananabangin. Saguwaꞌ bang ku tahalaꞌ, papituku du iye si kaꞌam. 
JHN.16.8	Pagtuꞌu ne si kaꞌam pananabangin, pahātihanne du si meꞌ manusiyaꞌ si dunyahin hāti dusehin duk hāti mabentelin duk hāti hukuman Tuhanin. 
JHN.16.9	Papastiꞌne si siye weꞌ dusehan siye, peggeꞌ gaꞌi siye kahagad si aku. 
JHN.16.10	Papastiꞌne si siye weꞌ bentel ku, peggeꞌ tapī ne ku si Samakun duk gaꞌi ne ku takitebi. 
JHN.16.11	Papastiꞌne si siye hukuman Tuhanin, peggeꞌ tahukum ne nakuraꞌ seyitan magnakuraꞌ tuꞌu si dunyahin.
JHN.16.12	“Ekka pe akaku si kaꞌam,” paꞌin si Isa, “saguwaꞌ gaꞌi takoleꞌbi bang kuweꞌitu. 
JHN.16.13	Pagtekka pitu Niyawa Tuhanin, iye mamagaka mabennalin, panoloꞌanne du kaꞌam kēmon panoloꞌ mabennalin. Gaꞌi iye magtoloꞌ amban di pikilanne saguwaꞌ ine-ine takalene amban Tuhanin, iye miyaꞌan panoloꞌnen. Duk akahanne du kaꞌam bang ine maꞌumantag si sinōngin. 
JHN.16.14	Pahadje Niyawa Tuhanin du ku, peggeꞌ kēmon inakahanne kaꞌamin asal amban aku du. 
JHN.16.15	Ine-ine si Samakun, si aku du, hangkan hep paꞌinku si kaꞌam weꞌ kēmon inakahan Niyawa Tuhan kaꞌamin amban aku du.”
JHN.16.16	Paꞌin si Isa, “Gaꞌi ne tiggel, gaꞌi ne ku kitebi. Saguwaꞌ ubus miyaꞌan, gaꞌi tiggel kitebi du ku balik.” 
JHN.16.17	Magbissā-bissā sinduwe meꞌ tindeg si Isahin, paꞌinde, “Ine enteꞌ hāti pinaꞌinne inin, ‘Gaꞌi tiggel gaꞌi ne ku kitebi, ubus miyaꞌan gaꞌi tiggel kitebi du ku balik?’ Duk iye isab pinaꞌinne, ‘Peggeꞌ pī ku si Samakun?’ 
JHN.16.18	Ine hatu hāti ‘gaꞌi ne tiggel’ pinaꞌinne inin? Gaꞌi kataꞌuhante bi bang ine hāti pinaꞌinnen.” 
JHN.16.19	Kataꞌuhan si Isa weꞌ bayaꞌ iye tilew meꞌ tindegnen bang ine hāti pinaꞌinnen. Hangkan paꞌin si Isa si siye, “Ensiniꞌ paꞌinku, ‘Gaꞌi ne tiggel gaꞌi ne ku kitebi, ubus miyaꞌan gaꞌi du tiggel, kitebi du ku balik.’ Magtilew-tilew ke kaꞌam bang ine hāti pinaꞌinku inin? 
JHN.16.20	Sabennal akahante kaꞌam, magtangis kaꞌam iyan duk magsugul, saguwaꞌ meꞌ aꞌa manggaꞌi manuhut Tuhanin magkēg-kēg. Suse du kaꞌam iyan saguwaꞌ ginantiꞌan du iyan duk kēg. 
JHN.16.21	Dalilnen kuweꞌ dende nganak. Suse iye peggeꞌ tekka ne panganaknen. Saguwaꞌ pag si luwasan ne anaknen, gaꞌi ne taꞌessebne peddiꞌ talabeynen hawal kēgnen weꞌ niyaꞌ nakanak palahil si dunya. 
JHN.16.22	Damikkiyan isab kaꞌam, kuweꞌitu suse kaꞌam. Saguwaꞌ magkite du kite bi balik. Manjari asal kēgan du teꞌed kaꞌam iyan, duk kēgbi iyan gaꞌ niyaꞌ makaꞌānanne amban dem ateybi. 
JHN.16.23	Pagtekka ellew pagkiteten bi balik, gaꞌ ne niyaꞌ tilewbi ine-ine amban aku. Sabennal akahante kaꞌam, ine-ine pākubi si Samakun peggeꞌ sandel kaꞌam si aku, duhulanne du kaꞌam. 
JHN.16.24	Kemuwe tagnaꞌley sampay kuweꞌitu gaꞌ niyaꞌ bakas pākubi sabab sandelbi si akuhin. Māku ne kaꞌam ubus bu inurungan du kaꞌam supaya jukup kēgbin.”
JHN.16.25	Paꞌin si Isa si siye, “Meꞌ panoloꞌku si kaꞌam inin si dalilan, saguwaꞌ tekka du iyan ellewin gaꞌi ne ku magdalilan si kaꞌam, duk akahanku ne kaꞌam pabentel sabab Samakun. 
JHN.16.26	Pagtekka ellew miyaꞌan, bang niyaꞌ pākubi, kaꞌam ne mamāku amban Samakun peggeꞌ sandel kaꞌam si aku. Dumaꞌin ne aku mamāku para si kaꞌamin, 
JHN.16.27	peggeꞌ Samakun malasa du si kaꞌam. Kalasahanne kaꞌam peggeꞌ malasa kaꞌam si aku duk peggeꞌ kahagadbi du weꞌ pitu ku amban Tuhan. 
JHN.16.28	Aweꞌ, pitu ku amban Samaku Tuhanin si dunya. Duk kuweꞌitu ambananku ne dunya inin duk balik ne ku pī si Samakun.” 
JHN.16.29	Paꞌin meꞌ tindegnen si iye, “Kuweꞌitu bentel ne pamissānun. Dumaꞌin ne inin dalilan. 
JHN.16.30	Kabugtuꞌan kami ne kuweꞌitu weꞌ kataꞌuhannu kēmon-kēmonin bisan kew gaꞌi tinilew. Hangkan kahagad ne teꞌed kami weꞌ amban Tuhan kew.” 
JHN.16.31	Paꞌin si Isa si siye, “Asal kahagad ne ke teꞌed kaꞌam kuweꞌitu? 
JHN.16.32	Tekka du waktuhin gaꞌi ne teꞌed tiggel, magsapeꞌ-sapeꞌ du kaꞌam iyan, hap lumaꞌne ne dangan-dangan duk ambananbi ku dendangan. Saguwaꞌ iye matoꞌohin, dumaꞌin du ku dendangan peggeꞌ Samakun teteg du tuꞌu si aku. 
JHN.16.33	Kēmon inin inaka weꞌ ku si kaꞌam supaya sanyang dem ateybin. Hangkan sanyang dem ateybin, peggeꞌ magdambuwaꞌ kaꞌam duk aku. Tuꞌu si dunya inin, bininasa du kaꞌam weꞌ meꞌ aꞌa manggaꞌi manuhut Tuhanin. Saguwaꞌ daꞌa kaꞌam tinalew. Daꞌag ne du nakuraꞌden weꞌ ku.”
JHN.17.1	Pagubus inin bissā si Isa, mayam iye padiyataꞌ langit duk ngampun iye si Tuhan, paꞌinne, “O Ammaꞌ, taꞌabut ne waktuhin. Pahadjehun ku, Anaknun, duk kew isab tapahadjeku. 
JHN.17.2	Kaꞌurungan ku weꞌ nu kapatut magbayaꞌ si kēmon manusiyaꞌ, supaya kaꞌurunganku umul gaꞌ tamananne kēmon aꞌa pinasukuꞌnu si akuhin. 
JHN.17.3	Duk meꞌ aꞌa kaꞌurungan umul gaꞌ tamanannen, subey kew kataꞌuhande, kaꞌu Tuhan mabennalin, Tuhan dambuwaꞌ-buwaꞌin. Duk subey isab kataꞌuhande Isa Almasi pinapitunu si dunyahin. 
JHN.17.4	Pinahadje kew weꞌ ku tuꞌu si dunya peggeꞌ ubus ne weꞌ ku hinang pinahinangnu si akuhin. 
JHN.17.5	O Ammaꞌ, pahadjehun ku luꞌu si panaꞌanannu lu, sa pamahadje aku maluꞌuhin masa gaꞌ pe dunya inin pinapanjari.
JHN.17.6	“Bakas ne kew pinakitaꞌu weꞌ ku si meꞌ aꞌa pinasukuꞌnu si aku tuꞌu si dunyahin. Meꞌ sukuꞌ si kaꞌu du siye, duk pinasukuꞌ siye weꞌ nu si aku. Tinuhut weꞌ de lapalnun, 
JHN.17.7	duk bugtuꞌ ne si siye weꞌ kēmon pangurungnu akuhin asal bennal amban kaꞌu. 
JHN.17.8	Bakas ne pasampayku si siye lapal pinangurungnu si akuhin, duk tinayimaꞌ ne weꞌ de. Bugtuꞌ ne si siye weꞌ billuꞌu ku amban kaꞌu, duk kahagad ne teꞌed siye weꞌ kaꞌu asal mamapitu akuhin.
JHN.17.9	“O Ammaꞌ, pāku-pākuhanku siye si kaꞌu. Dumaꞌin manusiyaꞌin kēmon pinākuhankun saguwaꞌ meꞌ aꞌa pinasukuꞌnu si aku inin hadja, peggeꞌ siye inin asal sukuꞌ si kaꞌu du. 
JHN.17.10	Kēmon si akuhin, si kaꞌu du duk kēmon si kaꞌuhin, si aku du. Duk pinahadje ku weꞌ de, sabab sandel siye si aku. 
JHN.17.11	Aku inin sōng balik ne piyu si kaꞌu. Sōng ne ambananku dunya inin. Saguwaꞌ meꞌ aꞌa pinasukuꞌnu si aku inin, tuꞌu pe si dunya. O Ammaꞌ, kaꞌu masutsihin, pakitehannu ku balakat ēnnun; banteyanun siye duk balakatnu inin, supaya siye magdambuwaꞌ atey sa kitehin. 
JHN.17.12	Tiggelanku tuꞌu si siye, banteyanku meꞌ aꞌa pinasukuꞌnu si aku inin duk balakat ēnnun. Binanteyan siye weꞌ ku hangkan gaꞌ niyaꞌ siye lepas amban kaꞌu, luwal du dambuwaꞌ, peggeꞌ niyaꞌ subey lepas supaya tuman tasulat dem kitabin. 
JHN.17.13	Sōng balik ne ku inin piyu si kaꞌu hangkan pādpād tuꞌu pe ku si dunya, bissāku inin supaya jukup kēgden kuweꞌ kēgkun. 
JHN.17.14	Pinasampay weꞌ ku si siye lapalnun. Manjari kabunsihan siye weꞌ meꞌ aꞌa manggaꞌi manuhut kaꞌuhin, peggeꞌ gaꞌi siye nuhut pikilan meꞌ aꞌa miyaꞌan. Kuweꞌ siye akuhin, gaꞌi du isab tuhutku pikilan meꞌ aꞌa manggaꞌi manuhut kaꞌuhin. 
JHN.17.15	Gaꞌi ku māku-māku weꞌ eddoꞌnu meꞌ aꞌa pinasukuꞌnu si akuhin amban dunya inin. Saguwaꞌ māku-māku ku weꞌ banteyannu siye duk siye gaꞌi kapagbayaꞌan weꞌ nakuraꞌ seyitanin. 
JHN.17.16	Kuweꞌ siye akuhin, gaꞌi siye nuhut pikilan meꞌ aꞌa manggaꞌi manuhut kaꞌuhin. 
JHN.17.17	Paseddilihun siye duk sutsihun siye. Panutsi siyehin panoloꞌnu mabennalin, iye lapalnun. 
JHN.17.18	Daꞌakku ne siye pī si meꞌ aꞌa si dunyahin, kuweꞌ akuhin du isab dinaꞌak weꞌ nu pitu si dunya. 
JHN.17.19	Duk si kahāpande paglillaꞌku umulkun si kaꞌu, supaya siye teꞌed meꞌ aꞌa sukuꞌ si kaꞌuhin.
JHN.17.20	“Māku-māku ku dumaꞌin hadja para si meꞌ tindegku inin,” paꞌin si Isa, “saguwaꞌ para si kēmon makahagad si aku sabab panoloꞌden. 
JHN.17.21	O Ammaꞌ, karayaw magdambuwaꞌ atey siye kēmon; kuweꞌ kaꞌuhin teteg tuꞌu si aku, duk aku teteg luꞌu si kaꞌu, damikkiyan isab karayaw teteg siye tuꞌu si kite. Karayaw weꞌ asal magdambuwaꞌ atey siye, supaya kahagad meꞌ aꞌa si dunyahin weꞌ asal kaꞌu mamapitu akuhin. 
JHN.17.22	Pinahadje siye weꞌ ku sa pamahadjenu akuhin, supaya siye magdambuwaꞌ atey kuweꞌ pagdambuwaꞌ ateyten, 
JHN.17.23	aku teteg luꞌu si siye, kuweꞌ kaꞌuhin teteg tuꞌu si aku, supaya siye kēmon asal magdambuwaꞌ atey teꞌed. Manjari bang asal magdambuwaꞌ atey ne teꞌed siye, ujud kataꞌuhan meꞌ aꞌa si dunyahin du weꞌ kaꞌu mamapitu akuhin. Duk kataꞌuhande du isab weꞌ kalasahannu meꞌ makahagad si akuhin sa pangalasanu akuhin. 
JHN.17.24	O Ammaꞌ, pinasukuꞌ weꞌ nu siye kēmon si aku. Manjari iye kabayaꞌankun, subey siye laꞌi si aku si palaꞌihankun supaya takitede pamahadjenu akuhin duk sahaya pangurungnu akuhin, peggeꞌ kinalasahan ku weꞌ nu gaꞌ pe pinapanjari dunyahin. 
JHN.17.25	O Ammaꞌ, kaꞌu mabentelin, bisan kew gaꞌi kataꞌuhan meꞌ aꞌa manggaꞌi manuhut kaꞌuhin, saguwaꞌ kataꞌuhante kew duk meꞌ tindegku inin kataꞌuhande weꞌ kaꞌu mamapitu akuhin. 
JHN.17.26	Bakas ne kew pinakitaꞌu weꞌ ku si siye, duk pakitaꞌute pe kew namba, supaya lasade si saweꞌden saliꞌ duk lasanu si akuhin duk supaya ku teteg dem ateyde.”
JHN.18.1	Pagubus si Isa ngampun si Tuhan, tahalaꞌ iye duk meꞌ tindegnen pī si dambiyaꞌ sapaꞌ inēnan Kidron. Niyaꞌ laꞌi kabbun duk hap pī siye dem kabbun miyaꞌan. 
JHN.18.2	Kataꞌuhan si Judas antag miyaꞌan peggeꞌ daran hep si Isa duk meꞌ tindegnen magtipun-tipun laꞌi. Si Judas hep inin mamuddihan si Isahin. 
JHN.18.3	Manjari pinanduꞌan weꞌ si Judas meꞌ sundalu bangsa Romahin duk meꞌ guwaldiya langgal hadjehin pī si kabbun miyaꞌan. Meꞌ guwaldiya inin pinatuhut si iye weꞌ meꞌ Pariseohin duk meꞌ nakuraꞌ imamin. Magbessi siye duk maglaꞌal duk magboꞌo payitaꞌan. 
JHN.18.4	Kataꞌuhan si Isa kēmon sōng maꞌumantag si iyehin hangkan pī iye pasampang si siye duk paꞌinne, “Sine pinihabin?” 
JHN.18.5	Paꞌinde, “Piha kami si Isa, aꞌa amban lahat Nasaretin.” “Aku ne hep,” paꞌin si Isa. Si Judas, mamuddihan si Isahin, laꞌi isab nengge-nengge duk meꞌ aꞌahin. 
JHN.18.6	Pagpaꞌin si Isa, “Aku ne hep,” pasuhut siye duk hebbaꞌ siye. 
JHN.18.7	Manjari tilew si Isa siye balik, paꞌinne, “Sine teꞌ pinihabin?” Nambung siye, paꞌinde, “Si Isa, aꞌa amban Nasaretin.” 
JHN.18.8	Manjari paꞌin si Isa, “Bakas ne kaꞌam akahanku weꞌ aku ne. Bang asal aku du aꞌa pinihabin, na, tiyaꞌ ne ku. Daꞌa sakupun bi meꞌ saweꞌku inin.” 
JHN.18.9	Paꞌinne inin supaya tuman bakas pinaꞌinne si Samane, Tuhanin, paꞌinne, “O Ammaꞌ, gaꞌ niyaꞌ lepas bisan dangan meꞌ aꞌa pinasukuꞌnu si akuhin.”
JHN.18.10	Magbessi hep si Simon Petros. Manjari inurus weꞌ ne bessinen duk pineddang weꞌ ne daraꞌakan imam nakuraꞌin. Iye matewwaꞌin tayingene kanawanin duk magtawus butas. Ēn daraꞌakan inin si Malkus. 
JHN.18.11	Paꞌin si Isa pu si Petros, “Isihun balik bessinun dem tagubanne. Akuhanku kēmon kabinasahan inin peggeꞌ inin pinasukuꞌ si aku weꞌ Samakun.”
JHN.18.12	Manjari siniggew si Isa weꞌ meꞌ sundaluhin duk meꞌ kapitanden duk meꞌ guwaldiya Yahudihin duk iningketan iye weꞌ de. 
JHN.18.13	Binoꞌo iye weꞌ de pī pu si Annas dehellu. Si Annas inin matoꞌa si Kayapas, imam nakuraꞌin tahun miyaꞌan. 
JHN.18.14	Si Kayapas hep inin mangurung pikilan si meꞌ nakuraꞌ Yahudihin pagpaꞌinne weꞌ si kahāpande bang niyaꞌ dambuwaꞌ matey gantiꞌ meꞌ aꞌahin kēmon.
JHN.18.15	Paturul si Simon Petros pu si Isa duk dambuwaꞌ isab tindegne. Tindeg si Isa dambuwaꞌ inin magkilale duk imam nakuraꞌin hangkan tumuhut iye pu si Isa padiyalem pī si lame lumaꞌ imam nakuraꞌin. 
JHN.18.16	Saguwaꞌ si Petros taꞌamban laꞌi si bukut tarangka. Manjari paluwas balik tindeg si Isa magkilale duk imam nakuraꞌin, duk maꞌid iye si dende tungguꞌ tarangkahin, hangkan taboꞌone si Petros padiyalem si lame. 
JHN.18.17	Tinilew si Petros weꞌ dendehin, paꞌinne, “Dumaꞌin ke kew dambuwaꞌ meꞌ tindeg aꞌa tasiggew miyaꞌan?” Masuwey si Petros, paꞌinne, “Dumaꞌin.” 
JHN.18.18	Sangem miyaꞌan haggut, hangkan meꞌ daraꞌakanin duk meꞌ guwaldiyahin magpakellum ebbut duk laꞌi siye magtengge ngaliput ebbutin ngindāng. Pī isab si Petros patuhut si siye ngindāng.
JHN.18.19	Manjari si Annas, iye bakas imam nakuraꞌin, tinilew-tilew weꞌ ne si Isa sabab meꞌ tindegnen duk sabab pagtoloꞌnen. 
JHN.18.20	Nambung si Isa, paꞌinne, “Luwal ku magtoloꞌ si meꞌ kaꞌekkahan aꞌa, kuweꞌ dem meꞌ kalanggal-langgalan duk dem langgal hadje pagtipunan kēmon meꞌ Yahudihin. Gaꞌ niyaꞌ bakas pagtoloꞌku tinapuk. 
JHN.18.21	Weꞌey aku tinilewnun? Tilewun meꞌ bakas makakale panoloꞌkun. Tilewun siye bang ine panoloꞌku si siyehin. Kataꞌuhande du.” 
JHN.18.22	Pagbissā si Isa inin, magtawus iye sinampak weꞌ dambuwaꞌ meꞌ guwaldiya malaꞌihin duk paꞌinne pu si Isa, “Gaꞌ niyaꞌ addatnu. Daꞌa sambunganun imam nakuraꞌin sa iyan.” 
JHN.18.23	Paꞌin si Isa si guwaldiyahin, “Bang salaꞌ binissāku si imam nakuraꞌin, akahanun kēmon aꞌa si paghukuman inin bang ine masalaꞌ si binissākun. Saguwaꞌ bang gaꞌ salaꞌ binissākun, weꞌey ku sampaknu?” 
JHN.18.24	Manjari dinaꞌak ne si Isa weꞌ si Annas binoꞌo pī pu si Kayapas, imam nakuraꞌin. Iningketan pe iye.
JHN.18.25	Si Simon Petros laꞌi pe nengge-nengge ngindāng. Tinilew iye weꞌ meꞌ saweꞌne magtenggehin, paꞌinde, “Dumaꞌin ke kew isab tindeg aꞌa miyaꞌan?” Masuwey iye, paꞌinne, “Dumaꞌin.” 
JHN.18.26	Manjari dambuwaꞌ daraꞌakan imam nakuraꞌin, baꞌan aꞌa bakas mabutas tayingene weꞌ si Petrosin, missā. Paꞌinne pu si Petros, “Dumaꞌin ke kew bakas takiteku laꞌi si kabbunley nuhut iye?” 
JHN.18.27	Masuwey balik si Petros, paꞌinne, “Dumaꞌin aku.” Manjari magtawus tingkowak manukin.
JHN.18.28	Subu-subu pe binoꞌo si Isa amban lumaꞌ si Kayapas pī si astanaꞌ gubnul bangsa Romahin, saguwaꞌ gaꞌ padiyalem meꞌ nakuraꞌ Yahudihin dem astanaꞌ peggeꞌ bang siye padiyalem dem lumaꞌ dumaꞌin Yahudi, batal siye duk gaꞌi ne siye makajari palamud magjamu-jamu laꞌi si Kādjaꞌan Pangessebanin. 
JHN.18.29	Hangkan paluwas Gubnul Pilatus pī si siye duk tilewne siye, paꞌinne, “Ine panuntutanbi aꞌa inin?” 
JHN.18.30	Nambung siye, paꞌinde, “Gaꞌi boꞌo kami aꞌa inin pitu si kaꞌu bang gaꞌ niyaꞌ dusene.” 
JHN.18.31	Paꞌin Pilatus si siye, “Kaꞌam ne iye ngahukumne nuhut saraꞌbin.” Nambung meꞌ Yahudihin, paꞌinde, “Gaꞌ niyaꞌ kapatut kami ngalaboꞌan sine-sine hukuman pinapatey.” 
JHN.18.32	Kēmon inin umantag supaya tuman bakas pinaꞌin si Isahin bang saꞌingge kamateynen. 
JHN.18.33	Manjari padiyalem balik si Pilatus dem astanaꞌ duk dinaꞌak weꞌ ne si Isa binoꞌo pī si iye. Paꞌinne pu si Isa, “Toꞌo ke weꞌ kaꞌu sultan bangsa Yahudihin?” 
JHN.18.34	Nambung si Isa, paꞌinne, “Amban di pikilannu ke manilew aku inin atawa niyaꞌ ke meꞌ aꞌa seddili bakas ngakahan kaꞌu sabab aku?” 
JHN.18.35	Nambung Pilatus, paꞌinne, “Weꞌ Yahudi ku? Meꞌ bangsanu du duk meꞌ nakuraꞌ imambin hep manōngan kaꞌu pitu si akuhin. Weꞌey, ine teꞌ dusenun?” 
JHN.18.36	Nambung si Isa, paꞌinne, “Pagsultanankun dumaꞌin tuꞌu si dunya. Bang pagsultanankun tuꞌu si dunya, asal nungkaꞌ meꞌ tindegkun duk ku gaꞌi tasiggew weꞌ meꞌ nakuraꞌ Yahudihin. Aweꞌ, pagsultanankun dumaꞌin tuꞌu si dunya inin.” 
JHN.18.37	Paꞌin Pilatus, “Bang sa iyan, sultan kew hatiꞌ?” Paꞌin si Isa, “Kaꞌu ne magpaꞌinin weꞌ sultan ku. Iye sababnen hangkan ku inanakan duk hangkan ku pitu si dunya, supaya ku kapagtoloꞌ sabab mabennalin. Kēmon manuhut mabennalin pakale du si aku.” 
JHN.18.38	Paꞌin Pilatus, “Ine teꞌ mabennalin?”
JHN.18.38	Pagubus inin bissā Pilatus, paguwaꞌ iye balik pī si meꞌ Yahudihin duk paꞌinne si siye, “Gaꞌ niyaꞌ takasuwaꞌku jānne pangahukumanku aꞌa inin. 
JHN.18.39	Saguwaꞌ katagamanbin kahabaꞌ taꞌabut Kādjaꞌan Pangessebanin, maluwas ku dambuwaꞌ pilisu. Bayaꞌ ke kaꞌam bang paluwasku kaꞌam sultan meꞌ Yahudihin?” 
JHN.18.40	Magkalolop meꞌ aꞌahin, paꞌinde, “Daꞌa bang aꞌa iyan. Kabayaꞌan kamihin si Barabbas.” Si Barabbas inin mundu.
JHN.19.1	Manjari dinaꞌak weꞌ Pilatus si Isa ilagutan. 
JHN.19.2	Ubus miyaꞌan ngalakal meꞌ sundaluhin bāhan luhihan, hininang kuweꞌ korona sultan, duk pinapī weꞌ de si kōk si Isa. Pinasemmekan isab iye weꞌ de juba taluk kuweꞌ juba sultan. 
JHN.19.3	Manjari hininang dagey iye weꞌ de. Magbalik-balik siye pī si iye nalam iye, paꞌinde, “Assalamu alaikum, Sultan meꞌ Yahudihin,” ubus bu pinagsampakan weꞌ de. 
JHN.19.4	Manjari paluwas balik si Pilatus duk paꞌinne si meꞌ aꞌa maꞌekkahin, “Payamanun bi, boꞌoku du si Isa paluwas pitu si kaꞌam supaya kataꞌuhanbi weꞌ gaꞌ niyaꞌ takasuwaꞌku jānne pangahukumanku iye.” 
JHN.19.5	Manjari paluwas isab si Isa, laꞌi pe lakal luhihanin diyataꞌ kōkne duk magjuba talukin pe iye. Paꞌin Pilatus si meꞌ aꞌahin, “Payamanun bi aꞌa inin.” 
JHN.19.6	Pagkite meꞌ nakuraꞌ imamin duk meꞌ guwaldiya si langgal mahadjehin si Isa, magkalolop siye, paꞌinde, “Papateyun iye. Lansangun diyataꞌ olom.” Paꞌin Pilatus si meꞌ aꞌahin, “Bayaꞌ-bayaꞌbi ne. Boꞌohun bi iye duk kaꞌam ne ngalansang iye diyataꞌ olom. Saguwaꞌ bang aku, gaꞌ niyaꞌ takasuwaꞌku jānne pamapateyan iye.” 
JHN.19.7	Paꞌin meꞌ nakuraꞌ Yahudihin si iye, “Paꞌin saraꞌ kamihin subey iye pinapatey peggeꞌ paꞌinne weꞌ Anak Tuhanin iye.” 
JHN.19.8	Pagkale Pilatus pinaꞌinde inin, pasōng ne talewnen. 
JHN.19.9	Binoꞌo weꞌ ne si Isa padiyalem balik dem astanaꞌ bu tinilew weꞌ ne, paꞌinne, “Aꞌa amban kew?” Saguwaꞌ gaꞌ nambung si Isa. 
JHN.19.10	Paꞌin Pilatus si iye, “Weꞌey kew gaꞌi nambung? Gaꞌi ke kataꞌuhannu weꞌ taga kapatut ku maluwas kaꞌu? Duk taga kapatut ku isab ngalansang kaꞌu diyataꞌ olom duk kew matey.” 
JHN.19.11	Nambung si Isa, paꞌinne, “Bang dumaꞌin Tuhanin mangurungan kaꞌu kapatutin, gaꞌ niyaꞌ kapatutnu ngahukum aku. Hangkan hep aꞌa manōngan aku pitu si kaꞌuhin, pasōng hadje dusenen amban dusenun.” 
JHN.19.12	Amban miyaꞌan, miha teꞌed lān si Pilatus supaya tapaluwasne si Isa. Saguwaꞌ magkalolop ne paꞌin meꞌ nakuraꞌ Yahudihin, paꞌinde, “Bang paluwasnu aꞌa iyan, dumaꞌin kew bagay Sultan Nakuraꞌin. Sine-sine ngēnan dinen sultan, kuntarahanne Sultan Nakuraꞌin.”
JHN.19.13	Pagkale Pilatus pinaꞌinde miyaꞌan, binoꞌo weꞌ ne si Isa paluwas duk ningkoloꞌ iye si siya pangahukumanin laꞌi si lugal inēnan “Lame Batu.” Bang si bissā Yahudi, ēnnen “Gabbata.” 
JHN.19.14	Ellew miyaꞌan ellew pagpanyap si Kādjaꞌan Pangessebanin duk sōng lettu ne. Manjari pagtingkoloꞌ Pilatus, paꞌinne si meꞌ aꞌahin, “Payamanun bi, tiyaꞌ ne sultanbin.” 
JHN.19.15	Saguwaꞌ magkalolop meꞌ aꞌahin, paꞌinde, “Papateyun ne. Papateyun ne. Lansangun diyataꞌ olom.” Paꞌin Pilatus si siye, “Ine? Bayaꞌ kaꞌam daꞌakku ilansang diyataꞌ olom sultanbin?” Nambung meꞌ nakuraꞌ imamin, paꞌinde, “Gaꞌ niyaꞌ sultan kami seddili amban Sultan Nakuraꞌin.” 
JHN.19.16	Manjari sinōngan ne weꞌ Pilatus si Isa pī si siye duk iye talansangde diyataꞌ olom pinapatey.
JHN.19.17	Manjari ineddoꞌ ne weꞌ de si Isa duk binoꞌo weꞌ de paluwas amban puweblo. Pinapanangkit weꞌ de pu si Isa olom sōng pangalansangan iyehin, tudju pī si lugal inēnan “Lahat Bungkug,” bang si bissā Yahudi, “Golgota.” 
JHN.19.18	Pagtekka laꞌi, ilansang si Isa weꞌ meꞌ sundaluhin diyataꞌ olomin duk pinatengge weꞌ de olomin diyataꞌ bulak. Niyaꞌ isab duwangan aꞌa ilansang diyataꞌ olomde, dangan si kanawanan si Isa duk dangan si bibanganne. 
JHN.19.19	Niyaꞌ sinulat weꞌ Pilatus dinaꞌak weꞌ ne pinapī diyataꞌ olom si Isahin. Iye inin sinulatnen: “Si Isa, aꞌa Nasaret, Sultan meꞌ Yahudihin.” 
JHN.19.20	Ekka aꞌa makabatsa sulat inin peggeꞌ lugal pangalansangan si Isahin tapit si Awrusalam duk sinulat inin si bissā Yahudi, si bissā meꞌ aꞌa Roma, duk si bissā Girik. 
JHN.19.21	Manjari hap pī meꞌ nakuraꞌ imamin pu si Pilatus duk paꞌinde si iye, “Gaꞌi tewwaꞌ sinulatnu miyaꞌan. Daꞌa iye sulatun ‘Sultan meꞌ Yahudihin’ saguwaꞌ sulatun, ‘Paꞌin aꞌa inin weꞌ iye sultan meꞌ Yahudihin.’ ” 
JHN.19.22	Nambung Pilatus, paꞌinne, “Bakas tasulatkun gaꞌi ne kapindahan.” 
JHN.19.23	Pagubus ne ilansang weꞌ meꞌ sundaluhin si Isa, ineddoꞌ weꞌ de meꞌ semmeknen duk binahagiꞌ weꞌ de pinaꞌampat, da bahagiꞌ-da bahagiꞌ siye dangan. Saguwaꞌ niyaꞌ pe dambuwaꞌ badjuꞌ si Isa, gaꞌ niyaꞌ laꞌitanne, tinennun pinadambūs. 
JHN.19.24	Paꞌin meꞌ sundaluhin si saweꞌden, “Daꞌa garette bi badjuꞌ inin. Saguwaꞌ magpuwaꞌan hadja kite bi. Sine-sine ngandaꞌag, tepe si iye badjuꞌ inin.” Sabab hininang meꞌ sundalu miyaꞌan, tuman tasulat dem kitabin, pinaꞌin laꞌi,
JHN.19.24	“Pagbahagiꞌande semmekkun duk pagpuwaꞌande badjuꞌkun.”
JHN.19.25	Laꞌi si bihing olom pangalansangan si Isahin, magtengge saꞌi si Isahin, duk pungtinaꞌi saꞌinen, duk Mariyam anda Kolopasin, duk Mariyam dende amban lahat Magdalahin. 
JHN.19.26	Takite si Isa saꞌinen duk tindegne kinalasahannen laꞌi. Paꞌin si Isa si saꞌinen, “Tindegku iyan anaknu ne.” 
JHN.19.27	Duk paꞌinne si tindegne miyaꞌan, “Iyan ne saꞌinun.” Hangkan amban ellew miyaꞌan binoꞌo ne weꞌ tindeg si Isa miyaꞌan saꞌi si Isahin pinatennaꞌ si lumaꞌne.
JHN.19.28	Manjari inin, kataꞌuhan si Isa weꞌ kēmon pinahinang si iyehin ubus ne duk jukup ne. Manjari paꞌinne, “Lekkakan ku.” Paꞌinne inin supaya tuman tasulat dem kitabin. 
JHN.19.29	Niyaꞌ andang laꞌi binettad poga isihan ininum. Pagkale meꞌ sundaluhin pinaꞌin si Isahin, ngeddoꞌ siye kuweꞌ gapas bu ilebbagan weꞌ de dem ininumin. Ubus, pinapī weꞌ de si tuggu kayu-kayu bu pinaꞌabut pī si behe si Isa. 
JHN.19.30	Pagubus miyaꞌan tasessep si Isa, paꞌinne, “Ubus ne hinangkun.” Manjari patondok iye duk bekkat ne napasnen.
JHN.19.31	Peggeꞌ ellew Jumaꞌat hep miyaꞌan, hap pī meꞌ nakuraꞌ Yahudihin maꞌid pu si Pilatus weꞌ daꞌakde ne pinolong pusuꞌ meꞌ aꞌa tellungan ilansang diyataꞌ olomin duk siye mura matey duk ne talebbes pādpād gaꞌ pe taꞌabut ellew liꞌihin. Gaꞌi siye mabayaꞌ weꞌ inambanan meꞌ bangkeyin diyataꞌ olom baytu ellew Sabtuꞌ, peggeꞌ ellew liꞌi miyaꞌan asal ellew hadje. 
JHN.19.32	Hangkan pī meꞌ sundaluhin duk pinolong weꞌ de dehellu meꞌ pusuꞌ saweꞌ si Isa duwangan ilansang diyataꞌ olomin. 
JHN.19.33	Saguwaꞌ pagtapit ne siye pu si Isa, takitede weꞌ matey ne hatiꞌ iye, hangkan gaꞌ ne polongde pusuꞌnen. 
JHN.19.34	Saguwaꞌ dangan meꞌ sundaluhin, ilogsok weꞌ ne duk budjakne seddi si Isahin. Magtawus pabuꞌus lahaꞌin magsaget duk boheꞌ. 
JHN.19.35	(Aꞌa mangite maꞌumantag pu si Isa inin, sinulat weꞌ ne sabab inin supaya kaꞌam kahagad. Aꞌa manulat inin kapangandelan duk bennal panaksiꞌnen.) 
JHN.19.36	Sabab meꞌ maꞌumantag pu si Isa miyaꞌan, tuman tasulat dem kitabin. Pinaꞌin laꞌi, “Gaꞌ niyaꞌ polong bisan dambuwaꞌ tolangne.” 
JHN.19.37	Duk niyaꞌ isab da ayat tasulat dem kitab, pinaꞌin, “Payamande du aꞌa bakas ilogsokden.”
JHN.19.38	Manjari, niyaꞌ dambuwaꞌ aꞌa amban lahat Arimati, ēnnen si Yusup. Si Yusup inin tindeg si Isa du isab saguwaꞌ gaꞌ iye magpatampal peggeꞌ tinalew iye si meꞌ nakuraꞌ Yahudihin. Pī iye pu si Pilatus duk pākune ngeddoꞌ bangkey si Isahin. Dinaꞌak ne iye weꞌ Pilatus, hangkan pī iye duk ilebbes weꞌ ne bangkey si Isahin amban diyataꞌ olom. 
JHN.19.39	Nuhut isab Nikodemus pu si Yusup. Iye hep aꞌa bakas mapī pu si Isa sangemin. Magboꞌo Nikodemus duwe bayuꞌ laksiꞌ ēnnen mira duk alos pinagsaget. Bohatannen niyaꞌ limempūꞌ kilu. 
JHN.19.40	Ineddoꞌ weꞌ de bangkey si Isahin duk sinaput weꞌ de dem kakanaꞌ pinagtuhut duk laksiꞌin, sa addat bangsa Yahudihin bang siye magsaput aꞌa matey. 
JHN.19.41	Laꞌi si antag pamapateyan si Isahin, niyaꞌ kabbun. Laꞌi dem kabbun miyaꞌan niyaꞌ lingab pangubulan, baꞌahu pe, gaꞌ pe bakas kapangubulan. 
JHN.19.42	Laꞌi si Isa kinubul weꞌ de peggeꞌ tapit du si lugal pamapateyan iyehin duk peggeꞌ sōng ne sangem Sabtuꞌ, ellew liꞌi meꞌ Yahudihin.
JHN.20.1	Subu-subu pe teꞌed ellew Ahadin, lindem pe, hap pī si kubul si Mariyam, dende amban Magdalahin. Takitene weꞌ bakas inānan ne batu tampeng kubulin. 
JHN.20.2	Hangkan magubas iye pī ngakahan si Simon Petros duk tindeg si Isa dambuwaꞌ kinalasahannen. Paꞌinne si siye, “Gaꞌ ne laꞌi Panuhutanten bi. Niyaꞌ bakas ngānanne amban dem kubul. Inday, gaꞌi kataꞌuhan kami bang antag pamoꞌohande iyehin.”
JHN.20.3	Manjari si Petros duk tindeg dambuwaꞌin magtawus hap pī si kubul. 
JHN.20.4	Magubas siye saguwaꞌ dambuwaꞌin lakkes amban si Petros duk dehellu iye tekka laꞌi si kubul. 
JHN.20.5	Pakokkoꞌ iye pasīp padiyalem kubul duk takitene saput si Isahin laꞌi. Saguwaꞌ gaꞌ iye padiyalem. 
JHN.20.6	Manjari tekka ne si Simon Petros amban dambulihanne duk nalus pī padiyalem kubul. Takitene saputin laꞌi. 
JHN.20.7	Takitene isab pīs-pīs bakas pamutus kōk si Isahin, gaꞌ magdānun duk saputin saguwaꞌ seddilihan dine ilikid. 
JHN.20.8	Manjari dambuwaꞌin, iye madumehellu matekka si kubulin, padiyalem isab. Pagkitene saputin, kahagad iye weꞌ ellum ne si Isa balik. 
JHN.20.9	Niyaꞌ du tasulat dem kitab sabab si Isa weꞌ subey iye ellum balik amban kamateynen, saguwaꞌ gaꞌ pe miyaꞌan tahātide. 
JHN.20.10	Manjari hap lumaꞌ ne siye.
JHN.20.11	Saguwaꞌ si Mariyam nengge-nengge ne paꞌin laꞌi si bihing kubul magtangis. Sasangne magtangisin, pakokkoꞌ iye pasīp dem kubul. 
JHN.20.12	Ngite iye duwe malaꞌikat magsemmek poteꞌ ningkoloꞌ laꞌi si antag bakas pamabākan si Isahin, dangan si antag kōkne duk dangan si antag bettisne. 
JHN.20.13	Paꞌin meꞌ malaꞌikatin si iye, “Dende, weꞌey kew magtangis?” Nambung Mariyam, paꞌinne, “Peggeꞌ iyuꞌ ubus boꞌode tahalaꞌ bangkey Panuhutankun, bu gaꞌi kataꞌuhanku bang antag pamoꞌohande iyehin.” 
JHN.20.14	Pagubus inin bissāne, pahaleng iye duk takitene si Isa nengge-nengge laꞌi, saguwaꞌ gaꞌ takilalene weꞌ si Isa miyaꞌan. 
JHN.20.15	Paꞌin si Isa si iye, “Dende, weꞌey kew magtangis? Sine pinihanun?” Kannal Mariyam weꞌ aꞌa miyaꞌan tungguꞌ kabbunin. Paꞌinne si aꞌahin, “Tuwan, bang kaꞌu mangeddoꞌ bangkey si Isahin, akahanun ku bang antag pamoꞌohannu iyehin, duk ku tapī ngeddoꞌne balik.” 
JHN.20.16	Paꞌin si Isa si iye, “Mariyam.” Magtawus harapne si Isa duk paꞌinne si bissā Yahudi, “O Rabbuni.” Hātinen, “Guru.” 
JHN.20.17	Paꞌin si Isa si iye, “Daꞌa ku kaputanun peggeꞌ gaꞌ pe ku tapoleꞌ pī si Samakun. Saguwaꞌ pī kew si meꞌ pungtinaꞌikun duk akahanun siye weꞌ moleꞌ ku pī si Samakun duk Tuhankun. Iye du isab Samabin duk Tuhanbin.” 
JHN.20.18	Hangkan hap pī ne Mariyam, dende amban Magdalahin, si meꞌ tindeg si Isahin ngakahan siye, paꞌinne, “Bakas kiteku Panuhutanten bi.” Duk inakahan ne siye weꞌ ne meꞌ bakas pinaꞌin si Isa si iyehin.
JHN.20.19	Pagsangem ne ellew Ahad miyaꞌan, magtipun meꞌ tindeg si Isahin dem lumaꞌ. Binagat weꞌ de meꞌ gawangin peggeꞌ tinalew siye si meꞌ nakuraꞌ Yahudihin. Bessuwang si Isa nengge si tengngaꞌde duk paꞌinne si siye, “Karayaw sanyang dem ateybin.” 
JHN.20.20	Manjari pinakitehan weꞌ ne si siye meꞌ paliꞌ tangannen duk paliꞌ seddinen. Kēgan teꞌed meꞌ tindegnen pagkitede Panuhutanden. 
JHN.20.21	Paꞌin si Isa balik si siye, “Karayaw sanyang dem ateybin. Kuweꞌ pangandaꞌak Samaku aku mapituhin, damikkiyan iye du isab pangandaꞌakanku kaꞌamin.” 
JHN.20.22	Ubus iye missā, nihup iye pī si siye duk paꞌinne, “Tayimaꞌun bi ne Niyawa Sutsihin. 
JHN.20.23	Bang ampunbi duse aꞌahin ampun Tuhanin du isab duseden. Bang gaꞌi ampunbi, gaꞌi du isab ampun Tuhanin.”
JHN.20.24	Waktu paguwaꞌ si Isa si meꞌ tindegne miyaꞌan, baytu gaꞌ laꞌi si Tomas. Si Tomas inin dangan meꞌ tindeg si Isa sampūꞌ duk duwehin, ugey-ugeynen si Kambal. 
JHN.20.25	Manjari inakahan si Tomas weꞌ de, paꞌinde, “Bakas takite kami Panuhutanten bi.” Saguwaꞌ paꞌin si Tomas, “Bang gaꞌi du takiteku duk duwe mataku inin duk tasagsadku meꞌ paliꞌ lansang si pat tangannen duk bang gaꞌi du taꞌantanku paliꞌ si seddinen, asal gaꞌi ku kahagad.”
JHN.20.26	Paglabey da simana, magtipun ne isab meꞌ tindeg si Isahin dem lumaꞌ duk laꞌi ne si Tomas. Bagat meꞌ gawangin saguwaꞌ bessuwang si Isa nengge si tengngaꞌde duk paꞌinne, “Karayaw sanyang dem ateybin.” 
JHN.20.27	Manjari paꞌinne pu si Tomas, “Payamanun meꞌ tangankun. Sagsadun. Pasōngun tangannun pitu duk antanun paliꞌ seddikun. Daꞌa ne kew duwe-duwehan. Kahagad ne kew teꞌed.” 
JHN.20.28	Sambat si Tomas saꞌ, “Kaꞌu Panuhutankun duk kaꞌu Tuhankun.” 
JHN.20.29	Paꞌin si Isa si iye, “Hangkan ke kew kahagad peggeꞌ takitenu ne ku? Asal kēgan teꞌed meꞌ makahagad si akuhin bisan ku gaꞌ kitede.”
JHN.20.30	Ekka pe meꞌ hinangan makaꞌulaliꞌ seddili tahinang si Isa si pagmatahan meꞌ tindegnen, gaꞌ tasulat naꞌan si kitab inin. 
JHN.20.31	Saguwaꞌ meꞌ sinulat matuꞌu inin, sinulat supaya du kahagadbi weꞌ si Isa asal Almasihin ne, Anak Tuhanin, duk supaya kaꞌurungan kaꞌam umul salama-lama sabab sandelbi si iyehin.
JHN.21.1	Pagpuwas bang piyem bahangi, pakite ne isab si Isa balik si meꞌ tindegnen laꞌi si higad lamew Tiberi. Sa inin pagpakitene dinen si siye. 
JHN.21.2	Si Simon Petros laꞌi miyaꞌan magtuhut duk si Tomas, inēnande si Kambalin duk si Natanael, aꞌa amban Kana laꞌi si lahat Jalilin. Laꞌi du isab nuhut siye meꞌ anak si Sebedehin duk duwangan pe meꞌ tindeg si Isa seddili. 
JHN.21.3	Paꞌin si Simon Petros, “Tiyaꞌ ku pī magpokot.” “Nuhut kami,” paꞌin meꞌ sinduwehin. Manjari pī ne siye duk pasakey siye si bangkaꞌ. Saguwaꞌ kellawan miyaꞌan gaꞌ niyaꞌ kenna taꞌeddoꞌde. 
JHN.21.4	Pagkellat mata ellewin, laꞌi si Isa nengge-nengge si higad saguwaꞌ gaꞌ iye takilale weꞌ meꞌ tindegnen. 
JHN.21.5	Ngalingan iye pī si siye, paꞌinne, “Meꞌ bagay, gaꞌ ke niyaꞌ taꞌeddoꞌbi?” “Gaꞌ,” paꞌinde. 
JHN.21.6	Paꞌin si Isa, “Teppadanun bi pokotbin luꞌu si pakanawanan bangkaꞌbin duk kaꞌam makaꞌeddoꞌ.” Hangkan tineppadan weꞌ de pokotden. Gaꞌ takoleꞌde ngonot pokotin pī dem bangkaꞌ hawal ekka kenna taꞌeddoꞌden. 
JHN.21.7	Manjari paꞌin tindeg kinalasahan si Isahin pu si Petros, “Panuhutanin hep īꞌ.” Pagkale si Simon Petros inin, inasek weꞌ ne badjuꞌnen peggeꞌ bakas magluwas iye, bu patugpaꞌ iye dem lamew hap pī pu si Isa. 
JHN.21.8	Meꞌ sinduwehin musey tudju higad ngangguyud pokot pennoꞌ weꞌ kennahin. Tapit du siye si higad, niyaꞌ du meꞌ limempūꞌ deppe talanen. 
JHN.21.9	Pagduwaꞌide si higad, ngite siye kenna tinunuꞌ diyataꞌ bale duk niyaꞌ pan isab. 
JHN.21.10	Paꞌin si Isa si siye, “Boꞌohanun bi ku pitu kenna taꞌeddoꞌbin.” 
JHN.21.11	Hangkan pī si Simon Petros dem bangkaꞌ bu ilalas weꞌ ne pokotin pī si higad. Pennoꞌ pokotin weꞌ kenna hadje, dahatus duk limempuk-tellu ekkahannen. Saguwaꞌ pokotin gaꞌ garet bisan du ekka teꞌed isinen. 
JHN.21.12	Manjari paꞌin si Isa si siye, “Dayiꞌ kaꞌam pitu mangan.” Gaꞌ niyaꞌ meꞌ tindegnen makatawakkal nilew iye bang sine iye, peggeꞌ kataꞌuhande du weꞌ iye Panuhutanden. 
JHN.21.13	Pī si Isa ngeddoꞌ panin duk kennahin duk pinangurung weꞌ ne si siye. 
JHN.21.14	Kamintellune ne inin si Isa pakite si meꞌ tindegnen kemuwe pinakellum iye balik amban kamateynen.
JHN.21.15	Pagubus siye mangan, paꞌin si Isa pu si Simon Petros, “Simon, anak si Yahiya, hadje ke lasanu si akuhin amban lasa meꞌ saweꞌnu inin?” “Aweꞌ, Tuwan,” paꞌinne, “kataꞌuhannu weꞌ malasa ku si kaꞌu.” Paꞌin si Isa, “Na, ipatun meꞌ aꞌa sukuꞌ si akuhin, kuweꞌ pastul ngipat meꞌ anak bili-bilinen.” 
JHN.21.16	Tinilew iye weꞌ si Isa kaminduwenen, paꞌinne, “Simon, anak si Yahiya, malasa ke kew si aku?” “Aweꞌ, Tuwan,” paꞌinne, “kataꞌuhannu weꞌ malasa ku si kaꞌu.” Paꞌin si Isa si iye, “Na, pastulanun meꞌ bili-bilikun, hātinen meꞌ aꞌa sukuꞌ si akuhin.” 
JHN.21.17	Kamintellunen tilew si Isa iye, paꞌinne, “Simon, anak si Yahiya, malasa ke kew si aku?” Dukka si Petros peggeꞌ tinilew pe iye weꞌ si Isa kamintellunen, “Malasa ke kew si aku?” Nambung si Petros, paꞌinne, “Tuwan, kataꞌuhannu kēmon-kēmonin. Kataꞌuhannu weꞌ malasa ku si kaꞌu.” Paꞌin si Isa, “Na, ipatun meꞌ bili-bilikun, hātinen meꞌ aꞌa sukuꞌ si akuhin. 
JHN.21.18	Sabennal akahante kew,” paꞌin si Isa, “kabataꞌnun nemmekan kew dinu, duk lumengngan kew tungan-tungan kabayaꞌannu. Saguwaꞌ bang bahiꞌ ne kew, padeppe du kew duk seddili masemmekan kaꞌuhin duk boꞌone kew pī si antag gaꞌi kabayaꞌannu papīhan.” 
JHN.21.19	Paꞌin si Isa inin pangakane bang saꞌingge pamapatey si Petrosin supaya tapudji Tuhanin. Duk paꞌin si Isa pe si iye, “Nuhut kew aku.”
JHN.21.20	Manjari pahaleng si Petros duk kitene paturul tindeg kinalasahan si Isahin. Iye hep miyaꞌan mapatapit pu si Isa sasangde mamangan sangemin duk manilew si Isahin, paꞌinne, “Tuwan, sine teꞌ sōng mamuddihan kaꞌuhin?” 
JHN.21.21	Pagkite si Petros tindeg si Isa dambuwaꞌ inin, paꞌinne pu si Isa, “Tuwan, saꞌingge isab iye miyaꞌan?” 
JHN.21.22	Paꞌin si Isa pu si Petros, “Bang saꞌupama kabayaꞌankun weꞌ ellum iye sampay balik ku si dunya, gaꞌ niyaꞌ lamudnu. Nuhut kew hadja aku.” 
JHN.21.23	Manjari bawag suwi-suwihin pī si meꞌ katindegan si Isahin weꞌ tindegne dambuwaꞌ inin gaꞌi matey. Bu paꞌin, gaꞌ hep si Isa magpaꞌin weꞌ gaꞌi iye matey. Iye hadja pinaꞌinnen, weꞌ bang saꞌupama kabayaꞌannen weꞌ tindegne inin ellum sampay balik iye pitu si dunya, gaꞌ niyaꞌ lamud si Petros. 
JHN.21.24	Tindeg si Isa sinuwi-suwi inin, iye ne inin magaka-aka sabab meꞌ malumabey inin, duk iye isab manulat inin kēmon. Duk kataꞌuhan kami weꞌ asal toꞌo meꞌ inakanen.
JHN.21.25	Ekka pe teꞌed meꞌ hinang seddili bakas tahinang si Isa gaꞌ tasulat. Bang sinulat kēmon dem kitab, kumpasku gaꞌi siguwe tuꞌu si dunya kēmon kitab subey sinulatin.
ACT.1.1	Sulat inin amban si Lukas pu si Teopilus.
ACT.1.1	Tuwan Teopilus, si sulatku tagnaꞌin, inaka weꞌ ku si kaꞌu kēmon hininang duk pamanoloꞌ si Isahin kemuwe tagnaꞌ paghinangnen 
ACT.1.2	ngeregseꞌ ellew pamaꞌangkat iye hap surgaꞌin. Gaꞌ pe iye paꞌangkat, sinessaꞌan weꞌ ne meꞌ aꞌa tapeneꞌne duk kawakilanne magmahalayak aka-aka mahāpin. Meꞌ sessaꞌne miyaꞌan amban Niyawa Sutsihin. 
ACT.1.3	Puwas kamateynen, dem ampatpūꞌ bahangi daran hep si Isa paguwaꞌ si meꞌ aꞌa kawakilannen. Ekka meꞌ tandaꞌ pinakitehan weꞌ ne weꞌ asal ellum iye. Takitede iye duk missā iye si siye sabab pagbayaꞌ Tuhanin. 
ACT.1.4	Mintedde sābude magtipunin, sinessaꞌan siye weꞌ ne, paꞌinne, “Daꞌa dahuꞌ kaꞌam tahalaꞌ amban Awrusalam. Agadun bi dahuꞌ meꞌ pananggup Samakun, iye bakas pinaꞌinku si kaꞌamin. 
ACT.1.5	Si Yahiya, boheꞌ hep pamandine meꞌ aꞌahin. Saguwaꞌ kaꞌam, pamandi si kaꞌamin seddili. Palabey piyem bahangi binnaꞌan, pinapiyu du si kaꞌam Niyawa Sutsihin.”
ACT.1.6	Dambuwaꞌ ellew, sābu si Isa magtipun duk meꞌ aꞌa kawakilannen, tinilew iye weꞌ de, paꞌinde, “Tuwan, paluhayanu ne ke kuweꞌitu bangsa kami Israꞌilin duk pabaliknu ne pagsultananin si kami?” 
ACT.1.7	Nambung iye, paꞌinne, “Gaꞌi subey kataꞌuhanbi sabab meꞌ iyan. Samakun hadja magbayaꞌin si meꞌ maꞌumantag si dunyahin duk bang sumiyan paꞌantagne. 
ACT.1.8	Saguwaꞌ inurungan du kaꞌam iyan balakat pagtekka ne si kaꞌam Niyawa Sutsihin. Duk kaꞌam ne magaka-aka sabab akuhin laꞌi si Awrusalam, si tibuꞌukan lahat Yahudiya, si lahat Samariya, duk sampay si kaꞌampat pidjū alam inin.” 
ACT.1.9	Pagubus inin bissāne, paꞌangkat iye hap surgaꞌ sābude mamayam-mayaman iyehin. Manjari kaꞌelligan iye weꞌ inalak duk gaꞌ ne iye takitede.
ACT.1.10	Sābude pe mamayam-mayaman iyehin paꞌangkatne padiyataꞌ langitin, bessuwang niyaꞌ lella duwangan nengge si bihingde magsemmek poteꞌ. 
ACT.1.11	Paꞌin duwanganin si siye, “O meꞌ aꞌa Jalil! Weꞌey kaꞌam tuꞌu magtengge mayam padiyataꞌ langit? Si Isa bakas ineddoꞌ amban kaꞌam binoꞌo hap surgaꞌin, balik du pitu kuweꞌ pangitebi iye paꞌangkatne hap surgaꞌ miyaꞌan.”
ACT.1.12	Manjari tahalaꞌ ne siye amban kūd Jaitun balik hap Awrusalam, tapit da kilumetro talahannen. 
ACT.1.13	Pagtekkade laꞌi si Awrusalam, nalus siye manaꞌik pī si bilik patennaꞌanden. Siye miyaꞌan disi Petros, si Yahiya, si Yakub, si Andariyas, si Pilip, si Tomas, si Bartolome, si Mateo, si Yakub anak si Alpahin, si Simon inēnan Pangangatuhin, duk si Judas isab anak si Yakub (Yakub seddilihin). 
ACT.1.14	Luwal siye magtipun-tipun kēmon ngampun si Tuhan. Patuhut isab si siye meꞌ kadendehanin, sampay si Mariyam saꞌi si Isahin, duk meꞌ pungtinaꞌi si Isa lellahin.
ACT.1.15	Gaꞌ tiggel puwas miyaꞌan, magtipun meꞌ tindeg si Isahin, niyaꞌ siye kulang-labi da hatus duk duwempūꞌ. Manjari nengge si Petros si tengngaꞌde missā. 
ACT.1.16	“Meꞌ kapungtinaꞌihanku,” paꞌinne, “subey tinumanan lapal Niyawa Sutsi pinasulatne pu si Daꞌud ley. Lapal miyaꞌan sabab si Judas ley, panduꞌ meꞌ aꞌa maniggew si Isahin. 
ACT.1.17	Si Judas ley bakas dambuwaꞌ hep saweꞌte bi duk bakas isab iye kawakilan weꞌ si Isa maghinang kuweꞌ hinangte bi inin.”
ACT.1.18	(Libang helling, Tuwan Teopilus, pamelli bulak hep weꞌ si Judas sīn panangdan iye si hinanganne malaꞌat pamuddine si Isahin. Pagtabelline bulak miyaꞌan, laboꞌ iye laꞌi duk matey iye. Teddak bettengnen duk paguwaꞌ tinaꞌinen. 
ACT.1.19	Duk bawag si kēmon aꞌa mapatennaꞌ si Awrusalamin sabab si Judas inin. Hangkan inēnan weꞌ de bulak miyaꞌan si bissāde Yahudi, Akeldama. Hātinen, “Bulak Lahaꞌ.”)
ACT.1.20	Paꞌin si Petros pe, “Niyaꞌ ayat tasulat si kitab Jabur, pinaꞌin,
ACT.1.20	‘Subey ne patennaꞌannen tinayikutan. Duk subey ne gaꞌ niyaꞌ patennaꞌ laꞌi.’
ACT.1.20	Duk niyaꞌ isab seddili tasulat pinaꞌin,
ACT.1.20	‘Subey niyaꞌ seddili pinagantiꞌ si bakas hinangnen.’
ACT.1.21+ACT.1.22	“Hangkan hep,” paꞌin si Petros, “subey niyaꞌ ginellal seddili pinatuhut si kite bi naksiꞌ weꞌ si Isa, Panuhutanten bi, ellum ne balik. Subey iye aꞌa bakas tumuhut si kite bi masa paglengngante bi duk si Isahin, tinagnaꞌan amban pagpandi si Yahiyahin ngeregseꞌ ellew pamaꞌangkat pu si Isa hap surgaꞌin.”
ACT.1.23	Manjari duwe ēn tinaꞌatde pameneꞌanden. Dambuwaꞌin si Yusup, inēnan du isab Barsabbas, (inēnan isab Justus) duk dambuwaꞌin si Mattiyas. 
ACT.1.24	Manjari māku-māku disi Petros si Tuhan, paꞌinde, “O Tuhan, kaꞌu mangataꞌuhan atey manusiyaꞌin. Toloꞌanun kami bang sine pineneꞌnun tuꞌu si duwangan inin, 
ACT.1.25	supaya tahinangne hinang pinasukuꞌnu si meꞌ aꞌa kawakilannun. Hinang inin inambanan hep weꞌ si Judas duk pī iye si lugal matalep si iyehin.” 
ACT.1.26	Ubus miyaꞌan, magpuwaꞌan siye duk ēn Mattiyasin tapuwaꞌin. Hangkan pinatamba iye si meꞌ aꞌa kawakilan si Isa sampūꞌ duk dambuwaꞌin.
ACT.2.1	Pagtekka ellew ēnande Pentekostes, magtipun meꞌ tindeg si Isahin kēmon si dambuwaꞌ lumaꞌ. 
ACT.2.2	Bessuwang niyaꞌ megeddu amban langit kuweꞌ begeddu baliyu basag. Duk paꞌasek begeddu miyaꞌan magdem lumaꞌ pagtingkoloꞌanden. 
ACT.2.3	Manjari niyaꞌ takitede kuweꞌ kayat ebbut magkanat-kanat, duk pabettad pī si siye dangan-dangan. 
ACT.2.4	Manjari kēmon siye paꞌasekan weꞌ Niyawa Sutsihin duk nagnaꞌ siye missā bayuꞌ-bayuꞌan bissā bangsa seddili. Kapamissā siye kuweꞌ miyaꞌan weꞌ balakat pinangurung si siye weꞌ Niyawa Tuhan mapaꞌasek si siyehin.
ACT.2.5	Masa miyaꞌan niyaꞌ laꞌi si Awrusalam meꞌ Yahudi amban meꞌ kalahat-lahatan si dunya. Meꞌ aꞌa be-āgama teꞌed siye. 
ACT.2.6	Pagkalede paghidjul diyalem lumaꞌ pagtipunan meꞌ tindeg si Isa miyaꞌan, banes teꞌed siye pī patipun. Ulaliꞌ teꞌed siye, peggeꞌ takalede meꞌ tindeg si Isahin missā kuweꞌ bissāhanden dangan-dangan. 
ACT.2.7	Bengngangan siye duk ulaliꞌ teꞌed, hangkan paꞌinde, “Ine inin? Meꞌ aꞌa amban Jalil hep meꞌ mamissā inin. 
ACT.2.8	Weꞌey teꞌ siye takalete bi makabissā bissāhanten bi dangan-dangan? 
ACT.2.9	Kite bi matuꞌu inin amban kalahat-lahatan tuꞌu si dunya. Niyaꞌ ne amban lahat Partiya, amban Midda, amban Elam; niyaꞌ ne amban Mesopotamiya, amban Yahudiya, amban Kappadoke, amban Pontus, duk amban Asiya. 
ACT.2.10	Niyaꞌ isab kite bi amban Pirigiya, amban Pampiliya, amban Misil, duk amban meꞌ kalahatan laꞌi si Libiya tapit si lahat Kirene; niyaꞌ kite bi amban Roma. 
ACT.2.11	Sinduwe kite bi inin meꞌ bangsa Yahudi duk sinduwe isab dumaꞌin Yahudi saguwaꞌ patuhut ne si āgama Yahudi. Duk niyaꞌ isab kite bi amban lahat Kerete duk amban lahat Arab. Bu kēmon kite bi takalete bi siye missā si bissāhanten bi sabab meꞌ hinangan mahadje hininang Tuhanin.” 
ACT.2.12	Ulaliꞌ teꞌed siye duk gaꞌi siye magkataꞌu-taꞌu hangkan magtilew-tinilew ne paꞌin siye, paꞌinde, “Ine enteꞌ hātine inin?” 
ACT.2.13	Saguwaꞌ niyaꞌ sinduwe, hinangde hadja dagey meꞌ tindeg si Isahin. Paꞌinde, “Iyuꞌ meꞌ aꞌa iyan maglangohan.”
ACT.2.14	Saguwaꞌ nengge si Petros magtuhut duk saweꞌne sampūꞌ duk dambuwaꞌin duk missā iye pinapales, paꞌinne, “Meꞌ pagkasiku Yahudi duk kēmon kaꞌam maglahat si Awrusalamin. Pakale kaꞌam pahāp-hāp duk pahātihante kaꞌam bang ine maꞌumantag inin. 
ACT.2.15	Kannalbi meꞌ aꞌa inin lango, bu dumaꞌin, peggeꞌ lisag siyam pe hadja salung. 
ACT.2.16	Saguwaꞌ takitebi kuweꞌitu inin,” paꞌinne, “bakas pinaꞌal weꞌ Nabi Joel duk kuweꞌitu tuman ne. Paꞌinne,
ACT.2.17	‘Iye inin hinangku si ellew dambuli,’ paꞌin Tuhanin. ‘Papiyuku Niyawakun si kēmon manusiyaꞌ. Duk meꞌ tubuꞌbin lella-dende magpalataꞌ du lapalkun. Meꞌ lellabi matumbuꞌin niyaꞌ pabagalaku si siye duk meꞌ lellabi mabahiꞌin niyaꞌ pataginepku si siye. 
ACT.2.18	Aweꞌ,’ paꞌin Tuhanin, ‘bisan si meꞌ daraꞌakankun lella-dende, papiyuku du Niyawakun si meꞌ ellew īꞌ duk magpalataꞌ du siye lapalkun. 
ACT.2.19	Duk magpakite du ku meꞌ makaꞌulaliꞌ diyataꞌ langit, duk meꞌ tandaꞌ tuꞌu si dunya: lahaꞌ duk ebbut duk umbu subuk. 
ACT.2.20	Mata ellewin,’ paꞌinne, ‘ngalindem du, duk bulanin ngapeyat kuweꞌ lahaꞌ, bang sōng tekka ne ellew mahadje duk makaꞌulaliꞌin, ellew pangahukumku meꞌ manusiyaꞌin. 
ACT.2.21	Duk sine-sine manabbut ēnkun makiꞌaseꞌ si aku,’ paꞌin Tuhanin, ‘timbul du iye.’ ”
ACT.2.22	Paꞌin si Petros pe, “Meꞌ pagkasiku aꞌa Israꞌil, pakalehun bi binissāku inin. Si Isa, aꞌa Nasaretin, kataꞌuhan weꞌ asal sabennal iye pinapitu weꞌ Tuhanin peggeꞌ inurungan balakat iye weꞌ Tuhanin, hangkan iye makahinang meꞌ hinangan balakatan duk meꞌ hinangan makaꞌulaliꞌ duk meꞌ tandaꞌ. Inin asal kataꞌuhanbi peggeꞌ tahinangne inin tuꞌu diyalemanbi. 
ACT.2.23	Tuhanin andang kataꞌuhanne duk amban bayaꞌne weꞌ si Isa inin sinōngan pī si antananbi duk inin sakapne pu si Isahin. Duk dinaꞌak weꞌ bi si meꞌ aꞌa dusehan ilansang si Isa diyataꞌ olom duk pinapatey. 
ACT.2.24	Saguwaꞌ pinakellum iye balik weꞌ Tuhanin. Pinaluhaya iye amban katiksaꞌanne kamateynen, peggeꞌ asal gaꞌi kapagbayaꞌ si iye kamateyin. 
ACT.2.25	Tasulat hep weꞌ si Daꞌud sabab Isa Almasi, paꞌinne,
ACT.2.25	‘Luwal talessaku Panuhutankun si bihingku. Tuꞌu iye si bihingku hangkan gaꞌi ku suse. 
ACT.2.26	Hangkan hep kēgan ateykun duk lapalanku kēgkun. Duk bisan matey barankun, niyaꞌ du ase-aseku. 
ACT.2.27	Peggeꞌ gaꞌi du ku ambanannu si lahat meꞌ pateyin. Gaꞌi du pasagadannu barankun mabuhukan. Aku inin daraꞌakannu masutsihin. 
ACT.2.28	Pinanoloꞌan ku weꞌ nu meꞌ lān tudju umul salama-lamahin. Basta luꞌu ku si antagnu, kēgan ku manamal.’
ACT.2.29	“Na, meꞌ kapungtinaꞌihanku,” paꞌin si Petros, “akahante kaꞌam papastiꞌ sabab papuꞌten bi, Sultan Daꞌud ley. Matey du iye duk kinubul, duk kubulnen tiyaꞌ pe tuꞌu si kite bi sampay maꞌin. 
ACT.2.30	Peggeꞌ nabi iye, kataꞌuhanne weꞌ bakas nanggup Tuhanin si iye duk napa pe weꞌ si waktu sinōng niyaꞌ dangan meꞌ tubuꞌnen magsultan du kuweꞌ iyehin. 
ACT.2.31	Kataꞌuhan andang weꞌ si Daꞌud bang ine matekka si sinōngin, hangkan missā iye sabab kaꞌellum Almasi balik amban kamateynen. Paꞌinne weꞌ gaꞌ du Almasi inambanan laꞌi si palaꞌihan meꞌ pateyin, duk gaꞌ du barannen buhuk. 
ACT.2.32	Si Isa inin bakas pinakellum hep balik weꞌ Tuhanin duk kami kēmon, kasaksiꞌan kami weꞌ inin bennal. 
ACT.2.33	Pinahadje teꞌed si Isa weꞌ Tuhanin laꞌi si kanawananne, lugal tamanan mabangsahanin. Duk sa pananggup Tuhanin, tapangurung ne si iye weꞌ Samanen Niyawa Sutsihin. Manjari pinapitu weꞌ ne Niyawa Sutsi inin si kami meꞌ tindegnen. Duk meꞌ takitebi duk takalebi kuweꞌitu inin, hinangan Niyawa Sutsi bakas pinapitune si kamihin. 
ACT.2.34	Na, dumaꞌin si Daꞌud mapaꞌangkat si surgaꞌin, saguwaꞌ tabissāne inin, paꞌinne pe,
ACT.2.34	‘Missā Tuhanin si Panuhutankun, paꞌinne: Dayiꞌ kew ningkoloꞌ kew tuꞌu si kanawananku, tuꞌu si paningkoloꞌan mabangsahanin, 
ACT.2.35	duk bettadku du meꞌ bantanun diyawaꞌ pat bettisnu.’
ACT.2.36	“Hangkan hep,” paꞌin si Petros, “subey teꞌed kataꞌuhan meꞌ bangsa Israꞌilin kēmon, weꞌ si Isa, bakas ilansangbi diyataꞌ olomin, bakas ginellal ne weꞌ Tuhanin Panuhutan duk Almasi, hātinen, pineneꞌ weꞌ Tuhanin magbayaꞌ.”
ACT.2.37	Pagkale meꞌ aꞌahin inin, sasew teꞌed ateyden. Paꞌinde pu si Petros duk si meꞌ kawakilan sinduwehin, “Meꞌ kapungtinaꞌihan, ine subey hininang kamihin?” 
ACT.2.38	Paꞌin si Petros si siye, “Pagsusunanun bi duk lebbahanun bi ne meꞌ dusebin, gaꞌi ne hininang-hinang balik. Duk subey kaꞌam dangan-dangan pinandi, tandaꞌ weꞌ sandel ne kaꞌam pu si Isa, supaya ampun Tuhanin meꞌ dusebin. Duk pangurung Tuhanin du si kaꞌam Niyawa Sutsihin, lasa-lasahanne si kaꞌamin. 
ACT.2.39	Peggeꞌ inin hep sanggup Tuhanin si kaꞌam meꞌ Yahudihin duk si meꞌ tubuꞌbin, duk sampay si kēmon isab si meꞌ lahat matalahin, sasuku dinaꞌak weꞌ Panuhutanten bi Tuhanin nuhut iye.”
ACT.2.40	Ekka pe bissā si Petros si siye duk binuyuꞌ-buyuꞌ siye weꞌ ne, paꞌinne, “Tabangun bi dibin duk kaꞌam gaꞌi ilegga kuweꞌ meꞌ aꞌa malaꞌat kuweꞌitu inin.” 
ACT.2.41	Ekka kahagad si binissā si Petros miyaꞌan duk pinandi siye, tandaꞌ weꞌ sandel ne siye pu si Isa. Ellew miyaꞌan, kulang-labi tellu ngibu aꞌa mapatamba si meꞌ masandel pu si Isahin. 
ACT.2.42	Sinna teꞌed siye tinoloꞌan weꞌ meꞌ aꞌa kawakilan weꞌ si Isahin duk magdambuwaꞌ dem atey siye kēmon. Patuhut siye si meꞌ masandelin magkakanan pan pangessebande kamatey si Isahin, duk patuhut isab siye ngampun-ngampun si Tuhan.
ACT.2.43	Ekka meꞌ hinangan balakatan duk meꞌ hinangan makaꞌulaliꞌ tahinang weꞌ meꞌ aꞌa kawakilan si Isahin, hangkan tinalew teꞌed meꞌ aꞌahin si Tuhan. 
ACT.2.44	Kēmon masandel pu si Isahin magtuhut-tuhut, duk ine-ine niyaꞌ si siye, magurung-inurung siye bang niyaꞌ kasukalan. 
ACT.2.45	Pinabellihan weꞌ de meꞌ alataꞌden duk meꞌ panyapde sinduwehin duk binahagiꞌ-bahagiꞌ sīnin panabangde sukal dangan-danganin. 
ACT.2.46	Kahabaꞌ ellew magsābu-sābu siye laꞌi dem langgal hadjehin. Magtuhut siye magkakanan si meꞌ kalumaꞌande. Magkēg siye mamanganin duk sayuꞌ siye magurung-inurung. 
ACT.2.47	Luwal pinudji weꞌ de Tuhanin duk pagaddatan siye weꞌ meꞌ aꞌahin kēmon. Duk kahabaꞌ ellew niyaꞌ meꞌ aꞌa baꞌahu sandel pu si Isa, pinatamba si siye weꞌ Tuhanin.
ACT.3.1	Dambuwaꞌ ellew, hap pī si Petros duk Yahiya si langgal mahadjehin waktu asal. 
ACT.3.2	Laꞌi si tarangka langgal ēnande Tarangka Mannisan, niyaꞌ dambuwaꞌ lella kukuꞌ kemuwe amban dem betteng. Kahabaꞌ ellew binoꞌo iye pī si tarangka miyaꞌan supaya iye kapamāku sīn si meꞌ aꞌa mapadiyalem si langgalin. 
ACT.3.3	Pagkitene si Petros duk Yahiya sōng padiyalem, māku iye amban siye. 
ACT.3.4	Pinayaman teꞌed iye pahantap weꞌ si Petros duk Yahiya. Manjari paꞌin si Petros, “Mayam kew pitu si kami.” 
ACT.3.5	Mayam ne aꞌahin pī si siye ngase-ngase weꞌ makasangka iye amban siye. 
ACT.3.6	Saguwaꞌ paꞌin si Petros, “Gaꞌ niyaꞌ teꞌed sīnku. Saguwaꞌ pangurungku kaꞌu maniyaꞌ si akuhin. Weꞌ balakat Isa Almasi, aꞌa Nasaretin, daꞌakte kew lumengngan.” 
ACT.3.7	Manjari inantanan iye weꞌ si Petros si tanganne kanawan pinakuwat. Magtawus ngabasag bettisnen duk mintelnen. 
ACT.3.8	Pahulangkad iye nengge duk lumengngan iye. Ubus padiyalem iye nuhut disi Petros pī dem langgal. Lumengngan iye duk maglaksuhan duk pinudji-pudji weꞌ ne Tuhanin. 
ACT.3.9	Takite iye weꞌ meꞌ aꞌa dem langgalin kēmon, lumengngan-lengngan mudji-mudji Tuhanin ne paꞌin. 
ACT.3.10	Sakaliꞌ takilalede weꞌ iye ne hatiꞌ miyaꞌan aꞌa bakas maningkoloꞌ magpāku-pāku si Tarangka Mannisan si langgalin, bengngangan siye duk ulaliꞌ teꞌed siye bang weꞌey ne iye kapalengngan.
ACT.3.11	Paꞌantan pe aꞌahin pu si Petros duk Yahiya laꞌi si ēnande Simpey Sulaiman. Manjari magubas meꞌ aꞌahin pī si siye laꞌi magulaliꞌ teꞌed. 
ACT.3.12	Pagkite si Petros meꞌ aꞌahin, missā iye si siye. Paꞌinne, “O meꞌ aꞌa Israꞌil. Weꞌey kami pagulaliꞌanbi? Duk weꞌey kami dendenganbi? Weꞌ pangannalbi balakat kami makapalengngan aꞌa inin, atawa hangkan iye makalengngan sabab sutsi atey kamihin? Dumaꞌin. 
ACT.3.13	Kataꞌuhanbi, kapapuꞌanten bi disi Ibrahim, duk si Isahak, duk si Yakub, dambuwaꞌ du Tuhanten bi duk siye. Manjari Tuhan inin, pinahadje weꞌ ne daraꞌakannen, si Isa, saguwaꞌ sinōngan iye weꞌ bi si saraꞌ. Gaꞌ iye tayimaꞌbi laꞌi si panaꞌanan Gubnul Pilatus. Duk bisan iye batang paluwas Pilatus, gaꞌi kaꞌam mabayaꞌ. 
ACT.3.14	Sutsi iye duk bentel, saguwaꞌ gaꞌ iye tayimaꞌbi. Iye pinākubi pinaluwas gubnulin, dambuwaꞌ aꞌa bakas mapatey. 
ACT.3.15	Pinapatey weꞌ bi mangurung umulin, saguwaꞌ pinakellum iye balik weꞌ Tuhanin duk kasaksiꞌan kami inin. 
ACT.3.16	Na, balakat si Isa hep mangurung basag si aꞌa bakas makukuꞌ inin,” paꞌin si Petros. “Takitebi iye duk takilalebi. Puꞌunne inin kawuliꞌan, sabab sandel kami pu si Isa. Aweꞌ, sandel kami pu si Isahin hep makakawuliꞌ aꞌa inin tuꞌu si matahanbi kēmon.
ACT.3.17	“Meꞌ kapungtinaꞌihanku,” paꞌin si Petros, “kataꞌuhanku weꞌ hininangbi duk meꞌ nakuraꞌbi pu si Isahin, tahinangbi peggeꞌ awam kaꞌam. 
ACT.3.18	Saguwaꞌ kuweꞌ miyaꞌan ne panuman Tuhan lapalne pinalataꞌ weꞌ meꞌ kanabihan awwalley. Pinalataꞌ weꞌ de weꞌ Almasihin subey teꞌed makalabey kabinasahan. 
ACT.3.19	Na,” paꞌin si Petros, “pagsusunanun bi duk lebbahanun bi ne meꞌ dusebin, duk balik ne kaꞌam si Tuhan supaya ānanne meꞌ dusebin. 
ACT.3.20	Manjari magkatekka du amban Tuhanin meꞌ waktu pangasig ateybin, duk papitune du balik si dunya si Isa, iye Almasi tapeneꞌne magbayaꞌ si kaꞌamin. 
ACT.3.21	Saguwaꞌ subey dahuꞌ iye laꞌi si surgaꞌ tiggelan gaꞌi pe tekka ellew pamahāp meꞌ kēmon-kēmonin balik kuweꞌ tagnaꞌin. Iye ne inin waktu bakas inaka weꞌ Tuhan si meꞌ kanabihanne masutsihin awwalley. 
ACT.3.22	Peggeꞌ si Musa bakas missā hep si bangsa Israꞌilin, paꞌinne, ‘Si pasōngan, mapitu du Tuhanin si kaꞌam dambuwaꞌ nabi kuweꞌ akuhin. Aꞌa bangsabi du iye. Subey pakalebi ine-ine paꞌinne si kaꞌam. 
ACT.3.23	Sine-sine gaꞌi pakale si nabi miyaꞌan, pinasapeꞌ du iye amban meꞌ aꞌa sukuꞌ si Tuhanin duk magmula iye.’ 
ACT.3.24	Damikkiyan du isab,” paꞌin si Petros, “kēmon meꞌ kanabihanin, tinagnaꞌan amban Nabi Samuel, bakas makabissā du sabab meꞌ ellew kuweꞌitu inin. 
ACT.3.25	Si kaꞌam hep meꞌ sanggup Tuhan pinasampay meꞌ kanabi-nabihanin. Duk sakup kaꞌam si janjiꞌ Tuhan duk meꞌ kapapuꞌanbin. Ngajanjiꞌ hep Tuhanin si papuꞌten bi Ibrahim, paꞌinne, ‘Amban tubuꞌnun urunganku kahāpan kēmon manusiyaꞌ si dunyahin.’ 
ACT.3.26	Hangkan tapeneꞌ weꞌ Tuhanin daraꞌakannen, Isa Almasi duk pinapitu iye weꞌ ne si kaꞌam dehellu. Patayikutne kaꞌam dangan-dangan amban meꞌ hinanganbi malaꞌatin peggeꞌ mabayaꞌ kaꞌam urunganne kahāpan.”
ACT.4.1	Sābu disi Petros duk Yahiya pe mamissā si meꞌ aꞌahin, niyaꞌ patudju pī si siye meꞌ imam duk kapitan meꞌ guwaldiya si langgal mahadje miyaꞌan duk meꞌ Sadduseo. 
ACT.4.2	Astel siye manamal peggeꞌ disi Petros magtoloꞌ si meꞌ aꞌahin, bugtuꞌande teꞌed weꞌ peggeꞌ ellum ne si Isa balik, ellum du isab balik meꞌ pateyin si pasōngan. 
ACT.4.3	Hangkan siniggew weꞌ de si Petros duk Yahiya. Peggeꞌ bayaꞌ kohap ne miyaꞌan, kinalabusu siye weꞌ de sampay salung. 
ACT.4.4	Saguwaꞌ ekka bakas makakale binissā disi Petrosin kahagad duk sandel ne pu si Isa. Lellahin hadja, ekkahanden niyaꞌ kulang-labi lime ngibu.
ACT.4.5	Pagsasumuhin magtipun meꞌ kakunsihalanin laꞌi si Awrusalam. Siye miyaꞌan meꞌ kanakuraꞌan meꞌ Yahudihin, meꞌ kabahiꞌanin duk meꞌ guru si saraꞌ āgama Yahudihin. 
ACT.4.6	Laꞌi isab disi Annas imam nakuraꞌin, si Kayapas, duk si Yahiya, duk Iskandal, duk niyaꞌ pe seddili meꞌ usba imam nakuraꞌin. 
ACT.4.7	Manjari dinaꞌak binoꞌo weꞌ de si Petros duk Yahiya pī si siye. Tinilew siye weꞌ de, paꞌinde, “Saꞌingge paghinangbi miyaꞌan? Balakat ine atawa ēn sine ginunabin?”
ACT.4.8	Manjari pagbayaꞌan si Petros weꞌ Niyawa Sutsihin duk nambung iye, paꞌinne, “Meꞌ kanakuraꞌan duk meꞌ kabahiꞌan, 
ACT.4.9	bang sumariyabi kami ellew inin sabab hinangan mahāp tahinang si aꞌa bakas makukuꞌ inin, duk bang saꞌingge kakawuliꞌnen, 
ACT.4.10	na, subey kaꞌam kēmon ngataꞌu duk kēmon aꞌa Israꞌilin isab, weꞌ hangkan aꞌa inin nengge tuꞌu si harapanbi kawuliꞌan ne, sabab balakat si Isa Almasi, aꞌa Nasaretin. Si Isa inin bakas dinaꞌak weꞌ bi ilansang diyataꞌ olom, duk pinakellum iye balik weꞌ Tuhanin. 
ACT.4.11	Sabab si Isa hep pinaꞌin dem kitabin, ‘Batu tinayikutanbi meꞌ pandey maghinang lumaꞌ batuhin peggeꞌ kannalbi gaꞌi taguna, kuweꞌitu iye ne miyaꞌan tamanan batu maniyaꞌ kagunahannen.’ 
ACT.4.12	Duk asal iye hadja dendangan makatimbul kitehin bi. Peggeꞌ tuꞌu si tibuꞌukan dunya inin, gaꞌ niyaꞌ seddili pangurung weꞌ Tuhanin makatimbul kite bi luwal si Isa hadja.”
ACT.4.13	Manjari, ulaliꞌ teꞌed meꞌ kakunsihalanin pagkitede weꞌ bahani si Petros duk Yahiya missā, bu siye inin meꞌ aꞌa pandak du pangadjiꞌden duk diyawaꞌ du pagaꞌaden. Manjari taꞌessebde ne weꞌ siye inin bakas meꞌ saweꞌ si Isa. 
ACT.4.14	Saguwaꞌ gaꞌ niyaꞌ tabissāde panganjawabde siye, peggeꞌ laꞌi ne takitede aꞌa bakas makukuꞌin nengge si bihing si Petros duk Yahiya. 
ACT.4.15	Hangkan pinaluwas ne siye weꞌ de amban bilik paghukum-hukumanin duk magisun meꞌ kakunsihalanin didihande. 
ACT.4.16	“Ine enteꞌ subey hinangte bi si meꞌ aꞌa inin?” paꞌinde. “Bawag ne tuꞌu si Awrusalam weꞌ niyaꞌ hinangan balakatan tahinangde. Duk inin gaꞌi tapasuweyte bi. 
ACT.4.17	Saguwaꞌ,” paꞌinde, “supaya inin gaꞌi magkasōng bawagnen, sessaꞌante bi ne siye weꞌ subey siye gaꞌi missā sabab si Isa bisan pu sine-sine.”
ACT.4.18	Hangkan ilinganan weꞌ de balik si Petros duk Yahiya duk sinessaꞌan weꞌ de, gaꞌi teꞌed siye dinaꞌak missā atawa magtoloꞌ sabab si Isa. 
ACT.4.19	Saguwaꞌ sinambungan siye weꞌ si Petros duk Yahiya, paꞌinde, “Kumpasun bi koꞌ, inggehin bentel si matahan Tuhan, kaꞌam tuhut kami atawa Tuhanin? 
ACT.4.20	Peggeꞌ gaꞌi kami makajari padeheng magaka-aka si meꞌ aꞌa sabab bakas takite kami duk takale kamihin.” 
ACT.4.21	Manjari tinunggaꞌan pe siye weꞌ meꞌ nakuraꞌin ubus bu pinaluwas ne siye. Gaꞌ meꞌ nakuraꞌin kaꞌaraꞌ-araꞌ ngalegga siye peggeꞌ kēmon aꞌa malaꞌihin, pudjide Tuhanin sabab hinangan balakatan bakas tahinang miyaꞌan. 
ACT.4.22	Aꞌa makawuliꞌan weꞌ hinangan balakatan miyaꞌan labi ne hep ampatpūꞌ tahun umulnen.
ACT.4.23	Sakaliꞌ ne siye pinaluwas, hap pī si Petros duk Yahiya si meꞌ saweꞌden duk inaka weꞌ de si siye kēmon bakas pinaꞌin meꞌ imam nakuraꞌin duk meꞌ bahiꞌin. 
ACT.4.24	Pagkalede inin, māku-māku siye magsumbayaꞌ si Tuhan. Paꞌinde, “O Tuhan, kaꞌu magbayaꞌ-bayaꞌin duk kaꞌu magpapanjari bulak duk langitin duk tahikin, sampay kēmon bayuꞌ-bayuꞌan diyalemnen. 
ACT.4.25	Bakas pinabissā weꞌ nu daraꞌakannun, si Daꞌud, papuꞌ kamihin, duk pinanoloꞌan iye weꞌ Niyawa Sutsihin pamissānen, paꞌinne,
ACT.4.25	‘Weꞌey teꞌ meꞌ kabangsahan dumaꞌin Yahudihin magastel. Weꞌey teꞌ meꞌ aꞌahin magisun makaꞌat, bu gaꞌ niyaꞌ kapūsanne? 
ACT.4.26	Meꞌ kasultan-sultanan si dunyahin duk meꞌ nakuraꞌin magpanyap duk magtipun nguntarahan Tuhanin duk Almasi, tapeneꞌne magbayaꞌin.’
ACT.4.27	“O Tuhan,” paꞌinde, “bennal pinaꞌin si Daꞌud miyaꞌan, peggeꞌ tiyaꞌ ne hep tuꞌu magtipun si lahat Awrusalam inin meꞌ Yahudihin duk meꞌ aꞌa dumaꞌin Yahudihin isab, magtuhut duk disi Sultan Herod duk Gubnul Pontiyus Pilatus. Kuntarahande si Isa, daraꞌakannu masutsihin, iye bakas ginellalnu Almasihin. 
ACT.4.28	Hininang inin weꞌ de peggeꞌ matuꞌuhin pe, amban bayaꞌnu duk balakatnu, sinakap ne weꞌ nu weꞌ inin subey maꞌumantagin. 
ACT.4.29	Duk kuweꞌitu Tuhan, pakalehun meꞌ tunggaꞌde si kamihin. Tabanganun kami, meꞌ daraꞌakannun, supaya kami bahani missā lapalnun. 
ACT.4.30	Pasōngun tangannun makawuliꞌ meꞌ masakihin duk makite kew meꞌ hinangan makaꞌulaliꞌ duk meꞌ hinangan balakatan amban balakat ēn si Isa, daraꞌakannu masutsihin.” 
ACT.4.31	Pagubus siye māku-māku si Tuhan, jedjeg weꞌ Tuhanin lumaꞌ pagtipunande miyaꞌan, duk pagbayaꞌan siye weꞌ Niyawa Sutsihin. Manjari minahalayak weꞌ de lapal Tuhanin gaꞌ teꞌed niyaꞌ talew-talewde si aꞌa.
ACT.4.32	Kēmon masandel pu si Isahin magdambuwaꞌ pikilan duk magtuhut diyalem atey. Ine-ine niyaꞌ si dangan, gaꞌ niyaꞌ magpaꞌin weꞌ di si iye hadja miyaꞌan, saguwaꞌ bahagiꞌanne isab meꞌ saweꞌnen. 
ACT.4.33	Duk meꞌ kawakilanin, gaꞌ siye pahali naksiꞌ sabab si Isa, Panuhutanin, weꞌ ellum balik, duk basag teꞌed panaksiꞌden. Inurungan kahāpan teꞌed siye kēmon weꞌ Tuhanin. 
ACT.4.34	Gaꞌ niyaꞌ siye kasukalan bisan dangan peggeꞌ magtekka-tekka meꞌ taga bulakin atawa lumaꞌin pinabellihan inin weꞌ de duk binoꞌo weꞌ de ulinen 
ACT.4.35	pī si meꞌ kawakilanin. Duk binahagiꞌ-bahagiꞌ si siye sīnin panabang sukal dangan-danganin.
ACT.4.36	Na, niyaꞌ aꞌa laꞌi si siye inēnan si Yusup, inanakan laꞌi si pūꞌ Kiprus. Bangsa Yahudi iye, tubuꞌ si Libi. Inēnan isab iye weꞌ meꞌ kawakilanin si Barnabas, (hātinen, aꞌa maꞌasig atey). 
ACT.4.37	Si Barnabas inin, niyaꞌ bulakne pinabellihan weꞌ ne duk binoꞌo weꞌ ne ulinen pī si meꞌ kawakilanin.
ACT.5.1	Saguwaꞌ niyaꞌ dambuwaꞌ aꞌa inēnan Ananiyas. Andanen si Sappira. Pinabellihan weꞌ ne niyaꞌ bulakde, 
ACT.5.2	saguwaꞌ inennaꞌ weꞌ ne uline sinduwehin para si iye. Inin kataꞌuhan weꞌ andanen. Sinduwe sīnin sinōngan weꞌ ne pī si meꞌ kawakilanin duk paꞌinne weꞌ iye du miyaꞌan ulinen. 
ACT.5.3	Paꞌin si Petros si iye, “Ananiyas, weꞌey pasagadannu nakuraꞌ seyitanin magbayaꞌ dem ateynu, hangkan kew magdustaꞌ si Niyawa Sutsihin? Sabab inennaꞌ weꞌ nu uli bulaknun sinduwe. 
ACT.5.4	Tiggelan gaꞌ miyaꞌan tapabellinu, dumaꞌin ke miyaꞌan si kaꞌu du? Duk sakaliꞌ miyaꞌan tapabellinu, dumaꞌin ke kaꞌu du magbayaꞌin bang inumey ulinen? Weꞌey tapikilnu maghinang sa inin? Dumaꞌin manusiyaꞌ pagdustaꞌannun saguwaꞌ Tuhanin.” 
ACT.5.5	Pagkale Ananiyas meꞌ bissā miyaꞌan, magtawus iye hebbaꞌ matey. Duk kēmon makakale sabab kamateyne miyaꞌan, paꞌasekan talew teꞌed. 
ACT.5.6	Manjari padiyalem pī meꞌ lella mabataꞌin naput Ananiyas duk binoꞌo weꞌ de paluwas kinubul.
ACT.5.7	Paglabey niyaꞌ tellu ora, tekka anda Ananiyasin saguwaꞌ gaꞌ kataꞌuhanne bang ine bakas maꞌumantagin. 
ACT.5.8	Paꞌin si Petros si iye, “Akahanun ku. Inin du ke halgaꞌ tasangkabi ulihan bulakbin?” “Aweꞌ,” paꞌin dendehin, “iye du iyan ulinen.” 
ACT.5.9	Manjari paꞌin si Petros, “Weꞌey teꞌ pagisunanbi duk ellanun weꞌ suleyanbi ngakkalan Niyawa Tuhanin? Pakalehun,” paꞌin si Petros, “iyuꞌ ne si behe gawang meꞌ bakas mangubul ellanun. Duk boꞌode kew isab paluwas.” 
ACT.5.10	Magtawus dendehin hebbaꞌ si antag bettis si Petros duk matey. Pagdiyalem meꞌ lella mabataꞌin, kasuwaꞌde dendehin matey ne. Hangkan binoꞌo iye weꞌ de paluwas duk kinubul weꞌ de si bihing ellanen. 
ACT.5.11	Kēmon masandel pu si Isahin paꞌasekan talew teꞌed, duk damikkiyan kēmon meꞌ makakale sabab bakas maꞌumantag miyaꞌan talew isab.
ACT.5.12	Ekka meꞌ hinangan balakatan duk meꞌ hinangan makaꞌulaliꞌ tahinang meꞌ kawakilan si Isahin si diyaleman meꞌ aꞌa si Awrusalamin. Kēmon meꞌ masandel pu si Isahin daran magtipun laꞌi si Simpey Sulaiman. 
ACT.5.13	Gaꞌ niyaꞌ meꞌ aꞌa sinduwehin makatawakkal patuhut laꞌi si siye, bisan du siye pinagaddatan teꞌed weꞌ meꞌ aꞌahin. 
ACT.5.14	Saguwaꞌ masi du magkatamba meꞌ aꞌa masandel pu si Isa, Panuhutanin, maglella-dende siye. 
ACT.5.15	Sabab meꞌ hinangan balakatan hininang meꞌ kawakilanin, binoꞌo weꞌ meꞌ aꞌahin meꞌ masakihin pī si meꞌ kalān-lānan, pinabāk diyataꞌ meꞌ tanggungan duk diyataꞌ meꞌ tapo supaya bang palabey si Petros laꞌi, kaw du siye sinduwe-sinduwe tewwaꞌ weꞌ lingewnen. 
ACT.5.16	Ekka isab meꞌ aꞌa pī amban meꞌ kalahatan mapaliput si Awrusalamin, magboꞌo meꞌ masakihin duk meꞌ pasayedan seyitanin, duk kawuliꞌan siye kēmon.
ACT.5.17	Manjari, imam nakuraꞌin duk meꞌ saweꞌne meꞌ Sadduseo si Awrusalamin, kinimbūhan teꞌed weꞌ de meꞌ kawakilanin. 
ACT.5.18	Hangkan daꞌakde siye siniggew duk kinalabusu. 
ACT.5.19	Saguwaꞌ sangem miyaꞌan, niyaꞌ dambuwaꞌ malaꞌikat Tuhanin hap pī ngaluka meꞌ gawang kalabusuhin maluwas siye. Paꞌin malaꞌikatin si siye, 
ACT.5.20	“Pī kaꞌam nengge dem langgal hadjehin duk akahanun bi meꞌ aꞌa malaꞌihin sabab bang saꞌingge duk siye taga umul salama-lama.” 
ACT.5.21	Tinuhut weꞌ de pangandaꞌakan malaꞌikatin duk subu-subu pe hap pī ne siye si langgal hadjehin magtoloꞌ.
ACT.5.21	Manjari tinawag weꞌ imam nakuraꞌin duk meꞌ saweꞌnen, dinaꞌak magtipun meꞌ kabahiꞌan si bangsa Israꞌilin. Siye inin meꞌ kakunsihalanin. Ubus ngandaꞌak siye meꞌ pulis pī si kalabusu ngeddoꞌ meꞌ kawakilanin. 
ACT.5.22	Saguwaꞌ pagtekka meꞌ pulisin laꞌi, gaꞌ siye kasuwaꞌde dem kalabusu. Hangkan balik siye pī si meꞌ kakunsihalanin magaka. Paꞌin meꞌ pulisin, 
ACT.5.23	“Pagtekka kami laꞌi si kalabusu, bagat teꞌed meꞌ gawang kalabusuhin. Duk meꞌ guwaldiyahin laꞌi du nengge manteyan meꞌ gawangin. Saguwaꞌ pagluka kami meꞌ gawangin, gaꞌ siye kasuwaꞌ kami diyalem.” 
ACT.5.24	Pagtakale inin weꞌ kapitan meꞌ guwaldiya si langgalin duk meꞌ nakuraꞌ meꞌ imamin, ulaliꞌ teꞌed siye bang ine maꞌumantag si meꞌ kawakilanin. 
ACT.5.25	Manjari niyaꞌ aꞌa tekka pī magaka si siye, paꞌinne, “Meꞌ aꞌa bakas kinalabusubin, īꞌ laꞌi dem langgal hadje magusihat si meꞌ aꞌahin.” 
ACT.5.26	Magtawus hap pī kapitanin duk meꞌ aꞌanen ngeddoꞌ disi Petros. Saguwaꞌ gaꞌ siye papeddiꞌande peggeꞌ talew siye kaw siye pagtibagan meꞌ aꞌahin duk batu.
ACT.5.27	Binoꞌo weꞌ de meꞌ kawakilanin pī pinaharap si meꞌ kakunsihalanin. Manjari sinumariya siye weꞌ imam nakuraꞌin. Paꞌinne, 
ACT.5.28	“Bakas kaꞌam sinessaꞌan teꞌed weꞌ kami, gaꞌi kaꞌam dinaꞌak magtoloꞌ pasal aꞌa panuhutanbi miyaꞌan. Bu ine kew, latag ne dem Awrusalamin weꞌ toloꞌbi inin, duk kami pe tinuksaꞌbi makamatey aꞌa miyaꞌan.” 
ACT.5.29	Nambung si Petros duk meꞌ aꞌa kawakilan sinduwehin, paꞌinde, “Subey iye tuhut kami pangandaꞌakan Tuhanin, dumaꞌin pangandaꞌakan manusiyaꞌin. 
ACT.5.30	Si Isa miyaꞌan,” paꞌinde, “dinaꞌak weꞌ bi pinapatey ilansang diyataꞌ olom. Saguwaꞌ pinakellum iye balik weꞌ Tuhanin, iye asal pagtuhanan meꞌ kapapuꞌanten bi. 
ACT.5.31	Duk pinalangkew si Isa weꞌ Tuhanin pī si kanawananne, si lugal tamanan mabangsahanin. Kuweꞌitu iye Panuhutanin duk iye Manimbulin, supaya meꞌ aꞌa Israꞌilin pagsusunande duk lebbahande duseden duk siye inampun. 
ACT.5.32	Duk kami inin,” paꞌin si Petros, “naksiꞌ kami weꞌ bennal inin kēmon. Naksiꞌ du isab Niyawa Sutsihin, iye pinangurung weꞌ Tuhan si kēmon manuhut meꞌ pangandaꞌakannen.”
ACT.5.33	Pagkale meꞌ kakunsihalanin inin, astel teꞌed siye hangkan kabayaꞌanden weꞌ pinapatey meꞌ kawakilanin. 
ACT.5.34	Saguwaꞌ dangan kakunsihalanin kuwat. Ēnnen Gamaliel. Dambuwaꞌ iye Pariseo duk guru pandey teꞌed si saraꞌ āgama Yahudi, duk pagaddatan iye weꞌ meꞌ aꞌahin kēmon. Dinaꞌak weꞌ ne meꞌ aꞌa sinumariya miyaꞌan binoꞌo dahuꞌ paluwas. 
ACT.5.35	Manjari paꞌinne si meꞌ kakunsihalanin, “Kaꞌam, meꞌ pagkasiku bangsa Israꞌil, pahatul-hatul kaꞌam ine-ine sōng hinangbi si meꞌ aꞌa inin. 
ACT.5.36	Essebun bi weꞌ gaꞌ du miyaꞌan tiggel, niyaꞌ dambuwaꞌ aꞌa inēnan Tudas mahadje dine. Niyaꞌ ampat hatus meꞌ aꞌa mapatindeg si iyehin. Saguwaꞌ ujud pinapatey du si Tudas inin duk meꞌ tindegnen kanat-kanat. Gaꞌ du niyaꞌ kaꞌujudande. 
ACT.5.37	Ubus si Tudas, niyaꞌ isab pasunuꞌ aꞌa Jalil inēnan si Judas, masa paglista ēn meꞌ aꞌahin. Ekka isab meꞌ aꞌa taboꞌone patuhut si iye, saguwaꞌ pinapatey du isab iye duk magkanat-kanat kēmon meꞌ tindegnen. 
ACT.5.38	Hangkan kuweꞌitu sessaꞌante kaꞌam sabab palkalaꞌ inin,” paꞌin Gamaliel. “Daꞌa usaꞌun bi meꞌ aꞌa inin. Pasagadanun bi siye. Peggeꞌ bang pikilande duk hininangde inin amban manusiyaꞌ, gaꞌ du iyan niyaꞌ pasōnganne. 
ACT.5.39	Saguwaꞌ bang inin amban Tuhan, asal gaꞌi siye tapagesbi. Bisan miyaꞌan kaw pe kaꞌam nungkaꞌan Tuhanin.” Manjari pinakale weꞌ meꞌ kakunsihalanin panessaꞌne miyaꞌan. 
ACT.5.40	Tinawag weꞌ de balik meꞌ kawakilanin duk dinaꞌak weꞌ de ilagutan. Ubus sinessaꞌan siye weꞌ de, gaꞌi teꞌed siye dinaꞌak missā balik pasal si Isa. Manjari pinaluwas ne siye weꞌ de. 
ACT.5.41	Tahalaꞌ meꞌ kawakilanin amban meꞌ kakunsihalan miyaꞌan duk kēgan teꞌed siye peggeꞌ kuweꞌitu kinimmatan ne siye weꞌ Tuhanin pataꞌ magsandal kabinasahan sabab sandelde pu si Isahin. 
ACT.5.42	Duk kahabaꞌ ellew matuyuꞌ siye magusihat laꞌi dem langgal hadje duk laꞌi si meꞌ kalumaꞌan meꞌ aꞌahin. Duk magmahalayak ne paꞌin siye aka-aka hāp sabab Isa Almasihin.
ACT.6.1	Masa miyaꞌan pagmagkaꞌekka ne meꞌ tindeg si Isahin, magsaggaꞌ meꞌ Yahudi inanakan si meꞌ lahat seddilihin, bissāhanden Girik, duk meꞌ Yahudi manggaꞌ maꞌusaꞌ amban lahatden, bissāhanden Hibrani. Muggut meꞌ Yahudi amban lahat seddilihin peggeꞌ paꞌinde weꞌ meꞌ kadendehande baluhin takayipat koꞌ binahagiꞌan sīn pagurung-urung kahabaꞌ ellewin. 
ACT.6.2	Hangkan tinawag weꞌ sampūꞌ duk duwe kawakilanin kēmon meꞌ tindeg si Isahin patipun. Duk paꞌinde si siye, “Gaꞌi sukat bang ambanan kami pagmahalayak lapal Tuhanin supaya kami magbahagiꞌ-bahagiꞌ sīn paggastuhin. 
ACT.6.3	Hangkan meꞌ kapungtinaꞌihan,” paꞌinde, “subey kaꞌam meneꞌ pituꞌ lella amban kaꞌam, meꞌ aꞌa asal kataꞌuhanbi pagbayaꞌan weꞌ Niyawa Sutsihin duk lalem kataꞌuden. Pasukuhan kami siye hinang inin. 
ACT.6.4	Manjari kami inin,” paꞌinde, “dambūs-būs hadja ngampun si Tuhan duk magmahalayak lapal Tuhanin.” 
ACT.6.5	Kasulutan kēmon tindeg si Isahin si bissāde miyaꞌan. Hangkan meneꞌ ne siye kēmon. Tapeneꞌden si Estepan, aꞌa sandel teꞌed si Tuhan duk pagbayaꞌan weꞌ Niyawa Sutsihin. Sinduwe tapeneꞌden pe disi Pilip, si Porokorus, si Nikanur, si Timon, si Parmenas, duk si Nikolas, aꞌa amban Antiyok. Si Nikolas inin dumaꞌin Yahudi saguwaꞌ bakas patuhut iye si āgama Yahudi. 
ACT.6.6	Manjari binoꞌo weꞌ de aꞌa pituꞌ miyaꞌan pī paharap si meꞌ aꞌa kawakilanin. Māku-māku meꞌ kawakilanin si Tuhan para si aꞌa pituꞌ miyaꞌan duk binettad weꞌ de meꞌ tanganden si siye, tandaꞌ weꞌ siye pinasukuhan hinang miyaꞌan.
ACT.6.7	Magkasōng bawag lapal Tuhanin. Pasōng isab magkaꞌekka meꞌ tindeg si Isa si Awrusalamin. Ekka isab meꞌ imamin sandel ne pu si Isa.
ACT.6.8	Si Estepan miyaꞌan, aꞌa tinabangan teꞌed weꞌ Tuhanin, duk inurungan iye weꞌ Tuhanin balakat, hangkan maghinang iye meꞌ hinangan balakatan duk meꞌ hinangan makaꞌulaliꞌ diyaleman meꞌ aꞌa si Awrusalamin. 
ACT.6.9	Saguwaꞌ niyaꞌ meꞌ aꞌa nguntarahan iye. Meꞌ aꞌa miyaꞌan meꞌ anak-apuꞌ langgal inēnan Langgal meꞌ Aꞌa Luhaya. Siye meꞌ aꞌa amban lahat Kirene, amban puweblo Iskandal, amban Kilikiya, duk amban lahat Asiya isab. Jinawab weꞌ de si Estepan. 
ACT.6.10	Saguwaꞌ inurungan weꞌ Niyawa Tuhanin si Estepan kataꞌu hangkan sakaliꞌ iye missā, gaꞌ siye makaꞌatu si iye magjawab. 
ACT.6.11	Manjari nangdan siye meꞌ aꞌa dinaꞌak magdustaꞌ sabab Estepan. Paꞌin meꞌ aꞌa dinaꞌakde magdustaꞌin, “Bakas iye takale kami missā laꞌatan sabab si Musa ley duk sabab Tuhanin.” 
ACT.6.12	Sabab pagdustaꞌde miyaꞌan, kannal meꞌ aꞌahin weꞌ asal toꞌo pinaꞌinde sabab Estepanin. Hangkan astel pu Estepan meꞌ aꞌahin, duk meꞌ kabahiꞌanin, duk meꞌ guru si saraꞌ āgama Yahudihin. Hap pī siye niggew Estepan duk binoꞌo weꞌ de pī si meꞌ kakunsihalanin hinukum. 
ACT.6.13	Moꞌo isab siye pī meꞌ aꞌa dinaꞌak magdustaꞌ sabab Estepan. Paꞌin meꞌ aꞌa dinaꞌakde magdustaꞌ miyaꞌan, “Aꞌa inin luwal ngandiyawaꞌan langgalte bi masutsi inin duk luwal isab iye missā laꞌatan sabab saraꞌ āgamaten bi. 
ACT.6.14	Peggeꞌ bakas iye takale kami magpaꞌin weꞌ si Isa, aꞌa Nasaret ley, larakne koꞌ langgal hadje inin duk pindahanne koꞌ kēmon kaꞌaddatan panoloꞌ si Musa kitehin bi.” 
ACT.6.15	Manjari pagkale meꞌ kakunsihalanin pinaꞌinde miyaꞌan, mayam siye kēmon pahantap pu si Estepan. Takitede luwe Estepanin ngillap kuweꞌ luwe malaꞌikat.
ACT.7.1	Manjari tinilew Estepan weꞌ imam nakuraꞌin, paꞌinne, “Bennal ke pinaꞌinde miyaꞌan?” 
ACT.7.2	Nambung Estepan, paꞌinne, “Meꞌ kapungtinaꞌihanku duk meꞌ kamatettoꞌahan, pakalehun bi ku. Paꞌessebante kaꞌam sabab hininang meꞌ kapapuꞌante bi awwalley. Tuhan pinudjihin bakas hep pakite si papuꞌten bi Ibrahim paglahatne si Mesopotamiyahin. Gaꞌ pe iye miyaꞌan maglahat si Haran. 
ACT.7.3	Paꞌin Tuhanin si iye, ‘Ambananun lahatnu iyan duk meꞌ kaꞌusbahannun, duk hap pī kew si lahat panoloꞌanku du kaꞌu bang inggehin.’ 
ACT.7.4	Hangkan tahalaꞌ Ibrahim amban lahatnen duk laꞌi iye maglahat si Haran. Pagmatey ne samanen, dinaꞌak iye weꞌ Tuhanin maglalin pitu si lahat paglahatanbi ne kuweꞌitu inin. 
ACT.7.5	Gaꞌ pe miyaꞌan Ibrahim kaꞌurungan weꞌ Tuhanin bisan dan dangew masagiꞌ bulak lahat inin. Saguwaꞌ nanggup Tuhanin weꞌ pangurungne du lahat inin si iye, duk tepe si iye du duk si meꞌ tubuꞌnen. Pananggup Tuhan masa miyaꞌan, gaꞌ pe niyaꞌ anak Ibrahim. 
ACT.7.6	Paꞌin Tuhanin pe si iye, ‘Maglahat du meꞌ tubuꞌnun si lahat bangsa seddili duk laꞌi hinang banyagaꞌ siye duk tiniksaꞌ teꞌed siye weꞌ bangsa miyaꞌan dem ampat hatus tahun. 
ACT.7.7	Saguwaꞌ leggaku du bangsa mamanyagaꞌ meꞌ tubuꞌnun. Puwas miyaꞌan, paluwasku du siye amban lahat pamanyagaꞌan siye miyaꞌan duk balik du siye pitu si lahat inin ngisbat aku,’ paꞌin Tuhanin. 
ACT.7.8	Manjari magjanjiꞌ Tuhanin duk Ibrahim duk paꞌin Tuhanin pu Ibrahim weꞌ subey meꞌ lellahin magislam tandaꞌ weꞌ pasulut siye si pagjanjiꞌan miyaꞌan. Hangkan paginanakan ne si Isahak, inislam iye weꞌ Ibrahim kawalum bahanginen. Si Isahak isab inislam weꞌ ne anaknen si Yakub, duk si Yakub inislam isab weꞌ ne anakne sampūꞌ duk duwehin. Siye ne inin kapapuꞌan bangsate bi Yahudihin.
ACT.7.9	“Manjari,” paꞌin Estepan, “si Yusup kinimbūhan weꞌ meꞌ sakanen, meꞌ anak si Yakub sinduwehin. Hangkan pinabellihan iye weꞌ de hinang banyagaꞌ laꞌi si lahat Misil. Saguwaꞌ Tuhanin laꞌi si iye. 
ACT.7.10	Pinaluwas iye weꞌ Tuhanin amban kēmon kasusehan matekka si iyehin. Inurungan isab iye weꞌ Tuhanin kataꞌu duk sakaliꞌ iye pī paharap si sultan Misilin, sinna sultanin si iye. Hangkan ginellal iye weꞌ sultanin gubnul si lahat Misil miyaꞌan duk pinabayaꞌ iye si meꞌ aꞌa dem astanaꞌnen. 
ACT.7.11	Manjari, niyaꞌ tekka unus si tibuꞌukan lahat Misil duk sampay si lahat Kanaꞌan, lahat disi Yakubin. Magtiksaꞌ teꞌed meꞌ aꞌahin. Meꞌ kapapuꞌanten bi gaꞌ niyaꞌ kapamangan kasuwaꞌde. 
ACT.7.12	Hangkan pagtakale si Yakub weꞌ laꞌi si lahat Misil niyaꞌ kinakan, dinaꞌak weꞌ ne pī melli kapamangan meꞌ anaknen, meꞌ kapapuꞌan bangsaten bi, duk inin tagnaꞌ papīde si Misilin,” paꞌin Estepan. 
ACT.7.13	“Kaminduwede ne pī, pakilale ne si Yusup si meꞌ pungtinaꞌinen. Duk inakahan isab weꞌ si Yusup sultanin, hangkan kataꞌuhan sultanin ne meꞌ kaꞌusbahan si Yusupin. 
ACT.7.14	Manjari pinasan weꞌ si Yusup samanen si Yakub. Dinaꞌak weꞌ ne si Yakub pī duk kēmon siye magtewtey-anakin hap Misil. Pitumpūꞌ duk lime siye kēmon. 
ACT.7.15	Hangkan hap pī ne disi Yakub hap Misil. Matey laꞌi ne si Yakub si lahat īꞌ, duk laꞌi du isab matey meꞌ anaknen, meꞌ kapapuꞌan bangsaten bi ne. 
ACT.7.16	Tinuranan meꞌ bangkeyden pī si Sekem duk laꞌi siye kinubul si pagkubulan bakas binelli weꞌ Ibrahim awwalley. Binelli miyaꞌan weꞌ ne amban meꞌ kaꞌanakan si Hamor laꞌi si lahat Sekem.
ACT.7.17	“Pagsōng taꞌabut ne waktu pamaluwas siye amban Misilin sa pananggup Tuhan pu Ibrahimin, ekka ne teꞌed bangsate bi si Misil. 
ACT.7.18	Manjari, niyaꞌ pagantiꞌ magsultan si lahat Misil, gaꞌ kataꞌuhanne sabab si Yusup. 
ACT.7.19	Inakkalan weꞌ ne bangsaten bi duk bininasa manamal weꞌ ne meꞌ kapapuꞌanten bi. Ginagahan siye dinaꞌak pinaluwas meꞌ anakde madikiꞌ-dikiꞌin amban dem lumaꞌ bu inambanan duk siye ujud matey. 
ACT.7.20	Masa miyaꞌan, iye panganak pu si Musahin. Nakanak hāp teꞌed lella si Musa miyaꞌan. Dem tellum bulan katapukan pe iye dem lumaꞌ matettoꞌanen. 
ACT.7.21	Puwas tellum bulan pinaluwas iye amban dem lumaꞌ. Saguwaꞌ takasuwaꞌ iye weꞌ anak sultan dayang-dayangin duk hinangne iye anak. 
ACT.7.22	Kapanoloꞌan si Musa kēmon pangadjiꞌ bangsa Misilin duk bantu iye sabab meꞌ bissānen duk meꞌ hinangannen.
ACT.7.23	“Pagampatptūꞌ tahun ne umul si Musahin,” paꞌin Estepan, “tapikilne pī mayaman meꞌ pagkasine Yahudihin, bangsa Israꞌilin. 
ACT.7.24	Manjari niyaꞌ takitene dambuwaꞌ pinapeddiꞌan weꞌ aꞌa bangsa Misil. Hap pī iye nabangan pagkasinen duk binalesan weꞌ ne pinapatey aꞌa Misilin. 
ACT.7.25	Kannalne weꞌ tahāti du weꞌ meꞌ bangsanen weꞌ guna Tuhanin iye maluhaya siye, saguwaꞌ gaꞌ tahātide. 
ACT.7.26	Pagsasumuhin, niyaꞌ takitene duwangan aꞌa Israꞌil magsuntuk. Batang siye paghāpne. ‘Bagay,’ paꞌinne, ‘saliꞌ kaꞌam bangsa Israꞌil. Weꞌey kaꞌam magpapeddiꞌ?’ 
ACT.7.27	Saguwaꞌ aꞌa mamapeddiꞌin, sinōgadan weꞌ ne si Musa duk paꞌinne, ‘Sine mangurungan kaꞌu kapatut magnakuraꞌ si kamihin? Weꞌey kaꞌu subey mangahukum kamihin? 
ACT.7.28	Weꞌ batang ku isab papateynu kuweꞌ pamapateynu aꞌa Misil diꞌilewin?’ 
ACT.7.29	Pagkale si Musa inin, talew iye peggeꞌ kataꞌuhan hatiꞌ bakas pamapateyne aꞌa Misilin. Hangkan lahi iye amban Misil duk maglahat iye si Midiyan. Paglaꞌi iye, maganda iye duk anakan iye duwe lella.
ACT.7.30	“Manjari,” paꞌin Estepan, “paglabey ampatpūꞌ tahun tiggelan si Musa laꞌi si lahat Midiyan miyaꞌan, niyaꞌ malaꞌikat Tuhanin pabagala si iye dem kayat ebbut si poꞌon puhung. Laꞌi miyaꞌan si lahat makagindew-gindew tapit si punu Turusina. 
ACT.7.31	Ulaliꞌ teꞌed si Musa si takitene miyaꞌan, hangkan pī iye patapit ngalilingne. Manjari takalene suwala Tuhanin amban dem ebbutin. Paꞌin suwalahin, 
ACT.7.32	‘Aku Tuhan inisbat weꞌ meꞌ kapapuꞌannun, si Ibrahim, duk Isahak, duk si Yakub.’ Migpid si Musa hawal talewnen duk gaꞌ iye makatawakkal mayam. 
ACT.7.33	Paꞌin Tuhanin si iye, ‘Luwasanun tehompaꞌnun peggeꞌ antag panenggehannu iyan bulak sutsi.’ 
ACT.7.34	Manjari paꞌin Tuhanin pe, ‘Takiteku paminasa si meꞌ aꞌaku laꞌi si lahat Misilin. Takaleku pamuhunden duk duwaꞌi ku pitu maluwas siye. Dayiꞌ kew, daꞌakte kew hap Misil.’
ACT.7.35	“Na,” paꞌin Estepan, “si Musa hep inin bakas tinayikutan meꞌ aꞌa Israꞌilin. Jinampa iye weꞌ de. Paꞌinde si iye, ‘Sine mangurungan kaꞌu kapatut magnakuraꞌ si kamihin? Weꞌey kaꞌu subey mangahukum kamihin?’ Si Musa hep dinaꞌak Tuhan magnakuraꞌin duk mamaluhaya meꞌ kapapuꞌanten bi,” paꞌin Estepan. “Duk tinabangan iye weꞌ malaꞌikat takitene si poꞌon puhung makayatin. 
ACT.7.36	Binoꞌo weꞌ ne meꞌ kapapuꞌanten bi, meꞌ bangsa Israꞌilin, paluwas amban Misil, lahat pamanyagaꞌan siyehin. Maghinang iye meꞌ hinangan balakatan duk meꞌ hinangan makaꞌulaliꞌ laꞌi si Misil duk laꞌi si Tahik Peyat, duk damikkiyan laꞌi dem lahat makagindew-gindewin dem ampatpūꞌ tahun. 
ACT.7.37	Si Musa ne inin bakas magpaꞌin si meꞌ kapapuꞌanten bi, bangsa Israꞌil, ‘Si pasōngan mapiyu du Tuhanin si kaꞌam dambuwaꞌ nabi kuweꞌ akuhin, duk aꞌa bangsabi du iye.’ 
ACT.7.38	Si Musa ne inin,” paꞌin Estepan, “malaꞌi magtuhut duk meꞌ kapapuꞌanten bi dem lahat makagindew-gindew īꞌ. Duk laꞌi isab iye duk malaꞌikat mamissā si iye diyataꞌ punu Turusinahin. Iye makasangka meꞌ lapal Tuhan mangurung umulin supaya tapangurungne si kite bi.
ACT.7.39	“Saguwaꞌ meꞌ kapapuꞌanten bi,” paꞌin Estepan, “gaꞌ siye mabayaꞌ patuhut pu si Musa. Tinayikutan iye weꞌ de duk kabayaꞌanden weꞌ tabalik siye pī si lahat Misil. 
ACT.7.40	Manjari peggeꞌ tiggel si Musa laꞌi diyataꞌ punu, paꞌinde pu si Harun, ‘Hinanganun kite bi meꞌ tuhan-tuhan duk siye padehellu moꞌo kite bi. Gaꞌi kataꞌuhante bi bang ine ne maꞌumantag pu si Musa bakas mamoꞌo kite bi paluwas amban Misilin.’ 
ACT.7.41	Masa miyaꞌan hep,” paꞌin Estepan, “pangahinangde limbagan si bantuk anak sapiꞌin. Magkuluban siye si limbagan miyaꞌan duk maglami-lami siye pamahadjede hinangan bakas tanganden. 
ACT.7.42	Hangkan hep tinayikutan siye, meꞌ bangsa Israꞌilin, weꞌ Tuhanin. Duk pinasagadan siye weꞌ ne numba meꞌ poteꞌan diyataꞌ langitin. Inin pinasulat weꞌ Tuhan dem kitab kanabihanin, pinaꞌin,
ACT.7.42	‘O meꞌ aꞌa Israꞌil,’ paꞌin Tuhanin. ‘Dumaꞌin hep si aku pagkulubananbi meꞌ hayep sinumbaliꞌbi dem ampatpūꞌ tahun kalaꞌibi dem lahat makagindew-gindewin. 
ACT.7.43	Saguwaꞌ iye binoꞌo-boꞌobin pangennaꞌanbi limbagan tuhanbin si Molok, duk limbagan bantuk poteꞌan tuhanbin si Rompa. Siye meꞌ limbagan hininang weꞌ bi panumbahanbi. Hangkan patahalaꞌte du kaꞌam hap pī si dambiyaꞌan lahat Babilon.’
ACT.7.44	“Laꞌi si lahat makagindew-gindew īꞌ,” paꞌin Estepan, “niyaꞌ lumaꞌ kuwit hayep panambahayangande Tuhanin peggeꞌ si lumaꞌ miyaꞌan panaꞌanan Tuhanin. Hininang lumaꞌ miyaꞌan sa pangandaꞌakan Tuhan si Musahin, ilekkat bakas pinakitehan si iyehin. 
ACT.7.45	Manjari lumaꞌ miyaꞌan inambanan weꞌ de si meꞌ tubuꞌde magpangkat-mamangkatin. Duk binoꞌo miyaꞌan weꞌ meꞌ kapapuꞌanten bi padiyalemde duk si Yussaꞌ mapitu si lahat inin, pagubus ne patahalaꞌ Tuhanin meꞌ kabangsa-bangsahan seddili maglahat matuꞌuhin. Duk lumaꞌ miyaꞌan tuꞌu pe sampay masa pagsultan si Daꞌudin. 
ACT.7.46	Kasulutan Tuhanin pu si Daꞌud. Maꞌid si Daꞌud ngahinang lumaꞌ para si Tuhanin, iye isab asal pagtuhanan papuꞌten bi, si Yakub. 
ACT.7.47	Saguwaꞌ iye mangahinangan Tuhan lumaꞌin, si Sultan Sulaiman.
ACT.7.48	“Saguwaꞌ Tuhan Tamanan Malangkewin,” paꞌin Estepan, “gaꞌi patennaꞌ dem meꞌ lumaꞌ hinangan manusiyaꞌ. Bakas tasulat weꞌ dambuwaꞌ nabi pinaꞌin Tuhanin. Paꞌinne,
ACT.7.49	‘Surgaꞌin siya paningkoloꞌanku magsultanin. Duk dunyahin pahalihan bettiskun. Gaꞌ niyaꞌ lumaꞌ tahinangbi patennaꞌanku, duk gaꞌ isab niyaꞌ tahinangbi pahalihanku,’ paꞌin Tuhanin. 
ACT.7.50	‘Peggeꞌ aku du mangahinang langit duk dunyahin.’ ”
ACT.7.51	Manjari paꞌin Estepan si meꞌ kakunsihalanin duk si meꞌ aꞌahin, “Tuwas pahāp kōkbi iyan. Ateybin atey gaꞌi nuhut Tuhan. Duk bisu pahāp meꞌ tayingebi iyan. Gaꞌi pakalebi lapal Tuhanin. Kuweꞌ du kaꞌam meꞌ kapapuꞌanbi masaley. Gaꞌi du isab pakalebi Niyawa Sutsihin. 
ACT.7.52	Niyaꞌ ke bisan dambuwaꞌ nabi gaꞌ bininasa weꞌ meꞌ kapapuꞌanbin? Gaꞌ. Pinapatey weꞌ de masa awwalley meꞌ aꞌa dinaꞌak Tuhan malataꞌ sabab papitu daraꞌakanne mabentelin. Duk pagtapitu ne daraꞌakanne miyaꞌan, pinagbuddihan iye weꞌ bi duk pinapatey weꞌ bi. 
ACT.7.53	Kaꞌam iyan, kaꞌam ne makasangka saraꞌ Tuhan amban malaꞌikatin, saguwaꞌ kaꞌam ne manggaꞌi manuhut saraꞌin.”
ACT.7.54	Pagkale meꞌ kakunsihalanin pinaꞌin Estepan miyaꞌan, astel teꞌed siye duk pagtageꞌotde meꞌ impenden hawal astelden. 
ACT.7.55	Saguwaꞌ Estepan pagbayaꞌan weꞌ Niyawa Sutsihin; mayam iye padiyataꞌ langit duk takitene sahaya Tuhanin duk si Isa nengge si kanawanan Tuhanin. 
ACT.7.56	“Payamanun bi,” paꞌin Estepan. “Takiteku luka surgaꞌin duk takiteku si Isa, Anak Manusiyaꞌin, nengge si kanawanan Tuhanin.” 
ACT.7.57	Saguwaꞌ magellang meꞌ aꞌahin papales. Tinampengan weꞌ de meꞌ tayingeden duk gaꞌi takalede binissā Estepanin. Duk magtawus siye kēmon pī nudju iye. 
ACT.7.58	Pinaglalasan iye weꞌ de pī si luwasan puweblo Awrusalam miyaꞌan. Manjari paglaꞌi si luwasan tinagnaꞌan ne weꞌ de pinagtibagan si Estepan duk batu. Meꞌ aꞌa manaksiꞌin, hātinen meꞌ manibag iye duk batuhin, iluwasan weꞌ de meꞌ badjuꞌden duk binettad weꞌ de si antag bettis dambuwaꞌ lella bataꞌ inēnan si Saul. 
ACT.7.59	Sasang si Estepan pinagtibagan weꞌ de, nabbut iye si Panuhutanin, paꞌinne, “O Isa, Panuhutankun, tayimaꞌun niyawakun.” 
ACT.7.60	Manjari nengge iye duk tuꞌutne duk ngalingan iye papales, paꞌinne, “O Tuhan, daꞌa siye leggahun sabab dusede inin.” Pagubus inin paꞌinne, magtawus iye matey.
ACT.8.1+ACT.8.2	Kinubul si Estepan weꞌ meꞌ aꞌa be-āgama. Magmatey siye duk magtangis sabab iye. Puwas hadja kamatey Estepanin, tinagnaꞌan ne paminasa si meꞌ masandel pu si Isa si Awrusalamin. Sabab miyaꞌan, kēmon katindegan si Isahin kanat-kanat si meꞌ kalahat-lahatan laꞌi si Yahudiya duk si lahat Samariya. Luwal du meꞌ kawakilan sampūꞌ duk duwehin manggaꞌ maꞌusaꞌ amban Awrusalamin.
ACT.8.3	Duk si Saul miyaꞌan, bininasa teꞌed weꞌ ne meꞌ aꞌa masandel pu si Isahin. Inasekan weꞌ ne meꞌ kalumaꞌanden dambuwaꞌ-dambuwaꞌ, duk siniggew weꞌ ne siye lella-dende, duk kinalabusu weꞌ ne.
ACT.8.4	Meꞌ masandel pu si Isa makanat-kanatin, ilatag weꞌ de kalahatanin duk minahalayak weꞌ de aka-aka mahāp sabab si Isahin. 
ACT.8.5	Si Pilip hap pī si dambuwaꞌ puweblo laꞌi si Samariya. Magmahalayak iye laꞌi si meꞌ aꞌahin sabab Almasi, pineneꞌ Tuhan magbayaꞌin. 
ACT.8.6	Meꞌ aꞌa mabanesin pakale teꞌed si meꞌ binissā si Pilipin, duk takite weꞌ de meꞌ hinangan balakatan hininangnen. 
ACT.8.7	Ekka meꞌ aꞌa paguwaꞌan meꞌ seyitan. Magkilahap meꞌ seyitanin papales sakaliꞌ siye paluwas. Duk ekka meꞌ aꞌa matey baranden duk meꞌ kukuꞌ kawuliꞌan. 
ACT.8.8	Hangkan kēgan teꞌed meꞌ aꞌa si puweblo miyaꞌan.
ACT.8.9	Niyaꞌ aꞌa maglahat laꞌi si puweblo miyaꞌan inēnan si Simon. Dambuwaꞌ iye landungan duk ulaliꞌ teꞌed meꞌ aꞌa Samariyahin sabab meꞌ hininangnen. Paꞌin si Simon miyaꞌan weꞌ dambuwaꞌ koꞌ iye aꞌa balakatan. 
ACT.8.10	Kēmon meꞌ aꞌa si lahat miyaꞌan, diyawaꞌ ke atawa langkew pagaꞌanen, asal pakale teꞌed si iye. Paꞌin meꞌ aꞌahin sabab si Simon miyaꞌan, “Iye ne hatu inin taga balakat amban Tuhanin ēnande ‘Balakat Mahadjehin.’ ” 
ACT.8.11	Tiggel ne pagulaliꞌde sabab meꞌ hinangnen hangkan pinakale teꞌed iye weꞌ de. 
ACT.8.12	Saguwaꞌ pagkahagad ne meꞌ aꞌa miyaꞌan si aka-aka mahāp minahalayak si Pilip sabab pagbayaꞌ Tuhanin duk sabab Isa Almasihin, manjari pinandi siye lella-dende tandaꞌ weꞌ siye sukuꞌ pu si Isa ne. 
ACT.8.13	Bisan si Simon kahagad isab. Duk pagubus iye pinandi, luwal ne iye nuhut-nuhut si Pilip. Ulaliꞌ teꞌed iye pagkitene meꞌ hinangan balakatan duk makaꞌulaliꞌ hininang si Pilipin.
ACT.8.14	Manjari takale weꞌ meꞌ kawakilan malaꞌi si Awrusalamin weꞌ kinahagad ne weꞌ meꞌ aꞌa Samariyahin lapal Tuhanin. Hangkan dinaꞌak weꞌ de si Petros duk Yahiya hap Samariya. 
ACT.8.15	Pagtekkade laꞌi, māku-māku siye si Tuhan para si meꞌ masandel pu si Isahin supaya siye paꞌasekan weꞌ Niyawa Sutsihin. 
ACT.8.16	Peggeꞌ gaꞌ pe hep Niyawa Sutsihin bakas paduwaꞌi pī si siye bisan dangan. Saguwaꞌ bakas hadja siye pinandi tandaꞌ weꞌ siye sukuꞌ pu si Isa. 
ACT.8.17	Ubus binettad weꞌ si Petros duk Yahiya tanganden pī si meꞌ aꞌa Samariya masandelin. Manjari paꞌasekan ne siye weꞌ Niyawa Sutsihin.
ACT.8.18	Pagkite si Simon weꞌ pinangurung Niyawa Sutsihin si meꞌ aꞌahin pagbettad meꞌ kawakilanin tanganden si siye, pī iye nōngan si Petros duk Yahiya pilak. 
ACT.8.19	Paꞌinne si siye, “Urunganun bi ku isab balakatbi iyan supaya bang bettadku meꞌ tangankun bisan pu sine, paꞌasekan du iye weꞌ Niyawa Sutsihin.” 
ACT.8.20	Sambungan si Petros iye, paꞌinne, “Kamulkaꞌan kew sampay pilaknu iyan. Weꞌ kannalnu tabellinu balakat pangurung Tuhanin? Gaꞌi. 
ACT.8.21	Gaꞌ niyaꞌ sukuꞌnu atawa lamudnu tuꞌu si hinang kami inin,” paꞌin si Petros, “peggeꞌ ateynun gaꞌi bentel si matahan Tuhan. 
ACT.8.22	Hangkan pagsusunanun ne tapikilnu malaꞌat iyan duk māku kew ampun si Tuhan, kaw du ampunne tapikilnu malaꞌat iyan. 
ACT.8.23	Peggeꞌ tahātiku,” paꞌin si Petros, “weꞌ asal ngimbū kew teꞌed duk kuweꞌ kew banyagaꞌ dusenun.” 
ACT.8.24	Manjari paꞌin si Simon pu si Petros duk Yahiya, “Māku-māku kaꞌam si Tuhan para si aku, supaya gaꞌi du tekka si aku suknaꞌbi miyaꞌan.”
ACT.8.25	Minahalayak pe weꞌ si Petros duk Yahiya lapal Tuhanin si meꞌ aꞌa malaꞌihin duk naksiꞌ siye sabab si Isa. Puwas miyaꞌan balik siye hap Awrusalam. Sābude si lān, padeheng siye si meꞌ kalumaꞌan si Samariya duk minahalayak weꞌ de laꞌi aka-aka mahāp sabab si Isahin.
ACT.8.26	Manjari niyaꞌ dambuwaꞌ malaꞌikat Tuhanin missā pu si Pilip. Paꞌinne, “Magmemes kew. Hap pī kew si lān amban Awrusalam tudju Gasaley.” (Lān inin gaꞌi ne tantu ginuna kuweꞌitu.) 
ACT.8.27	Hangkan magmemes ne si Pilip duk hap pī ne iye. Paglaꞌi ne iye si lān miyaꞌan, ngite iye dambuwaꞌ aꞌa bangsa Etiyopiya bakas amban Awrusalam ngisbat Tuhanin. Aꞌa inin bagellal bangsahan, duk iye mangantanan pangalataꞌ sultan dende magbayaꞌ si lahat Etiyopiyahin. Aꞌa inin kapun. 
ACT.8.28	Kuweꞌitu lengngan moleꞌ ne iye amban Awrusalam duk laꞌi iye ningkoloꞌ diyataꞌ kalesane matsa-matsa kitab sinulat weꞌ Nabi Isaya. 
ACT.8.29	Paꞌin Niyawa Sutsihin pu si Pilip, “Patapit kew pī paꞌabey si kalesa miyaꞌan.” 
ACT.8.30	Magubas ne si Pilip pī patapit duk takalene aꞌahin matsa-matsa amban kitab sinulat weꞌ Nabi Isayahin. Tilew si Pilip iye, paꞌinne, “Tahātinu ke binatsanu iyan?” 
ACT.8.31	Nambung bagellalin, “Saꞌingge pakahātikun bang gaꞌ niyaꞌ magpahāti si aku?” Duk daꞌakne si Pilip pasakey pī ningkoloꞌ si bihingne. 
ACT.8.32	Meꞌ ayat binatsanen inin:
ACT.8.32	“Kuweꞌ iye bili-bili nuhut hadja bang binoꞌo sinumbaliꞌ. Kuweꞌ iye anak bili-bili gaꞌi bisan mabehe bang inurutan bulu. Gaꞌ iye bisan kebbutan. 
ACT.8.33	Diniyawaꞌan iye duk gaꞌ iye hinukum duk hukuman bentel. Sine saꞌ makapagaka-aka sabab meꞌ tubuꞌnen? Gaꞌ niyaꞌ. Peggeꞌ umulne si dunya inin magtamanan ne.”
ACT.8.34	Manjari paꞌin bagellalin pu si Pilip, “Akahanun ku. Sabab sine be binissā nabi inin? Sabab dine ke atawa sabab aꞌa seddili?” 
ACT.8.35	Manjari missā si Pilip. Duk tinagnaꞌan amban meꞌ ayat bakas binatsa miyaꞌan, sinuwi-suwihan iye weꞌ si Pilip aka-aka mahāp sabab si Isahin. 
ACT.8.36	Duk sābude mapalanjal si lānin, tekka siye si kaniyaꞌan boheꞌ. Paꞌin bagellalin, “Payamanun, niyaꞌ boheꞌ tuꞌu. Makajari ke ku pinandi tandaꞌ weꞌ sukuꞌ pu si Isa ne ku?” (
ACT.8.37	Paꞌin si Pilip si iye, “Makajari kew pinandi bang kahagad kew pu si Isa dambūs-būs ateynun.” Nambung iye, paꞌinne, “Aweꞌ, asal kahagad ku weꞌ Isa Almasi Anak Tuhanin.”) 
ACT.8.38	Manjari daꞌak bagellalin pinadeheng kalesahin si meꞌ aꞌanen. Duwaꞌi siye duwangan pī dem boheꞌ duk pinandi ne iye weꞌ si Pilip. 
ACT.8.39	Pagguwaꞌde amban boheꞌ, bessuwang si Pilip binoꞌo weꞌ Niyawa Tuhanin tahalaꞌ. Gaꞌ ne iye kite bagellalin balik saguwaꞌ palanjal ne bagellalin kēgan manamal. 
ACT.8.40	Bu si Pilip inin, īꞌ ne iye laꞌi si lahat Asotus. Minahalayak weꞌ ne aka-aka mahāpin si meꞌ kalumaꞌan malaꞌihin duk si kēmon kalahatan palabeyannen sampay tekka iye si lahat Kesarea.
ACT.9.1	Sābu miyaꞌan, si Saul isab gaꞌ dehenganne pamantane duk panunggaꞌne meꞌ tindeg si Isa, Panuhutanin. Pī iye si imam nakuraꞌin 
ACT.9.2	duk māku iye meꞌ sulat boꞌone si meꞌ kalanggal-langgalan Yahudi laꞌi si puweblo Damaskus. Meꞌ sulat miyaꞌan ngurungan iye kapatut. Bang niyaꞌ kasuwaꞌne laꞌi meꞌ aꞌa manuhut toloꞌ Isa Almasihin, makajari siye siggewne lella-dende binoꞌo balik pī si Awrusalam kinalabusu.
ACT.9.3	Manjari, sābu laꞌi iye si lān tapit ne si Damaskus, bessuwang niyaꞌ sahaya amban langit sinag paliput si iye. 
ACT.9.4	Magtawus iye hebbaꞌ diyataꞌ bulak. Manjari makakale iye suwala missā si iye. Paꞌin suwalahin, “O Saul, Saul. Weꞌey ku binasanu?” 
ACT.9.5	Nambung si Saul, paꞌinne, “Sine kew, Tuwan?” “Si Isa ku,” paꞌin suwalahin. “Aku hep bininasanun. 
ACT.9.6	Saguwaꞌ kuwat kew,” paꞌinne, “duk pī ne kew dem puweblo miyaꞌan. Inakahan du kew laꞌi bang ine subey hininangnun.” 
ACT.9.7	Meꞌ saweꞌ si Saul maglengnganin, nengge laꞌi bengngangan. Takalede suwalahin saguwaꞌ gaꞌ niyaꞌ aꞌa takitede. 
ACT.9.8	Manjari kuwat ne si Saul amban diyataꞌ bulak saguwaꞌ paglukane matanen, gaꞌi ne iye ngite. Hangkan tinundan ne iye weꞌ de hap pī si Damaskus. 
ACT.9.9	Tellum bahangi gaꞌi iye makakite duk gaꞌ iye mangan atawa nginum.
ACT.9.10	Laꞌi si Damaskus niyaꞌ tindeg Isa Almasi inēnan Ananiyas. Pabagala si iye si Isa duk paꞌin si Isa, “O Ananiyas.” “Weꞌey, Tuwan?” paꞌinne. 
ACT.9.11	Paꞌinne pu Ananiyas, “Kuwat kew. Pī kew si kalsara inēnan Kalsara Tiludley duk tilewun laꞌi si lumaꞌ si Judas sabab dambuwaꞌ aꞌa amban Tarsus inēnan si Saul. Īꞌ iye sasang ngampun-ngampun. 
ACT.9.12	Bakas pinakite ne weꞌ ku si iye bang ine sōng hininangnu si iyehin. Kuweꞌ du kew takitene padiyalem pī mettad meꞌ tangannun si iye supaya iye ngite balik.” 
ACT.9.13	Saguwaꞌ nambung Ananiyas, paꞌinne, “Allo, Tuwan, ekka ne bakas ngakahan aku sabab si Saul miyaꞌan. Laꞌatan teꞌed meꞌ hininangne si meꞌ tindegnu si Awrusalamin. 
ACT.9.14	Duk tiyaꞌ iye tuꞌu si Damaskus kuweꞌitu iban kapatutne amban meꞌ nakuraꞌ meꞌ imamin niggew kēmon meꞌ mangampun si kaꞌuhin.” 
ACT.9.15	Saguwaꞌ paꞌin si Isa, Panuhutanin, pu Ananiyas, “Pī kew, peggeꞌ tapeneꞌku ne si Saul maghinang si aku. Iye magaka-aka sabab akuhin pī si meꞌ kabangsa-bangsahan dumaꞌin Yahudi, duk si meꞌ kasultananden, duk si meꞌ bangsa Yahudi du isab. 
ACT.9.16	Duk pakitehanku du si iye kēmon subey sinandalannen sabab panuhutne akuhin,” paꞌin Panuhutanin.
ACT.9.17	Hangkan hap pī ne Ananiyas duk padiyalem iye pī dem lumaꞌ si Judas. Binettad weꞌ ne meꞌ tangannen laꞌi pu si Saul duk paꞌinne, “Saul, pungtinaꞌite kew. Tiyaꞌ ku dinaꞌak pitu weꞌ Panuhutanten, si Isa, bakas mapakite si kaꞌu si lān papitunun. Daꞌakne ku pitu supaya kew ngite balik duk supaya kew paꞌasekan weꞌ Niyawa Sutsihin.” 
ACT.9.18	Magtawus niyaꞌ kuweꞌ bantuk meꞌ sisik kenna laboꞌ amban meꞌ mata si Saulin duk makakite ne iye balik. Manjari kuwat iye duk pinandi iye, tandaꞌ weꞌ sukuꞌ pu si Isa ne iye. 
ACT.9.19	Ubus mangan ne iye duk balik ne basagnen.
ACT.9.19	Patennaꞌ si Saul bang piyem bahangi laꞌi si meꞌ tindeg si Isa si Damaskusin. 
ACT.9.20	Manjari magtawus iye pī si meꞌ kalanggal-langgalan Yahudi duk magusihat iye sabab si Isa. “Si Isa inin,” paꞌinne, “Anak Tuhanin.” 
ACT.9.21	Kēmon makakale iyehin ulaliꞌ teꞌed. Paꞌinde, “Iye hep inin aꞌa malaꞌi si Awrusalam maminasa sasuku mangampun pu si Isahin. Duk iye hep akane mapitu si Damaskusin, asal niggew sasuku manuhut toloꞌ si Isahin duk moꞌo siye balik pī si Awrusalam si meꞌ imamin.”
ACT.9.22	Saguwaꞌ pasōng ne ngabasag pagusihat si Saulin. Pastiꞌ teꞌed meꞌ purebanen weꞌ si Isa Almasihin ne, tapeneꞌ Tuhan magbayaꞌin. Hangkan meꞌ Yahudi si Damaskusin gaꞌi taꞌu nambungan iye.
ACT.9.23	Pagtiggel-tiggel ne iye laꞌi, magisun meꞌ Yahudihin weꞌ papateyde si Saul. 
ACT.9.24	Saguwaꞌ kaꞌakahan si Saul sabab isunde miyaꞌan. Ellew-sangem binanteyan weꞌ meꞌ Yahudihin meꞌ tarangka paluwasan amban puweblo miyaꞌan supaya si Saul tapapateyde. 
ACT.9.25	Saguwaꞌ dambuwaꞌ sangem, ineddoꞌ si Saul weꞌ meꞌ tindegnen bu pinatingkoloꞌ iye weꞌ de dem bakaꞌ bu tinuntunan pī padiyawaꞌ amban tendewan laꞌi si birang batu mapaliput si puweblo miyaꞌan.
ACT.9.26	Hap pī si Saul si Awrusalam. Pagtekkane laꞌi, batang iye patuhut si meꞌ tindeg si Isa malaꞌihin. Saguwaꞌ tinalew siye si iye peggeꞌ gaꞌ siye kahagad weꞌ iye asal tindeg si Isa ne. 
ACT.9.27	Manjari tinabangan si Saul weꞌ Barnabas duk binoꞌo iye weꞌ ne pī si meꞌ kawakilanin. Inakahan siye weꞌ Barnabas weꞌ si Saul inin bakas takitene Panuhutanin, si Isa, sābune si lān hap Damaskus duk missā isab Panuhutanin si iye, duk weꞌ laꞌi si Damaskus bahani iye magusihat si meꞌ aꞌahin sabab si Isa. 
ACT.9.28	Hangkan si Saul patennaꞌ ne laꞌi si siye duk maglengngan iye diyalem Awrusalam. Gaꞌ niyaꞌ talew-talewne magmahalayak si meꞌ aꞌa sabab si Isa, Panuhutanin. 
ACT.9.29	Magbissā isab iye duk magpasuweyan duk meꞌ Yahudi bissāhanden Girik. Saguwaꞌ batang si Saul papateyde. 
ACT.9.30	Pagkataꞌuhan inin weꞌ meꞌ pagkasine tindeg si Isahin, tinuhutan si Saul weꞌ de padurul pī si Kesarea duk dinaꞌak iye tahalaꞌ pī hap Tarsus.
ACT.9.31	Manjari bahune ne sanyang kēmon masandel pu si Isa si tibuꞌukan lahat Yahudiyahin, duk si lahat Jalilin duk meꞌ malaꞌi si lahat Samariyahin. Tinabangan siye weꞌ Niyawa Sutsihin hangkan ngabasag sandelden kēmon duk pasōng isab siye magkaꞌekka. Magmātabat teꞌed siye si Tuhan.
ACT.9.32	Manjari maglengngan si Petros ngalatag kalahatan. Mintedde tapī iye si puweblo Lidda nindew meꞌ katindegan si Isa maglahat malaꞌihin. 
ACT.9.33	Niyaꞌ laꞌi takitene aꞌa inēnan Aneyas, Aꞌa inin gaꞌi dumongaꞌ amban pabākanne dem walun tahun ne peggeꞌ matey barannen. 
ACT.9.34	Paꞌin si Petros si iye, “Aneyas, pakoleꞌ Isa Almasi ne kew. Dongaꞌ kew duk lūnanun pabākannun.” Magtawus Aneyas dongaꞌ. 
ACT.9.35	Ekka teꞌed meꞌ aꞌa maglahat si Liddahin duk meꞌ maglahat si Saronin ngite iye duk patuhut ne siye pu si Isa, Panuhutanin.
ACT.9.36	Na, laꞌi si lahat Joppa, niyaꞌ dende tindeg si Isa inēnan Tabita. (Bang si bissāhan Girik, ēnnen si Dorkas, hātinen payew.) Luwal iye maghinangan hāp duk nabang teꞌed iye si meꞌ mamiskinin. 
ACT.9.37	Masa miyaꞌan, tewwaꞌ saki iye bu matey. Sinutsi weꞌ de barannen duk pinabāk weꞌ de si dambuwaꞌ bilik diyataꞌ lumaꞌ. 
ACT.9.38	Lahat Joppa miyaꞌan gaꞌi du tala teꞌed amban Lidda. Pagtakale weꞌ meꞌ tindeg si Isa malaꞌi si Joppahin weꞌ īꞌ si Petros si Lidda, ngandaꞌak siye duwangan aꞌa pī pu si Petros ngeddoꞌ iye dinaꞌak pī dayiꞌ-dayiꞌ. 
ACT.9.39	Pagkataꞌuhan si Petros miyaꞌan, magtawus iye magmemes duk nuhut siye ne. Pagtekka laꞌi si Joppa, binoꞌo iye weꞌ de pī si bilik diyataꞌ lumaꞌin. Paliput pī si iye kēmon meꞌ dende baluhin magtangis. Pinakitehan weꞌ de si iye meꞌ badjuꞌ duk meꞌ jaket bakas ilaꞌit weꞌ si Dorkas para si siyehin kaꞌellumnen. 
ACT.9.40	Pinaluwas siye kēmon weꞌ si Petros amban bilik miyaꞌan, ubus bu nengge iye duk tuꞌutne diyataꞌ kāpan māku-māku si Tuhan. Manjari paharap iye si bangkeyin duk paꞌinne, “Tabita, dongaꞌ kew.” Pinakellat weꞌ dendehin matanen duk pagkitene si Petros, ningkoloꞌ iye. 
ACT.9.41	Pinasōng weꞌ si Petros tangannen duk pinatengge weꞌ ne. Manjari ilinganan weꞌ ne meꞌ katindegan si Isahin duk meꞌ balu dendehin duk sinōngan weꞌ ne si Dorkas si siye ellum ne. 
ACT.9.42	Bawag si tibuꞌukan lahat Joppa miyaꞌan sabab kaꞌellum si Dorkas balikin, hangkan ekka aꞌa sandel ne pu si Isa, Panuhutanin. 
ACT.9.43	Patennaꞌ pe si Petros laꞌi si Joppa tiggel-tiggel. Laꞌi iye si lumaꞌ si Simon, aꞌa iye hinangnen maghatul-hatul kuwit hayep.
ACT.10.1	Laꞌi si lahat Kesarea, niyaꞌ aꞌa inēnan Korneliyus. Dambuwaꞌ iye kapitan si kumpaniya meꞌ sundalu bangsa Roma inēnan “Kumpaniya Italiya.” 
ACT.10.2	Aꞌa inin asal be-āgama. Siye kēmon magtewtey-anakin magsambahayang si Tuhan. Ekka pangurung-ngurungne panabangne meꞌ Yahudi mamiskinin, duk luwal iye ngampun si Tuhan. 
ACT.10.3	Dambuwaꞌ kohap waktu asal niyaꞌ pabagala si iye dambuwaꞌ malaꞌikat Tuhanin. Takitene pastiꞌ malaꞌikatin paꞌasek dem bilikne duk magpaꞌin si iye, “O Korneliyus.” 
ACT.10.4	Hawal talew Korneliyusin, dinendengan weꞌ ne malaꞌikatin. Manjari paꞌinne, “Weꞌey, Tuwan?” Paꞌin malaꞌikatin, “Takale Tuhanin pangampunnu si iyehin duk takitene panabangnu meꞌ mamiskinin duk tapikil du kew weꞌ ne. 
ACT.10.5	Kuweꞌitu ngandaꞌak kew meꞌ aꞌa pī si Joppa ngeddoꞌ dambuwaꞌ aꞌa inēnan si Simon, inēnan isab si Petros. 
ACT.10.6	Laꞌi iye patennaꞌ pu si Simon, aꞌa maghatul-hatul kuwit hayepin. Lumaꞌnen si higad tahik.” 
ACT.10.7	Paglumikut ne malaꞌikatin, ngalingan Korneliyus duwangan daraꞌakanne si lumaꞌin duk dambuwaꞌ sundalu bataꞌanne. Sundalu miyaꞌan be-āgama. 
ACT.10.8	Inakahan siye weꞌ Korneliyus sabab paguwaꞌ malaꞌikatin duk dinaꞌak siye weꞌ ne pī hap Joppa.
ACT.10.9	Pagsasumu lettu ellewin, sābude si lān tapit ne si Joppa, manaꞌik si Petros pī diyataꞌ sapew madatag si lumaꞌ palaꞌihanne miyaꞌan ngampun laꞌi. 
ACT.10.10	Gaꞌ tiggel, inusan ne iye duk batang iye mangan. Saguwaꞌ sābu pinanyap pe kapamanganin, niyaꞌ pabagala si iye amban Tuhan. 
ACT.10.11	Takitene langitin paluka duk niyaꞌ takitene kuweꞌ bantuk olos ladjab iningketan pidjūnen kaꞌampat pinatuntun pinadiyawaꞌ si dunya. 
ACT.10.12	Diyalem olos miyaꞌan laꞌi ne meꞌ bayuꞌ-bayuꞌan hayep malumengnganin, meꞌ mapalelehin, duk meꞌ manuk-manukin. 
ACT.10.13	Manjari niyaꞌ suwala takalene magpaꞌin si iye, “Kuwat kew, Petros. Numbaliꞌ kew duk mangan kew.” 
ACT.10.14	Saguwaꞌ paꞌin si Petros, “O Tuwan, gaꞌi ku. Tiggelanku ellum, gaꞌ pe ku bakas makaꞌakan ine-ine mukalu atawa haram.” 
ACT.10.15	Takalene ne isab suwalahin magpaꞌin si iye, “Daꞌa paꞌinun haram bakas tahalal weꞌ Tuhanin.” 
ACT.10.16	Mintellu inin pinalabey si iye ubus bu pinaꞌangkat ne olos miyaꞌan balik pī si langit.
ACT.10.17	Sābu si Petros pe magulaliꞌ bang ine hāti bakas pinabagala si iye miyaꞌan, tekka ne laꞌi si lumaꞌ si Simon meꞌ dinaꞌak Korneliyusin. Laꞌi ne siye si tarangka. 
ACT.10.18	Ngalingan siye magtilew, paꞌinde, “Niyaꞌ ke luꞌu patennaꞌ aꞌa inēnan si Simon, inēnan isab si Petros?” 
ACT.10.19	Sābu miyaꞌan laꞌi pe si Petros mikil-mikil bang ine hāti bakas takitenen. Manjari paꞌin Niyawa Tuhanin si iye, “Pakalehun be. Niyaꞌ laꞌi tellungan aꞌa miha kaꞌu. 
ACT.10.20	Kuwat kew duk duwaꞌi kew pī. Daꞌa kew magalang-alang nuhut siye peggeꞌ aku mangandaꞌak siye mapituhin.” 
ACT.10.21	Hangkan duwaꞌi ne si Petros duk paꞌinne si meꞌ aꞌahin, “Aku ne hep aꞌa pinihabin. Ine teꞌ akabi si akuhin?” 
ACT.10.22	“Dinaꞌak kami pitu weꞌ Kapitan Korneliyus,” paꞌinde. “Aꞌa hāp iye. Talew iye si Tuhan duk pagaddatan iye weꞌ meꞌ Yahudihin kēmon. Niyaꞌ malaꞌikat Tuhanin ngandaꞌak iye, dinaꞌak kew pinasan pī si lumaꞌne, supaya koꞌ takalene ine-ine bissānu.” 
ACT.10.23	Na, dinaꞌak dahuꞌ siye weꞌ si Petros padiyalem duk inohotan siye weꞌ ne laꞌi ne sangemin.
ACT.10.23	Pagsasumuhin, magmemes iye duk nuhut ne iye siye. Niyaꞌ isab meꞌ pagkasine tindeg si Isa amban Joppa nuhutan iye. 
ACT.10.24	Pagellew dambuwaꞌin, tekka ne siye si lahat Kesarea. Si Korneliyus laꞌi ne ngagad si lumaꞌne. Pinagtipun isab weꞌ ne laꞌi meꞌ kaꞌusbahannen duk meꞌ bagayne inessebin. 
ACT.10.25	Pagsōng padiyalem ne si Petros laꞌi, pasampang pī Korneliyus duk pasujud iye si antag bettis si Petros. 
ACT.10.26	Saguwaꞌ pinatengge iye weꞌ si Petros. Paꞌin si Petros si iye, “Nengge kew. Aku inin manusiyaꞌ du kuweꞌ kaꞌuhin.” 
ACT.10.27	Magbissā-bissā siye duwangan sābude mapadiyalemin. Laꞌi diyalem, takite si Petros meꞌ aꞌa maꞌekka magtipunin. 
ACT.10.28	Paꞌinne si siye, “Kataꞌuhanbi, bang si āgama kami Yahudi, gaꞌi kami makajari palamud si meꞌ aꞌa dumaꞌin Yahudi. Gaꞌi kami makajari bisan patindew si meꞌ kuweꞌ kaꞌam inin. Saguwaꞌ pinahāti weꞌ Tuhanin si aku,” paꞌinne, “weꞌ subey gaꞌ niyaꞌ aꞌa kimmatanku batal atawa haram. 
ACT.10.29	Hangkan hep sakaliꞌ ku pasanbi, gaꞌ ne ku magalang-alang pitu. Manjari tilewte kaꞌam, ine teꞌ pamasananbi akuhin?”
ACT.10.30	Nambung Korneliyus, paꞌinne, “Hatu meꞌ sa īꞌ, tellu ellew ne palabey, tuꞌu ku miyaꞌan si lumaꞌ ngampun waktu asal. Manjari bessuwang niyaꞌ aꞌa nengge paharap si aku ngillap teꞌed semmeknen. 
ACT.10.31	Missā aꞌa miyaꞌan si aku, paꞌinne, ‘O Korneliyus. Takale Tuhanin ne meꞌ pangampunnu si iyehin duk takitene panabangnu meꞌ mamiskinin. 
ACT.10.32	Ngandaꞌak kew pī si Joppa ngeddoꞌ dambuwaꞌ aꞌa inēnan si Simon, inēnan isab si Petros. Laꞌi iye patennaꞌ pu si Simon, aꞌa maghatul-hatul kuwit hayepin. Lumaꞌnen si higad tahik.’ 
ACT.10.33	Na, hangkan hep kew pasanku magtawus,” paꞌin Korneliyus. “Duk magsukul ku teꞌed si kaꞌu peggeꞌ tiyaꞌ ne kew. Duk kuweꞌitu tiyaꞌ ne kami kēmon tuꞌu magtipun si matahan Tuhan pakale ine-ine bissā pangandaꞌakan Tuhanin kaꞌu.”
ACT.10.34	Manjari missā si Petros si siye. Paꞌinne, “Kuweꞌitu mattan ne si aku weꞌ asal bennal Tuhanin gaꞌi pagbiddaꞌne manusiyaꞌin. 
ACT.10.35	Bisan bangsa ine, sasuku magmātabat si Tuhan duk bentel meꞌ hinangannen, kasulutan Tuhanin si iye. 
ACT.10.36+ACT.10.37	Bakas takalebi ne hatu sabab aka-aka mahāp pinaboꞌohan Tuhan si meꞌ bangsa Yahudihin, weꞌ niyaꞌ ne kasanyangan sabab bakas tahinang Isa Almasihin; iye hep magbayaꞌ si kēmon-kēmonin. Kataꞌuhanbi bang ine maꞌumantag si tibuꞌukan lahat Yahudiyahin tinagnaꞌan laꞌi si Jalil pagubus Yahiya magusihat pasal pandi tawubatin. 
ACT.10.38	Kataꞌuhanbi sabab si Isa, aꞌa Nasaretin. Pinapī weꞌ Tuhanin si iye Niyawa Sutsihin duk inurungan iye balakat. Lumengngan iye duk tungan-tunganne, maghinangan hāp iye. Pinakawuliꞌ weꞌ ne kēmon pasayedan weꞌ nakuraꞌ seyitanin, peggeꞌ laꞌi Tuhanin si iye. 
ACT.10.39	Duk kami inin,” paꞌin si Petros, “kasaksiꞌan kami kēmon bakas hininang si Isa si lahat meꞌ bangsa Yahudihin duk laꞌi si Awrusalamin. Manjari pinapatey iye weꞌ meꞌ aꞌahin, ilansang weꞌ de diyataꞌ olom. 
ACT.10.40	Saguwaꞌ katellum bahangi puwas kamateynen, pinakellum iye balik weꞌ Tuhanin duk pinakitehan iye weꞌ ne. 
ACT.10.41	Gaꞌ iye pinakite si kēmon aꞌa, luwal hadja si kami meꞌ asal andang pineneꞌ weꞌ Tuhanin hinang saksiꞌ. Takite kami iye. Makapagtuhut kami duk si Isa mangan duk nginum kaꞌellumne mabalikin. 
ACT.10.42	Duk dinaꞌak kami weꞌ ne magmahalayak aka-aka mahāpin si meꞌ aꞌa. Dinaꞌak isab kami naksiꞌ weꞌ kaꞌurungan iye kapatut weꞌ Tuhanin ngahukum meꞌ manusiyaꞌin kēmon, meꞌ maꞌellumin duk meꞌ pateyin. 
ACT.10.43	Kēmon meꞌ kanabi-nabihanin bakas missā isab sabab si Isa Almasi. Paꞌinde weꞌ sasuku masandel pu si Isahin, inampun du meꞌ duseden sabab bakas tahinang si Isahin.”
ACT.10.44	Sasang missā pe si Petros, paꞌasek Niyawa Sutsihin pī si kēmon meꞌ aꞌa mapakale si bissānen. 
ACT.10.45	Magulaliꞌ teꞌed meꞌ Yahudi masandel pu si Isahin, iye meꞌ saweꞌ si Petros amban Joppahin. Ulaliꞌ siye peggeꞌ pinapī isab weꞌ Tuhanin lasa-lasahannen, Niyawa Sutsihin, si meꞌ aꞌa dumaꞌin bangsa Yahudi. 
ACT.10.46	Takalede hep disi Korneliyus missā nanglitan Tuhanin si bissāhan dumaꞌin bissāhande. Manjari paꞌin si Petros, 
ACT.10.47	“Meꞌ aꞌa inin tasangkade ne Niyawa Sutsihin sa kitehin bi isab. Gaꞌ ne niyaꞌ makasaggaꞌ bang siye inin pinandi.” 
ACT.10.48	Hangkan dinaꞌak ne siye weꞌ si Petros pinandi, tandaꞌ weꞌ sukuꞌ pu si Isa ne siye. Manjari inohotan weꞌ disi Korneliyus si Petros laꞌi dahuꞌ patennaꞌ si siye meꞌ piye-piyem bahangi ne.
ACT.11.1	Takale weꞌ meꞌ kawakilanin duk meꞌ katindegan si Isa si tibuꞌukan Yahudiyahin weꞌ kinahagad ne lapal Tuhanin weꞌ meꞌ aꞌa dumaꞌin bangsa Yahudihin. 
ACT.11.2	Pagbalik si Petros hap Awrusalam, niyaꞌ meꞌ Yahudi masandel pu si Isahin nganjawab iye. 
ACT.11.3	Paꞌinde, “Weꞌey kew pī si lumaꞌ meꞌ aꞌa gaꞌ bakas magislam duk magkakanan kew isab duk siye?” 
ACT.11.4	Hangkan pinahātihan siye weꞌ si Petros kahalannen amban tagnaꞌ.
ACT.11.5	Paꞌinne si siye, “Laꞌi ku miyaꞌan si lahat Joppa ngampun. Manjari niyaꞌ pabagala si aku. Niyaꞌ takiteku kuweꞌ bantuk olos ladjab iningketan pidjūnen kaꞌampat duk pinatuntun amban langit padiyawaꞌ pī si bihingku. 
ACT.11.6	Pinayaman weꞌ ku papastiꞌ bang ine malaꞌi diyalem olos miyaꞌan. Iye takitekun meꞌ hayep, meꞌ hayep talun, meꞌ mapalele si bulakin, duk meꞌ manuk-manuk isab. 
ACT.11.7	Manjari niyaꞌ takaleku suwala missā si aku. Paꞌin suwalahin, ‘Kuwat kew, Petros. Numbaliꞌ kew duk mangan kew.’ 
ACT.11.8	Saguwaꞌ paꞌinku, ‘Gaꞌi ku, Tuwan. Tiggelanku ellum gaꞌ pe ku bakas makaꞌakan ine-ine mukalu atawa haram.’ 
ACT.11.9	Saguwaꞌ takaleku ne isab balik suwalahin, paꞌinne, ‘Daꞌa paꞌinun haram bakas tahalal weꞌ Tuhanin.’ 
ACT.11.10	Mintellu inin pinalabey si aku, ubus bu pinaꞌangkat ne balik olosin pī si langit. 
ACT.11.11	Sābu miyaꞌan du, niyaꞌ tekka pī si lumaꞌ patennaꞌankun tellungan lella dinaꞌak pī si aku amban lahat Kesarea. 
ACT.11.12	Dinaꞌak ku weꞌ Niyawa Tuhanin gaꞌi magalang-alang nuhut siye. Duk sinaweꞌan ku isab weꞌ de inin, ennem siye meꞌ pagkasite bi tindeg si Isa amban Joppa. Pagtekka kami si Kesarea, hap pī kami padiyalem si lumaꞌ Kapitan Korneliyus. 
ACT.11.13	Inakahan kami weꞌ Korneliyus weꞌ niyaꞌ koꞌ takitene malaꞌikat nengge laꞌi dem lumaꞌne duk missā si iye. Paꞌin malaꞌikatin koꞌ, ‘Ngandaꞌak kew pī si lahat Joppa ngeddoꞌ dambuwaꞌ aꞌa inēnan si Simon, inēnan isab si Petros. 
ACT.11.14	Niyaꞌ iyuꞌ meꞌ bissāne si kaꞌu makatimbul kaꞌu duk kēmon saweꞌnu magdambuwaꞌ lumaꞌin.’ 
ACT.11.15	Manjari sakaliꞌ ne ku missā pu disi Korneliyus,” paꞌin si Petros, “paꞌasek pī si siye Niyawa Sutsihin kuweꞌ si kite bi tagnaꞌin. 
ACT.11.16	Manjari taꞌessebku bakas pinaꞌin si Isahin. Paꞌinne hep, ‘Boheꞌ pamandi si Yahiya meꞌ aꞌahin, saguwaꞌ kaꞌam,’ paꞌin si Isa, ‘pamandi si kaꞌamin seddili. Pinapiyu du si kaꞌam Niyawa Sutsihin.’ 
ACT.11.17	Na,” paꞌin si Petros, “asal pastiꞌ ne weꞌ pinangurung isab weꞌ Tuhanin si meꞌ aꞌa dumaꞌin Yahudi Niyawanen, lasa-lasahan pinangurungne si kite bi meꞌ Yahudihin, pagsandel ne kite bi pu Isa Almasi, Panuhutanin. Hangkan gaꞌi tasaggaꞌku Tuhanin.” 
ACT.11.18	Pagkale meꞌ Yahudihin inin, gaꞌ ne niyaꞌ bissāde. Bisan miyaꞌan pinudji weꞌ de Tuhanin. Paꞌinde, “Bang sa īꞌ, pinapikilan du isab weꞌ Tuhanin meꞌ kabangsahan dumaꞌin Yahudihin supaya pinda pagateyden duk taga umul siye salama-lama.”
ACT.11.19	Masa pamapatey si Estepanin, kanat-kanat hep meꞌ masandel pu si Isahin sabab paminasa si siyehin. Sinduwehin umabut sampay pī si lahat Penisiya, si pūꞌ Kiprus, duk laꞌi si Antiyok. Minahalayak weꞌ de laꞌi aka-aka mahāpin saguwaꞌ si meꞌ Yahudi hadja. 
ACT.11.20	Meꞌ tindeg si Isa sinduwehin, meꞌ aꞌa amban Kiprus duk Kirene, hap pī siye inin si Antiyok, duk minahalayak isab weꞌ de si meꞌ aꞌa dumaꞌin Yahudi aka-aka mahāp sabab si Isa, Panuhutanin. 
ACT.11.21	Laꞌi si siye balakat Tuhanin duk ekka teꞌed aꞌa Antiyok kahagad duk nuhut ne pu si Isa, Panuhutanin.
ACT.11.22	Takale weꞌ meꞌ masandel pu si Isa si Awrusalamin sabab inin, hangkan dinaꞌak weꞌ de Barnabas pī si Antiyok. 
ACT.11.23	Pagtekka Barnabas laꞌi, takitene meꞌ hininang Tuhan si meꞌ aꞌahin sabab lasane duk aseꞌne si siyehin. Hangkan kēgan iye duk tinoloꞌan siye weꞌ ne weꞌ subey siye pateteg pu si Isa, Panuhutanin, ateyden dambūs-būs. 
ACT.11.24	Si Barnabas inin, aꞌa hāp addatnen. Pagbayaꞌan iye weꞌ Niyawa Sutsihin duk basag teꞌed sandelnen. Ekka aꞌa si Antiyok taboꞌo weꞌ ne sandel pu si Isa, Panuhutanin.
ACT.11.25	Manjari si Barnabas inin hap pī si lahat Tarsus miha si Saul. 
ACT.11.26	Pagkasuwaꞌne iye, binoꞌo iye weꞌ ne balik hap Antiyok. Niyaꞌ siye dan tahun laꞌi duwangan patennaꞌ si meꞌ masandel pu si Isa si Antiyokin duk magusihat siye si meꞌ aꞌa banes teꞌed. Laꞌi hep si Antiyok miyaꞌan tagnaꞌ inēnan meꞌ tindeg si Isahin, meꞌ aꞌa Almasi.
ACT.11.27	Masa miyaꞌan, niyaꞌ meꞌ aꞌa magpalataꞌ bissā Tuhanin padurul amban Awrusalam hap Antiyok. 
ACT.11.28	Dangan siye inēnan Agabus, nengge magpaꞌal pinanoloꞌan weꞌ Niyawa Tuhanin. Paꞌin Agabus, “Niyaꞌ unus sōng tekka si kēmon kalahat-lahatan.” (Tekka unus inin masa Sultan Kalaudi, sultan nakuraꞌin.) 
ACT.11.29	Hangkan meꞌ tindeg si Isa si Antiyokin magsakap weꞌ magpaboꞌo siye dangan-dangan tamanan tapanabangden pī si meꞌ pagkaside tindeg si Isa si lahat Yahudiyahin. 
ACT.11.30	Na, iye inin hininang meꞌ katindegan si Isa laꞌi si Antiyokin. Magpaboꞌo siye pilak pu si Barnabas duk si Saul pī si meꞌ kabahiꞌan meꞌ masandel laꞌi si Awrusalamin.
ACT.12.1	Masa miyaꞌan, tinagnaꞌan ne weꞌ Sultan Herod bininasa meꞌ masandel pu si Isa sinduwehin. 
ACT.12.2	Dinaꞌak weꞌ ne pinunggelan si Yakub, pungtinaꞌi Yahiyahin. 
ACT.12.3	Duk pagkitene weꞌ kasulutan meꞌ Yahudihin si hininangne miyaꞌan, dinaꞌak isab weꞌ ne siniggew si Petros. Masa paniggew si Petros īꞌ, baytu kādjaꞌan meꞌ Yahudi pamangande pan gaꞌi sinagetan pasuligin. 
ACT.12.4	Pagubus si Petros siniggew, dinaꞌak iye kinalabusu weꞌ sultanin. Ampat tumpuk sundalu dinaꞌakne ngangguwaldiyahan si Petrosin, ampat-ampat da tumpuk. Sakap si Herodin weꞌ puwas hadja kādjaꞌan meꞌ Yahudi miyaꞌan, boꞌone si Petros paluwas pī si meꞌ aꞌahin hinukum. 
ACT.12.5	Hangkan laꞌi dahuꞌ si Petros tahan dem kalabusu saguwaꞌ meꞌ masandel pu si Isahin māku-māku teꞌed si Tuhan para si iye.
ACT.12.6	Malam sōng pamoꞌo si Herod si Petros pī si meꞌ aꞌahin, tuli si Petros si ellet duwe guwaldiya. Kinarena iye duk duwe karena. Niyaꞌ isab meꞌ guwaldiya laꞌi si bukut manteyan tarangka kalabusuhin. 
ACT.12.7	Manjari inin, bessuwang niyaꞌ dambuwaꞌ malaꞌikat Tuhanin nengge laꞌi si bihing si Petros duk dantaꞌ dem kalabusuhin. Jinedjeg weꞌ malaꞌikatin si Petros si bahane duk binangun weꞌ ne. “Dongaꞌ kew padayiꞌ,” paꞌin malaꞌikatin. Magtawus duddag meꞌ karenahin amban meꞌ tangan si Petros. 
ACT.12.8	Paꞌin malaꞌikatin si iye, “Magkuwero kew duk magtehompaꞌ kew.” Magkuwero ne si Petros duk magtehompaꞌ ne iye. Ubus paꞌin malaꞌikatin, “Asekun jaketnun duk nuhut kew aku.” 
ACT.12.9	Manjari nuhut iye ne si Petros paluwas amban kalabusu. Saguwaꞌ gaꞌ kataꞌuhan si Petros bang toꞌo ke meꞌ hinangan malaꞌikat miyaꞌan atawa gaꞌi. Kannalne niyaꞌ hadja pabagala si iye. 
ACT.12.10	Paglumabey ne siye amban guwaldiya tagnaꞌin, ubus bu si kaduwenen, ujudnen tekka siye si tarangka basiꞌ paluwasan hap puweblo miyaꞌan. Lukahan dine tarangkahin duk paluwas ne siye. Lumengngan siye nuhut dambuwaꞌ kalsara manjari bessuwang lanyap malaꞌikatin.
ACT.12.11	Paglanyap ne malaꞌikatin, bahu tasayu si Petros bakas talabeynen. Paꞌinne, “Asal bennal hatiꞌ inin. Pinapitu hatiꞌ weꞌ Tuhanin malaꞌikatnen maluwas aku amban antanan si Herod duk amban kēmon laꞌat inase-ase meꞌ Yahudi sōng maꞌumantag si akuhin.” 
ACT.12.12	Pagkataꞌuhan si Petros ne inin, hap pī iye si lumaꞌ si Mariyam, saꞌi Yahiya Markusin. Ekka meꞌ aꞌa laꞌi magtipun māku-māku si Tuhan. 
ACT.12.13	Tinuttuk weꞌ ne gawang si luwasanin. Niyaꞌ daraꞌakan dende inēnan si Roda pī nambag. 
ACT.12.14	Takilalene suwala si Petrosin. Kēgan teꞌed iye duk hawal kēgnen, gaꞌ dahuꞌ lukane gawangin saguwaꞌ magubas iye padiyalem ngakahan siye. Paꞌinne, “Īꞌ laꞌi si Petros nengge si luwasan.” 
ACT.12.15	“Hatu kew iyan magkanap-kanap,” paꞌinde pu si Roda. Saguwaꞌ luwal balik-balikne weꞌ asal toꞌo īꞌ laꞌi si Petros. Manjari paꞌinde, “Malaꞌikatnen īꞌ.” 
ACT.12.16	Saguwaꞌ gaꞌ pahali si Petros nuttuk. Ujudnen ilukahan ne weꞌ de gawangin. Pagkitede si Petros, asal ulaliꞌ teꞌed siye. 
ACT.12.17	Magsinyas si Petros duk tanganne, gaꞌi siye dinaꞌak magbukag. Manjari inakahan siye weꞌ ne bang saꞌingge pamaluwas Tuhan iye amban kalabusuhin. Paꞌin si Petros, “Akahanun bi saꞌ si Yakub duk meꞌ pagkasite bi masandel pu si Isa sinduwehin sabab inin.” Manjari tahalaꞌ iye hap pī si lugal seddili.
ACT.12.18	Pagsalung ne, sasew teꞌed meꞌ guwaldiyahin. Ine enteꞌ maꞌumantag pu si Petrosin? 
ACT.12.19	Maguldin Sultan Herod dinaꞌak piniha teꞌed si Petros si meꞌ guwaldiyahin. Saguwaꞌ gaꞌ iye takasuwaꞌde. Manjari sinumariya siye weꞌ si Herod duk pagubus, dinaꞌak siye weꞌ ne pinapatey. Puwas miyaꞌan padurul Sultan Herod amban Yahudiya hap Kesarea duk laꞌi dahuꞌ iye patennaꞌ.
ACT.12.20	Masa miyaꞌan astel hep teꞌed Sultan Herod si meꞌ aꞌa si lahat Tirosin duk si meꞌ aꞌa si lahat Sidonin. Manjari pī meꞌ aꞌa duwe lahatan miyaꞌan magtuhut mayaman si Herod. Binagay dahuꞌ weꞌ de Balastus, dambuwaꞌ meꞌ pangandelan dem astanaꞌ sultanin, supaya siye bēbbeganne. Manjari hap pī ne siye pu si Herod moꞌo iye maghāp, peggeꞌ amban lahat sultanin hep pangeddoꞌande kinakanden.
ACT.12.21	Manjari inin, pagtekka ellew pangeddew si Herod pamissāne si meꞌ aꞌahin, inasek weꞌ ne semmekne mahāpin duk ningkoloꞌ iye diyataꞌ siya pagsultanannen. Manjari pinaluwas weꞌ ne bissānen si meꞌ aꞌahin. 
ACT.12.22	Magellang-ellang meꞌ aꞌahin, paꞌinde, “Dumaꞌin ne manusiyaꞌ mamissā iyan, saguwaꞌ dambuwaꞌ iye tuhan.” 
ACT.12.23	Magtawus si Herod pinasaki weꞌ malaꞌikat Tuhanin peggeꞌ tinayimaꞌ weꞌ ne sanglit meꞌ aꞌahin bu gaꞌ sanglitanne Tuhanin. Manjari kinaleg iye sampay tibuꞌukan barannen duk matey iye.
ACT.12.24	Saguwaꞌ lapal Tuhanin pasōng ne paꞌin palatag duk pasōng magkaꞌekka meꞌ aꞌa masandel pu si Isahin. 
ACT.12.25	Peggeꞌ ubus ne tahinang disi Barnabas duk si Saul akade laꞌi si Awrusalamin, balik ne siye hap Antiyok. Binoꞌo weꞌ de Yahiya Markus.
ACT.13.1	Laꞌi si meꞌ masandel pu si Isa si Antiyokin, niyaꞌ meꞌ magpalataꞌ bissā Tuhanin duk niyaꞌ meꞌ magusihat. Siye miyaꞌan disi Barnabas, si Simon ugey-ugeynen si Ittem, si Lukiyus aꞌa Kirene, si Saul, duk si Manaen, bakas saweꞌ-saweꞌ Sultan Herod kadikiꞌden. 
ACT.13.2	Missā Niyawa Sutsihin si siye miyaꞌan sābude magsambahayang si Tuhan duk magpuwase. Paꞌin Niyawa Sutsihin si siye, “Paseddilihun bi aku Barnabas duk si Saul, niyaꞌ hinang pamasukuꞌanku siye.” 
ACT.13.3	Magpuwase pe siye balik duk māku-māku si Tuhan, ubus bu binettad weꞌ de tanganden pī si duwanganin duk dinaꞌak ne siye lumengngan.
ACT.13.4	Manjari, peggeꞌ dinaꞌak siye weꞌ Niyawa Sutsihin lumengngan, hangkan padurul ne Barnabas duk si Saul hap lahat Seluki duk patulak siye billaꞌi hap pūꞌ Kiprus. 
ACT.13.5	Pagtekkade si pūꞌ miyaꞌan, laꞌi si kalumaꞌan inēnan Salamis, minahalayak weꞌ de lapal Tuhanin dem meꞌ kalanggalan Yahudi. Laꞌi Yahiya Markus nabangan siye si meꞌ hinangden. 
ACT.13.6	Binutasan weꞌ de pūꞌ miyaꞌan sampay tekka siye si kalumaꞌan inēnan Papos. Makadugpak siye laꞌi dambuwaꞌ landungan, ēnnen si Bar-Isa. Aꞌa Yahudi iye duk magmā-mā iye magpalataꞌ bissā Tuhanin. 
ACT.13.7	Magbagay Bar-Isa miyaꞌan duk si Sergus Paulus, gubnul pūꞌ miyaꞌan. Gubnul miyaꞌan aꞌa lalem pikilannen. Tinawag weꞌ gubnulin si Barnabas duk si Saul pī si iye peggeꞌ bayaꞌ iye pakale si lapal Tuhanin. 
ACT.13.8	Saguwaꞌ sinaggaꞌ duwanganin weꞌ landunganin. (Ēnnen bang si bissāhan Girik, si Elimas.) Gaꞌi bayaꞌ Elimas bang kahagad gubnulin si lapal Tuhanin. 
ACT.13.9	Manjari si Saul pagbayaꞌan weꞌ Niyawa Sutsihin. Si Saul duwe ēnnen. Ēnne dambuwaꞌin si Paul. Pinayaman teꞌed pahantap weꞌ si Paul landunganin. 
ACT.13.10	Paꞌin si Paul si iye, “Anak nakuraꞌ seyitanin kew. Ine-ine hāp kuntarahannu. Pangakkal kew teꞌed duk laꞌatan ateynun. Luwal hadja kinuyas-kuyas weꞌ nu meꞌ mabennal amban Tuhanin. 
ACT.13.11	Payamanun,” paꞌin si Paul, “kuweꞌitu patekkahan Tuhanin kew balaꞌ. Ngapessek kew iyan duk tiggel-tiggel kew gaꞌi makakite dantaꞌ ellew.” Magtawus takalessa Elimas kuweꞌ niyaꞌ gabun ittem nampengan meꞌ matanen duk gaꞌi ne iye ngite. Lumengngan iye miha aꞌa nundan iye. 
ACT.13.12	Pagkite gubnulin maꞌumantag miyaꞌan, kahagad ne iye; peggeꞌ ulaliꞌ teꞌed iye si meꞌ usihat si Paul sabab si Isa, Panuhutanin.
ACT.13.13	Manjari pagubus disi Paul magusihat laꞌi si Papos, patulak siye hap Perga, laꞌi si lahat Pampiliya. Tekka laꞌi, inambanan siye weꞌ Yahiya Markus duk moleꞌ iye balik hap Awrusalam. 
ACT.13.14	Amban Perga palanjal si Paul duk Barnabas sampay tekka siye si Antiyok, laꞌi si lahat Pisidiya. Pagellew Sabtuꞌ, liꞌi meꞌ Yahudihin, pī siye si langgal Yahudi duk ningkoloꞌ siye laꞌi diyalem. 
ACT.13.15	Niyaꞌ binatsa amban saraꞌ si Musa duk amban kitab kanabi-nabihanin. Pagubus miyaꞌan binatsa, ngandaꞌak meꞌ nakuraꞌ langgal miyaꞌan pī pu disi Paul magpaꞌin, “Meꞌ kapungtinaꞌihan, bang niyaꞌ batang bissābi pangusihatbi si meꞌ aꞌahin, missā ne kaꞌam.” 
ACT.13.16	Manjari nengge si Paul duk ninyas iye duk tanganne supaya meꞌ aꞌahin pakale. Ubus bu missā ne iye. Paꞌinne, “Meꞌ pagkasiku bangsa Israꞌil duk sampay kēmon ne kaꞌam amban kabangsahan seddili saguwaꞌ nambahayang si Tuhan, pakalehun bi ku. 
ACT.13.17	Meꞌ kapapuꞌan kamihin tapeneꞌ weꞌ Tuhanin, iye asal pagtuhanan kami bangsa Israꞌilin. Pinahadje weꞌ ne bangsa Israꞌilin baytu patennaꞌde si Misilin, lahat bangsa seddili. Duk binoꞌo siye weꞌ Tuhanin paluwas amban lahat miyaꞌan weꞌ balakatne mahadjehin. 
ACT.13.18	Ampatpūꞌ tahun panandal-nandal Tuhan manggaꞌi panuhut bangsa Israꞌil toloꞌnen laꞌi dem lahat makagindew-gindew īꞌ. 
ACT.13.19	Pituꞌ bangsa pinakaꞌatan weꞌ Tuhanin laꞌi si lahat Kanaꞌan duk pinangurung weꞌ ne lahat miyaꞌan si meꞌ aꞌanen, bangsa Israꞌilin, pamusakaꞌne siye. 
ACT.13.20	Amban papīde si lahat Misilin ngeregseꞌ patennaꞌde si lahat Kanaꞌanin, niyaꞌ ampat hatus duk limempūꞌ tahun tiggelannen. Puwas miyaꞌan,” paꞌin si Paul, “niyaꞌ meꞌ hukum peneꞌ Tuhanin magbayaꞌ si siye sampay Nabi Samuel tamanan hukumden.
ACT.13.21	“Manjari māku bangsa Israꞌilin sultan magbayaꞌ si siye. Pineneꞌ weꞌ Tuhanin si Saul, anak si Kis, magsultan si siye dem ampatpūꞌ tahun. Si Saul inin tubuꞌ Benjamin. 
ACT.13.22	Pagubus si Saul inin inānan weꞌ Tuhanin amban pagsultannen, iye pinagantiꞌne sultanden, si Daꞌud. Iye inin pananglit Tuhan si Daꞌudin, paꞌin Tuhanin, ‘Si Daꞌud, anak si Jessehin, aꞌa makasulut ateykun. Hinangne du kēmon kinabayaꞌankun.’ 
ACT.13.23	Amban tubuꞌ si Daꞌud inin,” paꞌin si Paul, “ngurung Tuhanin si bangsa Israꞌil dambuwaꞌ nimbul siye sa pananggupnen. Manimbul inin, iye ne si Isa. 
ACT.13.24	Gaꞌ pe tapitu si Isi nagnaꞌan hinangnen, magusihat ne Nabi Yahiya si kēmon bangsa Israꞌilin weꞌ subey lebbahande meꞌ duseden duk subey siye pinandi tawubat, tandaꞌ weꞌ pagsusunande ne meꞌ duseden. 
ACT.13.25	Pagsōng ubus ne hinang pinasukuꞌ Tuhan pu Yahiyahin, paꞌinne si meꞌ aꞌa Israꞌilin, ‘Bang pikilbi, sine teꞌ ku? Dumaꞌin aku inagad-agadbin. Saguwaꞌ niyaꞌ du paturul si aku, gaꞌi ku bisan pataꞌ ngalekkahan ingket tehompaꞌnen.’
ACT.13.26	“Na, meꞌ kapungtinaꞌihanku,” paꞌin si Paul, “sasuku kaꞌam tubuꞌ Ibrahimin, duk sampay kaꞌam amban kabangsahan seddilihin magsambahayang si Tuhanin, si kite bi hep pinaboꞌohan aka-aka mahāpin supaya kite bi lumuwas amban meꞌ duseten bi. 
ACT.13.27	Meꞌ aꞌa Awrusalamin duk meꞌ nakuraꞌden, gaꞌ hep kataꞌuhande weꞌ si Isa ne miyaꞌan manimbulin. Gaꞌ isab tahātide meꞌ bissā tasulat meꞌ kanabi-nabihan awwalley. Bu meꞌ tasulat miyaꞌan binatsa du dem langgal kahabaꞌ ellew Sabtuꞌ. Saguwaꞌ bisan gaꞌ tahātide, asal katumanan ne weꞌ de meꞌ tasulat meꞌ kanabihan miyaꞌan, pagilaboꞌan ne weꞌ de hukuman si Isa. 
ACT.13.28	Bisan du gaꞌ niyaꞌ takasuwaꞌde sāꞌ si Isa pataꞌ pamapateyan iye, pākude teꞌed pu Gubnul Pilatus weꞌ pinapatey iye. 
ACT.13.29	Duk pagubus ne katumanande kēmon tasulat dem kitab sabab si Isahin, ilebbes iye weꞌ de amban diyataꞌ olom pangalansangande iyehin duk kinubul iye weꞌ de dem lingab batu. 
ACT.13.30	Saguwaꞌ pinakellum iye balik weꞌ Tuhanin amban kamateynen. 
ACT.13.31	Duk bang piyem bahangi puwas kaꞌellumne mabalikin, takite iye weꞌ meꞌ bakas saweꞌne magtuhut amban Jalil hap Awrusalamin. Duk kuweꞌitu, meꞌ aꞌa inin naksiꞌ sabab si Isa si meꞌ bangsa Israꞌilin. 
ACT.13.32	Na,” paꞌin si Paul, “tiyaꞌ kami tuꞌu moꞌohan kaꞌam aka-aka hāp. Aka-aka mahāp inin sabab janjiꞌ Tuhan si meꞌ kapapuꞌanten bi. 
ACT.13.33	Katumanan ne janjiꞌ miyaꞌan si kite bi meꞌ tubuꞌden, sabab tapakellum ne weꞌ ne si Isa balik. Tasulat dem kitab Jabur, si kalangan duwe, paꞌin Tuhanin laꞌi,
ACT.13.33	‘Anakte kew. Ellew inin pakataꞌuku weꞌ aku Samanun.’
ACT.13.34	Duk inin isab pinaꞌin Tuhanin sabab pamakellumne si Isa balikin, gaꞌi makalabey buhuk. Paꞌinne,
ACT.13.34	‘Asal pangurungku si kaꞌam meꞌ kahāpan pananggupku pu si Daꞌudin.’
ACT.13.35	Si ayat seddili si kitab Jabur pinaꞌin isab,
ACT.13.35	‘Gaꞌi du pasagadannu ngabuhuk daraꞌakannu masutsihin.’
ACT.13.36	Si Daꞌud, tiggelanne maꞌellumin hininang weꞌ ne sakap Tuhan para si iyehin, ubus matey du iye. Kinubul iye tapit si meꞌ kamatettoꞌahannen duk ngabuhuk du barannen. 
ACT.13.37	Saguwaꞌ aꞌa bakas pinakellum Tuhan amban kamateyin, si Isa ne miyaꞌan, gaꞌ teꞌed makalabey buhuk. 
ACT.13.38+ACT.13.39	Na, meꞌ kapungtinaꞌihanku,” paꞌin si Paul, “subey teꞌed kataꞌuhanbi kēmon weꞌ bisan tuhutbi saraꞌ si Musahin, gaꞌi teꞌed inin makapuwas dusebin. Saguwaꞌ sasuku kaꞌam sandel pu si Isa, puwas ne dusebin kēmon. Hangkan hep minahalayak si kaꞌam lapal sabab si Isa inin. 
ACT.13.40	Na, pahatul-hatul kaꞌam supaya gaꞌi du umantag si kaꞌam bakas tasulat meꞌ kanabi-nabihanin, pinaꞌin,
ACT.13.41	‘Kaꞌam meꞌ manggaꞌi makahagadin duk mangahinang dageyin, payamanun bi. Magulaliꞌ du teꞌed kaꞌam si hinangkun duk magmula du kaꞌam,’ paꞌin Tuhanin, ‘peggeꞌ si kaꞌellumbi pe, niyaꞌ hinangku bu gaꞌi kahagadbi, bisan du kaꞌam inakahan.’ ”
ACT.13.42	Pagubus si Paul missā, duk pagsakaliꞌ ne siye duk Barnabas tahalaꞌ amban langgal miyaꞌan, dinaꞌak siye weꞌ meꞌ aꞌahin balik pī Sabtuꞌ dambuwaꞌ ngakahan siye namba sabab meꞌ miyaꞌan. 
ACT.13.43	Pagtahalaꞌ ne meꞌ aꞌahin amban langgal, ekka siye paturul pu si Paul duk Barnabas. Meꞌ mapaturul miyaꞌan meꞌ Yahudi duk meꞌ bangsa seddili nuhut āgama Yahudi. Missā duwanganin si siye duk dinaꞌak siye pateteg sandel si Tuhan mamalasa si siyehin.
ACT.13.44	Pagtaꞌabut Sabtuꞌ dambuwaꞌ, agen kēmon aꞌa si puweblo miyaꞌan laꞌi patipun pakale si lapal Tuhanin. 
ACT.13.45	Saguwaꞌ pagkite meꞌ Yahudi sinduwehin meꞌ aꞌa mabanes magtipunin, ngimbū siye duk sinagang weꞌ de binissā si Paulin. Pinahinaꞌ isab iye weꞌ de. 
ACT.13.46	Saguwaꞌ pasōng bahani si Paul duk Barnabas missā. Paꞌinde, “Subey hep si kaꞌam, meꞌ bangsa Israꞌilin, inaka dehellu lapal Tuhanin. Saguwaꞌ peggeꞌ gaꞌi du tayimaꞌbi, duk gaꞌi kimmatanbi dibin pataꞌ inurungan umul salama-lama, na, pī ne kami si meꞌ aꞌa bangsa seddili. 
ACT.13.47	Peggeꞌ iye du isab inin pangandaꞌakan Tuhan si kamihin, paꞌinne,
ACT.13.47	‘Kuweꞌ kaꞌam dantaꞌ binettad weꞌ ku ninagan meꞌ kabangsahan seddilihin, supaya umabut si tibuꞌukan dunya lapal inin, weꞌ aku manimbul manusiyaꞌin.’ ”
ACT.13.48	Pagkale meꞌ bangsa seddilihin bissā inin, kēgan teꞌed siye. Pinudji weꞌ de lapal Tuhan miyaꞌan. Duk kahagad ne pu si Isa sasuku tapeneꞌ weꞌ Tuhan inurungan umul gaꞌ niyaꞌ tamanannen.
ACT.13.49	Lapal Tuhanin palatag ne paꞌin si tibuꞌukan lahat miyaꞌan. 
ACT.13.50	Saguwaꞌ kinawul weꞌ meꞌ Yahudihin meꞌ nakuraꞌ si lahat miyaꞌan duk meꞌ kadendehan mabangsahan dumaꞌin Yahudihin saguwaꞌ nambahayang si Tuhan, supaya kuntarahande disi Paul duk Barnabas. Hangkan pinatahalaꞌ weꞌ de duwanganin amban lahatde miyaꞌan. 
ACT.13.51	Pinagpagan weꞌ disi Paul leppug bettisden, tandaꞌ weꞌ papuwas ne siye amban meꞌ aꞌa lahat miyaꞌan. Ubus hap pī siye si lahat Ikoni. 
ACT.13.52	Saguwaꞌ meꞌ masandel pu si Isa si Antiyokin kēgan ne paꞌin duk pagbayaꞌan siye weꞌ Niyawa Sutsihin.
ACT.14.1	Laꞌi si lahat Ikoni saliꞌ du isab maꞌumantagin. Hap pī si Paul duk Barnabas dem langgal Yahudi magmahalayak lapal Tuhanin. Basag teꞌed pamahātide lapal Tuhanin hangkan banes teꞌed meꞌ Yahudi duk meꞌ aꞌa dumaꞌin Yahudi sandel ne pu si Isa. 
ACT.14.2	Saguwaꞌ meꞌ Yahudi manggaꞌi masandelin, kinawul weꞌ de meꞌ aꞌa dumaꞌin Yahudihin supaya kuntarahande meꞌ masandel pu si Isahin. 
ACT.14.3	Si Paul duk Barnabas patennaꞌ laꞌi si Ikoni tiggel-tiggel. Gaꞌ niyaꞌ talew-talewde missā si meꞌ aꞌa sabab si Isa, Panuhutanin. Duk pinabugtuꞌ weꞌ Panuhutanin si meꞌ aꞌahin weꞌ toꞌo lapal minahalayakde sabab lasanen, sabab inurungan siye weꞌ ne balakat maghinang meꞌ hinangan balakatan duk makaꞌulaliꞌ. 
ACT.14.4	Magpaꞌil meꞌ aꞌa si puweblo miyaꞌan. Sinduwehin binēbbegan weꞌ de meꞌ Yahudihin duk sinduwehin binēbbegan weꞌ de disi Paul.
ACT.14.5	Manjari magisun meꞌ aꞌa bangsa seddilihin duk meꞌ Yahudihin magtuhut duk meꞌ nakuraꞌden, weꞌ papeddiꞌande duk pagtibagande disi Paul. 
ACT.14.6	Pagkataꞌuhan inin weꞌ disi Paul, lahi siye duwangan hap lahat Likaona. Paglaꞌi ne siye, hap pī siye si puweblo Listara duk si puweblo Derbe duk sampay si kalahatan mapaliputin, 
ACT.14.7	duk minahalayak weꞌ de laꞌi aka-aka mahāp sabab si Isahin.
ACT.14.8	Laꞌi si Listara niyaꞌ aꞌa kukuꞌ kemuwe amban dem betteng duk gaꞌ iye bakas makalengngan. 
ACT.14.9	Pakale teꞌed iye si meꞌ binissā si Paulin. Pinayaman iye pabentel weꞌ si Paul duk kataꞌuhan weꞌ si Paul dem ateyne weꞌ aꞌa kukuꞌ miyaꞌan ngandel weꞌ tapakawuliꞌ iye weꞌ si Isa. 
ACT.14.10	Manjari missā si Paul pinapales. “Nengge kew,” paꞌinne si aꞌa makukuꞌin. Magtawus pahulangkad aꞌahin nengge duk lumengngan ne iye. 
ACT.14.11	Pagkite meꞌ aꞌa mabanesin hininang si Paul miyaꞌan, magellang-ellang siye si bissāde Likaona, paꞌinde, “Magbantuk manusiyaꞌ ne meꞌ tuhanin duk tiyaꞌ ne siye duwaꞌi pitu si kite bi.” 
ACT.14.12	Inēnan siye weꞌ de ēn meꞌ tuhanden. Si Barnabas, ēnande si Seus duk si Paul ēnande si Hermes peggeꞌ iye luwal mamissāhin. 
ACT.14.13	Langgal si Seus tuhanden, laꞌi du si bukut tarangka puweblo miyaꞌan. Imam si langgal miyaꞌan, hap pī si tarangka nundan meꞌ sapiꞌ lella taga meꞌ sumping tinōtō diyataꞌ kellongde. Imam inin duk meꞌ aꞌa maꞌekkahin batang sumbaliꞌde meꞌ sapiꞌ miyaꞌan pagkulubande pu disi Paul.
ACT.14.14	Saguwaꞌ pagkataꞌuhan weꞌ si Paul duk Barnabas sōng hininangde inin, ginaret-garet weꞌ de semmekden, tandaꞌ weꞌ gaꞌi siye kasulutan. Magubas siye pī si tengngaꞌ meꞌ aꞌa mabanesin duk maggasud siye, 
ACT.14.15	paꞌinde, “Weꞌey inin hinangbi si kami? Manusiyaꞌ du hadja kami kuweꞌ kaꞌamin. Duk hangkan kami inin pitu, ngakahan kaꞌam aka-aka mahāpin supaya tayikutanbi ne meꞌ tuhanbi iyan, meꞌ manggaꞌ niyaꞌ kagunahanne iyan. Pitu kami supaya kaꞌam papinda nuhut Tuhan maꞌellumin, Tuhan mamapanjari langit duk bulakin, tahikin duk kēmon bayuꞌan diyalemnen. 
ACT.14.16	Masa awwalley, pinasagadan weꞌ Tuhanin meꞌ kabangsa-bangsahanin nuhut ine-ine kinabayaꞌanden. 
ACT.14.17	Saguwaꞌ bisan awwalley sampay maꞌin, niyaꞌ du tandaꞌ amban Tuhan supaya iye kataꞌuhan meꞌ manusiyaꞌin. Tandaꞌ miyaꞌan, meꞌ hinanganne mahāpin: urunganne kaꞌam ulan, pamanjarine meꞌ tinanembin si bulanne, urunganne kaꞌam kinakan duk pakēgne meꞌ ateybin.” 
ACT.14.18	Kuweꞌ miyaꞌan meꞌ bissā disi Paulin, saguwaꞌ agen gaꞌi tapagesde meꞌ aꞌahin duk siye gaꞌi magkuluban si siye.
ACT.14.19	Manjari inin, niyaꞌ tekka pī si Listara meꞌ Yahudi amban Antiyok si Pisidiya duk amban Ikoni. Kabumbungan weꞌ de meꞌ aꞌa mabanesin pabēbbeg si siye nguntarahan si Paul. Pinagtibagan weꞌ de si Paul duk batu. Ubus bu ilalas iye weꞌ de binoꞌo paluwas amban puweblo miyaꞌan peggeꞌ kannalde matey ne iye. 
ACT.14.20	Saguwaꞌ sakaliꞌ magtipun meꞌ masandel pu si Isahin ngaliputan si Paul, kuwat iye duk balik iye pī dem puweblo miyaꞌan. Pagsasumuhin hap pī siye duk Barnabas si lahat Derbe.
ACT.14.21	Paglaꞌi ne siye si Derbe, minahalayak weꞌ de aka-aka mahāpin si meꞌ aꞌa malaꞌihin. Ekka meꞌ aꞌa patindeg pu si Isa laꞌi. Ubus balik si Paul duk Barnabas pī si Listara, bu Ikoni, ubus bu palanjal siye hap Antiyok, iye Antiyok si lahat Pisidiyahin. 
ACT.14.22	Biniꞌat weꞌ de meꞌ tindeg si Isa si meꞌ puweblo papīhande miyaꞌan duk pinabasag weꞌ de sandelden. Dinaꞌak isab pinateteg si siye sandelden si Tuhan. “Peggeꞌ,” paꞌin disi Paul, “subey ekka kasusehan talabeyte bi meke kite bi sakup dem pagbayaꞌan Tuhanin.” 
ACT.14.23	Si meꞌ kalahatan papīhanden, antag-antag niyaꞌ meꞌ masandel pu si Isahin, meneꞌ disi Paul meꞌ aꞌa hinang bahiꞌde. Ubus, muwase disi Paul duk māku-māku si Tuhan para si meꞌ bahiꞌ miyaꞌan. Māku-māku siye weꞌ karayaw inipat du meꞌ masandel pu si Isahin weꞌ Panuhutanden, iye pangandelanden.
ACT.14.24	Pagtabutas weꞌ disi Paul lahat Pisidiyahin, tekka siye si lahat Pampiliya. 
ACT.14.25	Pī siye hap puweblo Perga duk minahalayak weꞌ de lapal Tuhanin laꞌi. Ubus bu padurul siye hap Attaliya. 
ACT.14.26	Manjari patulak siye balik hap Antiyok. Laꞌi hep si Antiyok miyaꞌan pamāku-māku meꞌ masandel pu si Isahin weꞌ ipat Tuhanin disi Paul, sōng palumengngande magmahalayak aka-aka mahāpin. Duk kuweꞌitu taꞌubusde ne hinangde miyaꞌan.
ACT.14.27	Pagtekka disi Paul laꞌi si Antiyok, tinipun weꞌ de kēmon masandel pu si Isahin. Inaka-akahan siye weꞌ de kēmon meꞌ tahinangden weꞌ tabang Tuhan si siyehin. Inaka-akahan isab siye weꞌ de, weꞌ kapagmahalayak ne siye si meꞌ bangsa dumaꞌin Yahudi sabab si Isa duk ekka ne siye sandel pu si Isa. 
ACT.14.28	Tiggel disi Paul patennaꞌ laꞌi duk meꞌ masandel pu si Isa si Antiyokin.
ACT.15.1	Manjari inin, niyaꞌ meꞌ aꞌa amban Yahudiya hap pī si Antiyok. Magtoloꞌ siye si meꞌ masandel pu si Isa malaꞌihin. Paꞌinde, “Gaꞌi kaꞌam makajari timbul bang gaꞌi kaꞌam inislam sa pangandaꞌakan si Musahin.” 
ACT.15.2	Jinawab teꞌed weꞌ si Paul duk Barnabas meꞌ aꞌa miyaꞌan duk magpasuweyan teꞌed siye sabab toloꞌde miyaꞌan. Hangkan magisun meꞌ katindegan si Isa si Antiyokin weꞌ subey si Paul duk Barnabas duk sinduwe meꞌ kapungtinaꞌihanin hap Awrusalam, nilew meꞌ kawakilanin duk meꞌ bahiꞌin sabab palkalaꞌ miyaꞌan.
ACT.15.3	Pinalengngan ne siye weꞌ meꞌ masandel pu si Isa si Antiyokin. Pabutas siye amban lahat Penisiya duk amban Samariya. Sābude mapabutasin, inaka-aka weꞌ de weꞌ meꞌ bangsa dumaꞌin Yahudihin sandel ne pu si Isa. Kēgan teꞌed meꞌ masandel pu si Isahin kēmon pagkalede inin. 
ACT.15.4	Pagtekka disi Paul si Awrusalam, sinampang siye weꞌ meꞌ masandelin duk meꞌ kawakilanin duk meꞌ kabahiꞌanin. Inaka-aka ne weꞌ disi Paul si siye kēmon bakas tahinangde weꞌ tabang Tuhan si siyehin. 
ACT.15.5	Saguwaꞌ niyaꞌ meꞌ Pariseo masandel pu si Isahin nengge laꞌi missā. Paꞌinde, “Meꞌ masandel pu si Isa amban meꞌ bangsa seddili miyaꞌan subey inislam dahuꞌ duk subey isab tuhutde saraꞌ si Musahin.”
ACT.15.6	Manjari magtipun meꞌ kawakilanin duk meꞌ kabahiꞌanin mikil bang inumey palkalaꞌ miyaꞌan. 
ACT.15.7	Pagtiggel-tiggel ne siye magisun, nengge si Petros duk paꞌinne, “Meꞌ kapungtinaꞌihanku, kataꞌuhanbi du weꞌ matuꞌuhin pe, tapeneꞌ ku weꞌ Tuhanin amban kaꞌam dinaꞌak magmahalayak pī si meꞌ kabangsahan seddili supaya takalede duk kahagadde aka-aka mahāp sabab si Isahin. 
ACT.15.8	Duk Tuhanin, mangataꞌuhan diyalem atey manusiyaꞌin, pakitehanne weꞌ meꞌ kabangsahan seddilihin sukuꞌ si iye du isab, sabab pinangurung isab weꞌ ne si siye Niyawa Sutsihin sa si kitehin bi. 
ACT.15.9	Gaꞌ siye pagbiddaꞌne duk kite bi,” paꞌin si Petros. “Inampun du isab weꞌ ne meꞌ duseden peggeꞌ sandel siye pu si Isa. 
ACT.15.10	Na,” paꞌin si Petros, “weꞌey batang paꞌastelbi Tuhanin sabab pahunitanbi pe meꞌ masandel pu si Isahin. Daꞌakbi siye nuhut saraꞌin bu bisan meꞌ kapapuꞌante bi ley duk sampay kite bi gaꞌ du tahinangte bi. 
ACT.15.11	Daꞌa ne. Sandel kite bi pu si Isa, Panuhutanin, duk pinaluwas ne kite bi amban duseten bi peggeꞌ malasa duk maꞌaseꞌ iye si kite bi. Damikkiyan isab meꞌ aꞌa amban kabangsahan seddilihin.”
ACT.15.12	Pagkalede pinaꞌin si Petros miyaꞌan, gaꞌ siye kēmon kumebbut. Duk pinakale weꞌ de Barnabas duk si Paul magaka-aka sabab meꞌ hinangan balakatan duk makaꞌulaliꞌ tahinangde weꞌ balakat Tuhanin laꞌi diyaleman meꞌ kabangsahan dumaꞌin Yahudihin. 
ACT.15.13	Pagubus siye missā, pagantiꞌ missā si Yakub. Paꞌinne, “Meꞌ kapungtinaꞌihanku, pakale kaꞌam si aku. 
ACT.15.14	Bakas pahāti si Petros ne magbaꞌahu miyaꞌan si kaꞌam sabab tagnaꞌ pamakite Tuhan lasane si meꞌ kabangsahan dumaꞌin Yahudihin, supaya isab niyaꞌ amban siye meꞌ aꞌa sukuꞌ si Tuhan. 
ACT.15.15	Maguyun bissā si Petros miyaꞌan duk tasulat meꞌ kanabi-nabihan awwalley. Tasulat hep dem kitab, pinaꞌin,
ACT.15.16	‘Puwas inin, balik du ku, paꞌin Tuhanin, duk patenggeku du balik lumaꞌ si Daꞌud bakas mahebbaꞌin. (Hāti lumaꞌ Daꞌudin pagsultanannen.) Pahāpku du malarakin duk hinangku lumaꞌ balik. 
ACT.15.17	Ubus kēmon meꞌ aꞌa amban kabangsahan seddilihin, pihade du ku isab peggeꞌ tapeneꞌku isab siye, paꞌin Tuhanin. 
ACT.15.18	Inin lapal Tuhanin, pinakataꞌu weꞌ ne kemuwe awwalley.’
ACT.15.19	“Bang si pikilanku,” paꞌin si Yakub, “subey gaꞌi sasewte bi meꞌ aꞌa amban kabangsahan seddili mapatuhut si Tuhanin. 
ACT.15.20	Saguwaꞌ subey siye paboꞌohante bi sulat ngakahan siye weꞌ subey siye gaꞌi mangan ine-ine bakas paglamas si meꞌ limbagan tuhan-tuhan, subey siye gaꞌi magjina, subey siye gaꞌi mangan hayep pikel, duk subey siye gaꞌi mangan lahaꞌ. 
ACT.15.21	Meꞌ saraꞌ si Musa inin kemuwe matuꞌuhin asal minahalayak du si kēmon kalahat-lahatan duk binatsa kahabaꞌ ellew Sabtuꞌ dem meꞌ kalanggal-langgalan bangsaten bi.”
ACT.15.22	Manjari magpikilan meꞌ kawakilanin duk meꞌ kabahiꞌanin sampay kēmon meꞌ masandel pu si Isahin, weꞌ meneꞌ siye meꞌ aꞌa amban siye pinatuhut pu si Paul duk Barnabas hap Antiyok. Pineneꞌ weꞌ de si Judas Barsabbas duk si Silas. Duwangan inin asal pinagaddatan teꞌed weꞌ meꞌ pagkaside tindeg si Isahin. 
ACT.15.23	Maboꞌo siye sulat duk inin pinaꞌin dem sulatin:
ACT.15.23	“Sulat inin amban meꞌ kapungtinaꞌihanbi matuꞌu si Awrusalamin, meꞌ kawakilanin, duk meꞌ kabahiꞌanin. Pinasampay inin weꞌ kami si kaꞌam kēmon meꞌ kapungtinaꞌihan kami amban kabangsahan seddilihin, meꞌ maglahat luꞌu si Antiyokin, si Siriyahin, duk si Kilikiyahin. 
ACT.15.24	Takale kami weꞌ niyaꞌ koꞌ meꞌ katindegan si Isa bittuꞌu amban kami bakas piyu nasew meꞌ pikilanbin sabab meꞌ panoloꞌden. Dumaꞌin miyaꞌan pangandaꞌakan kami siye. 
ACT.15.25	Hangkan magisun kami kēmon weꞌ meneꞌ kami meꞌ aꞌa tuꞌu daꞌak kami piyu si kaꞌam. Patuhut kami siye pu Barnabas duk si Paul, meꞌ bagay kinalasahan teꞌed. 
ACT.15.26	Disi Paul inin, meꞌ aꞌa gaꞌi ngayimanan umulden, bang si hinangde para si Panuhutanten bi, Isa Almasi. 
ACT.15.27	Manjari tiyaꞌ ne daꞌak kami piyu si kaꞌam si Judas duk si Silas patampak ngakahan kaꞌam sa sinulat kami inin. 
ACT.15.28	Peggeꞌ Niyawa Sutsihin duk kami maguyun weꞌ gaꞌi kaꞌam subey pinahunitan palabi amban meꞌ daꞌakan subey teꞌed tinuhut inin: 
ACT.15.29	daꞌa kaꞌam mangan ine-ine bakas paglamas si meꞌ limbagan tuhan-tuhan, daꞌa kaꞌam mangan lahaꞌ, daꞌa kaꞌam mangan hayep pikel, duk daꞌa kaꞌam magjina. Bang gaꞌi inin hinangbi, hāp hinanganbin. Taman inin ne hadja. Wassalam.”
ACT.15.30	Manjari lumengngan ne meꞌ aꞌa dinaꞌakde mamoꞌo sulat miyaꞌan. Pī siye hap Antiyok duk pagtekkade laꞌi, tinipun weꞌ de meꞌ masandel pu si Isahin duk sinōngan weꞌ de si siye sulatin. 
ACT.15.31	Pagbatsade sulatin, kēgan teꞌed siye sabab sulat makaꞌasig-asig ateyde miyaꞌan. 
ACT.15.32	Si Judas duk si Silas inin, meꞌ aꞌa magpalataꞌ bissā Tuhanin. Tiggel pangusihatde meꞌ masandel pu si Isa malaꞌi si Antiyokin panabang siye, supaya ngabasag sandelden duk asig ateyden. 
ACT.15.33	Pagtiggel-tiggel ne disi Judas laꞌi, pinapoleꞌ ne siye weꞌ meꞌ masandel pu si Isa malaꞌihin. “Karayaw hāp du lengnganbin, gaꞌ baya-bayabi,” paꞌinde. 
ACT.15.34	Manjari balik ne disi Judas pī si meꞌ bakas mangandaꞌak siyehin. 
ACT.15.35	Saguwaꞌ si Paul duk Barnabas paꞌamban pe laꞌi si Antiyok. Magtoloꞌ siye duk magmahalayak lapal Tuhanin magtuhut duk meꞌ sinduwehin.
ACT.15.36	Pagpuwas bang piyem bahangi, paꞌin si Paul pu Barnabas, “Sūng kite balik pī nindew meꞌ pagkasite tindeg si Isa si kalahat-lahatan bakas pagmahalayakante lapal Tuhanin. Payamante bang saꞌingge du siye ley.” 
ACT.15.37	Bayaꞌ boꞌo Barnabas si Yahiya Markus. 
ACT.15.38	Saguwaꞌ pikilan si Paulin weꞌ gaꞌi si Markus patut binoꞌo peggeꞌ bakas inambanan hep siye weꞌ ne laꞌi si Pampiliya, duk gaꞌ iye makatatas nabangan siye sampay ubus hinangden. 
ACT.15.39	Magjawab teꞌed duwanganin hangkan magsapeꞌ ne siye. Binoꞌo weꞌ Barnabas si Markus duk patulak siye hap pūꞌ Kiprus. 
ACT.15.40	Si Paul isab tapeneꞌne hinang saweꞌin si Silas. Meꞌ katindegan si Isa malaꞌihin māku-māku si Tuhan para pu disi Paul weꞌ ipat Tuhanin du siye. Ubus bu lumengngan ne siye. 
ACT.15.41	Pabutas siye si lahat Siriya duk si lahat Kilikiya. Inusihatan weꞌ de meꞌ katindegan si Isa si meꞌ lahat miyaꞌan supaya haget sandelden.
ACT.16.1	Manjari palanjal si Paul hap Derbe ubus bu hap Listara. Laꞌi si Listara, niyaꞌ dambuwaꞌ aꞌa sandel pu si Isa inēnan Timoteo. Saꞌinen bangsa Yahudi, sandel du isab pu si Isa. Samanen bangsa Girik. 
ACT.16.2	Kēmon masandel pu si Isa si lahat Listarahin duk si lahat Ikonihin, hāp bissāde sabab Timoteohin. 
ACT.16.3	Bayaꞌ si Paul moꞌo Timoteo hinangne saweꞌne maglengngan. Saguwaꞌ kēmon Yahudi si kalahatan miyaꞌan, kataꞌuhande weꞌ sama Timoteohin bangsa Girik, hangkan inislam dahuꞌ weꞌ si Paul si Timoteo supaya iye pagaddatan meꞌ Yahudihin. 
ACT.16.4	Manjari lumengngan ne disi Paul pī si meꞌ kalahat-lahatan duk inaka weꞌ de si meꞌ masandel pu si Isahin meꞌ daꞌakan amban meꞌ kawakilanin duk meꞌ kabahiꞌan si Awrusalamin. Dinaꞌak weꞌ de tinuhut meꞌ daꞌakan miyaꞌan. 
ACT.16.5	Hangkan hep meꞌ masandelin ngabasag sandelden duk pasōng ellewin, pasōng isab ekkaden.
ACT.16.6	Na, lumengngan disi Paul pabutas si lahat Pirigiya duk lahat Galatiya peggeꞌ gaꞌ siye dinaꞌak weꞌ Niyawa Sutsihin pī si lahat Asiya magmahalayak lapal Tuhanin. 
ACT.16.7	Pagtekkade si sīng lahat Misiya, sōng siye palanjal pī si lahat Bitiniya. Saguwaꞌ gaꞌ isab siye dinaꞌak weꞌ Niyawa Sutsihin. 
ACT.16.8	Hangkan pabutas siye amban tengngaꞌ lahat Misiya bu padurul tudju lahat Toroas. 
ACT.16.9	Manjari inin, laꞌi si Toroas sangem miyaꞌan, niyaꞌ pinabagala pu si Paul weꞌ Tuhanin dambuwaꞌ aꞌa amban Makedoniya makitabang si iye. Paꞌin aꞌa miyaꞌan, “Palipag kew pitu si Makedoniya duk tabangun kami.” 
ACT.16.10	Pagubus takite si Paul mapabagala miyaꞌan, magtawus kami magmemes peggeꞌ tahāti kami weꞌ tinawag kami weꞌ Tuhanin hap Makedoniya magmahalayak si meꞌ aꞌa malaꞌihin aka-aka mahāp sabab si Isahin.
ACT.16.11	Patulak kami amban Toroas nalus tudju pūꞌ Samotarake. Pagellew dambuwaꞌin, patulak ne isab kami amban pūꞌ miyaꞌan tudju Neapolis. 
ACT.16.12	Tekka laꞌi pataked kami hap Pilipi, puweblo hadje laꞌi si Makedoniya. Ekka meꞌ aꞌa bangsa Roma patennaꞌ laꞌi. Padeheng kami laꞌi bang piyem bahangi pe. 
ACT.16.13	Pagellew Sabtuꞌ, paluwas kami amban puweblo miyaꞌan pī si ubey boheꞌ peggeꞌ tatokod kami weꞌ niyaꞌ laꞌi lugal pangampunan meꞌ Yahudihin. Ningkoloꞌ kami laꞌi duk missā kami si meꞌ dende magtipun malaꞌihin. 
ACT.16.14	Dambuwaꞌ meꞌ dende mapakale si kamihin, dende inēnan Lidiya amban puweblo Tatira. Bahannen magdagang-dagang semmek taluk mahalgaꞌ teꞌed. Dende inin magsambahayang si Tuhan. Sābune mapakale si kamihin, inurungan iye pikilan weꞌ si Isa, Panuhutanin, duk kinahagad weꞌ ne binissā si Paulin. 
ACT.16.15	Pinandi disi Lidiya duk meꞌ saweꞌne dambuwaꞌ lumaꞌin, tandaꞌ weꞌ sukuꞌ pu si Isa ne siye. Ubus miyaꞌan, inohotan kami weꞌ si Lidiya, paꞌinne, “Bang pikilbi du weꞌ aku asal bennal ne teꞌed sandel pu si Isa, Panuhutanin, nuhut dahuꞌ kaꞌam patennaꞌ si lumaꞌku.” Duk boꞌone teꞌed kami.
ACT.16.16	Dambuwaꞌ ellew, sābu kami hap pī si lugal pangampunan, niyaꞌ talanggal kami banyagaꞌ dende pasayedan seyitan, hangkan taꞌu iye magpayam. Ekka sīn kasuwaꞌ meꞌ amunen sabab pagpayamne miyaꞌan. 
ACT.16.17	Paturul-turul iye si kami duk si Paul duk ngalingan-ngalingan iye, paꞌinne, “Meꞌ aꞌa inin daraꞌakan Tuhan Tamanan Malangkewin. Akahande kaꞌam bang saꞌingge katimbulbin.” 
ACT.16.18	Bang piyem bahangi luwal iye ngalingan kuweꞌ miyaꞌan. Ujudnen jumuꞌ ne si Paul pakale si iye. Hangkan hinarap iye weꞌ si Paul duk missā iye si seyitanin, paꞌinne, “Si ēn Isa Almasi daꞌakte kew paluwas amban dende iyan.” Magtawus seyitanin paluwas. Hangkan gaꞌi ne taꞌu dendehin magpayam. 
ACT.16.19	Pagkite meꞌ amunen weꞌ gaꞌ ne niyaꞌ usahade, siniggew weꞌ de si Paul duk si Silas duk ilalas weꞌ de binoꞌo pī si meꞌ nakuraꞌin laꞌi si tabuꞌan. 
ACT.16.20	Pinaharap siye weꞌ de si meꞌ bagellal bangsa Romahin bu tinuntutan weꞌ de. “Meꞌ aꞌa inin moꞌo sasew si lahatte bi,” paꞌinde. “Dagun siye inin meꞌ bangsa Yahudi. 
ACT.16.21	Magtoloꞌ siye meꞌ addat gaꞌi makajari tuhut meꞌ aꞌa bangsa Roma kuweꞌ kitehin bi. Meꞌ panoloꞌden kuntara si saraꞌte bi.” 
ACT.16.22	Meꞌ aꞌa magtipun malaꞌihin patuhut isab nguntarahan siye. Manjari ilarut weꞌ meꞌ bagellalin meꞌ semmek si Paul duk si Silasin, duk dinaꞌak siye ilagutan. 
ACT.16.23	Pagubus siye ilagutan manamal, kinalabusu siye. Dinaꞌak weꞌ meꞌ bagellalin pinahaget teꞌed gawang kalabusuhin si guwaldiyahin. 
ACT.16.24	Pagkale guwaldiyahin uldin miyaꞌan, binoꞌo weꞌ ne disi Paul pī si kalabusu diyalem teꞌedin duk pinasungan siye weꞌ ne.
ACT.16.25	Manjari inin, pagnengaꞌ bahangi ne, māku-māku disi Paul si Tuhan duk magkalangan siye meꞌ kalangan mudji Tuhanin. Pakale si siye meꞌ pilisu sinduwehin. 
ACT.16.26	Bessuwang niyaꞌ linug basag teꞌed hangkan jedjeg pabettadan kalabusu miyaꞌan. Magtawus paluka kēmon gawangin duk tantang meꞌ karena pilisuhin kēmon. 
ACT.16.27	Manjari ngape guwaldiyahin duk pagkitene weꞌ luka ne meꞌ gawang kalabusuhin, kannalne weꞌ lumahi ne meꞌ pilisuhin. Hangkan inurus weꞌ ne bessinen sōng mapatey dine. 
ACT.16.28	Saguwaꞌ ngalingan si Paul papales paꞌinne, “Daꞌa kew minasa dinu. Tiyaꞌ du kami kēmon.” 
ACT.16.29	Ngalingan guwaldiyahin māku tiyew bu padayiꞌ iye padiyalem. Pahebbaꞌ iye migpid si antag bettis si Paul duk si Silas. 
ACT.16.30	Manjari binoꞌo siye weꞌ ne paluwas duk paꞌinne si siye, “Meꞌ tuwan, ine subey hinangku duk ku timbul?” 
ACT.16.31	Paꞌin disi Paul, “Sandel kew pu si Isa Almasi, Panuhutanin, duk timbul du kew sampay meꞌ saweꞌnu dambuwaꞌ lumaꞌin.” 
ACT.16.32	Ubus bu minahalayak weꞌ de lapal sabab si Isa, Panuhutanin, si guwaldiyahin duk si kēmon saweꞌne dambuwaꞌ lumaꞌin. 
ACT.16.33	Duk bisan lalem bahangi ne, binoꞌo siye weꞌ guwaldiyahin paluwas duk kinosoꞌan weꞌ ne meꞌ bakatden. Pagubus miyaꞌan, pinandi weꞌ de guwaldiyahin duk kēmon siye dambuwaꞌ lumaꞌin, tandaꞌ weꞌ sukuꞌ pu si Isa ne siye. 
ACT.16.34	Ubus binoꞌo weꞌ guwaldiyahin si Paul duk si Silas pī diyataꞌ lumaꞌne duk pinakan siye weꞌ ne. Kēgan teꞌed siye dambuwaꞌ lumaꞌin peggeꞌ Tuhanin ne pangandelanden.
ACT.16.35	Pagsalung ne, dinaꞌak weꞌ meꞌ bagellalin meꞌ pulisin moꞌo uldin pī si kalabusu, pinaꞌin, “Paluwasun ne meꞌ aꞌa iyuꞌ.” 
ACT.16.36	Inaka inin weꞌ guwaldiyahin pu si Paul. Paꞌinne, “Masan meꞌ bagellalin dinaꞌak ne kaꞌam pinaluwas. Hangkan paluwas ne kaꞌam duk karayaw hāp du lengnganbin.” 
ACT.16.37	Saguwaꞌ paꞌin si Paul si meꞌ pulisin, “Diꞌilew ilagutan kami weꞌ de si kaꞌekkahan aꞌa bisan kami gaꞌ tapaliksaꞌde. Bu kami inin, aꞌa Roma kami. Ubus kinalabusu pe kami weꞌ de. Hatiꞌ kuweꞌitu kabayaꞌanden patahalaꞌde kami sipuk? Gaꞌi makajari,” paꞌin si Paul. “Subey meꞌ bagellal miyaꞌan pitu maluwas kami.” 
ACT.16.38	Meꞌ bissā si Paul miyaꞌan inaka weꞌ meꞌ pulisin si meꞌ bagellalin. Pagkalede weꞌ si Paul duk si Silas taga sulat weꞌ siye bangsa Roma, tinalew siye. 
ACT.16.39	Hangkan hap pī siye māku ampun pu disi Paul. Ubus binoꞌo weꞌ de disi Paul paluwas amban dem kalabusu duk binuyuꞌ-buyuꞌ siye weꞌ de dinaꞌak tahalaꞌ ne amban puweblo miyaꞌan. 
ACT.16.40	Manjari hap pī si Paul duk si Silas si lumaꞌ si Lidiya. Magkasuwaꞌ siye duk meꞌ katindegan si Isahin laꞌi duk missā disi Paul si siye pangasig ateyden. Ubus bu tahalaꞌ ne siye.
ACT.17.1	Manjari inin, lumengngan disi Paul pabutas amban puweblo Ampipolis duk puweblo Appolon. Ubus tekka siye si puweblo Tessalonika. Niyaꞌ laꞌi dambuwaꞌ langgal Yahudi. 
ACT.17.2	Sa hinangannen, hap pī si Paul si langgal. Tellu Sabtuꞌ magturul-turul, magsuꞌal iye duk meꞌ Yahudihin sabab meꞌ panoloꞌ dem kitabin. 
ACT.17.3	Pinahātihan weꞌ ne si siye duk ngurung isab iye pureba amban dem kitab weꞌ subey Almasihin makalabey kabinasahan duk pinapatey duk ellum du iye balik amban kamateynen. Ubus paꞌinne, “Si Isa, minahalayakku si kaꞌam inin, iye ne Almasihin.” 
ACT.17.4	Meꞌ Yahudi sinduwehin kahagad duk patuhut ne pu si Paul duk si Silas. Duk ekka isab patuhut meꞌ bangsa Girik, meꞌ aꞌa magsambahayang si Tuhan. Duk ekka du isab meꞌ dende bangsahan patuhut.
ACT.17.5	Saguwaꞌ meꞌ Yahudi sinduwehin ngimbū, hangkan tinawag weꞌ de meꞌ aꞌa dupang amban meꞌ kalān-lānanin duk pinagtipun weꞌ de bu jinabu weꞌ de puweblo miyaꞌan. Ginuhu weꞌ de lumaꞌ si Jasonin pamihahande si Paul duk si Silas, supaya siye taboꞌode pī paluwas si meꞌ aꞌahin. 
ACT.17.6	Saguwaꞌ peggeꞌ gaꞌ siye kasuwaꞌde, ilalas weꞌ de si Jason duk meꞌ tindeg si Isa sinduwehin pī si meꞌ bagellalin. Ngalingan siye papales, paꞌinde, “Tiyaꞌ ne tekka si puweblote bi inin meꞌ manasew kalahat-lahatanin. 
ACT.17.7	Duk si Jason inin, inennaꞌ siye weꞌ ne dem lumaꞌne. Kēmon siye inin langgalande saraꞌ Sultan Nakuraꞌin. Paꞌinde weꞌ niyaꞌ koꞌ sultan seddili, ēnnen si Isa.” 
ACT.17.8	Sabab bissāde miyaꞌan, hewuhalaꞌ ne meꞌ aꞌa mabanesin duk sampay meꞌ bagellalin. 
ACT.17.9	Manjari si Jason duk meꞌ saweꞌnen dinaꞌak magbayed piyansa weꞌ meꞌ bagellalin, ubus bu pinapoleꞌ ne siye.
ACT.17.10	Pagsangem ne, dinaꞌak si Paul duk si Silas weꞌ meꞌ pagkaside tindeg si Isahin tahalaꞌ hap Berea. Pagtekkade si Berea, hap pī siye si langgal Yahudi. 
ACT.17.11	Meꞌ Yahudi malaꞌihin lunuk ateyden amban meꞌ Yahudi si Tessalonikahin. Kēgan teꞌed siye pakale si meꞌ usihat disi Paulin, duk ellew-ellew hinapal weꞌ de kitabin pamayamande bang asal toꞌo ke panoloꞌ si Paulin. 
ACT.17.12	Ekka meꞌ aꞌa Bereahin sandel ne pu si Isa, sampay meꞌ dende bangsahan amban bangsa Girik, duk meꞌ lella Girik isab.
ACT.17.13	Saguwaꞌ pagkale meꞌ Yahudi si Tessalonikahin weꞌ īꞌ si Paul si Berea magmahalayak lapal Tuhanin, hap pī isab siye laꞌi nasew duk ngawul meꞌ aꞌa malaꞌihin. 
ACT.17.14	Magtawus si Paul dinaꞌak weꞌ meꞌ masandel pu si Isahin padurul pī si higad tahik. Saguwaꞌ si Silas duk Timoteo paꞌamban laꞌi si Berea. 
ACT.17.15	Tinuhutan si Paul hap pī si puweblo Aten. Ubus balik ne meꞌ manuran iyehin hap Berea moꞌo sessaꞌ amban si Paul weꞌ subey si Silas duk Timoteo paturul si iye mura.
ACT.17.16	Manjari inin, sābu si Paul laꞌi si Aten ngagadan si Silas duk Timoteo, sasew teꞌed ateynen pagkitene weꞌ laꞌi si puweblo miyaꞌan ekka teꞌed limbagan tuhan-tuhan. 
ACT.17.17	Hap pī iye dem langgal duk magsuꞌal iye laꞌi duk meꞌ Yahudi, duk meꞌ aꞌa bangsa seddili isab, meꞌ manambahayang si Tuhanin. Ellew-ellew laꞌi isab iye si tabuꞌan magsuꞌal duk meꞌ aꞌa malaꞌihin. 
ACT.17.18	Duk niyaꞌ isab meꞌ guru taboꞌone magsuꞌal. Meꞌ guru miyaꞌan, iye tinuhutden meꞌ panoloꞌ aꞌa inēnan Epikuru duk panoloꞌ meꞌ aꞌa inēnan Istoik. Pagkalede si Paul magusihat sabab si Isa duk sabab kaꞌellumne mabalik amban kamateynen, paꞌin meꞌ sinduwehin, “Ine be pinoppot aꞌa inin?” Paꞌin sinduwehin isab, “Aꞌa inin kuweꞌ magpalataꞌ sabab tuhan seddili gaꞌi kataꞌuhan tuꞌu si lahatte bi inin.” 
ACT.17.19	Manjari binoꞌo weꞌ de si Paul pī si kakunsihalanin, magtipun laꞌi si lugal ēnande Areopagus. Paꞌinde pu si Paul, “Batang kami ngataꞌu sabab toloꞌ baꞌahu binissānu miyaꞌan. 
ACT.17.20	Meꞌ bissānu miyaꞌan gaꞌ bakas takale kami, hangkan batang kataꞌuhan kami hātinen.” (
ACT.17.21	Kēmon hep meꞌ aꞌa Atenin duk meꞌ aꞌa liyu-liyu mapatennaꞌ malaꞌihin, tagihan siye magheto-heto duk pakale-kale sabab ine-ine baꞌahu.)
ACT.17.22	Manjari nengge si Paul si harapan meꞌ kakunsihalanin duk paꞌinne, “Kaꞌam meꞌ aꞌa Atenin, tapandogaku weꞌ asal be-āgama teꞌed kaꞌam. 
ACT.17.23	Peggeꞌ sābuku miyaꞌan lumengngan-lengngan tuꞌu si puweblobi, takiteku meꞌ bayuꞌ-bayuꞌan sinumbabin. Niyaꞌ takiteku dambuwaꞌ lugal panumbahanbi duk tasulat bissā inin laꞌi, pinaꞌin, ‘Iye inin lugal panumbahan tuhan manggaꞌi kinataꞌuhanten bi.’ Na,” paꞌin si Paul, “tuhan manggaꞌi kinataꞌuhanbin saguwaꞌ sinumba weꞌ bi, iye ne inin Tuhan pinahātiku si kaꞌam kuweꞌitu inin. 
ACT.17.24	Iye inin Tuhan magpapanjari dunyahin duk kēmon bayuꞌ-bayuꞌan dem dunyahin. Iye magbayaꞌ si surgaꞌin duk si dunyahin. Gaꞌi Tuhan inin patennaꞌ dem meꞌ lumaꞌ panumbahan hinangan manusiyaꞌ. 
ACT.17.25	Duk gaꞌi isab iye makitabang si manusiyaꞌ peggeꞌ gaꞌ du niyaꞌ kulang si iye. Bisan miyaꞌan, iye pe mangurung umulin duk napasin duk kēmon bayuꞌ-bayuꞌan ginuna manusiyaꞌin. 
ACT.17.26	Aꞌa tagnaꞌ pinapanjari weꞌ Tuhanin,” paꞌin si Paul, “iye miyaꞌan tagnaꞌ meꞌ kabangsa-bangsahanin kēmon duk pinalahat siye weꞌ Tuhanin tuꞌu si tibuꞌukan dunya. Duk andang ne ginantaꞌan weꞌ ne bang saꞌingge tiggelanden duk bang lahat ingge patennaꞌanden. 
ACT.17.27	Hinang Tuhanin inin si meꞌ kabangsa-bangsahanin supaya du iye pihade duk si pagtuyuꞌden kaw du iye kasuwaꞌde. Saguwaꞌ,” paꞌin si Paul, “gaꞌi du hep Tuhanin tala amban kite bi. 
ACT.17.28	Peggeꞌ hangkan kite bi ellum, hangkan kite bi tapaꞌusaꞌ, hangkan kite bi taga niyawa, sabab Tuhanin. Kuweꞌ du isab pinaꞌin meꞌ aꞌa magkata-katahin,
ACT.17.28	‘Kite bi inin meꞌ anak Tuhanin du.’
ACT.17.29	Na, peggeꞌ meꞌ anak Tuhanin kite bi,” paꞌin si Paul, “subey kite bi gaꞌi magpikil weꞌ Tuhanin kuweꞌ bantuk meꞌ limbagan bulawan atawa pilak atawa batu, hininang amban pikilan duk kapandeyan manusiyaꞌ. 
ACT.17.30	Matuꞌuhin, peggeꞌ awam pe meꞌ aꞌahin sabab Tuhanin, gaꞌ ne hinang ine weꞌ Tuhanin meꞌ hinangande miyaꞌan. Saguwaꞌ kuweꞌitu, iye pangandaꞌakan Tuhanin si kēmon manusiyaꞌ antag-antag, weꞌ subey ne pagsusunande meꞌ duseden duk lebbahande ne, gaꞌi ne hininang-hinang balik. 
ACT.17.31	Peggeꞌ bakas kineddewan ne weꞌ Tuhanin ellew pangahukumne manusiyaꞌin kēmon, duk hukumannen bentel. Duk bakas tapeneꞌne ne aꞌa mangahukumin. Pinabugtuꞌ weꞌ Tuhanin si kēmon manusiyaꞌ weꞌ iye ne inin tapeneꞌnen, sabab pinakellum weꞌ ne balik aꞌa inin amban kamateynen.”
ACT.17.32	Pagkalede si Paul missā sabab ellum balik meꞌ pateyin, sinduwehin hinangde hadja dagey si Paul. Saguwaꞌ sinduwehin isab magpaꞌin, “Bayaꞌ kew pakale kami missā balik sabab inin.” 
ACT.17.33	Manjari tahalaꞌ ne si Paul amban pagtipunan miyaꞌan. 
ACT.17.34	Niyaꞌ meꞌ aꞌahin patuhut si iye duk sandel ne pu si Isa. Sinduwehin siye disi Diyonisi, dambuwaꞌ meꞌ kakunsihalan miyaꞌan, duk dambuwaꞌ dende inēnan Damaris, duk niyaꞌ pe isab meꞌ sinduwe.
ACT.18.1	Puwas miyaꞌan, tahalaꞌ si Paul amban Aten hap pī si puweblo Korinto. 
ACT.18.2	Laꞌi magkasuwaꞌ siye duk dambuwaꞌ Yahudi inēnan Akila, inanakan si lahat Pontus. Baꞌahu du tekka Akila miyaꞌan si Korinto amban lahat Italiya magtuhut duk andanen Pirisila. Tahalaꞌ siye amban Italiya peggeꞌ dinaꞌak hep weꞌ Sultan Kalaudi tahalaꞌ kēmon Yahudihin amban Roma, puweblo hadje laꞌi si Italiya. Manjari hap pī si Paul nindew disi Akila. 
ACT.18.3	Peggeꞌ saliꞌ kaꞌellumanden maghinang-hinang tolda, patennaꞌ ne si Paul laꞌi si siye duk patabang iye si hinangden. 
ACT.18.4	Kahabaꞌ ellew Sabtuꞌ, pī si Paul si langgal Yahudi magsuꞌal duk meꞌ aꞌa malaꞌihin. Tuyuꞌanne ngahumatan meꞌ Yahudihin duk meꞌ Girikin weꞌ toꞌo teꞌed meꞌ panoloꞌnen.
ACT.18.5	Pagtekka si Silas duk Timoteo amban Makedoniya, iye hadja hinang si Paulin magmahalayak lapal Tuhanin si meꞌ Yahudihin. Pinapastiꞌ weꞌ ne si siye weꞌ si Isa asal Almasihin ne, tapeneꞌ Tuhan magbayaꞌin. 
ACT.18.6	Saguwaꞌ sinagda iye weꞌ de duk binissā-bissāhan pe. Hangkan ileppugan weꞌ si Paul semmeknen, tandaꞌ weꞌ papuwas ne iye amban siye. Paꞌinne si siye, “Bang kaꞌam magmula dem narkaꞌ, dumaꞌin ne amban aku. Tinagnaꞌan kuweꞌitu, papinda ne ku magmahalayak pī si meꞌ aꞌa bangsa seddilihin.” 
ACT.18.7	Hangkan tahalaꞌ ne si Paul amban meꞌ Yahudihin. Pī iye patennaꞌ si lumaꞌ aꞌa bangsa seddili, ēnnen si Titus Justus. Aꞌa inin nambahayang si Tuhan. Lumaꞌnen magtapit du duk langgal Yahudi. 
ACT.18.8	Nakuraꞌ langgal miyaꞌan inēnan si Kirispus. Iye duk meꞌ saweꞌne dambuwaꞌ lumaꞌin sandel pu si Isa, Panuhutanin. Ekka isab meꞌ aꞌa si Korinto miyaꞌan makakale lapalin duk sandel ne pu si Isa duk pinandi siye, tandaꞌ weꞌ sukuꞌ pu si Isa ne siye.
ACT.18.9	Dambuwaꞌ sangem niyaꞌ pabagala pu si Paul, duk takalene Panuhutanin, si Isa, missā si iye. Paꞌin Panuhutanin, “Daꞌa kew talew missā saguwaꞌ magmahalayak ne kew paꞌin. Daꞌa kew padeheng. 
ACT.18.10	Peggeꞌ luꞌu du ku nuhut-nuhutan kaꞌu,” paꞌinne. “Gaꞌ niyaꞌ makabinasa kaꞌu peggeꞌ ekka meꞌ aꞌaku tuꞌu si lahat inin.” 
ACT.18.11	Hangkan si Paul patennaꞌ pe laꞌi dan tahun duk tengaꞌ. Magtoloꞌ ne paꞌin iye lapal Tuhanin si meꞌ aꞌa malaꞌihin.
ACT.18.12	Manjari inin, sakaliꞌ ne si Galliyo gubnul si lahat Akayahin, magtuhut meꞌ Yahudihin pī niggew si Paul. Binoꞌo iye weꞌ de pī si gubnulin tinuntutan. 
ACT.18.13	Paꞌinde, “Aꞌa inin sinegeꞌ weꞌ ne meꞌ aꞌahin magsambahayang si Tuhan, saguwaꞌ pagsambahayangden kuntara si saraꞌte bi.” 
ACT.18.14	Arak ne si Paul missā saguwaꞌ missā ne Gubnul Galliyo si meꞌ Yahudihin. Paꞌinne, “Bang palkalaꞌ inin sabab hinangan laꞌatan atawa hinangan gaꞌi bentel, pataꞌ kaꞌam pakaleku. 
ACT.18.15	Saguwaꞌ peggeꞌ iye pagjawabanbin sabab meꞌ bissā duk sabab meꞌ ēn aꞌa duk sabab saraꞌ āgamabin, maghatulan kaꞌam dibi. Gaꞌi ku bayaꞌ maghatul meꞌ palkalaꞌ sa inin.” 
ACT.18.16	Duk pinatahalaꞌ siye weꞌ ne amban bilik paghukum-hukuman miyaꞌan. 
ACT.18.17	Manjari siniggew weꞌ meꞌ aꞌahin si Sostenes, nakuraꞌ langgal Yahudihin, duk pinapeddiꞌan weꞌ de laꞌi si harapan lumaꞌ paghukum-hukumanin. Saguwaꞌ gaꞌ hinang ine weꞌ Gubnul Galliyo.
ACT.18.18	Si Paul patennaꞌ pe laꞌi si Korinto tiggel-tiggel, ubus bu maꞌid ne iye amban meꞌ pagkasine tindeg si Isa malaꞌihin. Patulak iye hap Siriya magtuhut duk Pirisila duk Akila. Gaꞌ pe siye patulak, magkeke dahuꞌ si Paul laꞌi si Kenkerea, panumanne niyaꞌ da bayuꞌ janjiꞌne si Tuhan. 
ACT.18.19	Pagtekkade si Epesus, paꞌamban ne si Akila duk Pirisila laꞌi maglahat. Saguwaꞌ si Paul padeheng hadja. Hap pī si Paul si langgal Yahudi duk magsuꞌal iye laꞌi duk meꞌ Yahudihin. 
ACT.18.20	Inohotan iye weꞌ de dinaꞌak patiggel-tiggel dahuꞌ laꞌi, saguwaꞌ gaꞌ iye ngatu. 
ACT.18.21	Paꞌinne si siye sōng patahalaꞌnen, “Bang amban kabayaꞌan Tuhan du, balik du ku pitu si kaꞌam.” Ubus patulak ne iye amban Epesus.
ACT.18.22	Pagtekka si Paul si Kesarea, pataked iye hap Awrusalam nindew meꞌ aꞌa malaꞌi masandel pu si Isahin. Ubus bu pī iye hap Antiyok. 
ACT.18.23	Paglaꞌi iye si Antiyok bang piyem bahangi, tahalaꞌ iye duk ilatag weꞌ ne meꞌ kalahat-lahatan si Galatiya duk Pirigiyahin, duk inasig weꞌ ne atey meꞌ katindegan si Isa si meꞌ lahat īꞌen.
ACT.18.24	Masa miyaꞌan, niyaꞌ tekka laꞌi si Epesus dambuwaꞌ Yahudi inēnan Apollos. Inanakan iye laꞌi si lahat Iskandal. Pandey teꞌed iye missā-missā duk lalem pangadjiꞌnen si kitab. 
ACT.18.25	Bakas iye katoloꞌan sabab toloꞌ si Isa, Panuhutanin. Missā iye pinateꞌed-teꞌed duk tumuꞌun pagusihatne sabab si Isahin. Saguwaꞌ iye hadja kataꞌuhannen pandi panoloꞌ si Yahiyahin. 
ACT.18.26	Magusihat iye dem langgal meꞌ Yahudihin duk gaꞌ niyaꞌ talew-talewne missā si meꞌ aꞌahin. Pagtakale iye weꞌ Pirisila duk Akila, binoꞌo iye weꞌ de hap lumaꞌde duk pinahātihan iye namba weꞌ de sabab toloꞌ Tuhanin. 
ACT.18.27	Manjari magsakap si Apollos pī si lahat Akaya. Tinabangan iye weꞌ meꞌ masandel pu si Isa si Epesusin, duk maboꞌo siye sulat pī si meꞌ masandel pu si Isa si lahat Akayahin, dinaꞌak Apollos hinatul si siye. Pagtekka Apollos laꞌi, tinabangan teꞌed weꞌ ne meꞌ aꞌa masandelin. Sandel ne siye sabab lasa Tuhan si siyehin. 
ACT.18.28	Tinabangan siye weꞌ ne peggeꞌ tadaꞌag hep weꞌ ne magsuꞌal meꞌ Yahudihin si kaꞌekkahan aꞌa. Peggeꞌ basag teꞌed meꞌ pureba pinaguwaꞌne amban kitabin weꞌ si Isa iye Almasihin, pineneꞌ Tuhan magbayaꞌin.
ACT.19.1	Sābu laꞌi si Apollos si Korinto, lumengngan si Paul pabutas si meꞌ kalahatan diyataꞌ sampay tekka iye si Epesus. Makadugpak iye laꞌi meꞌ tindeg si Isa. 
ACT.19.2	Tilewne siye, paꞌinne, “Tasangkabi ke Niyawa Sutsihin sakaliꞌ kaꞌam sandel pu si Isa Almasi?” “Gaꞌ,” paꞌinde, “gaꞌ kami bisan makakale weꞌ niyaꞌ Niyawa Sutsi.” 
ACT.19.3	Paꞌin si Paul, “Na, pandi ine bakas pamandi kaꞌamin?” “Pandi panoloꞌ Yahiyahin,” paꞌinde. 
ACT.19.4	Paꞌin si Paul, “Pandi panoloꞌ Yahiyahin pandi tawubat. Pinandi weꞌ ne sasuku magsusunan duk ngalebbahan duseden. Saguwaꞌ inakahan isab weꞌ ne meꞌ aꞌahin weꞌ subey siye sandel si mapaturul si iyehin, hātinen pu si Isa.” 
ACT.19.5	Pagkalede inin, pinandi ne siye, tandaꞌ weꞌ sukuꞌ pu si Isa ne siye. 
ACT.19.6	Manjari binettad weꞌ si Paul tangannen si siye. Magtawus paꞌasek Niyawa Sutsihin si siye duk missā ne siye si meꞌ bissāhan seddili, duk pinalataꞌ isab weꞌ de meꞌ bissā Tuhanin. 
ACT.19.7	Niyaꞌ sampūꞌ duk duwe ekkahanden.
ACT.19.8	Manjari padiyalem si Paul pī si langgal meꞌ Yahudihin duk missā iye si meꞌ aꞌahin sabab pagbayaꞌ Tuhanin. Gaꞌ niyaꞌ talew-talewne missā si siye. Dem tellum bulan iye inin bahannen. Magsuꞌal iye duk siye duk hinumatan teꞌed siye weꞌ ne duk niyaꞌ ne siye sandel pu si Isa. 
ACT.19.9	Saguwaꞌ meꞌ sinduwehin, tuwas teꞌed kōkden duk gaꞌi siye kahagad. Magbissā laꞌatan pe siye sabab toloꞌ miyaꞌan si pagharapan meꞌ aꞌahin. Hangkan tahalaꞌ si Paul amban langgal miyaꞌan duk binoꞌo weꞌ ne meꞌ masandel pu si Isahin. Duk kahabaꞌ ellew laꞌi ne iye magusihat si meꞌ aꞌahin si iskulan Tirannus. 
ACT.19.10	Iye inin hinangannen dem duwen tahun hangkan kēmon meꞌ aꞌa si tibuꞌukan lahat Asiya miyaꞌan, Yahudi ke atawa dumaꞌin Yahudi, takalede lapal sabab si Isa, Panuhutanin.
ACT.19.11	Inurungan balakat si Paul weꞌ Tuhanin maghinang meꞌ hinangan balakatan makaꞌulaliꞌ manamal. 
ACT.19.12	Bisan meꞌ panyitu hadja duk meꞌ tuwaliya bakas tagunane bang binoꞌo pī si meꞌ masakihin, kawuliꞌan siye amban meꞌ sakiden duk paluwas meꞌ seyitanin amban siye.
ACT.19.13	Niyaꞌ isab ngalatag lahat miyaꞌan meꞌ Yahudi magtawal-tawal. Tawalden pagpaluwas seyitan amban aꞌa. Manjari suleyande ginuna ēn si Isa, Panuhutanin, pamaluwasde seyitan. Paꞌinde si meꞌ seyitanin, “Si ēn si Isa minahalayak si Paulin, daꞌakte kaꞌam paluwas amban aꞌa iyan.” 
ACT.19.14	Manjari inin, niyaꞌ pituꞌ lella magpungtinaꞌi nawal sa īꞌ. Samaden si Eskeba, imam nakuraꞌ meꞌ Yahudihin. 
ACT.19.15	Sakaliꞌ ne sinuleyan weꞌ de pinaluwas seyitanin kuweꞌ miyaꞌan, nambung seyitanin, paꞌinne, “Si Isa kataꞌuhanku, duk si Paul kataꞌuhanku. Saguwaꞌ kaꞌam, gaꞌi kaꞌam kataꞌuhanku. Sine teꞌ kaꞌam?” 
ACT.19.16	Magtawus meꞌ lella miyaꞌan kinapangan ginansing-gansing weꞌ aꞌa taga seyitanin. Gaꞌ siye makaꞌatu. Magubas siye kēmon amban lumaꞌ aꞌa miyaꞌan, bakat-bakat siye duk kakuwantangan ne. 
ACT.19.17	Manjari maꞌumantag inin bawag si tibuꞌukan Epesus, si meꞌ Yahudi duk si meꞌ bangsa seddili. Paꞌasekan talew siye kēmon duk pasōng bantu ēn Panuhutanin, si Isa. 
ACT.19.18	Ekka meꞌ masandel pu si Isahin pī patampal magbennal si meꞌ hinangande malaꞌatin. 
ACT.19.19	Ekka siye bakas meꞌ magtawal-tawalin, binoꞌo weꞌ de pinagtipun meꞌ kitab-kitab panulatan meꞌ tawalden, duk ineggas weꞌ de si pagmatahan meꞌ aꞌahin. Initung weꞌ de halgaꞌ meꞌ kitab-kitab miyaꞌan, niyaꞌ limempūꞌ ngibu pilak. 
ACT.19.20	Hangkan takite weꞌ balakatan lapal Tuhanin duk ngalatag ne paꞌin lapal Tuhanin. Duk magkaꞌekka meꞌ makahagad si lapal Tuhanin.
ACT.19.21	Puwas miyaꞌan, magsakap si Paul hap pī isab si lahat Makedoniya duk Akaya, ubus bu palaꞌus ne hap Awrusalam. “Ubus ku hap Awrusalam,” paꞌinne, “subey ku isab tapī si Roma.” 
ACT.19.22	Hangkan dinaꞌak weꞌ ne duwangan meꞌ tabangnen, si Timoteo duk Erastus, padehellu hap Makedoniya sābune dahuꞌ laꞌi si Asiya.
ACT.19.23	Sābu miyaꞌan, laꞌi si Epesus niyaꞌ sasew hadje sabab toloꞌ si Isahin. Kuweꞌ inin kahalannen. 
ACT.19.24	Niyaꞌ dambuwaꞌ pandey magsasal-sasal pilak, ēnnen si Demetiri. Magsasal iye lumaꞌ-lumaꞌ pilak kuweꞌ bantuk langgal tuhande dendehin inēnan Artemis. Demetiri duk meꞌ aꞌa maghinang si iyehin, ekka sīn takasuwaꞌde si hinangde miyaꞌan. 
ACT.19.25	Tinawag siye kēmon weꞌ Demetiri dinaꞌak magtipun. Tinawag isab weꞌ ne meꞌ seddili aꞌa maghinang kuweꞌ hinangde miyaꞌan. Paglaꞌi ne siye kēmon, paꞌinne si siye, “Meꞌ bagay, kataꞌuhanbi weꞌ hāp teꞌed usahaten bi si hinang inin. 
ACT.19.26	Takitebi ne duk takalebi ne bang ine hininang aꞌa inēnande si Paul miyaꞌan. Magtoloꞌ iye weꞌ bang tuhan hinang aꞌa, gaꞌi koꞌ bennal tuhan. Duk ekka ne kahagad si panoloꞌne inin, dumaꞌin hadja tuꞌu si Epesus, saguwaꞌ arak si kēmon tibuꞌukan Asiya. 
ACT.19.27	Hangkan siya-siya hinangte bi inin, kaw diyawaꞌan meꞌ aꞌahin,” paꞌinne. “Duk kaw isab sampay langgal tuhante bi mabangsahanin gaꞌi ne pinahadje dem atey. Kuweꞌitu si Artemis sinumba weꞌ kēmon aꞌa si tibuꞌukan Asiya duk sampay si tibuꞌukan dunya. Saguwaꞌ siya-siya kaw dumiyawaꞌ bangsanen,” paꞌin Demetiri.
ACT.19.28	Pagkale meꞌ aꞌa magtipun miyaꞌan pinaꞌin Demetirihin, astel teꞌed siye. Ngalingan-ngalingan siye pinapales, paꞌinde, “Pinahadje teꞌed Artemis, tuhan meꞌ aꞌa Epesusin.” 
ACT.19.29	Ujudnen hewuhalaꞌ dem tibuꞌukan puweblo miyaꞌan. Siniggew weꞌ meꞌ aꞌahin si Gayus duk Aristarkus, meꞌ aꞌa Makedoniya saweꞌ si Paul maglengnganin. Ilalas weꞌ de duwanganin pī dem lumaꞌ mahadje pagtipun-tipunanin. 
ACT.19.30	Mabayaꞌ si Paul pī paharap si meꞌ aꞌa mabanesin, saguwaꞌ pinages iye weꞌ meꞌ katindegan si Isahin. 
ACT.19.31	Bisan meꞌ bagellal bagayne si lahat Asiya miyaꞌan, masan pī si iye ngamey-ngamey gaꞌi iye dinaꞌak padiyalem pī si lumaꞌ mahadje pagtipun-tipunanin.
ACT.19.32	Sābu miyaꞌan hidjul teꞌed dem pagtipunan miyaꞌan. Ngalingan-ngalingan sinduwehin sa inin, ngalingan-ngalingan isab sinduwehin sa miyaꞌan. Peggeꞌ kaꞌekkahanin, gaꞌ bisan kataꞌuhande bang weꞌey siye miyaꞌan laꞌi magtipun. 
ACT.19.33	Manjari niyaꞌ dambuwaꞌ aꞌa inēnan Iskandal pinakōkan weꞌ meꞌ Yahudihin, dinaꞌak missā si meꞌ aꞌahin. Kannal meꞌ aꞌa sinduwehin weꞌ iye pagjānan sasewin. Manjari magsinyas iye duk tanganne duk siye pakale peggeꞌ sōng iye missā. 
ACT.19.34	Saguwaꞌ pagtakilale meꞌ aꞌahin weꞌ Yahudi hatiꞌ iye, magdūs siye kēmon ngalingan-ngalingan dem duwe ora, binalik-balik bissāden, paꞌinde, “Pinahadje teꞌed Artemis, tuhan meꞌ aꞌa Epesusin.”
ACT.19.35	Ujud lettep siye kēmon weꞌ bagellal magsulat-sulat si puweblo miyaꞌan. Paꞌinne si meꞌ aꞌahin, “O meꞌ aꞌa Epesus. Kataꞌuhan du hep weꞌ aꞌahin kēmon weꞌ kite bi meꞌ aꞌa Epesusin mangantan lumaꞌ Artemisin, tuhante bi mabangsahanin, duk batu masutsi malaboꞌ amban diyataꞌ langitin. 
ACT.19.36	Gaꞌ niyaꞌ kapamasuwey sabab inin. Hangkan padeheng hadja kaꞌam duk daꞌa kaꞌam maghinangan ine-ine bang gaꞌi dahuꞌ bakas pikilbi. 
ACT.19.37	Tiyaꞌ binoꞌo weꞌ bi meꞌ aꞌa inin pitu, bu gaꞌ du siye bakas ngahawasan langgal atawa missā laꞌatan sabab tuhante dendehin. 
ACT.19.38	Bang batang tuntutan Demetiri duk meꞌ saweꞌnen meꞌ aꞌa inin, niyaꞌ du meꞌ ellew paghukum-hukuman duk īꞌ du laꞌi meꞌ mangahukumin. Ambat siye laꞌi manuntutin. 
ACT.19.39	Duk bang niyaꞌ pe palkalaꞌbi seddili, subey laꞌi hinatul si pagmitingan meꞌ aꞌa lahat inin. 
ACT.19.40	Peggeꞌ siya-siya kite bi, kaw kite bi tinuntutan sabab sasew maꞌumantag ellew inin bu gaꞌ niyaꞌ jānne. Na, gaꞌi kite bi makapagdaꞌawa sabab pagtipunante bi inin.” 
ACT.19.41	Pagubus miyaꞌan bissāne, pinapoleꞌ ne weꞌ ne meꞌ aꞌahin.
ACT.20.1	Pagpuwas meꞌ sasew miyaꞌan, tinawag weꞌ si Paul meꞌ katindegan si Isahin dinaꞌak magtipun. Missā iye si siye pangasigne ateyden, ubus bu nabiyaꞌ ne iye duk pī iye hap Makedoniya. 
ACT.20.2	Pī iye ngalatag meꞌ kalahatan malaꞌihin duk missā iye si meꞌ aꞌahin pangasigne ateyden. Ubus pī iye si lahat Girik. 
ACT.20.3	Patennaꞌ iye laꞌi tellum bulan. Manjari magmemes iye sōng patulak hap Siriya. Saguwaꞌ pagkataꞌuhanne weꞌ magsakap hatiꞌ meꞌ Yahudihin mapatey iye, mikil iye moleꞌ palān balik amban Makedoniya. 
ACT.20.4	Meꞌ saweꞌnen disi Sopater, aꞌa amban lahat Berea anak si Pirus, duk si Aristarkus duk Sekundus, meꞌ aꞌa amban Tessalonika, duk si Gayus amban Derbe, duk disi Tikikus duk Toropimus, meꞌ aꞌa amban Asiya, duk si Timoteo. 
ACT.20.5	Padehellu siye inin hap Toroas ngagad kami laꞌi. 
ACT.20.6	Pagpuwas pagkādjaꞌan meꞌ Yahudi pamangande pan gaꞌi sinagetan pasuligin, patulak kami amban Pilipi. Puwas limem bahangi, tekka kami si meꞌ saweꞌ kamihin laꞌi si Toroas. Laꞌi kami patennaꞌ da simana.
ACT.20.7	Pagsangem Sabtuꞌ, magtipun kami mangan pan binahagiꞌ-bahagiꞌ pangesseban kamatey si Isahin. Magsakap si Paul tahalaꞌ pagsasumuhin, hangkan magusihat iye si meꞌ aꞌahin ngeregseꞌ tengaꞌ bahangi. 
ACT.20.8	Pagtipunan kamihin diyataꞌ lumaꞌ duk ekka payitaꞌan laꞌi. 
ACT.20.9	Niyaꞌ dambuwaꞌ lella bataꞌ pe, inēnan Utikus, ningkoloꞌ diyataꞌ tendewan. Sakaliꞌ pinatahaꞌ weꞌ si Paul bissānen, kinaruꞌ teꞌed Utikus miyaꞌan duk ujud kapatuli. Manjari laboꞌ iye amban katellu bangkat lumaꞌ pagtipunan kami miyaꞌan hap pī padiyawaꞌ. Pagbengketde iye, asal matey ne. 
ACT.20.10	Saguwaꞌ duwaꞌi pī si Paul ngapangan iye ngekkepan. Manjari paꞌin si Paul, “Daꞌa kaꞌam suse. Ellum ne iye.” 
ACT.20.11	Ubus balik ne iye pī diyataꞌ lumaꞌ ngepak-ngepak panin duk mangan iye. Missā pe iye si siye ngeregseꞌ salung-salung, ubus bu tahalaꞌ ne iye duk meꞌ saweꞌnen. 
ACT.20.12	Lella mabataꞌ bakas malaboꞌin, binoꞌo weꞌ meꞌ saweꞌnen hap lumaꞌ ellum. Duk sanyang du dem ateyden.
ACT.20.13	Padehellu kami amban si Paul hap pī si kappal duk patulak kami hap Assos, peggeꞌ isun kamihin weꞌ laꞌi ne hadja si Assos pasakey si Paul. Pangandaꞌakanne hep miyaꞌan peggeꞌ paꞌinne maglengngan hadja iye amban diyataꞌ duk laꞌi ne kami magkasuwaꞌ si Assos. 
ACT.20.14	Pagtekka kami si Assos, sinampang kami weꞌ si Paul. Manjari binoꞌo ne iye weꞌ kami sinakey si kappal duk palanjal kami hap Mitilene. 
ACT.20.15	Patulak isab kami billaꞌi duk pagellew dambuwaꞌ tekka kami laꞌi si antag Kiyos. Pagsasumuhin pasagid kami si Samos, duk kaduwe ellewnen tekka kami si Miletus. 
ACT.20.16	Pikilan si Paulin weꞌ gaꞌi ne iye pasagid si Epesus duk iye gaꞌi dayan laꞌi si lahat Asiya. Peggeꞌ magdayiꞌ-dayiꞌ iye hap Awrusalam supaya tasaꞌutne du pagkādjaꞌan meꞌ Yahudi inēnande Pentekostesin.
ACT.20.17	Hangkan pagtekka kami laꞌi si Miletus, maboꞌo si Paul bissā pī si meꞌ bahiꞌ masandel pu si Isa laꞌi si Epesusin, dinaꞌak siye pasampang pī si iye laꞌi si Miletus. 
ACT.20.18	Pagtekka meꞌ bahiꞌin, missā si Paul si siye. “Kataꞌuhanbi du,” paꞌinne, “bang ine hinangankun tiggelanku luꞌu si kaꞌam, kemuwe tagnaꞌ katekkaku si Asiyahin. 
ACT.20.19	Maghinang ku si Panuhutanin, diyawaꞌ teꞌed pagateykun duk daran mettak boheꞌ matakun,” paꞌinne. “Maghinang ne ku paꞌin bisan ku kahunitan sabab pagisun meꞌ Yahudi kuntara si akuhin. 
ACT.20.20	Kataꞌuhanbi,” paꞌin si Paul, “weꞌ asal gaꞌ teꞌed niyaꞌ tapukanku ine-ine bang si kahāpanbi du saguwaꞌ magusihat ku duk magtoloꞌ ku si kaꞌam si kaꞌekkahan aꞌa duk si kalumaꞌanbi. 
ACT.20.21	Bangsa Yahudi duk bangsa dumaꞌin Yahudi, saliꞌ-saliꞌ siye sessaꞌanku weꞌ subey teꞌed lebbahande meꞌ duseden duk balik ne si Tuhan. Duk subey isab siye sandel si Panuhutanten bi, si Isa. 
ACT.20.22	Na kuweꞌitu, tiyaꞌ ku hap Awrusalam peggeꞌ inin pangandaꞌakan Niyawa Sutsihin. Gaꞌi kataꞌuhanku bang ine maꞌumantag si akuhin laꞌi. 
ACT.20.23	Luwal iye kataꞌuhankun,” paꞌin si Paul, “pinabugtuꞌ si aku weꞌ Niyawa Sutsihin si kēmon lahat papīhankun, weꞌ kinalabusu du ku duk bininasa. 
ACT.20.24	Saguwaꞌ gaꞌi ne ellegku umulkun supaya hadja tahinangku pangandaꞌakan akuhin, duk taꞌubusku hinang pangurung si aku weꞌ Panuhutanten bi si Isa. Duk hinangku inin, magmahalayak aka-aka mahāp sabab lasa duk aseꞌ Tuhanin.
ACT.20.25	“Bakas ne kaꞌam talatagku kēmon, ngusihatan kaꞌam sabab pagbayaꞌ Tuhanin. Duk kataꞌuhanku weꞌ taman kuweꞌitu hadja pagkiteten bi. 
ACT.20.26	Hangkan akahante kaꞌam ellew inin weꞌ bang niyaꞌ kaꞌam para dangan tapī si narkaꞌ, gaꞌi ne ku kasusunan. 
ACT.20.27	Peggeꞌ gaꞌ niyaꞌ tapukanku amban kaꞌam saguwaꞌ inaka weꞌ ku si kaꞌam kēmon sakap Tuhanin. 
ACT.20.28	Pahatul-hatul kaꞌam si dibi,” paꞌin si Paul, “duk ipatun bi isab kēmon meꞌ masandel pu si Isa pinaꞌipat Niyawa Sutsi si kaꞌamin. Hatulun bi meꞌ masandel si Panuhutanten bi peggeꞌ sukuꞌ si Tuhan siye sabab matey Anaknen para si siye. 
ACT.20.29	Kataꞌuhanku weꞌ paglumikut ne ku,” paꞌin si Paul, “niyaꞌ iyan piyu palamud si kaꞌam meꞌ guru dustaꞌan duk magtoloꞌ siye gaꞌi bennal. Kuweꞌ siye meꞌ asu bahani, duk gaꞌi siye maꞌaseꞌ si kaꞌam. 
ACT.20.30	Bisan amban dem kaꞌekkahanbi, niyaꞌ du iyan magdustaꞌ supaya taboꞌode meꞌ masandel pu si Isahin patuhut si siye. 
ACT.20.31	Hangkan papateng-pateng kaꞌam. Duk esseb-essebun bi weꞌ ellew-sangem dem tellun tahun, gaꞌ ku padeheng ngusihatan kaꞌam dangan-dangan duk ekka boheꞌ mataku buꞌus sababbi.
ACT.20.32	“Na kuweꞌitu,” paꞌin si Paul, “karayaw kaꞌam ipat Tuhanin, duk karayaw lapalne sabab lasanen duk aseꞌnen makahaget sandelbi si Tuhanin. Bang tuhutbi lapalne inin, pasukuꞌan Tuhanin kaꞌam kahāpan, iye asal pamusakaꞌne si meꞌ manuhut iye dambūs-būsin. 
ACT.20.33	Gaꞌ ku bakas magnapsuhan alataꞌ aꞌa, pilakne ke atawa bulawanne atawa semmekne. 
ACT.20.34	Kaꞌam, kataꞌuhanbi du teꞌed weꞌ maghinang ku duk niyaꞌ paggastu kami duk meꞌ saweꞌkun. 
ACT.20.35	Pinakitehan weꞌ ku si kaꞌam,” paꞌin si Paul, “weꞌ subey kite bi maghinang pabasag supaya tatabangante bi meꞌ mamiskinin. Subey essebte bi bakas binissā Panuhutanten bi si Isa, paꞌinne, ‘Pasōng kite kēgan bang kite ngurung amban bang kite inurungan.’ ”
ACT.20.36	Pagubus si Paul missā, nengge iye duk tuꞌutne magtuhut duk siye kēmon, māku-māku si Tuhan. 
ACT.20.37	Sakaliꞌ ne siye nabiyaꞌ, magtangis siye ngalipunesan si Paul duk ngūkan iye. 
ACT.20.38	Iye teꞌed makadukka siyehin, bissānen weꞌ gaꞌi ne iye kitede balik. Ubus tinuhutan iye weꞌ de hap pī si kappal.
ACT.21.1	Manjari nabiyaꞌ ne kami si meꞌ aꞌa Epesus miyaꞌan duk patulak ne kami. Manalus kami tudju Kos. Pagellew dambuwaꞌ tekka kami si Rodos, duk billaꞌi palanjal kami hap Patara. 
ACT.21.2	Laꞌi si Patara ngasuwaꞌ kami kappal sōng patulak hap Penisiya. Pasakey kami laꞌi duk nuhut ne kami patulak. 
ACT.21.3	Pagkite kami ne pūꞌ Kiprusin, palabey kami duk si bibangan kami pūꞌ miyaꞌan bu palanjal kami tudju Siriya. Laꞌi si lahat Tiros pinaduwaꞌi meꞌ duwaꞌan kappalin hangkan duwaꞌi kami laꞌi. 
ACT.21.4	Ngasuwaꞌ kami laꞌi meꞌ tindeg si Isa duk patennaꞌ kami si siye da simana. Peggeꞌ bakas siye pinahātihan weꞌ Niyawa Tuhanin, hangkan inakahan weꞌ de si Paul gaꞌi iye dinaꞌak palaꞌus hap Awrusalam. 
ACT.21.5	Pagtaꞌabut ne ellew patahalaꞌ kamihin, tinuhutan kami weꞌ de kēmon paluwas amban puweblo binoꞌo meꞌ andaden duk meꞌ anakden. Manjari nengge kami kēmon duk tuꞌut kamihin si tapiyan māku-māku si Tuhan. 
ACT.21.6	Ubus magtabiyaꞌ ne kami duk pasakey ne kami si kappal. Siye hap lumaꞌ ne balik.
ACT.21.7	Patulak kami amban Tiros hap Tolemas. Pagtekka kami laꞌi, sinagina weꞌ kami meꞌ pagkasi kami tindeg si Isa malaꞌihin duk laꞌi kami si siye da ellew. 
ACT.21.8	Pagsasumuhin patulak ne isab kami duk tekka kami si Kesarea. Hap pī kami si lumaꞌ si Pilip, aꞌa bahannen magmahalayak-mahalayak aka-aka mahāp sabab si Isahin. Patennaꞌ kami laꞌi si iye. Si Pilip inin dambuwaꞌ hep amban meꞌ aꞌa pituꞌ tapeneꞌ laꞌi si Awrusalam magbahagiꞌ-bahagiꞌ sīn paggastuhin matuꞌuhin. 
ACT.21.9	Niyaꞌ ampat anakne budjang magpalataꞌ bissā Tuhanin. 
ACT.21.10	Paglaꞌi ne kami bang piyem bahangi, niyaꞌ tekka pī dambuwaꞌ aꞌa amban lahat Yahudiya inēnan Agabus. Magpalataꞌ du isab iye bissā Tuhanin. 
ACT.21.11	Pī iye si kami duk ineddoꞌ weꞌ ne kandit si Paulin, bu ne mugung di bettisnen duk tangannen duk kanditin. Ubus paꞌin Agabus, “Iye inin lapal amban Niyawa Sutsihin: Dapuꞌ kandit inin iningketan du isab kuweꞌ inin weꞌ meꞌ Yahudi si Awrusalamin duk sōngande du iye pī si antanan meꞌ aꞌa bangsa seddilihin.”
ACT.21.12	Pagkale kami pinaꞌin Agabus inin, kami ne duk meꞌ katindegan si Isa malaꞌihin buyuꞌ-buyuꞌ kami si Paul gaꞌi dinaꞌak palaꞌus hap Awrusalam. 
ACT.21.13	Saguwaꞌ nambung si Paul, paꞌinne, “Weꞌey kaꞌam iyan magtangis? Dukka teꞌed ateykun weꞌ bi. Maglillaꞌ du ku dumaꞌin hadja iningketan saguwaꞌ bisan pe pinapatey laꞌi si Awrusalam, basta sabab Panuhutankun si Isa.” 
ACT.21.14	Gaꞌi teꞌed iye takoleꞌ kami mages, hangkan padeheng ne hadja kami duk paꞌin kami, “Bayaꞌ-bayaꞌ Tuhanin ne.”
ACT.21.15	Palabey bang piyem bahangi, magmemes kami duk palanjal ne kami hap Awrusalam. 
ACT.21.16	Niyaꞌ meꞌ tindeg si Isa si Kesareahin nuhut kami isab duk binoꞌo kami weꞌ de pī si lumaꞌ si Manason peggeꞌ laꞌi padehengan kamihin. Si Manason inin aꞌa Kiprus, duk dambuwaꞌ iye amban meꞌ tindeg si Isa tagnaꞌley.
ACT.21.17	Pagtekka kami laꞌi si Awrusalam, kēgan teꞌed meꞌ katindegan si Isa malaꞌihin nampang kami. 
ACT.21.18	Pagsasumuhin magtuhut kami duk si Paul pī nindew si Yakub. Laꞌi du isab patipun meꞌ bahiꞌin. 
ACT.21.19	Sinagina si Paul weꞌ de, ubus bu inaka-aka ne weꞌ ne si siye kēmon meꞌ bakas pinahinang Tuhan si iye diyalem meꞌ kabangsahan seddilihin. 
ACT.21.20	Pagkalede inin, pinudji weꞌ de Tuhanin. Manjari paꞌinde pu si Paul, “Bagay, kataꞌuhannu du weꞌ ibuhan ne meꞌ bangsate bi Yahudi masandel pu si Isahin. Bēbbegande teꞌed saraꞌ si Musahin. 
ACT.21.21	Bakas siye kaꞌakahan sabab kaꞌu, weꞌ magtoloꞌ koꞌ kew si kēmon meꞌ Yahudi maglahat si meꞌ lahat kabangsahan seddilihin, weꞌ gaꞌi ne subey tuhutde saraꞌ si Musahin. Paꞌinnu koꞌ weꞌ gaꞌi ne siye subey magislam meꞌ anakden duk gaꞌi ne siye subey nuhut meꞌ kaꞌaddatan bangsa Yahudihin. 
ACT.21.22	Na, ine enteꞌ subey hinangnu? Peggeꞌ bugtuꞌ takalede ne weꞌ tiyaꞌ ne kew tekka. 
ACT.21.23	Hangkan hāp bang tuhutnu pinaꞌin kami si kaꞌu inin,” paꞌin meꞌ bahiꞌin. “Niyaꞌ tuꞌu ampat aꞌa bakas ngajanjiꞌ si Tuhan duk sōng tambus ne janjiꞌden. 
ACT.21.24	Patuhut kew pī si siye si langgal hadjehin duk hinangun bi addat Yahudi pasal pagsutsihin. Bayedanun gastu pagkulubanden duk ne siye kapagkeke, tandaꞌ weꞌ tambus ne janjiꞌde miyaꞌan. Manjari bang hinangnu inin, kataꞌuhan meꞌ aꞌahin du kēmon weꞌ gaꞌi toꞌo meꞌ takalede sabab kaꞌuhin. Saguwaꞌ kataꞌuhande weꞌ asal tuhutnu du saraꞌ si Musahin. 
ACT.21.25	Na, pasal meꞌ aꞌa bangsa seddili masandel pu si Isahin,” paꞌinde, “bakas ne du siye paboꞌohan kami sulat ngakahan siye weꞌ subey siye gaꞌi mangan ine-ine bakas paglamas si meꞌ limbagan tuhan-tuhan, subey siye gaꞌi mangan lahaꞌ atawa hayep pikel, duk subey siye gaꞌi magjina.”
ACT.21.26	Manjari binoꞌo ne weꞌ si Paul meꞌ aꞌa ampatin, duk pagsasumuhin pī ne siye magtuhut ngahinang meꞌ addat Yahudi pasal pagsutsihin. Pagubus miyaꞌan hinangde, pī si Paul si langgal mahadjehin magaka si meꞌ imamin bang sumiyan tambus pagsutsiden duk bang sumiyan ne siye dangan-dangan magkuluban si Tuhan.
ACT.21.27	Pagsōng ubus ne pitum bahangi pagsutsiden, niyaꞌ meꞌ Yahudi amban Asiya ngite si Paul laꞌi dem langgal hadjehin. Kinawul weꞌ de meꞌ aꞌa maꞌekkahin duk siniggew weꞌ de si Paul. 
ACT.21.28	Ngalingan siye papales, paꞌinde, “O kaꞌam meꞌ aꞌa Israꞌilin, nabang kaꞌam. Iye ne hep inin aꞌa mangalatag kalahat-lahatanin magtoloꞌ si kēmon aꞌa. Meꞌ panoloꞌnen ngandiyawaꞌan bangsaten bi duk saraꞌ si Musahin duk sampay langgalte bi inin. Duk dagun,” paꞌinde, “tiyaꞌ pe isab niyaꞌ boꞌone meꞌ aꞌa dumaꞌin Yahudi padiyalem pitu dem langgal, moꞌo sammal pitu si panambahayangante bi masutsi inin.” (
ACT.21.29	Paꞌinde inin peggeꞌ bakas takitede Toropimus, aꞌa Epesusin, magtuhut duk si Paul laꞌi si puweblo duk kannalde binoꞌo iye weꞌ si Paul dem langgal.)
ACT.21.30	Manjari, hewuhalaꞌ dem tibuꞌukan Awrusalamin sabab miyaꞌan. Magubas meꞌ aꞌahin pī niggew si Paul duk ilalas iye weꞌ de binoꞌo paluwas amban langgal miyaꞌan. Ubus magtawus tinambel weꞌ de gawangin. 
ACT.21.31	Sābude sōng mamapatey si Paulin, tekka akahin pī si kelnel meꞌ sundalu Romahin weꞌ hewuhalaꞌ ne tibuꞌukan Awrusalamin. 
ACT.21.32	Magtawus kelnelin moꞌo meꞌ tininti duk meꞌ sundalu duk magdayiꞌ-dayiꞌ siye pī si antag pagsasewanin. Pagkite meꞌ aꞌahin kelnelin duk meꞌ sundaluhin, padeheng ne siye ngalubakan si Paul. 
ACT.21.33	Pī kelnelin patapit niggew si Paul duk dinaꞌak weꞌ ne kinarena duk duwe karena si meꞌ sundalunen. Manjari tinilew weꞌ ne meꞌ aꞌahin, paꞌinne, “Sine aꞌa inin duk ine dusenen?” 
ACT.21.34	Niyaꞌ amban dem kaꞌekkahan aꞌahin nganggasud nambung sa miyaꞌan, sinduwehin isab nganggasud nambung sa inin. Hiyul manamal hangkan gaꞌi kataꞌuhan kelnelin bang ine teꞌed maꞌumantagin. Manjari dinaꞌak weꞌ ne si Paul binoꞌo si meꞌ sundalunen pī dem kutaꞌ. 
ACT.21.35	Laꞌi pe hadja si Paul si haren kutaꞌin, subey ne iye binengket weꞌ meꞌ sundaluhin hawal basag pagsōngad meꞌ aꞌahin. 
ACT.21.36	Peggeꞌ paturul-turul hep siye pu si Paul duk nganggasud-nganggasud, paꞌinde, “Papateyun bi iye.”
ACT.21.37	Pagsōng ne si Paul boꞌode padiyalem pī dem kutaꞌ, missā si Paul si kelnelin, paꞌinne, “Makajari ke ku missā si kaꞌu?” Nambung kelnelin, paꞌinne, “Taꞌu kew hatiꞌ missā Girik? 
ACT.21.38	Bang kuweꞌ iyan,” paꞌinne pu si Paul, “dumaꞌin kew hatiꞌ aꞌa Misil bakas mapakuntara si gubelno Romahin baꞌahu miyaꞌan duk mamoꞌo meꞌ mundu ampat ngibu magbessihin pī dem lahat makagindew-gindew?” 
ACT.21.39	“Dumaꞌin,” paꞌin si Paul. “Aku inin Yahudi. Inanakan ku laꞌi si Tarsus si lahat Kilikiya. Aꞌa amban lahat bangsahan ku inin. Pākuku si kaꞌu, Kelnel, pabissāhun ku si meꞌ aꞌa inin.” 
ACT.21.40	Dinaꞌak ne si Paul weꞌ kelnelin. Hangkan nengge iye diyataꞌ haren duk ninyas iye duk tanganne si meꞌ aꞌahin duk siye pakale. Sakaliꞌ ne siye padeheng maghidjul, missā si Paul si siye si bissāhan Hibrani.
ACT.22.1	“Meꞌ kapungtinaꞌihan duk meꞌ kamatettoꞌahan,” paꞌin si Paul, “pakale kaꞌam si bissāku inin pamēbbegku dikun.” 
ACT.22.2	Pagkalede iye missā si bissāhan Hibrani, pasōng ne siye gaꞌ maghidjul. Manjari paꞌinne si siye, 
ACT.22.3	“Aku inin aꞌa Yahudi du. Inanakan ku laꞌi si Tarsus si lahat Kilikiya, saguwaꞌ kasuligankun tuꞌu si Awrusalam. Bakas ku mulid Gamaliel, duk katoloꞌan ku teꞌed si saraꞌ meꞌ kapapuꞌanten bi. Duk nuhut ku Tuhanin dambūs-būs kuweꞌ du kaꞌam kuweꞌitu inin. 
ACT.22.4	Bininasa weꞌ ku meꞌ aꞌa manuhut toloꞌ si Isahin sampay niyaꞌ siye matey,” paꞌin si Paul. “Siniggew siye weꞌ ku lella-dende kinalabusu. 
ACT.22.5	Kasaksiꞌan imam nakuraꞌin duk kēmon kakunsihalanin weꞌ toꞌo pinaꞌinku inin. Bakas ku kaꞌurungande meꞌ sulat para si meꞌ pagkasite bi Yahudi laꞌi si Damaskusin. Hangkan hap pī ku si Damaskus supaya tasiggewku meꞌ tindeg si Isa takasuwaꞌku malaꞌihin duk taboꞌoku siye iningketan pitu si Awrusalam bininasa tuꞌu.”
ACT.22.6	“Pagtapit ne ku si Damaskus lettu ellew, bessuwang niyaꞌ sahaya dantaꞌ manamal amban diyataꞌ langit sinag pī si aku. 
ACT.22.7	Hebbaꞌ ku si bulak duk niyaꞌ suwala takaleku magpaꞌin, ‘O Saul. Saul. Weꞌey ku binasanu?’ 
ACT.22.8	Tinilew weꞌ ku, ‘Sine kew, Tuwan?’ Nambung iye, ‘Si Isa ku, aꞌa Nasaretin. Aku hep bininasanun.’ 
ACT.22.9	Na, meꞌ saweꞌkun, takitede dantaꞌin,” paꞌin si Paul, “saguwaꞌ gaꞌ tahātide bang ine pinaꞌin suwala si akuhin. 
ACT.22.10	Manjari tinilew weꞌ ku, ‘Ine subey hininangkun, Tuwan?’ Paꞌinne si aku, ‘Kuwat kew duk palanjal ne kew pī si Damaskus. Inakahan du kew laꞌi kēmon hinang pinasukuꞌ weꞌ Tuhan si kaꞌuhin.’ 
ACT.22.11	Manjari pessek ne ku weꞌ silew dantaꞌ miyaꞌan,” paꞌin si Paul, “hangkan tinundan ku weꞌ meꞌ saweꞌkun pī si Damaskus.
ACT.22.12	“Laꞌi si Damaskus, niyaꞌ aꞌa inēnan Ananiyas. Be-āgama iye duk nuhut saraꞌten bi. Pagaddatan teꞌed iye weꞌ meꞌ Yahudi si Damaskusin kēmon. 
ACT.22.13	Pī Ananiyas inin si aku duk nengge iye si bihingku. Paꞌinne si aku, ‘Saul, pungtinaꞌite kew. Ngite ne kew balik.’ Magtawus ku ngite balik,” paꞌin si Paul, “duk pinayaman iye weꞌ ku. 
ACT.22.14	Paꞌin Ananiyas si aku, ‘Tapeneꞌ kew weꞌ Tuhanin, Tuhan inisbat weꞌ meꞌ kapapuꞌanten bi, supaya kataꞌuhannu kinabayaꞌannen. Tapeneꞌne kew supaya isab takitenu daraꞌakanne mabentelin, duk takalenu asal suwalanen missā. 
ACT.22.15	Peggeꞌ hinangne kew saksiꞌ, ngakahan kēmon aꞌahin sabab meꞌ bakas takitenun duk takalenun. 
ACT.22.16	Na, daꞌa ne kew dayan,’ paꞌin Ananiyas si aku. ‘Kuwat kew duk kew tapandi, tandaꞌ weꞌ sukuꞌ pu si Isa ne kew. Ngampun kew pu si Isa, Panuhutanin duk ampunne meꞌ dusenun.’ ”
ACT.22.17	“Manjari balik ku pitu hap Awrusalam,” paꞌin si Paul. “Duk sābuku ngampun laꞌi dem langgal hadjehin, 
ACT.22.18	pabagala si aku si Isa, Panuhutanin, duk missā iye si aku. Paꞌinne, ‘Padayiꞌ kew duk tahalaꞌ kew bittuꞌu amban Awrusalam peggeꞌ gaꞌi du kahagad meꞌ aꞌa matuꞌuhin meꞌ panaksiꞌnu sabab akuhin.’ 
ACT.22.19	‘Saguwaꞌ Tuwan,’ paꞌinku, ‘asal kataꞌuhande du weꞌ bakas talatagku meꞌ kalanggalanin niggew duk mapeddiꞌan meꞌ masandel si kaꞌuhin. 
ACT.22.20	Duk pamapatey meꞌ aꞌa pu si Estepanin, saksiꞌnun, laꞌi du ku isab padūs si hinangde miyaꞌan, duk aku pe mamanteyan meꞌ semmek meꞌ aꞌa mamapatey iyehin.’ 
ACT.22.21	Saguwaꞌ paꞌin Panuhutanin si aku, ‘Tahalaꞌ ne kew bittuꞌu, peggeꞌ daꞌakte kew patala pī si meꞌ kabangsahan dumaꞌin Yahudihin.’ ”
ACT.22.22	Pakale teꞌed meꞌ aꞌahin pu si Paul sampay tabissāne inin. Saguwaꞌ ubus hadja inin bissāne, nagnaꞌ ne isab siye maggasud papales, paꞌinde, “Papateyun bi iye. Gaꞌi iye pataꞌ ellum.” 
ACT.22.23	Maggasud ne paꞌin siye duk iliyab-liyaban weꞌ de meꞌ semmekden duk magsabulak leppug padiyataꞌ hawal astelden. 
ACT.22.24	Manjari dinaꞌak weꞌ kelnelin binoꞌo si Paul si meꞌ aꞌanen pī diyalem kutaꞌ. Dinaꞌak isab weꞌ ne ilubakan si Paul duk iye magaka bang weꞌey meꞌ Yahudihin maggasud kuweꞌ miyaꞌan nguntarahan iye. 
ACT.22.25	Pagtaꞌingketan ne weꞌ de si Paul sōng ilubakan, paꞌin si Paul si tininti manengge malaꞌihin, “Nuhut saraꞌ ke kaꞌam bang kaꞌam ngalubakan aꞌa Roma sa aku inin, bu gaꞌ pe ku bakas tahukum?” 
ACT.22.26	Pagkale tinintihin inin, pī iye si kelnelin duk paꞌinne, “Ine teꞌ arak hininangte inin? Aꞌa miyaꞌan hatiꞌ aꞌa Roma.” 
ACT.22.27	Manjari pī kelnelin pu si Paul nilew iye, paꞌinne, “Akahanun ku matoꞌohin, aꞌa Roma ke kew?” “Aweꞌ,” paꞌin si Paul. 
ACT.22.28	Paꞌin kelnelin, “Aku inin ekka sīn tapamayedku si gubelno Romahin duk ku manjari aꞌa Roma.” “Saguwaꞌ aku,” paꞌin si Paul, “aꞌa Roma ku kemuwe panganak akuhin.” 
ACT.22.29	Pagkalede miyaꞌan, magtawus tahalaꞌ amban si Paul meꞌ aꞌa sōng mangalubakan iyehin. Sampay kelnelin tinalew sakaliꞌ kataꞌuhanne weꞌ si Paul aꞌa Roma, peggeꞌ iye hep mangandaꞌak si Paul kinarenahin.
ACT.22.30	Bayaꞌ kataꞌuhan kelnelin bang ine teꞌed panuntutan meꞌ Yahudi si Paulin. Hangkan pagsasumuhin dinaꞌak weꞌ ne magtipun meꞌ nakuraꞌ meꞌ imamin duk kēmon meꞌ kakunsihalanin. Manjari pinaluwas weꞌ ne si Paul amban kutaꞌ duk binoꞌo weꞌ ne pinaharap pī si meꞌ kakunsihalan miyaꞌan.
ACT.23.1	Manjari mayam si Paul pahantap pī si meꞌ kakunsihalanin duk paꞌinne si siye, “Meꞌ kapungtinaꞌihanku, bang si pikilanku, gaꞌ teꞌed niyaꞌ hatulanku sallaꞌ si Tuhan kemuwe matuꞌuley sampay kuweꞌitu.” 
ACT.23.2	Manjari pagkale Ananiyas, imam nakuraꞌin pinaꞌin si Paul miyaꞌan, magtawus dinaꞌak weꞌ ne si Paul sinampak diyataꞌ behene si meꞌ aꞌa si bihing si Paulin. 
ACT.23.3	Paꞌin si Paul pu Ananiyas, “Legga Tuhanin du kew. Hāp kew hadja si luwasan saguwaꞌ ateynun laꞌatan. Ningkoloꞌ kew luꞌu ngahukum aku patuhut si saraꞌin bu kaꞌu ne manggaꞌi manuhut saraꞌin, sabab dinaꞌak ku weꞌ nu sinampak,” paꞌin si Paul. 
ACT.23.4	Paꞌin meꞌ magtengge matapit pu si Paulin si iye, “Pahinaꞌnu imam nakuraꞌ pineneꞌ weꞌ Tuhanin?” 
ACT.23.5	Nambung si Paul, paꞌinne, “Meꞌ kapungtinaꞌihanku, gaꞌ kataꞌuhanku weꞌ iye imam nakuraꞌin. Kataꞌuhanku weꞌ tasulat hep dem kitab pinaꞌin, ‘Daꞌa bissāhanun bi laꞌat nakuraꞌbin.’ ”
ACT.23.6	Manjari inin, sakaliꞌ tapandoga si Paul weꞌ sinduwe meꞌ kakunsihalanin meꞌ Sadduseo duk sinduwehin meꞌ Pariseo, missā iye papales, paꞌinne, “Meꞌ kapungtinaꞌihanku, dambuwaꞌ ku inin Pariseo, duk meꞌ matettoꞌakun meꞌ Pariseo du isab. Tiyaꞌ ku inin tuꞌu hinukum peggeꞌ ngase-ngase ku weꞌ meꞌ pateyin pinakellum du balik.” 
ACT.23.7	Pagubus inin paꞌinne, nagnaꞌ ne magpasuweyan meꞌ Pariseohin duk meꞌ Sadduseohin. Hangkan magpaꞌil ne meꞌ kakunsihalanin. (
ACT.23.8	Peggeꞌ meꞌ Sadduseohin, paꞌinde hep weꞌ gaꞌi koꞌ meꞌ pateyin pinakellum balik, duk gaꞌ koꞌ niyaꞌ malaꞌikat atawa niyawa, bu meꞌ Pariseohin kahagadde inin kēmon.) 
ACT.23.9	Manjari ngabasag paggasudden duk niyaꞌ meꞌ guru si saraꞌ āgama amban meꞌ Pariseohin nengge duk nganjawab teꞌed. Paꞌinde, “Gaꞌ niyaꞌ kasuwaꞌ kami laꞌat si aꞌa inin. Hatu asal bakas niyaꞌ niyawa atawa malaꞌikat missā si iye.” 
ACT.23.10	Pasōng teꞌed ngabasag pagjawabden hangkan talew kelnelin kaw paglaritande si Paul. Hangkan dinaꞌak weꞌ ne meꞌ sundalunen pī duwaꞌi ngagew si Paul amban siye duk binoꞌo balik pī dem kutaꞌ.
ACT.23.11	Sangem miyaꞌan pabagala si Isa, Panuhutanin, si iye, nengge laꞌi si bihingne. Paꞌinne pu si Paul, “Daꞌa kew talew. Bakas ne ku kasaksiꞌannu tuꞌu si Awrusalam. Subey ku isab saksiꞌannu laꞌi si Roma.”
ACT.23.12	Pagsalung ne, niyaꞌ meꞌ Yahudi magtipun duk magisun. Sinapahan weꞌ de weꞌ gaꞌi siye mangan atawa nginum samantaꞌan gaꞌi tapapateyde si Paul. 
ACT.23.13	Labi siye ampatpūꞌ magisun miyaꞌan. 
ACT.23.14	Manjari hap pī siye si meꞌ nakuraꞌ meꞌ imamin duk si meꞌ kabahiꞌanin magaka sabab inin. Paꞌinde, “Bakas kami magsapa weꞌ asal gaꞌi kami mangan samantaꞌan gaꞌi tapapatey kami si Paul. 
ACT.23.15	Hangkan kuweꞌitu,” paꞌinde, “subey kaꞌam duk meꞌ kakunsihalanin maboꞌo bissā pī si kelnelin, dinaꞌak si Paul binoꞌo pitu si kaꞌam. Magmā-mā kaꞌam weꞌ batang bistigabi paghāp-hāp palkalaꞌne miyaꞌan. Kami isab ngahapaꞌ ne si lān mapatey iye, gaꞌi pe umabut pitu si kaꞌam.”
ACT.23.16	Saguwaꞌ niyaꞌ kamanakan si Paul lella, anak pungtinaꞌine dende, takalene weꞌ si Paul sōng hinapaꞌan pinapatey. Hangkan pī iye diyalem kutaꞌ ngakahan si Paul sabab takalene miyaꞌan. 
ACT.23.17	Manjari ilinganan weꞌ si Paul dambuwaꞌ meꞌ tinintihin duk paꞌinne si iye, “Boꞌohun lella mabataꞌ inin pī si kelnelin. Niyaꞌ batang akane si iye.” 
ACT.23.18	Binoꞌo ne weꞌ tinintihin lellahin hap pī si kelnelin duk paꞌinne, “Ilinganan ku miyaꞌan weꞌ si Paul, pilisuhin, duk dinaꞌak ku weꞌ ne moꞌo lella mabataꞌ inin pitu si kaꞌu peggeꞌ niyaꞌ koꞌ batang akahanne si kaꞌu.” 
ACT.23.19	Inambit lellahin weꞌ kelnelin duk binoꞌo weꞌ ne patala-tala. Ubus bu tinilew weꞌ ne, paꞌinne, “Ine teꞌ batang inakanu si akuhin?” 
ACT.23.20	Nambung iye, paꞌinne, “Bakas magisun meꞌ Yahudihin weꞌ sumu pākude koꞌ si kaꞌu binoꞌo si Paul pī si meꞌ kakunsihalanin, magmā-mā binistiga iye balik. 
ACT.23.21	Saguwaꞌ daꞌa siye pakalehun peggeꞌ niyaꞌ labi ampatpūꞌ meꞌ aꞌa mapatapuk sōng mangahapaꞌan si Paul ley,” paꞌin lellahin. “Bakas siye magsapa weꞌ gaꞌi siye mangan atawa nginum samantaꞌan gaꞌi si Paul tapapateyde. Memes ne siye ley duk iye saꞌ inagadden, bissānun.” 
ACT.23.22	Paꞌin kelnelin si iye, “Daꞌa kew magaka pu sine-sine weꞌ bakas ku akahannu sabab inin.” Ubus bu pinatahalaꞌ ne iye weꞌ kelnelin.
ACT.23.23	Manjari ngalingan kelnelin duwangan meꞌ tinintinen duk paꞌinne si siye, “Nawag kaꞌam duwe hatus sundalu, daꞌakun bi magmemes lumengngan hap Kesarea ninaꞌ lisag siyam. Moꞌo isab kaꞌam duwe hatus sundalu magbudjak duk pitumpūꞌ magkuraꞌ. 
ACT.23.24	Ngeddoꞌ isab kaꞌam meꞌ kuraꞌ pasakeyan si Paul duk turananun bi iye pī pu Gubnul Pilik. Banteyanun bi iye pahāp-hāp duk gaꞌ niyaꞌ siya-siyane si lān.” 
ACT.23.25	Nulat isab kelnelin si gubnulin. Iye inin pinaꞌin dem sulatin:
ACT.23.26	“Sulat inin amban aku, si Kalaudi Lisiyas, pinasampay pu Gubnul Pilik tamanan mabangsahanin. 
ACT.23.27	Tuwan, aꞌa inin siniggew weꞌ meꞌ Yahudihin duk sōng pinapatey weꞌ de. Sakaliꞌ kataꞌuhanku weꞌ aꞌa Roma iye, hap pī ku duk meꞌ sundalukun nabang iye. 
ACT.23.28	Bayaꞌ kataꞌuhanku bang ine panuntutande iyehin hangkan binoꞌo iye weꞌ ku pī patampak si kakunsihalanden. 
ACT.23.29	Paglaꞌi ne, bahu kataꞌuhanku weꞌ panuntutan meꞌ Yahudi iyehin sabab meꞌ palkalaꞌ dem saraꞌde. Gaꞌ du niyaꞌ bakas tahinangne talep pamapateyan iye atawa pangalabusuhan iye. 
ACT.23.30	Manjari taꞌaka si aku weꞌ niyaꞌ isun meꞌ Yahudihin weꞌ papateyde aꞌa inin. Hangkan hep iye magtawus daꞌakku tinuranan piyu si kaꞌu. Inakahan isab weꞌ ku meꞌ manuntutan iyehin weꞌ subey ne luꞌu si kaꞌu akade tuntutde si iyehin. Taman tuꞌu hadja. Wassalam.”
ACT.23.31	Manjari ineddoꞌ ne si Paul weꞌ meꞌ sundaluhin sa pangandaꞌakan siyehin. Sangem miyaꞌan binoꞌo iye weꞌ de hap lahat Antipatir. 
ACT.23.32	Pagsasumuhin balik meꞌ sundalu magbettisin pī si kutaꞌ duk inambanan weꞌ de meꞌ magkuraꞌin nuranan si Paul palaꞌus. 
ACT.23.33	Binoꞌo ne weꞌ de si Paul hap Kesarea duk pagtekka laꞌi, pinangurung weꞌ de sulatin pī si gubnulin duk sinōngan ne weꞌ de si Paul si iye. 
ACT.23.34	Binatsa weꞌ gubnulin sulatin duk tinilew weꞌ ne si Paul bang amban lahat ingge iye. Sakaliꞌ kataꞌuhan gubnulin weꞌ amban Kilikiya du iye, 
ACT.23.35	paꞌinne pu si Paul, “Subey ne tekka meꞌ manuntutan kaꞌuhin, meke pakaleku daꞌawanun.” Manjari dinaꞌak weꞌ ne si Paul ginuwaldiyahan laꞌi si astanaꞌ si Herod.
ACT.24.1	Pagpuwas limem bahangi, hap pī Ananiyas, imam nakuraꞌin, si Kesarea magtuhut duk bang piyangan meꞌ bahiꞌ duk dambuwaꞌ abugaw inēnan Tertullus. Pī siye paharap si gubnulin duk inaka weꞌ de tuntutde pu si Paulin. 
ACT.24.2	Pagtatawag ne weꞌ de si Paul, tinagnaꞌan ne weꞌ Tertullus inaka tuntutden. Paꞌinne, “Tuwan, asal bangsahan kew. Sabab paggubnulnu mahāpin, sanyang teꞌed lahat kamihin, duk ekka isab tahinangnu kahāpan si lahat inin. 
ACT.24.3	Antag-antag duk sumiyan-sumiyan asal tayimaꞌ kami teꞌed tabangnun, duk magsukul teꞌed kami si kaꞌu. 
ACT.24.4	Gaꞌi ku mabayaꞌ ngalal kaꞌu tiggel,” paꞌinne, “saguwaꞌ pakimaꞌapanku si kaꞌu, pakalehun dahuꞌ kami daddaliꞌ. 
ACT.24.5	Tapandoga kami weꞌ aꞌa inin pananasew teꞌed. Iye manasew meꞌ bangsa Yahudi si tibuꞌukan dunyahin. Duk iye nakuraꞌ meꞌ aꞌa manuhut toloꞌ aꞌa Nasaretin. 
ACT.24.6	Sōng isab pagsammalanne langgal mahadjehin duk siniggew iye weꞌ kami. Bayaꞌ iye hukum kami patuhut si saraꞌ āgama kami, 
ACT.24.7	saguwaꞌ tekka Kelnel Lisiyas pī ngagew iye amban kami. 
ACT.24.8	Ubus dinaꞌak weꞌ ne meꞌ manuntutin pitu paharap si kaꞌu, Tuwan. Bang sumariyanu aꞌa inin, kataꞌuhannu du iyan amban iye kēmon meꞌ panuntutan kami iyehin.” 
ACT.24.9	Padūs isab meꞌ Yahudihin nuntutan iye duk paꞌinde weꞌ kēmon miyaꞌan toꞌo.
ACT.24.10	Manjari sininyasan weꞌ gubnulin si Paul dinaꞌak missā, duk missā ne iye. Paꞌinne si gubnulin, “Kēgan ku missā para si diku tuꞌu si pagharapannu, Tuwan, peggeꞌ kataꞌuhanku weꞌ tiggel ne kew malengngan saraꞌ tuꞌu si bangsa kami inin. 
ACT.24.11	Mura du inin tapaliksaꞌnu, Tuwan, weꞌ niyaꞌ du miyaꞌan sampūꞌ duk duwe ellew kemuwe patakedku hap Awrusalam nambahayang laꞌi si langgal mahadjehin. 
ACT.24.12	Gaꞌ ku bakas kite meꞌ Yahudi inin magjawab duk sine-sine laꞌi dem langgal mahadjehin. Gaꞌ ku kitede ngawul-ngawul meꞌ aꞌahin dem meꞌ langgalde atawa antag-antag si puweblo Awrusalam. 
ACT.24.13	Duk gaꞌ du niyaꞌ pureba pangurungde kaꞌu si meꞌ tuntutde si aku inin. 
ACT.24.14	Saguwaꞌ bennalanku si kaꞌu weꞌ asal sambahayangku Tuhan meꞌ kapapuꞌan kamihin patuhut si toloꞌ Isa Almasihin, bu paꞌinde weꞌ gaꞌi tewwaꞌ inin. Saguwaꞌ asal kahagadku du isab kēmon tasulat dem saraꞌ si Musahin duk dem meꞌ kitab kanabi-nabihanin. 
ACT.24.15	Inase-aseku amban Tuhanin kuweꞌ du isab inase-aseden, weꞌ kēmon manusiyaꞌin, hāp duk laꞌat, pinakellum du balik. 
ACT.24.16	Hangkan hep ku maggeꞌes teꞌed supaya tabugtuꞌku dem ateyku weꞌ gaꞌ niyaꞌ sallaꞌku si Tuhan duk si pagkasiku manusiyaꞌ.
ACT.24.17	“Manjari, paglabey bang piyen tahun kemuweku lumikut amban Awrusalam, balik ku pī moꞌo sīn pangurung si meꞌ aꞌa bangsakun duk magkuluban si Tuhan. 
ACT.24.18	Sābuku hep mangahinang inin,” paꞌin si Paul, “pangasuwaꞌde aku dem langgal mahadjehin. Baꞌahu du ku miyaꞌan ubus ngahinang meꞌ addat pasal pagsutsihin. Kulang du meꞌ aꞌa manuhut akuhin duk gaꞌ du isab niyaꞌ sasew. 
ACT.24.19	Saguwaꞌ niyaꞌ meꞌ Yahudi amban lahat Asiya laꞌi. Siye siꞌ miyaꞌan subey mapitu mapaharap si kaꞌuhin nuntutan aku, bang asal niyaꞌ panguntarahande aku. 
ACT.24.20	Saguwaꞌ peggeꞌ gaꞌ siye tuꞌu, pabissāhun ne meꞌ aꞌa matuꞌu inin. Ambat siye magaka bang ine duse takasuwaꞌde si akuhin panumariya aku laꞌi si kakunsihalanin. 
ACT.24.21	Peggeꞌ gaꞌ niyaꞌ kataꞌuhande duseku, luwal hatu sābuku manengge si pagharapanden, paꞌinku hep, ‘Iye sababnen hangkan ku hinukum weꞌ bi kuweꞌitu inin, peggeꞌ kahagad ku weꞌ meꞌ pateyin pinakellum du balik.’ ”
ACT.24.22	Manjari pinadeheng dahuꞌ weꞌ Gubnul Pilik pagbissāhin peggeꞌ andang ne du kataꞌuhanne sabab toloꞌ Isa Almasihin. Paꞌin si Pilik, “Meke kataꞌuhanbi hukumankun, bang tekka ne pitu Kelnel Lisiyas.” 
ACT.24.23	Ubus inuldinan weꞌ ne tinintihin dinaꞌak ginuwaldiyahan si Paul, saguwaꞌ gaꞌi du tantu. Duk gaꞌi dinaꞌak tinaggahan meꞌ bagaynen pī moꞌohan iye meꞌ masukal si iyehin.
ACT.24.24	Pagpuwas bang piyem bahangi, hap pī laꞌi si Pilik magtuhut duk andanen Durusilla, dende Yahudi. Dinaꞌak weꞌ si Pilik ilinganan si Paul duk pakale teꞌed iye sābu si Paul magusihat sabab sandel pu si Isa Almasihin. 
ACT.24.25	Magusihat isab si Paul weꞌ subey aꞌahin maghinangan bentel duk subey gaꞌi ūtanne napsunen. Magusihat iye sabab hukuman sōng pinatekka Tuhan si meꞌ manusiyaꞌin si sinōng. Pagkale si Pilik meꞌ usihat si Paul inin, tinalew iye duk paꞌinne pu si Paul, “Makajari ne kew dahuꞌ tahalaꞌ. Bang du ku kasaluꞌ, linganante saꞌ kew balik.” 
ACT.24.26	Duk dagun isab, ngase-ngase hep Gubnul Pilik weꞌ urungan si Paul iye sabolno, hangkan daran si Paul lingananne duk boꞌone magbissā-bissā.
ACT.24.27	Pagpuwas duwen tahun, pagantiꞌ si Porkiyus Pestus pu si Pilik maggubnul. Mabayaꞌ si Pilik nulut-nulut meꞌ Yahudihin, hangkan tinahan pe weꞌ ne si Paul dem kalabusu.
ACT.25.1	Pagpuwas tellum bahangi amban katekka si Pestus laꞌi si lahat paggubnulanne miyaꞌan, pī iye pataked amban Kesarea hap Awrusalam. 
ACT.25.2	Paglaꞌi si Awrusalam, pī si iye meꞌ nakuraꞌ meꞌ imamin duk meꞌ nakuraꞌ meꞌ Yahudihin moꞌo meꞌ tuntutde pu si Paulin. 
ACT.25.3	Pākude pu si Pestus, dinaꞌak binoꞌo si Paul pī si Awrusalam. Peggeꞌ andang ne bakas pagisunande weꞌ hapaꞌande si Paul duk papateyde iye si lān. 
ACT.25.4	Saguwaꞌ sambungan si Pestus siye, paꞌinne, “Īꞌ si Paul ginuwaldiyahan laꞌi si Kesarea. Sōng balik du ku pī laꞌi. 
ACT.25.5	Ambat kaꞌam meꞌ taga kapatutin nuhut aku padurul pī si Kesarea duk tuntutanun bi iye laꞌi bang asal niyaꞌ tahinangne laꞌat.”
ACT.25.6	Patennaꞌ pe si Pestus laꞌi si siye si Awrusalam meꞌ walum bahangi atawa sampūꞌ, ubus padurul ne iye hap Kesarea. Tekka laꞌi, pagellew dambuwaꞌin ningkoloꞌ iye dem bilik paghukum-hukumanin duk daꞌakne binoꞌo pī padiyalem si Paul. 
ACT.25.7	Pagtekka si Paul, pinagliputan iye weꞌ meꞌ Yahudi matekka amban Awrusalamin. Tinuntutan iye weꞌ de meꞌ tuntut basag, saguwaꞌ gaꞌ niyaꞌ purebade. 
ACT.25.8	Manjari missā si Paul para si dine. Paꞌinne, “Gaꞌ niyaꞌ bakas tahinangku kuntara si saraꞌ bangsa kami Yahudi, atawa kuntara si langgal mahadje īꞌen, atawa si Sultan Nakuraꞌ si lahat Romahin.” 
ACT.25.9	Saguwaꞌ si Pestus, kabayaꞌannen tasulutne meꞌ Yahudihin. Hangkan tinilew si Paul weꞌ ne, paꞌinne, “Ngatu ke kew pataked pī si Awrusalam duk laꞌi ne kew hukumku sabab meꞌ tuntut si kaꞌu inin?” 
ACT.25.10	Paꞌin si Paul, “Tiyaꞌ ne ku nengge tuꞌu si paghukum-hukuman Sultan Nakuraꞌin. Subey tuꞌu pangahukuman akuhin. Asal kataꞌuhannu teꞌed, Tuwan, weꞌ gaꞌ niyaꞌ bakas tahinangku laꞌatan si meꞌ Yahudihin. 
ACT.25.11	Bang sabennal-bennal asal kalanggalanku saraꞌin, atawa bang niyaꞌ bakas tahinangku talep pamapateyan aku, maglillaꞌ ku pinapatey. Saguwaꞌ bang gaꞌi du toꞌo meꞌ tuntutde si aku inin, gaꞌ niyaꞌ aꞌa makasōngan aku pī si antanande. Mabayaꞌ ku hinukum weꞌ Sultan Nakuraꞌin.” 
ACT.25.12	Manjari pagubus si Pestus magisun duk meꞌ bagellalnen, sambunganne si Paul, paꞌinne, “Peggeꞌ mabayaꞌ kew hinukum weꞌ Sultan Nakuraꞌin, hangkan pinapī kew si Sultan Nakuraꞌin.”
ACT.25.13	Tiggel-tiggel puwas miyaꞌan, tekka laꞌi si Kesarea Sultan Agarippa duk si Bernike, pungtinaꞌine dende. Pī siye patindew pu si Pestus pangaddatde iye. 
ACT.25.14	Paglabey bang piyem bahangi, inakahan sultanin weꞌ si Pestus sabab palkalaꞌ si Paulin. Paꞌinne, “Niyaꞌ tuꞌu dambuwaꞌ aꞌa tinahan weꞌ si Pilik. 
ACT.25.15	Pagpī ku laꞌi si Awrusalam, inakahan ku weꞌ meꞌ nakuraꞌ meꞌ imamin duk meꞌ kabahiꞌan Yahudihin meꞌ tuntutde si iyehin. Pākude si aku ilaboꞌ iye. 
ACT.25.16	Saguwaꞌ sambunganku siye weꞌ dumaꞌin addat kami bangsa Roma ngalaboꞌ sine-sine aꞌa bang gaꞌi dahuꞌ iye tapagtāmpak duk meꞌ manuntutan iyehin, supaya kasambunganne meꞌ tuntut si iyehin. 
ACT.25.17	Hangkan pagtuꞌu ne siye magtipun, gaꞌ ne ku magdayan-dayan. Saguwaꞌ pagsasumuhin ningkoloꞌ ne ku si bilik paghukumanin duk daꞌakku ne si Paul inin binoꞌo padiyalem. 
ACT.25.18	Nengge meꞌ kuntaranen nuntutan iye. Kannalku weꞌ tuntutde si iyehin sabab meꞌ hinangan laꞌatan bakas tahinangne, saguwaꞌ dumaꞌin. 
ACT.25.19	Pagjawabanden hatiꞌ sabab āgamade du duk sabab dambuwaꞌ aꞌa matey inēnan si Isa. Saguwaꞌ paꞌin si Paul weꞌ aꞌa miyaꞌan ellum koꞌ. 
ACT.25.20	Duk peggeꞌ gaꞌi ku magkataꞌu-taꞌu bang inumey pagpaliksaꞌku meꞌ miyaꞌan,” paꞌin si Pestus, “hangkan tinilew weꞌ ku si Paul bang ngatu ke iye pī si Awrusalam hinukum laꞌi sabab meꞌ palkalaꞌne miyaꞌan. 
ACT.25.21	Saguwaꞌ mabayaꞌ iye hinukum weꞌ Sultan Nakuraꞌ si Romahin. Makitahan dahuꞌ iye duk subey koꞌ Sultan Nakuraꞌin nettas hukuman palkalaꞌnen. Hangkan dinaꞌak iye weꞌ ku ginuwaldiyahan samantaꞌan gaꞌi pe iye taboꞌo pī si Sultan Nakuraꞌin.” 
ACT.25.22	Paꞌin Agarippa pu si Pestus, “Batang isab takaleku aꞌa inin.” “Sumu takalenu du iye,” paꞌin si Pestus.
ACT.25.23	Pagsasumuhin tekka pī Agarippa duk si Bernike. Magsemmek siye duk meꞌ semmekde mamahalgaꞌin duk siye pinahadje weꞌ meꞌ aꞌahin. Padiyalem siye si bilik paghukum-hukumanin magtuhut duk meꞌ kapitanin duk meꞌ aꞌa mabangsahan si lahat miyaꞌan. Manjari dinaꞌak ne weꞌ si Pestus si Paul binoꞌo padiyalem. 
ACT.25.24	Paglaꞌi ne si Paul diyalem, paꞌin si Pestus, “Sultan Agarippa, duk kēmon kaꞌam matuꞌu si kami inin, tiyaꞌ ne takitebi aꞌa tinuntutan weꞌ meꞌ Yahudihin kēmon, meꞌ Yahudi matuꞌu si lahat inin duk meꞌ Yahudi si Awrusalamin. Pākude teꞌed weꞌ aꞌa inin subey pinapatey. 
ACT.25.25	Saguwaꞌ sakaliꞌ pinaliksaꞌ weꞌ ku, gaꞌ niyaꞌ kasuwaꞌku sababne pamapateyan iye. Duk peggeꞌ mabayaꞌ iye hinukum weꞌ Sultan Nakuraꞌin, iye pikilankun daꞌakku iye binoꞌo pī. 
ACT.25.26	Saguwaꞌ gaꞌ niyaꞌ sababne panulatanku Sultan Nakuraꞌin,” paꞌin si Pestus. “Hangkan hep boꞌoku iye pitu paharap si kaꞌam, pasōng ne teꞌed si kaꞌu, Tuwan Agarippa, supaya pagubus tapaliksaꞌnu palkalaꞌ inin, kaw du paꞌin niyaꞌ sulatku si Sultan Nakuraꞌin. 
ACT.25.27	Peggeꞌ bang si aku,” paꞌinne, “gaꞌi patut magpaboꞌo pilisu pī si Sultan Nakuraꞌin bang gaꞌi inaka tuntut si iyehin.”
ACT.26.1	Paꞌin Agarippa pu si Paul, “Makajari ne kew missā para si dinu.” Manjari magsinyas si Paul peggeꞌ sōng ne iye missā. Duk missā ne iye mēbbegan dine. 
ACT.26.2	“Tuwan Agarippa,” paꞌinne, “kēgan ku teꞌed peggeꞌ ellew inin kapamissāku bēbbegku si diku tuꞌu si panaꞌanannu, sabab meꞌ palkalaꞌ panuntutan meꞌ Yahudi akuhin. 
ACT.26.3	Pasōng teꞌed ku kēgan peggeꞌ kataꞌuhannu du meꞌ addat meꞌ Yahudihin duk meꞌ luwal pagsaggaꞌanden. Hangkan pakimaꞌapanku si kaꞌu, pakalehun ku. Daꞌa kew hadja jumuꞌ.
ACT.26.4	“Kēmon meꞌ Yahudihin, kataꞌuhande du hatulankun kemuwe mākanak ku dem lahatku duk laꞌi isab si Awrusalam. 
ACT.26.5	Tiggel ne pangataꞌude hatulankun duk bang asal mabayaꞌ siye, kasaksiꞌande weꞌ kemuwe tagnaꞌley, hatulankun hatulan dambuwaꞌ Pariseo. Gaꞌ niyaꞌ makasaliꞌ si meꞌ Pariseohin bang panuhutde si saraꞌ āgama Yahudihin. 
ACT.26.6	Na kuweꞌitu,” paꞌin si Paul, “tiyaꞌ ku tuꞌu hinukum sabab pangase-ngaseku weꞌ tumanan Tuhanin du janjiꞌne si meꞌ kapapuꞌan kamihin. 
ACT.26.7	Iye du isab inin inase-ase meꞌ bangsa kami Yahudi sampūꞌ duk duwehin, hangkan nambahayang teꞌed siye si Tuhan ellew-sangem. Saguwaꞌ sabab pangase-ngaseku inin, Tuwan, tiyaꞌ ku tinuntutan weꞌ meꞌ pagkasiku Yahudihin. 
ACT.26.8	Weꞌey teꞌ kaꞌam kahunitan kahagad weꞌ pakellum Tuhanin du balik meꞌ pateyin?
ACT.26.9	“Bisan aku matuꞌuhin kuweꞌ siyehin du isab. Kannalku weꞌ subey ku teꞌed maggeꞌes ngahinang sasuku kuntara si meꞌ manuhut si Isahin, aꞌa Nasaretin. 
ACT.26.10	Duk iye miyaꞌan hininangkun laꞌi si Awrusalam tagnaꞌ. Kaꞌurungan ku kapatut weꞌ meꞌ nakuraꞌ meꞌ imamin, hangkan ekka meꞌ aꞌa masandel pu si Isahin kinalabusu weꞌ ku. Duk padūsku isab paghinukum siye hukuman kamatey. 
ACT.26.11	Daran papeddiꞌanku meꞌ masandel pu si Isahin dem meꞌ kalanggal-langgalan supaya lebbahande pakahagadde pu si Isahin. Duk hawal peddiꞌ ateyku si siyehin, tinurul-turul siye weꞌ ku bisan si meꞌ kalahatan seddili supaya siye tabinasaku.”
ACT.26.12	“Iye hep miyaꞌan akakun,” paꞌin si Paul, “hangkan ku hap pī si Damaskus pagubus ku kaꞌurungan kapatut duk meꞌ daꞌakan weꞌ meꞌ nakuraꞌ meꞌ imamin. 
ACT.26.13	Manjari sābuku si lān, Tuwan, lettu ellew ne miyaꞌan, niyaꞌ takiteku sahaya amban diyataꞌ langit sinag pe amban ellew. Ninag dantaꞌ miyaꞌan pī si aku duk meꞌ saweꞌku maglengnganin. 
ACT.26.14	Hebbaꞌ kami kēmon diyataꞌ bulak. Manjari niyaꞌ suwala takaleku missā si aku si bissāhan Hibrani. Paꞌin suwalahin, ‘O Saul, Saul. Weꞌey ku binasanu? Kaꞌu hadja kahunitanin bang saggaꞌnu ku.’ 
ACT.26.15	‘Sine kew, Tuwan?’ paꞌinku. Paꞌinne, ‘Si Isa ku. Aku hep bininasanun. 
ACT.26.16	Saguwaꞌ kuwat kew nengge,’ paꞌinne. ‘Hangkan ku paguwaꞌ si kaꞌu, peggeꞌ tapeneꞌte kew hinang daraꞌakanku. Subey kew magaka si meꞌ aꞌa sabab pangitenu aku ellew inin duk sabab niyaꞌ pe pakitehanku si kaꞌu si pasōngan. 
ACT.26.17	Timbulte du kew bang kew bininasa weꞌ meꞌ pagkasinu Yahudi atawa meꞌ kabangsahan dumaꞌin Yahudi sōng pamapīhanku kaꞌuhin. 
ACT.26.18	Daꞌakte kew pī dalil makellat meꞌ mataden supaya talinda siye amban lindem pī si dantaꞌ, amban antanan nakuraꞌ seyitanin pī si antanan Tuhanin, duk supaya isab taꞌampun meꞌ duseden bang sandel siye si aku,’ paꞌin si Isa, ‘duk sumakup du siye si meꞌ aꞌa tapeneꞌ Tuhanin.’ ”
ACT.26.19	“Hangkan hep, Tuwan,” paꞌin si Paul, “asal tinuhut weꞌ ku bakas pinabagala si aku amban surgaꞌ miyaꞌan. 
ACT.26.20	Manjari magusihat ne ku tinagnaꞌan laꞌi si Damaskus, ubus si Awrusalam, ubus bu laꞌi isab si meꞌ kalahat-lahatan si Yahudiya duk sampay si meꞌ aꞌa dumaꞌin Yahudihin. Magusihat ku si siye kēmon weꞌ subey pagsusunande duk lebbahande ne meꞌ duseden duk subey ne siye nuhut Tuhanin. Duk subey isab pakitehande si meꞌ hinanganden weꞌ asal pinda ne ateyden. 
ACT.26.21	Iye hep inin sababnen hangkan ku siggew meꞌ Yahudihin laꞌi si langgal hadje duk sōng ku papateyde. 
ACT.26.22	Saguwaꞌ tinabangan ku weꞌ Tuhanin sampay kuweꞌitu,” paꞌin si Paul, “hangkan tiyaꞌ ku nengge tuꞌu magaka-aka si kēmon aꞌa, si meꞌ mabangsahanin duk si meꞌ madiyawaꞌ bangsanen saliꞌ-saliꞌ. Gaꞌ niyaꞌ akaku palabi amban binissā meꞌ kanabihan awwalley duk binissā si Musa sabab maꞌumantag si pasōnganin. 
ACT.26.23	Paꞌinde hep weꞌ Almasihin subey nandalan kabinasahan duk matey. Duk Almasihin dehellu pinakellum amban meꞌ pateyin, duk urunganne dantaꞌ pikilan meꞌ Yahudihin duk meꞌ bangsa dumaꞌin Yahudihin. Hātinen palataꞌne si siye weꞌ makajari ne siye timbul.”
ACT.26.24	Sasang si Paul missā sa miyaꞌan mēbbegan dine, ginasudan iye weꞌ si Pestus, paꞌinne, “Paul, binalew ne kew. Lumanduꞌ kataꞌunun duk iyan makabalew kaꞌuhin.” 
ACT.26.25	Nambung si Paul, paꞌinne, “Tuwan Pestus, gaꞌ ku ituꞌ binalew. Meꞌ bissākun bennal duk tewwaꞌ. 
ACT.26.26	Tahāti sultanin du meꞌ bissāku inin,” paꞌin si Paul. “Hangkan ku makatawakkal missā si iye, peggeꞌ tabugtuꞌku weꞌ kataꞌuhanne du kēmon bakas maꞌumantagin. Asal du meꞌ maꞌumantag inin dumaꞌin tinapuk. 
ACT.26.27	Sultan Agarippa,” paꞌin si Paul. “Kahagadnu ke bissā meꞌ kanabihanin? Kataꞌuhanku weꞌ kahagadnu.” 
ACT.26.28	Paꞌin Agarippa pu si Paul, “Tapikilnu hatu weꞌ kahumatannu ku dayiꞌ-dayiꞌ nuhut Almasi.” 
ACT.26.29	“Dayiꞌ-dayiꞌ ne ke atawa tiggel,” paꞌin si Paul, “iye pināku-pākuku si Tuhanin, weꞌ dumaꞌin hadja kaꞌu, Tuwan, saguwaꞌ kēmon meꞌ mapakale si aku ellew inin, bang du pasaliꞌ si aku nuhut Almasi, gaꞌi hadja isab pasaliꞌ iningketan.”
ACT.26.30	Manjari kuwat sultanin duk gubnulin duk si Bernike duk kēmon saweꞌde magtingkoloꞌin. 
ACT.26.31	Pagtahalaꞌ ne siye billaꞌi, magbissā-bissā siye, paꞌinde, “Aꞌa miyaꞌan gaꞌ niyaꞌ tahinangne pataꞌ pamapateyan iye atawa pangalabusuhan iye.” 
ACT.26.32	Paꞌin Agarippa pu si Pestus, “Makajari siꞌ aꞌa miyaꞌan pinaluwas bang gaꞌ iye magpaꞌin weꞌ mabayaꞌ iye hinukum weꞌ Sultan Nakuraꞌin.”
ACT.27.1	Sakaliꞌ pagsukatanden weꞌ patulak kami hap lahat Italiya, sinōngan ne weꞌ de si Paul duk meꞌ pilisu sinduwehin pī si antanan Juliyus, dambuwaꞌ meꞌ kapitan si kumpaniya meꞌ sundalu bangsa Roma inēnan “Kumpaniya Sultan Nakuraꞌin.” 
ACT.27.2	Pasakey kami si dambuwaꞌ kappal amban Adaramittu, tulaknen hap meꞌ kalahatan laꞌi si lahat Asiya. Manjari patulak ne kami. Nuhut kami isab si Aristarkus, aꞌa Makedoniya maglahat laꞌi si Tessalonika. 
ACT.27.3	Pagsasumuhin tekka kami laꞌi si Sidon. Hāp isab mātabat Juliyusin pu si Paul. Pinasagadan weꞌ ne si Paul pī nindew meꞌ bagayne si lahat Sidon miyaꞌan, supaya iye tatabangande ine-ine sukal si iye. 
ACT.27.4	Patulak kami amban Sidon, duk nusul kami pūꞌ Kiprusin paꞌellig-ellig peggeꞌ pasumbal baliyuhin. 
ACT.27.5	Ubus palabey kami tapit si lahat Kilikiya duk Pampiliya, manjari tekka kami si Mira, puweblo laꞌi si lahat Likiyas, duk duwaꞌi kami laꞌi. 
ACT.27.6	Niyaꞌ kappal takite kapitanin laꞌi amban puweblo Iskandal sōng patulak hap Italiya duk pinasakey kami weꞌ ne laꞌi.
ACT.27.7	Lomboy teꞌed duk hunit lengngan kamihin bang piyem bahangi, sampay tekka kami tapit si puweblo Kinidus. Manjari peggeꞌ pales baliyu mapasumbalin, gaꞌi kami sumōng pī; hangkan padiyaꞌut kami tudju Tōng Salmone bu paꞌellig kami si dambiyaꞌ pūꞌ Kerete. 
ACT.27.8	Nusul-nusul higad kami duk bisan kami kahunitan ujud tekka kami si dungguꞌan inēnan bang si bissāte, ‘Meꞌ Dungguꞌan Hāp.’ Gaꞌi du miyaꞌan tala amban puweblo Laseya.
ACT.27.9	Peggeꞌ tiggel-tiggel ne kami miyaꞌan si lān, siya-siya ne bang palanjal pe kami peggeꞌ baytu habagat ne. Sinessaꞌan meꞌ aꞌahin weꞌ si Paul, paꞌinne, 
ACT.27.10	“Meꞌ bagay, pandogahanku weꞌ tulakte bi amban inin asal siya-siya. Kaw kappalin duk duwaꞌanin lepas duk sampay umulin.” 
ACT.27.11	Saguwaꞌ kapitan meꞌ sundaluhin, kinahagad pe weꞌ ne pinaꞌin kapitan kappalin duk dapuꞌnen amban pinaꞌin si Paulin. 
ACT.27.12	Padungguꞌan miyaꞌan gaꞌi hāp padehengan bang baytu habagat hangkan kaꞌekkahanin mabayaꞌ ne patulak ngapas Penisiya duk pinalabey dahuꞌ habagatin laꞌi. Penisiya īꞌ dambuwaꞌ padungguꞌ-dungguꞌan laꞌi si pūꞌ Kerete gaꞌi tewwaꞌ baliyu.
ACT.27.13	Manjari, pagsakaliꞌ nihup sātanin gaꞌi du basag, kannal meꞌ aꞌahin hāp ne patulakan. Hangkan inonot ne weꞌ de padiyataꞌ gontengin duk patulak ne kami nusul-nusul pūꞌ Kerete miyaꞌan. 
ACT.27.14	Saguwaꞌ gaꞌ du tiggel, nihup ne baliyu mabasagin amban higad. 
ACT.27.15	Tewwaꞌ baliyu kappalin duk peggeꞌ gaꞌi sumampang kappalin si baliyu, pinasagadan ne hadja weꞌ kami kappalin boꞌo baliyuhin. 
ACT.27.16	Ujudnen umellig kami si dambiyaꞌ pūꞌ Kauda, pūꞌ dikiꞌ-dikiꞌ. Duk laꞌi, bisan kami kahunitan, tapahaget weꞌ kami buti bakas tinundan-tundanin. 
ACT.27.17	Pinasakat weꞌ de butihin diyataꞌ kappal ubus bu ileges weꞌ de baran kappalin duk ingket duk gaꞌi kepak. Ilebbes isab weꞌ de banugin peggeꞌ tinalew siye kaw sumanglad kappalin pī si tebbahan tapit laꞌi si Libiya. Duk pinasagadan ne weꞌ de kappalin boꞌo baliyu. 
ACT.27.18	Basag pe teꞌed badjuhin hangkan pagsasumuhin nagnaꞌ ilaboꞌ weꞌ de dem tahik meꞌ duwaꞌan kappalin. 
ACT.27.19	Katellum bahanginen, tinimanan weꞌ de sinduwe meꞌ kapanyapan kappalin ilaboꞌ magdem tahik. 
ACT.27.20	Duk bang piyem bahangi gaꞌ niyaꞌ takite kami mata ellew atawa poteꞌan. Duk gaꞌ paluggaꞌ baliyu mapalesin. Gaꞌ ne teꞌed kami ngase-ngase weꞌ timbul pe kami.
ACT.27.21	Manjari, peggeꞌ tiggel-tiggel ne gaꞌ niyaꞌ meꞌ aꞌahin makaꞌakan, nengge si Paul si tengngaꞌde duk paꞌinne si siye, “Meꞌ bagay, bang pakalebi siꞌ ku miyaꞌan, gaꞌ siꞌ kite bi tumulak amban pūꞌ Kerete. Duk gaꞌi siꞌ kite bi magkatiksaꞌan duk kalepasan. 
ACT.27.22	Saguwaꞌ kuweꞌitu junjungku si kaꞌam, papagenun bi ateybin. Gaꞌ du kaꞌam iyan niyaꞌ magmula. Luwal hadja kappalin malepasin. 
ACT.27.23	Peggeꞌ dibuhiꞌ,” paꞌin si Paul, “niyaꞌ pabagala si aku dambuwaꞌ malaꞌikat amban Tuhan sinambahayangkun duk sukuꞌ si iye ku. 
ACT.27.24	Paꞌin malaꞌikatin si aku, ‘Daꞌa kew talew, Paul. Subey du kew humarap si Sultan Nakuraꞌin. Duk hawal kahāp Tuhan si kaꞌuhin, sampay meꞌ saweꞌnu si kappal inin ellum du.’ 
ACT.27.25	Hangkan meꞌ bagay,” paꞌin si Paul, “papagenun bi ateybin. Peggeꞌ ngandel ku si Tuhan weꞌ tuman du bakas pinaꞌin si aku miyaꞌan. 
ACT.27.26	Saguwaꞌ taboꞌo baliyu du kite bi sumanglad si dambuwaꞌ pūꞌ.”
ACT.27.27	Kasampūꞌ duk ampat sangemnen kemuwe tagnaꞌ badju miyaꞌan, laꞌi pe kami taboꞌo-boꞌo weꞌ baliyuhin si diyaꞌut tahik Adariya. Pagsōng nengaꞌ bahangi ne, meꞌ maghinang si kappalin, talessa-lessade weꞌ tapit ne kami si higad. 
ACT.27.28	Hangkan matuntun siye ingket iningketan bohat si tuggune supaya kataꞌuhan bang saꞌingge laleman tahikin. Manjari lalemannen niyaꞌ duwempūꞌ deppe. Gaꞌ du tiggel, pinatuntun ne isab weꞌ de balik ingketin. Sampūꞌ saꞌ duk limen deppe lalemannen. 
ACT.27.29	Talew siye kaw sumanglad kappalin pī si kabatuhan, hangkan ngalaboꞌ siye ampat gonteng amban buliꞌ kappalin. Duk māku-māku siye si Tuhan karayaw mura ne ellew. 
ACT.27.30	Meꞌ aꞌa maghinang si kappalin sōng lahi amban kappal. Magmā-mā pī siye si mundaꞌ kappalin ngalaboꞌ meꞌ gonteng bu iluklusan weꞌ de ingket panowengan butihin duk pinatuntun weꞌ de pī si tahik. 
ACT.27.31	Saguwaꞌ paꞌin si Paul si kapitanin duk si meꞌ sundaluhin, “Bang tahalaꞌ meꞌ aꞌa iyan amban kappal, magmula kaꞌam.” 
ACT.27.32	Hangkan kinehet weꞌ meꞌ sundaluhin ingket butihin duk ne humanut.
ACT.27.33	Pagsōng ellew ne, binuyuꞌ-buyuꞌ siye weꞌ si Paul kēmon dinaꞌak mangan. Paꞌinne, “Sampūꞌ ne duk ampat bahangi kuweꞌitu pagsusebin. Gaꞌ kaꞌam bakas mangan ine-ine. 
ACT.27.34	Hangkan junjungku si kaꞌam, mangan kaꞌam dahuꞌ duk kaꞌam makatatas. Peggeꞌ gaꞌ du kaꞌam iyan niyaꞌ magmula.” 
ACT.27.35	Ubus miyaꞌan bissāne, ngeddoꞌ si Paul pan duk magpasalamat iye si Tuhan si matahande kēmon. Ubus bu kinepak-kepak weꞌ ne panin bu mangan. 
ACT.27.36	Manjari ngahaget ne ateyden duk mangan isab siye kēmon. 
ACT.27.37	Niyaꞌ kami duwe hatus duk pitumpūꞌ duk ennem meꞌ aꞌa dem kappalin. 
ACT.27.38	Pagmakaꞌakan ne siye kēmon, duk esso ne, ilaboꞌ weꞌ de buwas tiriguhin dem tahik supaya ngalampung kappalin.
ACT.27.39	Pagellew ne, gaꞌ takilalede bang pūꞌ ine takitede matapit miyaꞌan, saguwaꞌ niyaꞌ takitede tahik paloꞌok taga umus si higad. Iye pikilanden, bang makajari, pasangladde kappalin laꞌi si umus miyaꞌan. 
ACT.27.40	Hangkan kinehet weꞌ de ingket meꞌ gontengin duk inambanan ne dem tahik. Ilekkahan isab weꞌ de ingket pamekkes bansān kappalin. Ubus bu pinatengge weꞌ de banug si mundaꞌin duk binoꞌo ne weꞌ baliyu kappalin tudju higad. 
ACT.27.41	Saguwaꞌ niyaꞌ talanggalde kababewan manjari sumanglad kappalin laꞌi. Mundaꞌ kappalin masumangladin duk gaꞌi ne umusaꞌ, saguwaꞌ buliꞌnen jadjag weꞌ basag goyakin.
ACT.27.42	Pikilan meꞌ sundaluhin papateyde meꞌ pilisuhin kēmon, supaya gaꞌ niyaꞌ lumangi pī si higad paleppa. 
ACT.27.43	Saguwaꞌ kapitanin gaꞌi mabayaꞌ weꞌ niyaꞌ umantag pu si Paul. Hangkan pinages weꞌ ne meꞌ sundaluhin, gaꞌi dinaꞌak hininang tapikilde miyaꞌan. Bisan miyaꞌan, dinaꞌak pe weꞌ ne kēmon meꞌ mataꞌu mapalangihin patugpaꞌ dehellu duk palangi ne pī si higad. 
ACT.27.44	Meꞌ sinduwehin dinaꞌak paturul maggampalan diyataꞌ meꞌ papan-papan atawa meꞌ kayu mapolong amban kappalin. Kuweꞌ miyaꞌan katimbul kamihin kēmon pī si higad.
ACT.28.1	Pagtekka kami si higad, niyaꞌ ne ngakahan kami weꞌ ēn pūꞌ miyaꞌan Malta. 
ACT.28.2	Meꞌ aꞌa maglahat malaꞌihin ngasip teꞌed si kami. Peggeꞌ nagnaꞌ ne ulan duk haggut, magtukun siye ebbut duk hinatul kami weꞌ de kēmon. 
ACT.28.3	Magtimuk si Paul meꞌ langgas-langgas da pekkesan. Sasangne magteppukne pī dem ebbutin, niyaꞌ sawe bisa paguwaꞌ hawal panas ebbutin duk patoket pī diyataꞌ tangan si Paul. 
ACT.28.4	Pagkite meꞌ aꞌa pūꞌ miyaꞌan sawe mapatoket diyataꞌ tangan si Paulin, magbissā-bissā siye. Paꞌinde, “Aꞌa inin asal bakas mapatey. Bisan iye lumuwas amban tahik, saguwaꞌ gaꞌi katangguhan karalnen. Asal masi du iye matey.” 
ACT.28.5	Saguwaꞌ pinagpagan hadja weꞌ si Paul sawehin pī dem ebbut duk gaꞌ du makaꞌine iye. 
ACT.28.6	Inagad-agadden weꞌ bahaꞌ tangannen atawa bessuwang hadja iye hebbaꞌ matey. Saguwaꞌ pagtiggel-tiggel ne siye ngagad bu gaꞌ du niyaꞌ takitede umantag pu si Paul, manjari pinda ne pikilan meꞌ aꞌa Malta miyaꞌan. Paꞌinde weꞌ dambuwaꞌ iye tuhan.
ACT.28.7	Tapit laꞌi si antag miyaꞌan niyaꞌ meꞌ bulakan, dapuꞌnen si Publiyus, datuꞌ laꞌi si pūꞌ miyaꞌan. Binoꞌo kami si lumaꞌne duk hinatul kami weꞌ ne pahāp-hāp dem tellum bahangi. 
ACT.28.8	Sābu miyaꞌan, sama si Publiyusin laꞌi pabāk peggeꞌ saki iye maglemmun duk magsungiꞌ lahaꞌ. Padiyalem si Paul pī si bilikne māku-māku si Tuhan para si iye, duk binettad weꞌ si Paul meꞌ tangannen laꞌi si iye duk iye kawuliꞌan. 
ACT.28.9	Sabab miyaꞌan, kēmon aꞌa taga saki si pūꞌ miyaꞌan hap pī isab pu si Paul duk kawuliꞌan isab siye. 
ACT.28.10	Ekka meꞌ lasa-lasahan pangurung meꞌ aꞌahin kami. Duk sakaliꞌ ne kami sōng patulak, moꞌo siye pī si kappal meꞌ masukal si kamihin pamalutuꞌde kami.
ACT.28.11	Niyaꞌ tellum bulan bahu kami tumulak amban pūꞌ miyaꞌan. Pasakey kami si dambuwaꞌ kappal amban puweblo Iskandal bakas padeheng baytu habagatin laꞌi si pūꞌ miyaꞌan. Ēn kappal miyaꞌan, “Meꞌ Tuhan Kambalin.” Manjari patulak ne kami. 
ACT.28.12	Padungguꞌ kami laꞌi si puweblo Sirakus duk laꞌi kami tellum bahangi. 
ACT.28.13	Ubus patulak kami billaꞌi duk tekka kami si puweblo Regiyum. Pagsasumuhin nihup sātanin, hangkan patulak kami billaꞌi duk paglabey duwem bahangi tekka kami laꞌi si puweblo Puteyoli. 
ACT.28.14	Laꞌi niyaꞌ kasuwaꞌ kami meꞌ tindeg si Isa. Inohotan kami weꞌ de patennaꞌ laꞌi si siye da simana. Puwas miyaꞌan palanjal ne kami hap Roma. 
ACT.28.15	Pagtakale weꞌ meꞌ katindegan si Isa si Romahin weꞌ tekka ne kami, maglengngan siye pasampang si kami ngeregseꞌ Tiyanggi Appiyus duk si kalumaꞌan inēnan Tellu Kaddayan. Pagkite si Paul siye, magsukul iye si Tuhan duk ngahaget ateynen.
ACT.28.16	Pagtekka kami si Roma, pinasagadan si Paul maglumaꞌan dine. Niyaꞌ hadja dambuwaꞌ sundalu manteyan iye. 
ACT.28.17	Paglabey tellum bahangi, dinaꞌak weꞌ si Paul pī magtipun meꞌ nakuraꞌ meꞌ Yahudi si puweblo miyaꞌan. Paglaꞌi ne siye magtipun, paꞌin si Paul si siye, “Meꞌ kapungtinaꞌihanku, aku inin gaꞌ niyaꞌ duseku si pagkasiku Yahudi, duk gaꞌ bakas kalanggalanku meꞌ kaꞌaddat-addatan kapapuꞌanten bi. Saguwaꞌ bisan du gaꞌ niyaꞌ duseku, siniggew ku duk pinilisu weꞌ meꞌ Yahudi si Awrusalamin duk sinōngan ku weꞌ de pī si antanan bangsa Roma. 
ACT.28.18	Sinumariya ku weꞌ meꞌ bagellal bangsa Romahin duk batang ne ku paluwasde peggeꞌ gaꞌ niyaꞌ takasuwaꞌde jān pamapateyan aku. 
ACT.28.19	Saguwaꞌ gaꞌi ngatu meꞌ Yahudihin bang pinaluwas ku. Hangkan gaꞌ niyaꞌ tapikilku seddili amban makihukum si Sultan Nakuraꞌin, bisan ne gaꞌ niyaꞌ panuntutanku meꞌ pagkasiku Yahudihin. 
ACT.28.20	Hangkan hep pināku weꞌ ku magkite duk magbissā duk kaꞌam. Kuweꞌitu tiyaꞌ ku kinarena sabab panuhutku dambuwaꞌ inase-asete bi bangsa Israꞌilin.” 
ACT.28.21	Paꞌinde pu si Paul, “Gaꞌ kami bakas makasangka sulat amban lahat Yahudiya sabab kaꞌu. Gaꞌ isab niyaꞌ meꞌ Yahudi bakas mabillaꞌihin moꞌo aka pitu atawa missā laꞌat sabab kaꞌu. 
ACT.28.22	Saguwaꞌ batang pakale kami bang ine kinahagadnun, peggeꞌ kataꞌuhan kami weꞌ bisan antag kinuntarahan teꞌed weꞌ meꞌ aꞌahin toloꞌ tinuhutnu inin.”
ACT.28.23	Manjari magkeddew siye duk si Paul bang sumiyan pamissāne si siyehin. Pagtekka ellew pagkeddewanden, ekka siye mapī si lumaꞌ patennaꞌan si Paulin. Kemuwe salung sampay sangem, pinahātihan weꞌ si Paul si siye duk inusihatan siye weꞌ ne sabab pagbayaꞌ Tuhanin. Suleyanne teꞌed siye ngahumatan nuhut si Isa sābune ngusihatan siye amban saraꞌ si Musa duk amban kitab kanabi-nabihanin. 
ACT.28.24	Niyaꞌ siye kahumatan si binissānen saguwaꞌ sinduwehin gaꞌi kahagad. 
ACT.28.25	Gaꞌ siye maguyun. Manjari pagsōng moleꞌ ne siye, niyaꞌ pe bissā si Paul. Paꞌinne si siye, “Asal tumuꞌun teꞌed lapal amban Niyawa Sutsihin, iye pinalataꞌ Nabi Isaya si meꞌ kapapuꞌanbin. Peggeꞌ paꞌinne hep pu Nabi Isaya,
ACT.28.26	‘Pī kew si bangsa inin duk paꞌinun si siye: Luwal ne hadja kaꞌam pakale saguwaꞌ gaꞌi du tasabutbi. Luwal ne hadja kaꞌam mayam saguwaꞌ gaꞌi du takitebi. 
ACT.28.27	Peggeꞌ meꞌ aꞌa bangsa inin tuwas kōkden. Tinampengan weꞌ de meꞌ tayingeden, pinakeddem weꞌ de meꞌ mataden. Bang ngite mataden duk makakale tayingeden duk makahāti pikilanden, balik siye iyan pitu si aku, paꞌin Tuhanin, duk pakoleꞌku siye.’ ”
ACT.28.28	Duk paꞌin si Paul pe, “Subey kataꞌuhanbi, weꞌ pinasampay ne si meꞌ kabangsahan dumaꞌin Yahudihin lapal Tuhan sabab panimbulne meꞌ manusiyaꞌin. Duk asal pakale du siye iyan.” 
ACT.28.29	Pagubus inin paꞌin si Paul, tahalaꞌ ne meꞌ Yahudihin duk magjawab teꞌed siye.
ACT.28.30	Dem duwen tahun laꞌi si Paul patennaꞌ si lumaꞌ inalkilahan. Inaddatan weꞌ ne kēmon aꞌa mapī si iyehin. 
ACT.28.31	Magmahalayak iye sabab pagbayaꞌ Tuhanin duk magusihat iye sabab Isa Almasi, Panuhutanin. Gaꞌ niyaꞌ talew-talewne magusihat duk gaꞌ niyaꞌ mages iye.
ROM.1.1	Sulat inin amban si Paul pinasampay piyu si kaꞌam si lahat Romahin. Aku inin daraꞌakan Isa Almasi. Tapeneꞌ ku weꞌ Tuhanin duk kawakilan ku weꞌ ne magmahalayak aka-aka mahāp amban iyehin. 
ROM.1.2	Aka-aka mahāp inin pananggup Tuhanin awwalley duk dinaꞌak weꞌ ne sinulat si meꞌ nabinen dem kitab. 
ROM.1.3	Aka-aka mahāp inin sabab Anak Tuhanin, Isa Almasi, Panuhutanten bi. Pinalahil iye si dunya tubuꞌ Sultan Daꞌud pagmanusiyaꞌ iye. 
ROM.1.4	Saguwaꞌ Tuhan teꞌed iye. Weꞌ balakat Tuhanin pastiꞌ weꞌ bennal iye Anak Tuhanin peggeꞌ pinakellum iye balik amban kamateynen. 
ROM.1.5	Sabab si Isa Almasi inurungan ku hinang weꞌ Tuhanin. Kawakilan ku weꞌ ne magmahalayak aka-aka mahāpin supaya niyaꞌ taboꞌoku amban kēmon meꞌ kabangsa-bangsahanin meꞌ aꞌa sandel duk nuhut pu Isa Almasi supaya iye tapudji. 
ROM.1.6	Sakup du isab kaꞌam meꞌ maluꞌu si lahat Romahin. Tapeneꞌ kaꞌam weꞌ Tuhanin duk kaꞌam sukuꞌ pu si Isa Almasi.
ROM.1.7	Hangkan ku inin nulat si kaꞌam meꞌ maluꞌu si lahat Romahin. Kalasahan Tuhanin kaꞌam duk tapeneꞌ kaꞌam weꞌ ne supaya kaꞌam meꞌ aꞌane. Karayaw weꞌ luwal kaꞌam ipat Tuhanin, Samaten bi duk Isa Almasi, Panuhutanten bi. Karayaw isab weꞌ urungande kaꞌam kasanyangan dem ateybi.
ROM.1.8	Iye inin tagnaꞌ kabayaꞌanku inaka si kaꞌamin weꞌ asal magsukul ku si Tuhan sababbi kēmon. Peggeꞌ bawag ne si tibuꞌukan dunya weꞌ sandel kaꞌam pu Isa Almasi. Si Isa Almasi jānnen hangkan tayimaꞌ Tuhanin pagsukulkun. 
ROM.1.9	Luwal ku māku-māku si Tuhan para si kaꞌam. Kataꞌuhan Tuhanin weꞌ toꞌo pinaꞌinku inin. Maghinang ku si iye ateykun dambūs-būs, magmahalayak ku aka-aka mahāp sabab Anaknen. 
ROM.1.10	Pāku-pākuku si Tuhan weꞌ bang amban bayaꞌne du tapiyu ne siꞌ ku nindew kaꞌam. Tiggel ne kabayaꞌku mapiyuhin. 
ROM.1.11	Peggeꞌ mabayaꞌ teꞌed kaꞌam kiteku duk kaꞌam katoloꞌanku meꞌ bakas panoloꞌ Niyawa Tuhan akuhin supaya magkasōng sandelbin. 
ROM.1.12	Hāti pinaꞌinkun, mabayaꞌ ku piyu si kaꞌam supaya kite bi kapagasig-inasig. Asig ateybin bang kitebi sandelkun duk asig isab ateykun bang kiteku sandelbin.
ROM.1.13	Meꞌ kapungtinaꞌihanku masandel pu si Isa Almasihin, kabayaꞌankun kataꞌuhanbi weꞌ daran ku magsakap piyu nindew kaꞌam saguwaꞌ niyaꞌ makaꞌalal aku hangkan ku gaꞌ tapiyu. Mabayaꞌ ku piyu supaya ku kapagmahalayak si kaꞌam duk du niyaꞌ meꞌ aꞌa maluꞌuhin taboꞌoku nuhut Isa Almasi kuweꞌ pamoꞌoku meꞌ aꞌa amban meꞌ kabangsahan dumaꞌin Yahudi sinduwehin. 
ROM.1.14	Subey ku teꞌed magmahalayak sabab Isa Almasi si kēmon manusiyaꞌ bisan ine bangsanen, si meꞌ taga pangadjiꞌin duk si meꞌ maꞌawamin. 
ROM.1.15	Hangkan hep mabayaꞌ ku teꞌed piyu magmahalayak aka-aka mahāpin si kaꞌam isab meꞌ maglahat maluꞌu si Romahin.
ROM.1.16	Gaꞌi ku teꞌed iyaꞌ magmahalayak aka-aka mahāp sabab Isa Almasihin. Peggeꞌ kēmon makahagad si aka-aka mahāp inin, tinagnaꞌan amban Yahudi pī si meꞌ dumaꞌin Yahudi, laꞌi balakat Tuhanin maluwas siye amban duseden. 
ROM.1.17	Amban aka-aka mahāp inin kataꞌuhante bang saꞌingge supaya kimmatan Tuhanin meꞌ aꞌahin bentel. Subey hadja siye sandel dambūs-būs pu Isa Almasi. Tasulat dem kitab sabab inin, pinaꞌin, “Sine-sine masandel si Tuhanin, kimmatan Tuhanin iye bentel duk ellum du iye.”
ROM.1.18	Tuhanin laꞌi si surgaꞌ duk pakitehanne weꞌ astel teꞌed iye si meꞌ manggaꞌi matalew si iyehin duk si meꞌ maghinangan malaꞌatin. Sabab hinangande malaꞌatin, saggaꞌde meꞌ aꞌa sinduwehin supaya gaꞌi kataꞌuhande toloꞌ mabennal sabab Tuhanin. 
ROM.1.19	Legga Tuhanin du siye peggeꞌ pastiꞌ du si siye bang ine-ine makajari kinataꞌuhan sabab Tuhanin, bu Tuhanin ne teꞌed magpapastiꞌ si siyehin. 
ROM.1.20	Kemuwe pinapanjari weꞌ Tuhanin dunyahin, pastiꞌ si meꞌ aꞌahin weꞌ Tuhanin taga balakat gaꞌi tahalaꞌ bisan du gaꞌi takitede balakatnen, duk pastiꞌ isab si siye weꞌ iye Tuhan mabennalin bisan du iye gaꞌi takitede. Tahāti meꞌ aꞌahin sabab Tuhanin duk sabab balakatnen si meꞌ bayuꞌ-bayuꞌan bakas pinapanjarinen. Hangkan gaꞌi siye kapagdaꞌawa sabab hinanganden. 
ROM.1.21	Kataꞌuhande hep sabab Tuhanin, saguwaꞌ bisan du kataꞌuhande weꞌ asal pataꞌ iye pinahadje peggeꞌ iye Tuhanin, gaꞌi iye pahadjede. Gaꞌi siye bisan magsukul si iye sabab meꞌ tahinangnen. Saguwaꞌ iye hadja pinikilden meꞌ manggaꞌ niyaꞌ gunanen. Lanab pikilanden hangkan gaꞌi tahātide mabennalin. 
ROM.1.22	Paꞌinde weꞌ lalem pikilanden bu paꞌin dupang hatiꞌ siye. 
ROM.1.23	Gaꞌi pahadjede Tuhan manggaꞌi mamateyin. Iye pinahadjeden limbagan manusiyaꞌ mamateyin duk limbagan manuk-manuk, limbagan hayep, duk limbagan meꞌ mapalele diyataꞌ bulakin.
ROM.1.24	Hangkan hep pasagadan Tuhanin siye maghinang meꞌ kasabulan kinabayaꞌan ateyde hininangin. Magkahinangan siye makaꞌiyaꞌ-iyaꞌ duk meꞌ pagkasiden. 
ROM.1.25	Gaꞌi kahagadde mabennal sabab Tuhanin saguwaꞌ iye kinahagadden manggaꞌi mabennalin. Tuhanin magpapanjari kēmon-kēmonin saguwaꞌ gaꞌi iye pahadjede duk gaꞌi iye tuhutde. Iye pinahadjeden meꞌ bayuꞌan bakas pinapanjarinen. Saguwaꞌ Tuhanin subey pinudjihin salama-lama. Amin.
ROM.1.26	Hangkan hep pinasagadan siye weꞌ Tuhanin maghinangan makaꞌiyaꞌ-iyaꞌ ngūtan napsu baranden. Bisan meꞌ dendehin gaꞌi mabayaꞌ si lella. Iye kinabayaꞌanden pagkaside dende duk magkahinangan siye laꞌat. Bu gaꞌi inin patut. 
ROM.1.27	Damikkiyan isab meꞌ lellahin gaꞌi ne mabayaꞌ si dendehin saguwaꞌ iye kinabayaꞌanden pagkaside lella duk magkahinangan siye laꞌat. Lella magkahinangan makaꞌiyaꞌ-iyaꞌ duk lella. Tumbas si siyehin matalep si hinangande malaꞌat inin.
ROM.1.28	Peggeꞌ gaꞌi bayaꞌ essebde meꞌ toloꞌ mabennal sabab Tuhanin, manjari pinasagadan siye weꞌ ne magpikilan meꞌ malaꞌatin. Hangkan maghinang siye meꞌ hinangan manggaꞌi subey hininangden. 
ROM.1.29	Pennoꞌ dem ateyden weꞌ bayuꞌ-bayuꞌan duse duk sasuku malaꞌatin. Napsuhan siye duk maghinang siye laꞌat si saweꞌde. Luwal siye ngimbūhan saweꞌde. Mapatey siye. Luwal siye magsasaꞌ duk ngakkalan siye saweꞌde. Kabayaꞌanden laꞌat matekka si saweꞌden. Luwal siye magkoto-koto. 
ROM.1.30	Luwal siye ngalimutan saweꞌde. Bunsi siye si Tuhan duk ngandiyawaꞌ-ngandiyawaꞌan siye saweꞌde. Langkew teꞌed ateyden duk abbuhan siye. Luwal siye magpikil bang saꞌingge pamasōngde meꞌ hinangande malaꞌatin. Gaꞌi siye nuhut toloꞌ matettoꞌade. 
ROM.1.31	Meꞌ aꞌa dupang siye. Gaꞌi tumanande bang niyaꞌ bissāde. Gaꞌi siye malasa duk maꞌaseꞌ si pagkaside. 
ROM.1.32	Kataꞌuhande weꞌ paꞌin saraꞌ Tuhanin weꞌ sasuku maghinangan meꞌ duse inin asal pataꞌ matey. Saguwaꞌ bisan kataꞌuhande inin, magduse pe siye namba duk sinna isab siye bang niyaꞌ maghinangan kuweꞌ siyehin.
ROM.2.1	Sine-sine ne kaꞌam, meꞌ bagaykun, gaꞌi tapaꞌinbi weꞌ gaꞌ niyaꞌ dusebi, duk iye taga dusehin duk subey ileggahin meꞌ saweꞌbin, peggeꞌ meꞌ hinangan malaꞌat panuksaꞌanbi siyehin hinangbi du isab. Bang tuksaꞌbi siye kuweꞌ du kaꞌam nuksaꞌ dibi. 
ROM.2.2	Kataꞌuhante weꞌ patut Tuhanin ngalegga meꞌ aꞌa maghinangan meꞌ malaꞌat miyaꞌan. 
ROM.2.3	Kannalbi weꞌ gaꞌi kaꞌam legga Tuhanin bu hinangbi du meꞌ hinangan laꞌat panuksaꞌanbi saweꞌbin? 
ROM.2.4	Sewukat ne Tuhanin maꞌaseꞌ si kaꞌam, duk kuweꞌ gaꞌi hadja hinangne ine dusebin, duk gaꞌi kaꞌam magtawus leggane, hatu kannalbi weꞌ gaꞌi iye subey asipbi. Gaꞌi ke tahātibi weꞌ hangkan Tuhanin maꞌaseꞌ si kaꞌam, peggeꞌ kaw du pagsusunanbi dusebin duk pinda ne ateybin? 
ROM.2.5	Saguwaꞌ tuwas kōkbin, gaꞌi bayaꞌ lebbahanbi dusebin. Hangkan hep pasōng pangalegga kaꞌamin bang taꞌabut ne ellew pamakite Tuhan astelne si meꞌ duse manusiyaꞌin duk pamakitene hukumanne mabentelin. 
ROM.2.6	Peggeꞌ tumbasan Tuhanin du meꞌ manusiyaꞌin dangan-dangan matalep si hinangden. 
ROM.2.7	Niyaꞌ meꞌ aꞌa magtuyuꞌ maghinang hāp peggeꞌ inapasden pudji Tuhanin siye duk pahadjene siye. Apasde isab weꞌ urungan Tuhanin siye umul gaꞌ tamananne. Meꞌ aꞌa inin asal urungan Tuhanin du umul si surgaꞌ gaꞌ tamananne. 
ROM.2.8	Sinduwe meꞌ aꞌahin isab iye hadja tapikilden diden. Gaꞌi tuhutde toloꞌ mabennal amban Tuhanin saguwaꞌ iye tinuhutden manggaꞌi matewwaꞌin. Pakitehan Tuhanin si siye weꞌ astel iye manamal-namal duk leggane teꞌed siye. 
ROM.2.9	Kēmon maghinangan malaꞌatin inurungan kasusehan weꞌ Tuhanin duk tiniksaꞌ du siye. Dumaꞌin hadja meꞌ Yahudihin saguwaꞌ sampay meꞌ bangsa seddilihin isab. 
ROM.2.10	Saguwaꞌ kēmon manusiyaꞌ maghinangan mahāpin, pudji Tuhanin du siye, duk pahadjene siye, duk urunganne siye kasanyangan dem ateyde. Dumaꞌin hadja meꞌ Yahudihin saguwaꞌ sampay meꞌ bangsa seddilihin isab. 
ROM.2.11	Peggeꞌ gaꞌi pagbiddaꞌ Tuhanin manusiyaꞌin; saliꞌ-saliꞌ siye si matahanne bisan ine bangsanen.
ROM.2.12	Meꞌ bangsa dumaꞌin Yahudihin, gaꞌi kataꞌuhande saraꞌ Tuhan tasulat weꞌ si Musahin. Bang magduse siye legga Tuhanin siye duk tapī siye si narkaꞌ. Saguwaꞌ dumaꞌin pangalegga siyehin sa pinaꞌin dem saraꞌin. Meꞌ Yahudihin, siye pangurungan saraꞌin, bang magduse siye, hinukum siye bang tatuhutde ke saraꞌin atawa gaꞌ. Bang gaꞌ tuhutde, legga Tuhanin siye sa pinaꞌin dem saraꞌin. 
ROM.2.13	Dumaꞌin aꞌa makakale saraꞌ Tuhanin iye inampun duk kinimmatan bentel weꞌ Tuhanin. Saguwaꞌ aꞌa manuhut kēmon pangandaꞌakan dem saraꞌin, iye inampun duk kinimmatan bentel weꞌ Tuhanin. 
ROM.2.14	Meꞌ bangsa dumaꞌin Yahudihin gaꞌ laꞌi si siye saraꞌ Tuhanin. Saguwaꞌ bisan gaꞌ laꞌi si siye saraꞌ Tuhanin, bang patekka niyaꞌ meꞌ pangandaꞌakan dem saraꞌin tatuhutde peggeꞌ kataꞌuhande dem pikilande bang ine mahāp hininangin. Hangkan kuweꞌ niyaꞌ saraꞌ dem pikilande. 
ROM.2.15	Takite si meꞌ hinanganden weꞌ kataꞌuhande dem ateyde bang ine pinaꞌin dem saraꞌ si Musahin. Kataꞌuhande dem pikilande bang hinanganden hāp atawa laꞌat. Bang patekka tapikilde weꞌ laꞌat hinanganden duk bang patekka isab tapikilde weꞌ hāp hinanganden. 
ROM.2.16	Paꞌin aka-aka mahāp minahalayakkun weꞌ sa miyaꞌan du isab si ellew dambuli bang daꞌak Tuhanin ne hinukum pu Isa Almasi meꞌ manusiyaꞌin. Pinaguwaꞌ du iyan weꞌ Tuhanin meꞌ tinapukande dem ateyden duk hukumne siye.
ROM.2.17	Paꞌinbi weꞌ Yahudi kaꞌam, meꞌ aꞌa tapeneꞌ Tuhanin. Ngandel kaꞌam weꞌ peggeꞌ luꞌu si kaꞌam saraꞌ Tuhanin tayimaꞌ Tuhanin du kaꞌam. Magabbu kaꞌam weꞌ kaꞌam hadja mangataꞌuhan Tuhanin. 
ROM.2.18	Kataꞌuhanbi bang ine kabayaꞌan Tuhan subey hininangbin. Duk taꞌu kaꞌam meneꞌ hinangan mapatutin peggeꞌ taꞌayabi iyan amban saraꞌ Tuhanin. 
ROM.2.19	Paꞌinbi weꞌ kaꞌam dalil manundan meꞌ mapessekin. Hātinen taꞌu kaꞌam magtoloꞌ sabab Tuhanin. Paꞌinbi isab weꞌ kuweꞌ kaꞌam dantaꞌ niyewan meꞌ aꞌa dem lindemin, hātinen taꞌu kaꞌam moꞌo aꞌa tudju Tuhan. 
ROM.2.20	Peggeꞌ luꞌu si kaꞌam saraꞌ Tuhanin, iye hadja toloꞌ mabennalin, paꞌinbi weꞌ taꞌu du kaꞌam manoloꞌan meꞌ madupangin duk meꞌ maꞌawam sabab Tuhanin. 
ROM.2.21	Taꞌu kaꞌam noloꞌan saweꞌbin saguwaꞌ gaꞌi kaꞌam taꞌu noloꞌan dibin. Gaꞌi kaꞌam ngandaꞌak nangkew bu kaꞌam nangkew du. 
ROM.2.22	Gaꞌi kaꞌam ngandaꞌak magjina bu kaꞌam magjina du. Haram si kaꞌam meꞌ limbagan pinahadje meꞌ aꞌahin saguwaꞌ gaꞌi kaꞌam magalang-alang padiyalem nangkewan langgal palaꞌihan meꞌ limbagan miyaꞌan. 
ROM.2.23	Magabbu kaꞌam weꞌ luꞌu si kaꞌam saraꞌ Tuhanin saguwaꞌ langgalanbi du saraꞌin hangkan diniyawaꞌan Tuhanin weꞌ meꞌ aꞌahin. 
ROM.2.24	Pinaꞌin dem kitab, “Sababbi meꞌ Yahudihin, binissā-bissāhan Tuhanin weꞌ meꞌ aꞌa dumaꞌin Yahudihin.”
ROM.2.25	Kite bi meꞌ Yahudihin, dinaꞌak hep kite bi magislam hinang tandaꞌ weꞌ kite bi bangsa tapeneꞌ weꞌ Tuhanin duk sukuꞌ si iye kite bi. Bang tuhutbi saraꞌin, hāp magislamin. Saguwaꞌ bang gaꞌi tuhutbi saraꞌin, gaꞌ niyaꞌ guna magislamin. 
ROM.2.26	Meꞌ aꞌa dumaꞌin Yahudihin, bisan siye gaꞌi magislam saguwaꞌ bang tuhutde saraꞌ Tuhanin, pamayam Tuhan siyehin kuweꞌ du siye bakas magislam. 
ROM.2.27	Kaꞌam meꞌ Yahudihin, magislam kaꞌam duk luꞌu saraꞌ Tuhanin tasulat si kaꞌam saguwaꞌ langgalanbi du saraꞌin. Bu meꞌ dumaꞌin Yahudihin, bisan siye gaꞌi magislam niyaꞌ du siye nuhut saraꞌ Tuhanin. Hangkan kaꞌiyaꞌ-iyaꞌan du kaꞌam iyan weꞌ de. 
ROM.2.28	Sine teꞌ asal Yahudi teꞌedin? Dumaꞌin aꞌa taga tandaꞌ si barannen peggeꞌ bakas iye magislam. 
ROM.2.29	Saguwaꞌ Yahudi teꞌedin aꞌa bakas binaꞌahuhan ateynen weꞌ Niyawa Tuhanin. Dumaꞌin panuhutne saraꞌin mamaꞌahuhan ateynen. Aꞌa inin bisan iye gaꞌi pudji pagkasine manusiyaꞌin saguwaꞌ pudji Tuhanin iye.
ROM.3.1	Kaw niyaꞌ magpaꞌin weꞌ gaꞌ niyaꞌ kahāpanne bang kite bangsa Yahudi duk bang tuhutte addat magislamin. 
ROM.3.2	Saguwaꞌ ekka kahāpanne. Kaꞌissaꞌ, si meꞌ Yahudihin hep pinangandel weꞌ Tuhanin lapalnen supaya tuhutde duk akade si meꞌ aꞌa. 
ROM.3.3	Kaw paꞌinbi, “Saguwaꞌ gaꞌ du tuhut meꞌ sinduwehin lapal Tuhanin.” Bennal iyan. Saguwaꞌ bisan gaꞌ tuhutde lapal Tuhan pinangandel si siyehin, dumaꞌin hātinen weꞌ gaꞌi kapangandelan Tuhanin duk weꞌ gaꞌi ne tumananne sanggupnen. 
ROM.3.4	Bisan du kēmon manusiyaꞌin dustaꞌan saguwaꞌ Tuhanin gaꞌi magdustaꞌ. Ine-ine bissāne tumananne teꞌed. Tasulat dem kitab sabab inin, pinaꞌin,
ROM.3.4	“Ine-ine bissānu, Tuhan, asal toꞌo du, hangkan kataꞌuhan weꞌ bentel kew.
ROM.3.4	Duk bang niyaꞌ nallaꞌ kaꞌu ujud kataꞌuhan du weꞌ gaꞌ niyaꞌ sāꞌnu.”
ROM.3.5	Kaw paꞌin meꞌ sinduwehin, “Bang kite maghinang laꞌat, hāp isab iyan peggeꞌ bang mikil meꞌ aꞌahin sabab meꞌ hinangante malaꞌatin duk meꞌ hinangan Tuhanin, tasabutde teꞌed weꞌ hāp manamal meꞌ hinangan Tuhanin, manjari pudjide iye. Na, bang pudjide Tuhanin sabab hinangante malaꞌatin, gaꞌi bentel Tuhanin bang leggane kite sabab malaꞌat bakas tahinangten.” (Iye inin bissā meꞌ sinduwehin.) 
ROM.3.6	Saguwaꞌ gaꞌi iyan toꞌo. Bang kite bi meꞌ magdusehin gaꞌi legga Tuhanin, hātinen gaꞌi iye bentel. Bu bang gaꞌi iye bentel, gaꞌi makajari weꞌ iye mangahukum kēmon manusiyaꞌin. 
ROM.3.7	Kaw paꞌinbi, “Aku, bisan ku magdustaꞌ, saguwaꞌ sabab pagdustaꞌkun pasōng du ngapastiꞌ weꞌ Tuhanin asal gaꞌi magdustaꞌ hangkan tapudji du iye. Na, weꞌey hukuman Tuhan si akuhin weꞌ dusehan ku bu tapudji du iye sabab dusekun?” 
ROM.3.8	Bang sa inin pagdaꞌawabin, hātinen subey kite magduse ne paꞌin supaya kaꞌujudannen hāp. Niyaꞌ meꞌ aꞌa ngalimutan aku duk tuksaꞌde ku weꞌ inin koꞌ panoloꞌkun. Legga Tuhanin du meꞌ aꞌa magpaꞌin inin duk patut siye ilegga.
ROM.3.9	Manjari, daꞌa kaꞌam magpaꞌin weꞌ kami meꞌ Yahudihin hāp si matahan Tuhan amban meꞌ bangsa dumaꞌin Yahudihin, peggeꞌ gaꞌi iyan toꞌo. Bakas tapapastiꞌku ne si kaꞌam weꞌ kēmon manusiyaꞌin, Yahudi ke atawa dumaꞌin Yahudi, saliꞌ-saliꞌ katagihan magduse. 
ROM.3.10	Tasulat hep dem kitab, pinaꞌin,
ROM.3.10	“Gaꞌ niyaꞌ aꞌa bentel si pagmatahan Tuhan, gaꞌ niyaꞌ bisan dambuwaꞌ.
ROM.3.11	Gaꞌ niyaꞌ makahāti bang ine mabentelin duk gaꞌ niyaꞌ ngatu nuhut kinabayaꞌan Tuhanin.
ROM.3.12	Kēmon manusiyaꞌin tayikutande Tuhanin. Gaꞌ ne niyaꞌ kagunahan Tuhanin si siye. Gaꞌ niyaꞌ maghinangan hāp, gaꞌ niyaꞌ bisan dambuwaꞌ.
ROM.3.13	Gaꞌi hāp bissāden, kuweꞌ dalil kubul bewwan buhuk gaꞌ kadebbunan. Luwal siye magdustaꞌ. Meꞌ bissāde pangalimutde saweꞌden bisa manamal, kuweꞌ bisahan sawe bang nigtuk, peggeꞌ bissāden asal makapagkaꞌat.
ROM.3.14	Luwal siye nuknaꞌan saweꞌden.
ROM.3.15	Mura-mura siye mapeddiꞌ duk mapatey.
ROM.3.16	Tungan-tungande ekka magkaꞌat weꞌ de, duk moꞌo siye kasusehan si meꞌ aꞌa.
ROM.3.17	Gaꞌi siye mabayaꞌ magsulut-sinulut.
ROM.3.18	Gaꞌ niyaꞌ talewde si Tuhan.”
ROM.3.19	Kēmon pinaꞌin miyaꞌan sakup dem kitab. Kataꞌuhante bi weꞌ meꞌ aꞌa pangurungan saraꞌin subey siꞌ tuhutde pangandaꞌakan dem saraꞌin. Saguwaꞌ peggeꞌ gaꞌi tuhutde, hangkan gaꞌ ne niyaꞌ kapagdaꞌawa weꞌ gaꞌ du niyaꞌ dusede, peggeꞌ sabab saraꞌ inin tahāti meꞌ aꞌahin weꞌ kēmon manusiyaꞌ si dunyahin dusehan si matahan Tuhan duk subey siye legga Tuhanin. 
ROM.3.20	Peggeꞌ gaꞌ teꞌed niyaꞌ aꞌa inampun duk kinimmatan bentel weꞌ Tuhanin sabab panuhutne saraꞌ Tuhanin, saguwaꞌ sabab saraꞌ Tuhanin hep puꞌun kataꞌuhante bi weꞌ dusehan kite bi.
ROM.3.21	Saguwaꞌ kuweꞌitu pinagintaꞌu ne weꞌ Tuhanin si kite bang saꞌingge duk duseten taꞌampun supaya ne kite kimmatanne bentel. Duk inin dumaꞌin sabab panuhutte saraꞌin. Tasulat du hep isab dem saraꞌ si Musahin duk dem kitab meꞌ kanabi-nabihanin bang saꞌingge duk duseten taꞌampun. 
ROM.3.22	Kuweꞌitu ampun Tuhanin meꞌ duseten duk kimmatanne kite bentel bang kite sandel pu Isa Almasi. Kēmon masandel pu Isa Almasihin asal kinimmatan bentel weꞌ Tuhanin bisan ine bangsanen. Gaꞌi siye pinagbiddaꞌ weꞌ Tuhanin. 
ROM.3.23	Saliꞌ-saliꞌ kēmon kapagduse, bisan dambuwaꞌ gaꞌ niyaꞌ siye tapudji weꞌ Tuhanin. 
ROM.3.24	Saguwaꞌ sabab lasa duk aseꞌ Tuhan si kitehin bi, iye lasa-lasahanne si kitehin bi, hangkan inampun weꞌ ne duseten bi duk kinimmatan kite bi bentel weꞌ ne, peggeꞌ sandel kite bi pu Isa Almasi, mangalekkat kite bi amban duseten bi. 
ROM.3.25	Pinapitu weꞌ Tuhanin Isa Almasi supaya iye matey duk buꞌus lahaꞌnen duk sabab kamateyne miyaꞌan inampun du duse meꞌ manusiyaꞌin bang siye sandel si iye. Hinang Tuhanin inin pamakitene weꞌ iye asal bentel. Matuꞌuhin sandalan Tuhanin hinangan meꞌ aꞌahin duk kuweꞌ gaꞌ hadja hinangne ine meꞌ duseden. 
ROM.3.26	Saguwaꞌ masi du legga Tuhanin bang niyaꞌ magduse. Hangkan hep leggane si Isa ngagantiꞌan kite bi bisan iye gaꞌ bakas magduse. Sabab inin niyaꞌ ne purebane weꞌ asal bentel teꞌed iye duk weꞌ kimmatanne bentel sasuku masandel pu Isa Almasihin.
ROM.3.27	Manjari bang kuweꞌ inin, niyaꞌ ke pagabbute si pagmatahan Tuhan? Asal gaꞌ niyaꞌ. Peggeꞌ kinimmatan kite bentel weꞌ Tuhanin dumaꞌin sabab panuhutte saraꞌin saguwaꞌ sabab sandelte pu Isa Almasihin. 
ROM.3.28	Peggeꞌ kabugtuꞌanku weꞌ iye hadja puꞌunne hangkan kite inampun duk kinimmatan bentel weꞌ Tuhanin, weꞌ sabab sandelte pu Isa Almasihin, dumaꞌin sabab panuhutte saraꞌ Tuhanin. 
ROM.3.29	Hatu kannalbi weꞌ Tuhanin Tuhan meꞌ Yahudihin hadja. Saguwaꞌ iye matoꞌohin, Tuhanin Tuhan meꞌ bangsa dumaꞌin Yahudihin du isab. 
ROM.3.30	Peggeꞌ dambuwaꞌ du hadja Tuhanin, Yahudi duk dumaꞌin Yahudi, saliꞌ-saliꞌ siye inampun duk kinimmatan bentel weꞌ Tuhanin bang siye sandel pu Isa Almasi. 
ROM.3.31	Kaw paꞌinbi, “Na, bang sa iyan, hātinen peggeꞌ sandel kite bi pu Isa Almasi, gaꞌ ne niyaꞌ guna saraꞌ Tuhanin.” Dumaꞌin sa īꞌ. Bisan miyaꞌan, asal pasōng pe tuhutte saraꞌ Tuhanin.
ROM.4.1	Manjari, ine paꞌinte sabab Ibrahim, papuꞌ kami meꞌ Yahudihin? 
ROM.4.2	Bang upama Ibrahim miyaꞌan kinimmatan bentel weꞌ Tuhanin sabab maghinangan iye hāp, niyaꞌ siꞌ miyaꞌan jānne magabbu Ibrahim. Saguwaꞌ gaꞌ iye kapagabbu si matahan Tuhan. 
ROM.4.3	Ine teꞌ paꞌin kitabin sabab Ibrahim? Paꞌin kitabin weꞌ kinahagad weꞌ Ibrahim sanggup Tuhan si iyehin. Duk sabab pakahagadne miyaꞌan inampun duk kinimmatan iye bentel weꞌ Tuhanin. 
ROM.4.4	Kataꞌuhante weꞌ bang aꞌahin maghinang, makasangka iye suweldo. Pagtasangkane ne suweldonen, gaꞌi paꞌinte weꞌ lasa-lasahan miyaꞌan si iye, saguwaꞌ iye miyaꞌan tangdan hinangnen. 
ROM.4.5	Bang aꞌahin maghinang hāp supaya, paꞌinne, ampun Tuhanin du dusenen duk kimmatan Tuhanin du iye bentel, salaꞌ teꞌed iye. Peggeꞌ dumaꞌin sabab hinangante mahāpin saguwaꞌ sabab sandelte si Tuhanin, iye magampun meꞌ dusehin, hangkan kite bi inampun duk kinimmatan bentel weꞌ Tuhanin. 
ROM.4.6	Iye hep inin hāti pinaꞌin si Daꞌud ley pamissāne weꞌ asal kēgan teꞌed sasuku taꞌampun dusenen duk kinimmatan bentel weꞌ Tuhanin bu dumaꞌin sabab hinanganne mahāpin. 
ROM.4.7	Paꞌinne,
ROM.4.7	“Asal kēgan aꞌahin bang taꞌampun ne weꞌ Tuhanin dusenen duk kinayipatan ne weꞌ Tuhanin meꞌ hinanganne malaꞌatin.
ROM.4.8	Asal kēgan aꞌahin bang gaꞌi ne kimmatan Tuhanin dusenen.”
ROM.4.9	Kēg pinaꞌin si Daꞌud miyaꞌan, si meꞌ Yahudi bangsa magislamin ke hadja? Dumaꞌin. Saguwaꞌ paꞌinne miyaꞌan sampay si meꞌ bangsa manggaꞌi magislamin isab. Bakas paꞌinku dehellu weꞌ hangkan Ibrahim kinimmatan bentel weꞌ Tuhanin peggeꞌ kinahagad weꞌ ne sanggup Tuhanin. 
ROM.4.10	Sumiyan teꞌ pangimmat Tuhanin weꞌ bentel Ibrahim? Ubus ne ke iye magislam atawa gaꞌ pe? Gaꞌ pe iye miyaꞌan magislam, andang ne iye kinimmatan bentel weꞌ Tuhanin. 
ROM.4.11	Pagkinahagad ne weꞌ Ibrahim sanggup Tuhanin, manjari magislam ne iye, tandaꞌ weꞌ asal taꞌampun ne iye duk takimmat ne iye bentel weꞌ Tuhanin peggeꞌ kinahagad weꞌ ne Tuhanin. Hangkan Ibrahim miyaꞌan kuweꞌ ne matettoꞌa meꞌ aꞌa makahagad si Tuhanin duk takimmat bentel weꞌ Tuhanin bisan du siye gaꞌ bakas magislam. 
ROM.4.12	Duk Ibrahim kuweꞌ ne isab matettoꞌa meꞌ aꞌa bakas magislamin, dumaꞌin hadja peggeꞌ bakas magislam siye, saguwaꞌ peggeꞌ kahagad isab siye si Tuhan kuweꞌ pakahagad si Ibrahim, papuꞌ kami meꞌ Yahudihin, masa gaꞌ pe iye magislam.
ROM.4.13	Masa awwalley nanggup Tuhanin pu Ibrahim weꞌ pangurungne tibuꞌukan dunyahin si iye duk si meꞌ tubuꞌnen duk ujud tepe si siye du. Sanggup Tuhan inin pinangurung weꞌ ne pu Ibrahim, dumaꞌin peggeꞌ tinuhut weꞌ Ibrahim saraꞌ Tuhanin, saguwaꞌ peggeꞌ kahagadne Tuhanin duk taꞌampun duk takimmat iye bentel weꞌ Tuhanin. 
ROM.4.14	Peggeꞌ bang saꞌupama sanggup Tuhanin pangurung si meꞌ manuhut saraꞌin, na, gaꞌ niyaꞌ guna pakahagadte bi si Tuhanin duk gaꞌ niyaꞌ guna sanggup Tuhan miyaꞌan peggeꞌ gaꞌ du niyaꞌ makatuhut saraꞌ Tuhanin. 
ROM.4.15	Saraꞌin jānante hadja kaꞌastelan duk ilegga weꞌ Tuhanin peggeꞌ gaꞌi du tatuhutte saraꞌin. Luwal bang gaꞌ niyaꞌ saraꞌ meke gaꞌ niyaꞌ ngalanggalan saraꞌ.
ROM.4.16	Nanggup Tuhanin pu Ibrahim peggeꞌ sandel Ibrahim si iye. Duk hangkan nanggup Tuhanin supaya tapabugtuꞌne si meꞌ tubuꞌ Ibrahimin kēmon, weꞌ kalasahanne duk kaꞌaseꞌanne siye. Duk sanggupne miyaꞌan dumaꞌin hadja si meꞌ Yahudi, meꞌ manuhut saraꞌ sinulat si Musahin, saguwaꞌ si kēmon sasuku masandel si Tuhan kuweꞌ Ibrahimin. Peggeꞌ Ibrahim hep kuweꞌ matettoꞌate bi meꞌ masandel si Tuhanin. 
ROM.4.17	Toꞌo inin peggeꞌ tasulat hep dem kitab pinaꞌin Tuhan pu Ibrahimin. Paꞌinne, “Pineneꞌ kew weꞌ ku hinang matettoꞌa meꞌ aꞌa kabangsa-bangsahanin.” Bugtuꞌ tuman du sanggup inin peggeꞌ Tuhanin mananggup pu Ibrahimin. Duk iye kinahagad Ibrahimin peggeꞌ iye Tuhan magpakellum meꞌ pateyin duk ine-ine bissāne manjari du. 
ROM.4.18	Kinahagad weꞌ Ibrahim sanggup Tuhanin duk bisan du gaꞌ niyaꞌ ase-asene, asal ngase-ngase pe teꞌed iye weꞌ tuman du sanggup Tuhanin. Hangkan ujud tuman du duk manjari iye matettoꞌa meꞌ kabangsa-bangsahanin. Sa bakas pananggup Tuhan si iyehin, pinaꞌin dem kitab, “Meꞌ tubuꞌnun ekka du iyan manamal kuweꞌ meꞌ poteꞌanin.” 
ROM.4.19	Masa pananggup Tuhan pu Ibrahim inin, tapit ne da hatus tahun umulnen. Kataꞌuhanne weꞌ bahiꞌ ne iye duk gaꞌi ne iye makajari anakan. Bu si Sara isab, andanen, kataꞌuhanne gaꞌi nganak. Saguwaꞌ bisan ne kuweꞌ miyaꞌan, gaꞌ usaꞌ sandelne si Tuhanin. 
ROM.4.20	Kahagad ne paꞌin iye weꞌ ujud tuman du sanggup Tuhan si iyehin. Gaꞌ Ibrahim duwe-duwehan saguwaꞌ pasōng ngabasag sandelne si Tuhanin duk pinudji weꞌ ne Tuhanin. 
ROM.4.21	Kabugtuꞌanne teꞌed weꞌ asal tahinang Tuhanin du bakas pananggupnen. 
ROM.4.22	Hangkan hep peggeꞌ kinahagad teꞌed weꞌ Ibrahim sanggup Tuhan si iyehin, “kinimmatan iye bentel weꞌ Tuhanin,” sa tasulat dem kitabin. 
ROM.4.23	Meꞌ tasulat sabab Ibrahim miyaꞌan dumaꞌin hep para si iye hadja, 
ROM.4.24	saguwaꞌ sampay kite bi sakup du isab. Peggeꞌ kite bi kēmon masandel pu si Isahin kimmatan Tuhanin du weꞌ bentel peggeꞌ kahagad kite bi si Tuhan, iye bakas mamakellum Panuhutanten bi, Isa Almasi, amban kamateynen. 
ROM.4.25	Si Isa Almasi inin pinapatey sabab duseten bi duk pinakellum iye balik weꞌ Tuhanin supaya kite bi taꞌampun duk kinimmatan bentel weꞌ Tuhanin.
ROM.5.1	Manjari, peggeꞌ ubus ne kite bi inampun duk kinimmatan bentel weꞌ Tuhanin peggeꞌ sandel kite bi pu Isa Almasi, hangkan maghāp ne kite bi duk iye sabab bakas tahinang Isa Almasi, Panuhutanten bi. 
ROM.5.2	Pakitehan Isa Almasi si kite bi lasa duk aseꞌ Tuhan si kitehin bi pagsakaliꞌ kite bi sandel si iye duk kuweꞌitu kinimmatan ne kite bi bentel weꞌ Tuhanin. Magkēg isab kite bi peggeꞌ bugtuꞌ inase-aseten bi weꞌ magtuhut du kite bi duk Tuhanin duk pahadjene du kite bi laꞌi si surgaꞌ. 
ROM.5.3	Dumaꞌin hadja miyaꞌan, saguwaꞌ kēgan isab kite bi bisan kite bi kasigpitan peggeꞌ kataꞌuhante bi weꞌ sabab sigpitten bi ujud taꞌu kite bi magsandal. 
ROM.5.4	Bang tasandalte bi meꞌ kasigpitanten bi, kasulutan Tuhanin si kite bi. Duk bang kataꞌuhante bi weꞌ kasulutan Tuhanin si kite bi, kabugtuꞌante bi weꞌ niyaꞌ hāp ase-asete bi amban Tuhan. 
ROM.5.5	Kabugtuꞌante bi weꞌ asal tumanan Tuhanin du inase-asete bi amban iyehin peggeꞌ kataꞌuhante bi dem ateyte bi weꞌ malasa teꞌed Tuhanin si kite bi. Pinabugtuꞌ inin si kite bi weꞌ Niyawa Sutsi pinangurung Tuhan si kitehin bi.
ROM.5.6	Asal malasa teꞌed Tuhanin si kite bi. Matuꞌuhin gaꞌ teꞌed niyaꞌ tahinangte bi supaya kite bi lumuwas amban duseten bi. Saguwaꞌ pagtekka ellew pangeddew Tuhanin, matey si Isa Almasi sababte bi meꞌ aꞌa dusehanin. 
ROM.5.7	Hunit aꞌahin maglillaꞌ matey ngagantiꞌan aꞌa bentel. Inday, kaw isab niyaꞌ makatawakkal matey ngagantiꞌan aꞌa hāp manamal. 
ROM.5.8	Saguwaꞌ pinakitehan weꞌ Tuhanin bang saꞌingge hadje lasane si kitehin bi, sabab dinaꞌak weꞌ ne pitu Isa Almasi matey sababte bi sābute bi pe magdusehin. 
ROM.5.9	Manjari bang sabab kamateynen puꞌunte bi inampun duk kinimmatan kite bi bentel weꞌ Tuhanin, pasōng ne asal bugtuꞌ weꞌ timbul kite bi weꞌ Isa Almasi duk gaꞌi ne kite bi tewwaꞌ mulkaꞌ Tuhanin si ellew dambuli. 
ROM.5.10	Matuꞌuhin kuntarahante bi Tuhanin. Saguwaꞌ kuweꞌitu gaꞌi ne kite bi magbanta duk iye, peggeꞌ hāp Tuhanin ne kite bi sabab bakas ne Anaknen matey sababte bi. Bang sabab kamatey Anaknen hāp Tuhanin ne kite bi, pasōng ne bugtuꞌ weꞌ timbulne du kite bi peggeꞌ ellum ne balik Isa Almasi, Anakne miyaꞌan. 
ROM.5.11	Duk dumaꞌin hadja iyan. Saguwaꞌ pinakēg isab kite bi weꞌ Tuhanin peggeꞌ sabab Isa Almasi, Panuhutanten bi, hināp ne kite bi weꞌ ne.
ROM.5.12	Na, weꞌey enteꞌ niyaꞌ duse si dunya? Inin kahalannen: tagnaꞌ, dambuwaꞌ du hadja manusiyaꞌ magdusehin, si Apuꞌ Adam. Iye miyaꞌan tagnaꞌan duse si dunyahin. Peggeꞌ niyaꞌ ne duse si dunya, niyaꞌ isab kamatey dem dunya. Hangkan hep kēmon manusiyaꞌin ujud matey peggeꞌ kēmon magduse. 
ROM.5.13	Gaꞌ pe saraꞌin pangurung pu si Musa, andang ne meꞌ aꞌahin magduse. Saguwaꞌ bang gaꞌ niyaꞌ saraꞌ, gaꞌ niyaꞌ makajari tinuksaꞌ weꞌ langgalanne saraꞌin. 
ROM.5.14	Saguwaꞌ peggeꞌ dusehin moꞌo kamatey, hangkan kemuwe amban Apuꞌ Adam sampay pī pu si Musa, kēmon aꞌahin matey bisan du siye gaꞌ kapagduse kuweꞌ pagduse Apuꞌ Adamin sakaliꞌ langgalanne pangandaꞌakan Tuhanin.
ROM.5.14	Niyaꞌ kuweꞌ pagsaliꞌan tahinang Apuꞌ Adamin duk tahinang Almasihin, iye dinaꞌak Tuhan mapitu si dunyahin. Saliꞌ-saliꞌ siye peggeꞌ tahinangden niyaꞌ kaꞌujudanne si manusiyaꞌ. 
ROM.5.15	Saguwaꞌ magbiddaꞌ siye peggeꞌ gaꞌi tapagsaliꞌte duse tahinang Apuꞌ Adamin duk lasa-lasahan Tuhanin. Peggeꞌ weꞌ sabab duse tahinang dambuwaꞌ aꞌa hadja, Apuꞌ Adam, kēmon aꞌahin sukuꞌnen matey. Saguwaꞌ pasōng hadje kahāpan tahinang dambuwaꞌ aꞌa isab, Isa Almasi, peggeꞌ sabab tahinangnen ekka aꞌa makasangka lasa-lasahan Tuhanin, hātinen lasane duk aseꞌne si siyehin. 
ROM.5.16	Lasa-lasahan Tuhanin gaꞌi magsaliꞌ duk kaꞌujudan duse Apuꞌ Adamin. Kaꞌujudan duse Apuꞌ Adam dambuwaꞌ miyaꞌan, ilaboꞌan hukuman weꞌ Tuhanin kēmon manusiyaꞌin weꞌ dusehan duk subey ilegga. Saguwaꞌ iye inin lasa-lasahan Tuhanin, bisan kēmon aꞌahin magduse, inampun siye duk kinimmatan bentel weꞌ ne. 
ROM.5.17	Kaꞌujudan lasa duk aseꞌ Tuhan si kitehin pasōng pe amban kaꞌujudan duse Apuꞌ Adamin. Sabab duse Apuꞌ Adamin, kēmon aꞌahin sukuꞌnen matey. Saguwaꞌ meꞌ manayimaꞌ lasa duk aseꞌ Tuhanin kinimmatan ne bentel weꞌ Tuhanin, iye kuweꞌ lasa-lasahan Tuhanin. Siye inin ellum si surgaꞌ gaꞌ tamanan duk patuhut siye pu si Isa Almasi magbayaꞌ peggeꞌ sandel siye pu Isa Almasi.
ROM.5.18	Manjari, sabab dambuwaꞌ duse hadja, kēmon manusiyaꞌin sukuꞌnen ilegga weꞌ Tuhanin. Damikkiyan isab sabab dambuwaꞌ hinangan bentel, kēmon manusiyaꞌin makajari inampun duk kinimmatan bentel weꞌ Tuhanin duk ellum siye gaꞌ tamanan. 
ROM.5.19	Sabab gaꞌ panuhut dambuwaꞌ aꞌa pangandaꞌakan Tuhanin, hangkan kēmon manusiyaꞌin dusehan. Saguwaꞌ sabab panuhut dambuwaꞌ aꞌa pangandaꞌakan Tuhanin, hangkan kēmon manusiyaꞌin makajari kinimmatan bentel weꞌ Tuhanin.
ROM.5.20	Gaꞌ pe pangurung Tuhanin saraꞌin, andang ne meꞌ aꞌahin magduse. Pinangurung weꞌ Tuhanin saraꞌin supaya kataꞌuhande weꞌ pasōng ngaꞌekka duseden. Saguwaꞌ bisan pasōng ngaꞌekka duse meꞌ aꞌahin, pasōng pe teꞌed Tuhanin malasa duk maꞌaseꞌ si meꞌ aꞌa madusehanin. 
ROM.5.21	Manjari, matuꞌuhin basag dusehin, hangkan kēmon manusiyaꞌin magduse duk matey siye. Saguwaꞌ kuweꞌitu, hawal lasa duk aseꞌ Tuhanin, sasuku masandel pu si Isa Almasihin inampun du duk kinimmatan bentel weꞌ Tuhanin. Duk urunganne siye umul gaꞌ tamananne si surgaꞌ sabab bakas tahinang Isa Almasi, Panuhutanten bi.
ROM.6.1	Na, saꞌingge, magduse ne ke paꞌin kite bi duk pasōng tapakitehan Tuhanin lasane duk aseꞌnen si kite bi? 
ROM.6.2	Asal gaꞌi. Iye matoꞌohin bang pasal magduse, pagsandel ne kite bi pu si Isa Almasi, kuweꞌ ne kite bi meꞌ aꞌa matey gaꞌi ne kapagduse. Hangkan gaꞌi ne kite bi mabayaꞌ magduse. 
ROM.6.3	Kataꞌuhanbi du weꞌ pamandi kitehin bi, tandaꞌ weꞌ sukuꞌ pu si Isa Almasi ne kite bi duk nuhut ne kite bi iye, dalilnen kuweꞌ tumuhut isab kite bi si iye kamateynen. 
ROM.6.4	Hangkan pamandi kitehin bi kuweꞌ kite bi tumuhut matey kamateynen duk kuweꞌ isab kite bi tumuhut kinubul pangubul iyehin, supaya kite bi inurungan umul baꞌahu, kuweꞌ umul Isa Almasihin pamakellum iye balik weꞌ balakat Samate bi Tuhanin.
ROM.6.5	Peggeꞌ bang dalilnen kuweꞌ kite bakas nuhut iye matey kamateynen, damikkiyan kuweꞌ du isab kite ellum balik magtuhut duk iye pamakellum iyehin. 
ROM.6.6	Kataꞌuhante weꞌ disalite magdusehin kuweꞌ dalil bakas talansang ne patuhut pu si Isa Almasi diyataꞌ olom pangalansang iyehin, supaya disalite magdusehin magkaꞌat ne duk gaꞌi ne kite tahinang banyagaꞌ weꞌ duseten. 
ROM.6.7	Peggeꞌ bang aꞌahin matey ne, gaꞌi ne iye kapagbayaꞌan weꞌ duse. 
ROM.6.8	Duk peggeꞌ kuweꞌ kite bakas matey tumuhut pu si Isa Almasi, kahagad kite weꞌ ellum du isab kite iyan magtuhut duk iye. 
ROM.6.9	Peggeꞌ kataꞌuhante du weꞌ Isa Almasi bakas pinakellum balik amban kamateynen, duk gaꞌi ne teꞌed iye matey-matey balik. 
ROM.6.10	Matey iye duk tapuwasan ne teꞌed weꞌ ne dusehin. Kuweꞌitu ellum iye duk kēmon meꞌ hinangannen mudji Tuhanin. 
ROM.6.11	Damikkiyan isab subey kimmatanbi dibin kuweꞌ aꞌa matey gaꞌi ne kapagduse. Duk kimmatanun bi dibin kuweꞌ ne kaꞌam meꞌ aꞌa bakas pinakellum balik; duk peggeꞌ nuhut ne kaꞌam Isa Almasi kēmon hinanganbin subey mudji Tuhanin.
ROM.6.12	Hangkan subey gaꞌi pasagadanbi dibin magduse duk subey gaꞌi tuhutbi napsubin. 
ROM.6.13	Daꞌa ūtanun bi dibin magduse duk kaꞌam maghinangan laꞌat. Saguwaꞌ tuhutun bi Tuhanin dambūs-būs peggeꞌ dalilnen kuweꞌ kaꞌam bakas matey bu pinakellum ne balik weꞌ Tuhanin. Ambat Tuhanin iye magbayaꞌ si baranbin supaya kaꞌam maghinangan bentel. 
ROM.6.14	Gaꞌi ne kaꞌam subey tadaꞌag weꞌ dusebin, peggeꞌ tabang Tuhanin du kaꞌam hawal lasane duk aseꞌne si kaꞌamin duk gaꞌ ne niyaꞌ kaput saraꞌin si kaꞌam.
ROM.6.15	Kaw paꞌinbi, “Na, bang kuweꞌ iyan, peggeꞌ malasa duk maꞌaseꞌ du Tuhanin si kite bi duk gaꞌ ne du niyaꞌ kaput saraꞌin si kite bi, na, makajari kite bi magduse ne paꞌin.” Saguwaꞌ gaꞌi iyan toꞌo. 
ROM.6.16	Kataꞌuhanbi teꞌed weꞌ bang kite ngatu binanyagaꞌ weꞌ aꞌa, hātinen tuhutte teꞌed kēmon meꞌ pangandaꞌakannen. Aꞌa miyaꞌan amute ne duk kite meꞌ banyagaꞌne. Kuweꞌ miyaꞌan du isab dusehin. Bang kite tinagi magduse, dalilnen dusehin amuten duk kite ne banyagaꞌnen peggeꞌ tuhutte pangandaꞌakannen. Kaꞌujudannen matey kite duk tapī si narkaꞌ. Saguwaꞌ bang Tuhanin iye tinuhutten, iye mamanjari amuten, duk ampunne kite duk kimmatanne kite bentel. 
ROM.6.17	Matuꞌuhin kuweꞌ kaꞌam meꞌ banyagaꞌ dusebin saguwaꞌ kuweꞌitu gaꞌi ne. Hangkan hep magsukul ku teꞌed si Tuhan, peggeꞌ kuweꞌitu tinuhut ne weꞌ bi dambūs-būs meꞌ toloꞌ mabennal bakas panoloꞌ si kaꞌamin. 
ROM.6.18	Ubus ne kaꞌam pinaluwas weꞌ Tuhanin amban antanan amubi tagnaꞌin, hangkan gaꞌi ne ūtanbi dibin magduse duk iye kinabayaꞌanbin kuweꞌitu maghinang mabentelin. 
ROM.6.19	Magdalilan ku sabab amu duk banyagaꞌ supaya mura tahātibi pinaꞌinkun. Matuꞌuhin inūtan weꞌ bi dibin maghinangan bayuꞌ-bayuꞌan duse duk sasuku meꞌ hinangan malaꞌatin hangkan kuweꞌ kaꞌam banyagaꞌ dusebin. Saguwaꞌ kuweꞌitu subey tuhutbi dambūs-būs pangandaꞌakan Tuhanin kuweꞌ meꞌ banyagaꞌne maghinang meꞌ mabentelin. Manjari asal hāp ne kaꞌam duk dambūs-būs ne kaꞌam nuhut si Tuhan.
ROM.6.20	Masa inūtan pe weꞌ bi dibin maghinangan duse, gaꞌ niyaꞌ bayaꞌbi maghinangan bentel. 
ROM.6.21	Ine kagunahan meꞌ hinanganbi magduse miyaꞌan, bu bang taꞌessebbi kuweꞌitu iyaꞌ kaꞌam? Gaꞌ niyaꞌ. Peggeꞌ kaꞌujudan meꞌ hinangan miyaꞌan narkaꞌ. 
ROM.6.22	Saguwaꞌ kuweꞌitu ubus ne kaꞌam pinaluwas weꞌ Tuhanin amban antanan amubi tagnaꞌin, hātinen dusehin. Duk kuweꞌitu meꞌ banyagaꞌ Tuhanin ne kaꞌam duk Tuhanin ne tinuhutbin. Iye panumbas kaꞌamin pahāp Tuhanin ne dem ateybin supaya dambūs-būs ne kaꞌam nuhut Tuhanin duk kaꞌujudannen urungan Tuhanin du kaꞌam umul gaꞌ niyaꞌ tamananne. 
ROM.6.23	Peggeꞌ tumbas si meꞌ aꞌa magdusehin sudda matey siye duk tapī siye si narkaꞌ. Saguwaꞌ lasa-lasahan Tuhanin umul gaꞌ niyaꞌ tamananne si surgaꞌ sabab bakas tahinang Isa Almasi, Panuhutanten bi.
ROM.7.1	Meꞌ kapungtinaꞌihanku masandel pu si Isa Almasihin, bugtuꞌ tahātibi sōng pinaꞌinku inin peggeꞌ kataꞌuhanbi saraꞌin. Saraꞌin taga kapatut hep si aꞌa tiggelan aꞌa miyaꞌan ellum. 
ROM.7.2	Saꞌupama bang dendehin magella, paꞌin saraꞌin weꞌ subey iye magdambuwaꞌ duk ellanen tiggelan ellanen ellum. Saguwaꞌ bang matey ne ellanen gaꞌ ne niyaꞌ kaput saraꞌ miyaꞌan si iye. 
ROM.7.3	Manjari, bang ellum pe ellanen bu padambuwaꞌ iye si lella seddili, magjina iye. Saguwaꞌ bang matey ne ellanen gaꞌ ne niyaꞌ kaput saraꞌin si iye, hangkan gaꞌi iye magjina bang iye magella balik peggeꞌ matey ne du ellanen.
ROM.7.4	Meꞌ kapungtinaꞌihanku masandel pu si Isahin, kuweꞌ miyaꞌan du isab kaꞌam duk saraꞌ tasulat si Musahin. Gaꞌ ne niyaꞌ kaput saraꞌ miyaꞌan si kaꞌam peggeꞌ kuweꞌ ne kaꞌam bakas matey magtuhut duk si Isa kamateynen. Duk kuweꞌ magtuhut isab kaꞌam pinakellum duk si Isa pamakellum iye balikin duk kuweꞌitu sukuꞌ si iye ne kaꞌam supaya kaꞌam kapaghinangan hāp duk tapudji du Tuhanin. 
ROM.7.5	Matuꞌuhin masa iye pe tinuhutten bi disalite bi magdusehin, sakaliꞌ takalete saraꞌin masi du hinangte meꞌ malaꞌatin duk pasōng pe bayaꞌte magdusehin. Hangkan maghinang laꞌat kite bi bu kaꞌujudannen matey kite bi duk tapī dem narkaꞌ. 
ROM.7.6	Saguwaꞌ kuweꞌitu gaꞌ ne niyaꞌ kaput saraꞌin si kite bi peggeꞌ kuweꞌ bakas matey ne kite bi duk pinaluwas ne kite bi amban duse. Seddili ne panuhutte bi Tuhanin kuweꞌitu. Dumaꞌin ne kuweꞌ matuꞌuhin weꞌ subey hadja tatuhutte bi sasuku tasulat dem saraꞌin. Saguwaꞌ kuweꞌitu baꞌahuhan Niyawa Tuhanin ne ateyten bi duk tabanganne kite bi nuhut Tuhanin.
ROM.7.7	Kaw kaꞌam magpaꞌin, “Na, bang kuweꞌ iyan, laꞌat hatiꞌ saraꞌin.” Gaꞌi. Gaꞌi laꞌat saraꞌin. Bang gaꞌ miyaꞌan niyaꞌ saraꞌ, gaꞌi pastiꞌ si kite bang ine dusehin. Saꞌupama bang gaꞌ miyaꞌan niyaꞌ saraꞌ magpaꞌin, “Daꞌa pagnapsuhanun alataꞌ saweꞌnun,” na, gaꞌ siꞌ kataꞌuhanku weꞌ magnapsuhin laꞌat. 
ROM.7.8	Pagsakaliꞌ kataꞌuhanku amban saraꞌin weꞌ gaꞌi hāp magnapsuhin, manjari usaꞌ disaliku magdusehin hangkan pasōng napsukun. Hāti pinaꞌinku inin, bang gaꞌ niyaꞌ saraꞌ, gaꞌi kataꞌuhante weꞌ magduse kite. 
ROM.7.9	Masa gaꞌ pe kataꞌuhanku saraꞌin, kannalku weꞌ hāp ku duk gaꞌ niyaꞌ duseku. Saguwaꞌ sakaliꞌ ne kataꞌuhanku saraꞌin, tahātiku ne weꞌ dusehan hatiꞌ ku duk magkasōng dusekun, 
ROM.7.10	duk tahātiku weꞌ sukuꞌkun matey duk tapī si narkaꞌ. Saraꞌin pinangurung weꞌ Tuhanin supaya bang tuhutte bi, urunganne kite bi umul gaꞌ tamananne si surgaꞌ. Saguwaꞌ bang si aku, peggeꞌ gaꞌi tatuhutku saraꞌin, sukuꞌkun matey duk ilegga weꞌ Tuhanin. 
ROM.7.11	Kuweꞌ hep ku kaꞌakkalan weꞌ dusehin peggeꞌ gaꞌi tatuhutku saraꞌ Tuhanin. Duk kaꞌujudanne iyan matey ku duk tapī ku si narkaꞌ.
ROM.7.12	Manjari, saraꞌ pinangurung weꞌ Tuhanin gaꞌ niyaꞌ laꞌat-laꞌatne. Kēmon pangandaꞌakan saraꞌin amban Tuhan duk bentel duk hāp. 
ROM.7.13	Na, saraꞌ Tuhan mahāp inin, iye ke inin jānante matey duk tapī si narkaꞌ? Asal dumaꞌin. Saguwaꞌ duseten jānnen. Pinaguwaꞌ weꞌ saraꞌ mahāpin bang saꞌingge teꞌed kalaꞌat duseten duk duseten jānante matey duk tapī si narkaꞌ. Amban saraꞌ mahāp inin puꞌun ngapastiꞌ weꞌ dusehin asal laꞌat manamalan.
ROM.7.14	Kataꞌuhante weꞌ saraꞌin amban Tuhan. Saguwaꞌ aku inin manusiyaꞌ du hadja duk luwal ku magduse, hangkan kuweꞌ ku banyagaꞌ dusekun. 
ROM.7.15	Gaꞌi teꞌed tahātiku hatulankun. Peggeꞌ meꞌ mahāp kinabayaꞌanku hininangin, gaꞌi hinangku. Saguwaꞌ iye hininangkun malaꞌat manggaꞌi kinabayaꞌankun. 
ROM.7.16	Bang kabunsihanku meꞌ hinanganku malaꞌatin, hātinen kahagad ku weꞌ hāp saraꞌin. 
ROM.7.17	Hangkan hep bang ku maghinangan laꞌat, dumaꞌin amban pikilanku peggeꞌ bunsi ku si malaꞌat miyaꞌan. Saguwaꞌ duse diyalem ateykun, iye miyaꞌan manugnūgan akuhin. 
ROM.7.18	Kataꞌuhanku weꞌ manusiyaꞌ du hadja ku duk asal gaꞌ niyaꞌ hāp dem ateyku. Bisan du asal kabayaꞌankun maghinangan hāp saguwaꞌ gaꞌi kaꞌanggawtaꞌanku. 
ROM.7.19	Peggeꞌ gaꞌi hinangku mahāp kinabayaꞌanku hininangin. Saguwaꞌ iye hininangkun malaꞌat manggaꞌi kinabayaꞌankun. 
ROM.7.20	Manjari bang hinangku malaꞌat manggaꞌi kinabayaꞌanku hininangin, hātinen dumaꞌin ne amban pikilanku saguwaꞌ duse diyalem ateykun iye manugnūgan akuhin duk hinangku.
ROM.7.21	Hangkan hep iye ne inin kuweꞌ addatkun. Bisan ku mabayaꞌ maghinangan hāp, kuweꞌ niyaꞌ nugnūgan aku maghinang laꞌat duk iye miyaꞌan hininangkun. 
ROM.7.22	Dem pikilanku asal sinna ku teꞌed nuhut saraꞌ Tuhanin. 
ROM.7.23	Saguwaꞌ niyaꞌ isab dem ateyku nugnūgan aku gaꞌi dinaꞌak tinuhut saraꞌ dinūsan pikilanku miyaꞌan. Asal kuweꞌ ku banyagaꞌ disaliku magdusehin hangkan gaꞌ dapatku. 
ROM.7.24	Asal sasew teꞌed dem pikilankun. Sine manabangan akuhin duk ne gaꞌi tatuhutku disaliku magdusehin. Bang gaꞌ niyaꞌ nabangan aku, sudda matey ku inin duk tapī ku si narkaꞌ. 
ROM.7.25	Saguwaꞌ magsukul ku teꞌed si Tuhan peggeꞌ tabangne ku sabab bakas tahinang Isa Almasi, Panuhutanten bi.
ROM.7.25	Na, iye ne miyaꞌan: bang gaꞌi kite tabang Tuhanin, duwe magdaꞌagan dem baranten. Bang kite hadja, pikilanten asal tuhutte saraꞌ Tuhanin. Saguwaꞌ disalite magdusehin nugnūgan kite dinaꞌak magduse.
ROM.8.1	Manjari, kite bi, meꞌ magdambuwaꞌ duk Isa Almasihin, kuweꞌitu gaꞌi ne kite ilegga weꞌ Tuhanin. 
ROM.8.2	Peggeꞌ magdambuwaꞌ ne kite bi duk Isa Almasi, Niyawa Tuhanin ne magbayaꞌ si kitehin bi duk baꞌahuhanne ateyten bi. Hangkan gaꞌi ne kite bi tadaꞌag weꞌ duse. Duseten jānnen hangkan kite tapī si narkaꞌ. 
ROM.8.3	Gaꞌi kite lumuwas amban duseten bi sabab panuhutte saraꞌin peggeꞌ manusiyaꞌ du hadja kite bi duk gaꞌi tatuhutte saraꞌin. Saguwaꞌ niyaꞌ tahinang Tuhanin supaya ne kite bi gaꞌi taboꞌo weꞌ disalite bi magdusehin. Pinapitu weꞌ ne Anaknen inanakan tuꞌu si dunya magbaran manusiyaꞌ duk addatnen kuweꞌ addatten bi saguwaꞌ gaꞌ iye taboꞌo magduse. Ilegga iye sabab duseten bi duk matey iye supaya kite bi gaꞌi ne taboꞌo weꞌ disalite bi magdusehin. 
ROM.8.4	Hininang inin weꞌ Tuhanin supaya asal tatuhutte meꞌ pangandaꞌakan dem saraꞌnen duk bentel ne meꞌ hinanganten. Peggeꞌ bang ne kite sandel pu si Isa, gaꞌi ne tuhutte kinabayaꞌan napsuten. Saguwaꞌ iye tinuhutten meꞌ kinabayaꞌan Niyawa Sutsihin. Hangkan hep bang tuhutte panoloꞌ Niyawa Sutsihin, asal tatuhutte meꞌ pangandaꞌakan dem saraꞌ Tuhanin. 
ROM.8.5	Meꞌ aꞌa pinagbayaꞌan weꞌ napsuden, iye luwal pinikilden nuhut kinabayaꞌan napsuden. Saguwaꞌ meꞌ aꞌa pinagbayaꞌan weꞌ Niyawa Sutsihin iye luwal pinikilden nuhut kinabayaꞌan Niyawa Sutsihin. 
ROM.8.6	Bang aꞌahin luwal pinikilnen nuhut napsunen, sudda matey du iye duk tapī si narkaꞌ. Saguwaꞌ bang aꞌahin iye luwal pinikilnen nuhut kinabayaꞌan Niyawa Sutsihin, urungan Tuhanin iye umul salama-lama duk sanyang ne ateynen. 
ROM.8.7	Peggeꞌ bang aꞌahin iye luwal pinikilnen nuhut kinabayaꞌan napsunen, kuntarahanne Tuhanin. Gaꞌi iye nuhut saraꞌ Tuhanin duk asal gaꞌi tatuhutne. 
ROM.8.8	Meꞌ manuhut kinabayaꞌan napsuden, gaꞌi teꞌed tasulutde Tuhanin.
ROM.8.9	Saguwaꞌ kaꞌam dumaꞌin ne tinuhutbin kinabayaꞌan napsubin. Iye tinuhutbin kinabayaꞌan Niyawa Tuhanin bang bennal du weꞌ luꞌu ne iye patennaꞌ dem ateybi. Sine-sine gaꞌi palaꞌihan Niyawa Tuhanin, iye pinapitu Almasihin, dumaꞌin iye sukuꞌ pu Isa Almasi. 
ROM.8.10	Saguwaꞌ bang luꞌu Almasi dem ateybi, bisan sukuꞌ baranbin matey sabab dusebin, saguwaꞌ urungan Niyawa Sutsihin du kaꞌam umul salama-lama peggeꞌ inampun ne kaꞌam duk kinimmatan ne kaꞌam bentel weꞌ Tuhanin. 
ROM.8.11	Bang bennal luꞌu patennaꞌ dem ateybi Niyawa Sutsihin, pakellum Tuhanin du isab kaꞌam kuweꞌ pamakellumne Isa Almasi amban kamateynen.
ROM.8.12	Hangkan hep meꞌ kapungtinaꞌihanku masandel pu si Isa Almasihin, niyaꞌ teꞌed subey hinangte duk inin dumaꞌin paꞌin nuhut kinabayaꞌan napsuten. 
ROM.8.13	Peggeꞌ bang asal tuhutte kinabayaꞌan napsuten, sukuꞌten matey duk tapī si narkaꞌ. Saguwaꞌ bang lebbahante ne teꞌed meꞌ hinangante malaꞌatin weꞌ tabang Niyawa Tuhan si kitehin, ellum du kite salama-lama. 
ROM.8.14	Peggeꞌ sasuku binoꞌo-boꞌo weꞌ Niyawa Tuhanin bennal siye meꞌ anak Tuhanin. 
ROM.8.15	Peggeꞌ pinangurung weꞌ Tuhanin si kite bi Niyawanen, gaꞌi ne kite bi subey tinalew kuweꞌ banyagaꞌin tinalew si amunen. Saguwaꞌ pinangurung weꞌ ne Niyawanen si kite bi duk kite bi manjari meꞌ anakne. Hangkan makajari Tuhanin ēnante bi Samate bi. 
ROM.8.16	Pinabugtuꞌ weꞌ Niyawa Tuhanin dem ateyte bi weꞌ kite bi asal meꞌ anak Tuhanin. 
ROM.8.17	Duk peggeꞌ pinaganak kite bi weꞌ Tuhanin, tasangkate bi du si ellew dambuli kēmon meꞌ inennaꞌne para si meꞌ pinaganaknen. Duk taga bahagiꞌ du isab kite bi si kēmon inennaꞌ Tuhan para pu Isa Almasihin. Bang tasandalte bi kasigpitanin kuweꞌ panandal si Isahin, tumuhut du isab kite bi si iye pinahadje.
ROM.8.18	Kabugtuꞌanku weꞌ kasigpitan sinandalante bi kuweꞌitu inin kuweꞌ manggaꞌ du hadja bang pikilte bi kēgten bi si pasōngan bang ne kite bi pahadje Tuhanin. 
ROM.8.19	Dumaꞌin hadja kite bi, manusiyaꞌin, saguwaꞌ kēmon pinapanjari Tuhanin agad-agadde ellew si pasōngan inin bang pahadje Tuhanin ne meꞌ anaknen. 
ROM.8.20	Kēmon bakas pinapanjari Tuhanin, dumaꞌin ne kuweꞌitu kuweꞌ tagnaꞌin. Saguwaꞌ dumaꞌin amban salaꞌde hangkan siye dumaꞌin kuweꞌ hāpan tagnaꞌin saguwaꞌ amban bayaꞌ Tuhanin du. Saguwaꞌ meꞌ pinapanjari Tuhan inin 
ROM.8.21	kuweꞌ ngase-ngase teꞌed weꞌ magkahāp du siye si pasōngan. Kuweꞌitu kēmon pinapanjari Tuhanin sukuꞌnen matey. Saguwaꞌ ngabaꞌahu siye kēmon bang tekka ellew pamahadje Tuhan meꞌ anaknen. Gaꞌi ne siye matey saguwaꞌ ngahāp ne teꞌed siye ellew miyaꞌan. 
ROM.8.22	Kataꞌuhante weꞌ kemuwe amban pagduse Apuꞌ Adamin sampay kuweꞌitu, kuweꞌ magtiksaꞌ kēmon bayuꞌ-bayuꞌan bakas pinapanjari Tuhanin, kuweꞌ dende peddiꞌan bang sōng nganak. 
ROM.8.23	Dumaꞌin hadja sinduwe meꞌ pinapanjari Tuhanin magtiksaꞌin saguwaꞌ sampay kite bi meꞌ pangurungan Tuhan Niyawanen, iye lasa-lasahanne tagnaꞌin, magtiksaꞌ du isab kite bi sābute bi mangagad-ngagad ellew pamaꞌahu Tuhan baranten bi duk ne kite bi gaꞌi saki-saki duk matey. Bang tekka ne ellew miyaꞌan, pastiꞌ ne teꞌed weꞌ asal paganakne ne kite bi. 
ROM.8.24	Iye hep inin inase-aseten bi kemuwe sandel kite bi pu Isa Almasi. Saguwaꞌ bang tuman ne inase-aseten, gaꞌi ne kite subey ngase-ngase. Ngase-ngase pe ke kite bang tuman ne inase-aseten? 
ROM.8.25	Saguwaꞌ peggeꞌ gaꞌ pe tuman inase-aseten, agad-agadte ne paꞌin katumannen duk gaꞌi kite jumuꞌ ngagad-ngagad.
ROM.8.26	Duk tabangan Niyawa Sutsihin isab kite bi bang lamma sandelte bi si Tuhanin duk asigne ateyten bi. Peggeꞌ bang kite bi ngampun-ngampun bu gaꞌi kataꞌuhante bi bang ine patut pinākuten bi atawa bang saꞌingge pamākuten bi, manjari Niyawa Sutsi dem ateyten bi māku-māku si Tuhan para si kite bi bu gaꞌi kataꞌuhante bi bang saꞌingge. 
ROM.8.27	Tuhanin mangataꞌuhan dem ateyten, kataꞌuhanne isab bang ine hāti pinaꞌin Niyawa Sutsihin. Peggeꞌ bang Niyawa Sutsihin ne mamāku para si kitehin bi, meꞌ masandel pu si Isahin, kēmon pinākunen asal iye du isab kinabayaꞌan Tuhan si kitehin bi.
ROM.8.28	Kataꞌuhante weꞌ bang malasa kite si Tuhan duk tapeneꞌ weꞌ Tuhanin ngahinang kinabayaꞌannen, ine-ine talabeyte hāp-laꞌat tabangan Tuhanin du kite duk meꞌ talabeyte miyaꞌan moleꞌ si kahāpante. 
ROM.8.29	Meꞌ andang tapeneꞌ weꞌ Tuhanin, pinaꞌil siye isab weꞌ Tuhanin weꞌ subey siye manjari kuweꞌ Anaknen, si Isa, supaya kēmon meꞌ tapeneꞌnen kuweꞌ magpungtinaꞌi duk sakaden si Isa. 
ROM.8.30	Duk kēmon meꞌ pinaꞌilnen tinawag weꞌ Tuhanin nuhut iye. Duk meꞌ tinawagnen inampun duk kinimmatan bentel weꞌ ne. Duk meꞌ kinimmatanne mabentelin pahadjene isab.
ROM.8.31	Bang pikilte bi bakas pinaꞌinku miyaꞌan, kataꞌuhante bi weꞌ gaꞌ teꞌed niyaꞌ makadaꞌag kite bi peggeꞌ bēbbegan Tuhanin kite bi. 
ROM.8.32	Tuhanin gaꞌ kayimananne Anaknen saguwaꞌ paglillaꞌne pinapatey si kahāpante bi kēmon. Bang tahinangne miyaꞌan kabugtuꞌante bi weꞌ asal urunganne kite bi kēmon masukal si kitehin bi. 
ROM.8.33	Kite bi meꞌ tapeneꞌ Tuhan hinangne meꞌ aꞌanen, niyaꞌ ke makatuksaꞌ kite bi weꞌ kapagduse kite bi? Gaꞌ niyaꞌ, peggeꞌ bakas inampun ne kite bi duk kinimmatan ne kite bi bentel weꞌ Tuhanin. 
ROM.8.34	Hangkan gaꞌ niyaꞌ kapagpaꞌin weꞌ subey kite bi ilegga duk tapī si narkaꞌ sabab duseten bi. Peggeꞌ Isa Almasi bakas ne matey sabab duseten bi duk dumaꞌin hadja iyan, saguwaꞌ pinakellum isab iye balik weꞌ Tuhanin duk pinahadje iye weꞌ ne laꞌi si kanawananne, lugal tamanan mabangsahanin. Iye isab sūhanten bi laꞌi si Tuhanin mēbbegan kite bi. 
ROM.8.35	Hangkan hep kabugtuꞌante weꞌ bisan ine umantag si kite, asal kalasahan Isa Almasi kite. Bang kite dem kasusehan atawa dem katiksaꞌan atawa dem kabinasahan, dumaꞌin hātinen weꞌ gaꞌi ne kite kalasahanne. Bisan kite kakulangan kinakan duk semmek, bisan kite dem kasiya-siyahan atawa bisan kite pinapatey, asal gaꞌi usaꞌ lasa Almasi si kitehin bi. 
ROM.8.36	Meꞌ katiksaꞌante inin tasulat dem kitab, pinaꞌin,
ROM.8.36	“Sabab panuhut kami si kaꞌuhin, Tuhan, luwal kami siya-siya sōng pinapatey. Meꞌ aꞌahin pangimmatde kamihin kuweꞌ kami meꞌ bili-bili sōng sinumbaliꞌ.”
ROM.8.37	Saguwaꞌ bisan kuweꞌ inin pagtiksaꞌten bi, gaꞌi kite bi daꞌag peggeꞌ kalasahan Isa Almasi kite bi. 
ROM.8.38	Peggeꞌ kataꞌuhanku teꞌed weꞌ asal kalasahanne kite bi manamal. Bisan kite ellum atawa matey, kalasahanne kite. Gaꞌ niyaꞌ makaꞌānan lasane si kitehin. Bisan pe malaꞌikat atawa meꞌ seyitan, gaꞌ niyaꞌ balakatde ngānan lasanen amban kite. Ine-ine talabeyte kuweꞌitu atawa si pasōngan, masi kite kalasahanne. 
ROM.8.39	Gaꞌ niyaꞌ bisan ine diyataꞌ langit atawa dem dunya atawa ine-ine bakas pinapanjari weꞌ Tuhanin makasapeꞌ kite amban lasa Tuhanin, iye pinakitehan Isa Almasi, Panuhutanten bi.
ROM.9.1	Niyaꞌ pe seddili batang bissāku si kaꞌam duk inin asal bennal. Gaꞌi ku magdustaꞌ peggeꞌ sukuꞌ pu si Isa Almasi ku. Kataꞌuhanku dem pikilanku teꞌed weꞌ bennal sōng pinaꞌinku inin duk kataꞌuhan isab inin weꞌ Niyawa Sutsihin, iye magbayaꞌ dem pikilankun. 
ROM.9.2	Iye inin batang pinaꞌinkun, weꞌ asal bohat teꞌed ateykun duk luwal ku suse manamal sabab meꞌ pagkasiku bangsa Israꞌilin peggeꞌ gaꞌi siye ngatu nuhut si Isa Almasi. 
ROM.9.3	Bang makajari siꞌ hadja, atasku pasapeꞌ amban Isa Almasi duk pī dem narkaꞌ ngagantiꞌan meꞌ bangsakun, meꞌ pagkasiku bangsa Israꞌilin, supaya hadja siye gaꞌi tapī si narkaꞌ. 
ROM.9.4	Ekka kahāpan pangurung Tuhanin si siye. Siye bangsa tapeneꞌ weꞌ Tuhanin hinangne meꞌ aꞌane. Duk hininang isab siye weꞌ ne meꞌ anakne. Pinakitehan weꞌ ne si siye sahayanen. Mimpiye ngajanjiꞌ Tuhanin si siye. Siye pangurunganne saraꞌnen. Tinoloꞌan siye weꞌ ne bang saꞌingge subey pamahadjede iyehin. Ekka sanggupne si siye weꞌ asal tabanganne siye. 
ROM.9.5	Siye meꞌ tubuꞌ kapapuꞌan kami mabangsahanin. Duk Isa Almasi tubuꞌde du isab peggeꞌ pagmanusiyaꞌnen, bangsa Israꞌil iye. Tuhanin, iye magbayaꞌ si kēmon-kēmonin, pataꞌ pinudji salama-lama. Amin.
ROM.9.6	Dumaꞌin hep pinaꞌinkun weꞌ gaꞌi tumanan Tuhanin sanggupne si meꞌ bangsa Israꞌilin, saguwaꞌ iye pinaꞌinkun weꞌ dumaꞌin hep kēmon tubuꞌ Israꞌilin bennal meꞌ aꞌa Tuhanin. 
ROM.9.7	Duk dumaꞌin kēmon meꞌ tubuꞌ si Ibrahimin kaꞌēnan tubuꞌne teꞌed. Toꞌo inin peggeꞌ paꞌin Tuhanin hep pu Ibrahim, “Si meꞌ anaknun, luwal hadja tubuꞌ Isahakin kimmatanku meꞌ tubuꞌnun.” 
ROM.9.8	Bisan ne siye meꞌ tubuꞌ Ibrahim, dumaꞌin hātinen weꞌ kinimmatan siye weꞌ Tuhanin meꞌ anakne. Saguwaꞌ meꞌ tubuꞌ Ibrahimin, inanakan sa pananggup Tuhan si iyehin, siye miyaꞌan meꞌ tubuꞌne teꞌedin. 
ROM.9.9	Iye hep inin pananggup Tuhan pu Ibrahimin, paꞌinne, “Tahun dambuwaꞌ pitu ku balik duk andanun si Sara nganak du iyan lella.”
ROM.9.10	Dumaꞌin hadja inin. Bang si Rebeka, niyaꞌ duwe anakne lella, si Esaw duk si Yakub. Dambuwaꞌ du samaden, si Isahak, papuꞌ kamihin. 
ROM.9.11+ROM.9.12	Gaꞌ pe meꞌ anakne kambal miyaꞌan inanakan, paꞌin Tuhanin pu Rebeka, “Salihin magbayaꞌ iyan si sakahin.” Pagpaꞌin Tuhan miyaꞌan, gaꞌ pe kapaghinangan hāp atawa laꞌat meꞌ kambalin peggeꞌ gaꞌ pe siye miyaꞌan inanakan. Saguwaꞌ andang ne dambuwaꞌin tapeneꞌ weꞌ Tuhanin supaya kataꞌuhan weꞌ amban bayaꞌne bang niyaꞌ tapeneꞌne. Dumaꞌin hangkan aꞌahin peneꞌ Tuhanin sabab meꞌ hinanganne mahāpin saguwaꞌ weꞌ bayaꞌ Tuhanin du. 
ROM.9.13	Pasal inin bakas tasulat dem kitab, paꞌin Tuhanin, “Si Yakub kinalasahankun, dumaꞌin si Esaw.”
ROM.9.14	Manjari bang kuweꞌ iyan, kaw paꞌinbi weꞌ gaꞌi bentel Tuhanin. Dumaꞌin weꞌ gaꞌi bentel Tuhanin. 
ROM.9.15	Saguwaꞌ Tuhanin magbayaꞌin bang sine pineneꞌne hinangne meꞌ aꞌanen. Paꞌinne pu si Musa, “Aku magbayaꞌin bang sine kaꞌaseꞌankun. Aku magbayaꞌin bang sine kaluꞌuyanku ateyin.” 
ROM.9.16	Hangkan kataꞌuhante weꞌ dumaꞌin sabab bayaꞌte atawa pagtuyuꞌte maghinangan hāp hangkan kite kaꞌaseꞌan Tuhanin, saguwaꞌ weꞌ bayaꞌ Tuhanin maꞌaseꞌ iye si kite. 
ROM.9.17	Niyaꞌ isab inaka sabab sultan si lahat Misil awwalley. Tasulat dem kitab weꞌ paꞌin Tuhanin si sultanin, “Hinangte kew sultan magbayaꞌ tuꞌu si lahat inin supaya sabab kaꞌu tapakitehanku balakatkun duk supaya ngabantu ēnkun si tibuꞌukan dunya.” 
ROM.9.18	Hangkan takitete weꞌ Tuhanin maꞌaseꞌ si sasuku kabayaꞌanne kinaꞌaseꞌanin. Duk amban bayaꞌne isab pasagadanne meꞌ aꞌahin magtuwas kōk.
ROM.9.19	Kaw dambuwaꞌ kaꞌam magpaꞌin si aku, “Bang kuweꞌ iyan, weꞌey Tuhanin sallaꞌne meꞌ aꞌahin. Gaꞌ du niyaꞌ makasaggaꞌ kinabayaꞌannen.” 
ROM.9.20	Daꞌa iyan bissāhun. Sine kew weꞌ tajampanu Tuhanin bu manusiyaꞌ kew hadja? Makajari ke paliyukin magpaꞌin si aꞌa mangahinang iyehin, “Weꞌey ku hinangnu sa inin?” 
ROM.9.21	Kataꞌuhante weꞌ aꞌa maghinang paliyukin taga kapatut maghinang ine-ine kabayaꞌanne hininangin. Amban da kubbeng bulak ngahinang iye dambuwaꞌ pangisihan hāp manamal duk mahalgaꞌ duk dambuwaꞌ isab gaꞌi tantu hāp duk ginuna kahabaꞌ ellew.
ROM.9.22	Damikkiyan isab Tuhanin makajari iye magbayaꞌ ine-ine batang hinangne si meꞌ manusiyaꞌin. Bisan Tuhanin astel si meꞌ aꞌa madusehanin duk batang leggane siye duk batang tapakitehanne balakatnen saguwaꞌ sandalanne dahuꞌ astelnen duk gaꞌi ne siye leggane bisan du siye pataꞌ ilegga. 
ROM.9.23	Hangkan sandalan Tuhanin astelnen supaya kataꞌuhan meꞌ manusiyaꞌin kēmon weꞌ gaꞌi takila-kila kahāpne si meꞌ aꞌa kaꞌaseꞌanne duk tapeneꞌne pinahadje si pasōnganin. 
ROM.9.24	Kite bi hep meꞌ tapeneꞌnen. Dumaꞌin hadja amban bangsa Yahudi kite bi, saguwaꞌ amban meꞌ bangsa dumaꞌin Yahudi du isab. 
ROM.9.25	Pinasulat hep weꞌ Tuhanin pu Nabi Hosea sabab inin. Paꞌinne,
ROM.9.25	“Meꞌ dumaꞌin aꞌaku tagnaꞌin, siye ne iyan inēnanku meꞌ aꞌakun. Bangsa manggaꞌi kinalasahankun, siye ne iyan inēnanku kinalasahankun.
ROM.9.26	Duk laꞌi si lahat bakas pangakahanku siyehin weꞌ dumaꞌin siye meꞌ aꞌaku, laꞌi isab akahanku siye iyan weꞌ siye meꞌ anakku, aku Tuhan maꞌellumin.”
ROM.9.27	Duk Nabi Isaya bakas nulat isab sabab meꞌ bangsa Israꞌilin. Paꞌinne, “Bisan pe bangsa Israꞌilin ekka manamal kuweꞌ umus si higad tahik gaꞌi taꞌitung, kuweꞌahat du hadja iyan malumuwas amban pangaleggahan Tuhan siyehin. 
ROM.9.28	Peggeꞌ bugtuꞌ weꞌ sōng legga Tuhanin du meꞌ aꞌa si dunyahin. Gaꞌi iye magdayan ngalegga siye.” 
ROM.9.29	Bakas pinaꞌal isab weꞌ Nabi Isaya awwalley sabab bangsa Israꞌilin, paꞌinne, “Bang Tuhanin, iye magbayaꞌ si kēmon manusiyaꞌin, gaꞌ kite bi miyaꞌan lebbihanne tubuꞌ, kuweꞌ siꞌ kite bi miyaꞌan meꞌ aꞌa si puweblo Sodom duk si puweblo Gomorahin, ubus ne kēmon matey.”
ROM.9.30	Manjari, ine paꞌinte sabab inin? Iye paꞌinte weꞌ meꞌ aꞌa dumaꞌin Yahudihin, gaꞌ siye ngapas weꞌ inampun duk kinimmatan siye bentel si pagmatahan Tuhanin. Saguwaꞌ siye ne inampun duk kinimmatan bentel weꞌ Tuhanin sabab sandelde pu si Isa Almasihin. 
ROM.9.31	Saguwaꞌ meꞌ bangsa Israꞌilin, maggeꞌes teꞌed siye nuhut saraꞌin supaya siye kinimmatan bentel weꞌ Tuhanin saguwaꞌ gaꞌ tatuhutde saraꞌin hangkan gaꞌ siye kinimmatan bentel weꞌ Tuhanin. 
ROM.9.32	Na, weꞌey sa miyaꞌan? Peggeꞌ meꞌ bangsa Israꞌilin ngandel si meꞌ hinangande mahāpin. Gaꞌi siye ngatu sandel pu si Isa Almasi supaya siye asal kinimmatan bentel weꞌ Tuhanin. Paꞌin kitabin weꞌ Isa Almasi dalil batu duk meꞌ bangsa Israꞌilin kuweꞌ sumampuk si batu miyaꞌan sabab gaꞌi siye ngatu sandel pu si Isa. 
ROM.9.33	Paꞌin Tuhanin hep dem kitab,
ROM.9.33	“Laꞌi si puweblo Siyon niyaꞌ bettadku batu kasumampukan meꞌ aꞌa malaꞌihin duk siye hebbaꞌ. Saguwaꞌ sasuku ngandel si batu inin, gaꞌi siye magsusun sabab sandelde si iyehin.”
ROM.10.1	Meꞌ kapungtinaꞌihanku masandel pu si Isa Almasihin, iye teꞌed kabayaꞌankun weꞌ meꞌ pagkasiku bangsa Israꞌilin timbul du duk tapī si surgaꞌ. Duk pāku-pākuku teꞌed inin si Tuhan. 
ROM.10.2	Kataꞌuhanku weꞌ maggeꞌes teꞌed siye nuhut Tuhanin saguwaꞌ gaꞌi tewwaꞌ pakahātide bang saꞌingge panuhutde iyehin. 
ROM.10.3	Gaꞌi tahātide bang inumey duk aꞌahin taꞌampun duk takimmat bentel weꞌ Tuhanin. Kannalde weꞌ taꞌampun siye sabab panuhutde saraꞌin. Duk gaꞌi siye ngatu nuhut pinaꞌin Tuhanin bang inumey duk siye taꞌampunne duk takimmatne bentel. 
ROM.10.4	Kemuwe Isa Almasi pitu, dumaꞌin ne saraꞌin lān tudju Tuhanin. Saguwaꞌ hangkan kite kinimmatan bentel weꞌ Tuhanin peggeꞌ sandel kite pu si Isa Almasi.
ROM.10.5	Inin bakas sinulat weꞌ si Musa sabab aꞌa manuhut saraꞌin supaya iye kinimmatan bentel weꞌ Tuhanin. Paꞌinne, “Sine-sine asal makatuhut kēmon pangandaꞌakan dem saraꞌin, ellum du iye si surgaꞌ gaꞌ tamanan.” 
ROM.10.6	Saguwaꞌ da bayuꞌ hadja subey hininangten duk kite kinimmatan bentel weꞌ Tuhanin, subey kite sandel pu si Isa Almasi. Duk sabab inin niyaꞌ isab tasulat dem kitab, pinaꞌin, “Daꞌa paꞌinun bi, ‘Subey dahuꞌ niyaꞌ pī si surgaꞌ,’ ” (hātinen ngeddoꞌ Almasi binoꞌo pitu si dunya.) 
ROM.10.7	“Duk daꞌa isab paꞌinun bi, ‘Subey dahuꞌ niyaꞌ pī diyawaꞌ si lahat meꞌ pateyin,’ ” (hātinen moꞌo Almasi pitu.) 
ROM.10.8	Peggeꞌ pinaꞌin dem kitab, “Lapal Tuhanin luꞌu ne si kaꞌam. Makajari kaꞌam missāne duk ennaꞌbi dem ateybi.” Hātinen lapal minahalayak kami si kaꞌamin sabab bang saꞌingge taꞌampun duk takimmat bentel weꞌ Tuhanin meꞌ masandel pu Isa Almasihin. 
ROM.10.9	Bang magbennal kite si meꞌ aꞌa weꞌ si Isa Almasi Panuhutanten bi duk kahagadte teꞌed dem ateyte weꞌ pinakellum iye balik weꞌ Tuhanin amban kamateynen, na, timbul kite duk tapī kite si surgaꞌ. 
ROM.10.10	Peggeꞌ bang asal kahagad kite ateyten dambūs-būs duk magbennal kite si meꞌ aꞌa, inampun duk kinimmatan kite bentel weꞌ Tuhanin duk timbul kite. 
ROM.10.11	Paꞌin kitabin, “Sasuku makahagad si iyehin asal gaꞌi teꞌed magsusun.” 
ROM.10.12	Sakup kēmon manusiyaꞌin peggeꞌ gaꞌ biddaꞌ Yahudi duk dumaꞌin Yahudi, masi Tuhanin magbayaꞌ si siyehin kēmon duk urunganne kahāpan kēmon mamāku si iyehin. 
ROM.10.13	Paꞌin kitabin,
ROM.10.13	“Sine-sine pakatimbul si Panuhutanin, timbul du iye duk tapī iye si surgaꞌ.”
ROM.10.14	Inumey pakatimbulde pu Isa Almasihin bang gaꞌi pe siye sandel si iye? Duk inumey kasandelde si iyehin bang gaꞌ pe bakas takalede aka-aka hāp sabab iyehin? Inumey pakakalede sabab iyehin bang gaꞌ niyaꞌ pī ngakahan siye? 
ROM.10.15	Inumey pangaka siyehin bang gaꞌi dinaꞌak pī meꞌ aꞌa mamagakahin? Saguwaꞌ niyaꞌ meꞌ aꞌa dinaꞌak weꞌ Tuhanin pī ngakahan siye. Sa pinaꞌin dem kitabin, “Asal kēgan teꞌed kite bang niyaꞌ tekka moꞌohan kite aka-aka hāp.” 
ROM.10.16	Saguwaꞌ dumaꞌin du kēmon makahagad si aka-aka mahāpin. Paꞌin Nabi Isaya hep awwalley, “Tuhan, kulang du makahagad si inaka kamihin.” 
ROM.10.17	Manjari, subey dahuꞌ minahalayak aka-aka sabab Isa Almasihin duk takale meꞌ aꞌahin, ubus meke ne siye sandel pu si Isa Almasi.
ROM.10.18	Saguwaꞌ niyaꞌ tilewku: Gaꞌ enteꞌ takale meꞌ aꞌa Israꞌilin aka-aka sabab Isa Almasihin hangkan siye gaꞌi kahagad? Asal takalede du. Peggeꞌ paꞌin kitabin hep,
ROM.10.18	“Meꞌ aꞌa dinaꞌak Tuhanin magaka-aka si kēmon aꞌa duk meꞌ bissāden bawag si tibuꞌukan dunya.”
ROM.10.19	Niyaꞌ tilewku seddili: Gaꞌ enteꞌ tahāti meꞌ aꞌa Israꞌilin weꞌ meꞌ bangsa dumaꞌin Yahudihin sukuꞌ si Tuhan isab? Asal tahātide du. Si Musa ne dehellu manambungin. Pinasulat hep weꞌ Tuhanin bissānen si iye. Paꞌin Tuhanin,
ROM.10.19	“Asipku du meꞌ aꞌa dumaꞌin Yahudihin, meꞌ aꞌa pinaꞌinbi weꞌ bangsa gaꞌ niyaꞌ gunane. Manjari ngimbū du kaꞌam duk astel kaꞌam peggeꞌ asipku meꞌ aꞌa manggaꞌi mangataꞌuhan akuhin.”
ROM.10.20	Ubus, Nabi Isaya gaꞌ isab talew missā, paꞌinne,
ROM.10.20	“Iye inin pinaꞌin Tuhanin, ‘Meꞌ manggaꞌ mamiha akuhin, siye mangasuwaꞌ akuhin. Meꞌ manggaꞌ magtilew sabab akuhin, siye pamakitehanku dikun.’ ”
ROM.10.21	Saguwaꞌ bang sabab meꞌ aꞌa Israꞌilin, iye inin pinaꞌin Isayahin, “Paꞌin Tuhanin, ‘Luwal ku ngahumatan meꞌ aꞌa manggaꞌi mapakale si akuhin, meꞌ aꞌa matuwas kōkden.’ ”
ROM.11.1	Manjari magtilew ku: Tinayikutan ne ke weꞌ Tuhanin meꞌ aꞌa tapeneꞌne inin? Asal gaꞌ. Aku inin bangsa Israꞌil hep duk tubuꞌ Ibrahim duk tubuꞌ Benjamin. 
ROM.11.2	Gaꞌ tinayikutan weꞌ Tuhanin meꞌ aꞌa tapeneꞌne tagnaꞌ awwalley pe. Kataꞌuhanbi du bang ine pinaꞌin kitab sabab Nabi Eliyasin. Muhun hep iye si Tuhan sabab meꞌ hinangan meꞌ aꞌa Israꞌilin. 
ROM.11.3	Paꞌin Eliyas, “Tuhan, ubus ne pinapatey weꞌ de meꞌ nabinun. Ilarak weꞌ de meꞌ pagkuluban-kulubanan kami si kaꞌuhin. Luwal saꞌ aku nabi matalebbihin duk batang ku isab papateyde.” 
ROM.11.4	Ine sambung Tuhan si iyehin? Paꞌin Tuhanin si iye, “Niyaꞌ pe talebbi pituꞌ ngibu meꞌ aꞌaku duk siye inin gaꞌ bakas mahadje tuhan-tuhan inēnan Baꞌalin.” 
ROM.11.5	Damikkiyan isab kuweꞌitu niyaꞌ pe isab talebbi nuhut Tuhanin. Tapeneꞌ siye weꞌ ne peggeꞌ malasa iye duk maꞌaseꞌ iye si siye. 
ROM.11.6	Bang Tuhanin meneꞌ aꞌa, gaꞌi siye peneꞌne sabab meꞌ hinangande mahāpin saguwaꞌ peneꞌne siye peggeꞌ malasa iye duk maꞌaseꞌ iye si siye. Bang siꞌ miyaꞌan sabab hinangande mahāpin hangkan siye peneꞌne, dumaꞌin ne pameneꞌannen sabab lasanen duk aseꞌnen.
ROM.11.7	Manjari, ine paꞌinte sabab inin? Magpiha meꞌ aꞌa Israꞌilin bang saꞌingge duk siye takimmat bentel weꞌ Tuhanin, saguwaꞌ gaꞌ takasuwaꞌde. Luwal hadja meꞌ tapeneꞌ weꞌ Tuhanin, meꞌ masandel pu si Isahin, mangasuwaꞌ iyehin. Bu meꞌ sinduwehin ngatuwas kōkden peggeꞌ gaꞌ siye pakale si Tuhan. 
ROM.11.8	Niyaꞌ paꞌin kitabin sabab meꞌ aꞌa matuwas kōkde inin. Paꞌin kitabin, “Pinababbal weꞌ Tuhanin pikilanden. Sampay kuweꞌitu kuweꞌ siye gaꞌi ngite bisan niyaꞌ matade, kuweꞌ siye gaꞌi kale bisan niyaꞌ tayingede.” 
ROM.11.9	Paꞌin si Daꞌud,
ROM.11.9	“Karayaw weꞌ sabab meꞌ kasinnahanden kuweꞌ siye tewwaꞌ leppas duk gaꞌi siye lumeppa; kuweꞌ siye laboꞌ dem lowang lalem duk gaꞌi siye lumuwas. Iye inin tumbas meꞌ hinanganden.
ROM.11.10	Karayaw pinessekan mataden duk siye gaꞌi ngite. Karayaw siye tiniksaꞌ gaꞌ tamanan, kuweꞌ aꞌa kokkoꞌ weꞌ duwaꞌan diyataꞌ bukutnen.”
ROM.11.11	Bang kuweꞌ miyaꞌan, ine ne kaꞌujudan meꞌ bangsa Yahudihin? Tayikutan Tuhanin ne ke teꞌed siye salama-lama peggeꞌ gaꞌi siye sandel pu si Isa Almasi? Gaꞌi du. Saguwaꞌ peggeꞌ tinayikutan weꞌ de Tuhanin, manjari tinimbul dahuꞌ weꞌ Tuhanin meꞌ dumaꞌin Yahudihin duk siye tapī si surgaꞌ supaya pagkite meꞌ Yahudihin inin, mabayaꞌ du siye nuhut Tuhanin kuweꞌ meꞌ bangsa dumaꞌin Yahudihin. 
ROM.11.12	Bang pagduse bangsa Yahudihin duk panayikut Tuhan siyehin moleꞌ si kahāpan meꞌ bangsa dumaꞌin Yahudihin, pasōng ne teꞌed ekka kahāpan tekka si meꞌ dumaꞌin Yahudihin bang meꞌ Yahudihin balik ne si Tuhan.
ROM.11.13	Niyaꞌ bissāku si kaꞌam, meꞌ dumaꞌin Yahudihin. Aku inin kawakilan weꞌ Isa Almasi magmahalayak si meꞌ aꞌa dumaꞌin Yahudihin. Bang maggeꞌes ku magmahalayak si kaꞌam, 
ROM.11.14	kaw meꞌ pagkasiku Yahudi sinduwehin ibeg duk ujud mabayaꞌ du sandel pu Isa Almasi kuweꞌ kaꞌamin, supaya siye timbul duk tapī si surgaꞌ. 
ROM.11.15	Sabab panayikut Tuhan si bangsa Yahudihin, hināp ne weꞌ Tuhanin meꞌ bangsa dumaꞌin Yahudihin. Na, saꞌingge bang meꞌ Yahudihin tayimaꞌ Tuhanin ne balik? Asal hāp manamal. Kuweꞌ du siye bakas matey bu ellum balik.
ROM.11.16	Magdalilan ku si kaꞌam sabab meꞌ Yahudihin. Addat kami Yahudihin, bang kami magaddun hinang pan, ngeddoꞌ kami da akup pangurung si Tuhan. Bang sukuꞌ si Tuhanin da akup miyaꞌan, hātinen sukuꞌ si iye isab kēmon addunin. Atawa dalilnen kayu. Bang sukuꞌ si Tuhan gamutin, sukuꞌ si Tuhan du isab meꞌ pangehin. 
ROM.11.17	Bangsa Israꞌilin kuweꞌ da bayuꞌ kayu tinanem duk inipat supaya magbuwaꞌ. Duk kaꞌam, meꞌ dumaꞌin Yahudihin, kuweꞌ kayu du isab kaꞌam, saguwaꞌ kayu tomoꞌ dihananne dem talun. Manjari meꞌ pange sinduwe amban kayu inipatin tinotoꞌ weꞌ Tuhanin, duk kaꞌam meꞌ pange amban kayu talunin pinasugpat pī si antag bakas panotoꞌanin. Manjari kuweꞌitu kabahagiꞌan ne kaꞌam meꞌ kahāpan sukuꞌ si meꞌ Yahudihin. 
ROM.11.18	Hangkan kaꞌam, meꞌ dumaꞌin Yahudihin, daꞌa teꞌed udjiꞌun bi meꞌ pange bakas tinotoꞌ miyaꞌan, hātinen meꞌ Yahudi manggaꞌi makahagadin. Gaꞌi kaꞌam kapagabbu peggeꞌ kaꞌam dalil pangehin bu siye dalil gamutin; duk dumaꞌin ellum gamutin sabab pangehin saguwaꞌ ellum pangehin sabab gamutin.
ROM.11.19	Kaw paꞌinbi, “Toꞌo iyan, saguwaꞌ bakas tinotoꞌ du siye weꞌ Tuhanin duk kami, meꞌ dumaꞌin Yahudihin, tasugpat pī ngagantiꞌan siye.” 
ROM.11.20	Bennal iyan. Tinotoꞌ siye peggeꞌ gaꞌi siye sandel pu si Isa Almasi. Bu kaꞌam pinagantiꞌ si siye peggeꞌ sandel kaꞌam. Daꞌa kaꞌam maglangkew atey. Subey kaꞌam talew si Tuhan. 
ROM.11.21	Bang tinotoꞌ weꞌ Tuhanin meꞌ pange tagnaꞌin, hātinen meꞌ Yahudihin, daꞌa pikilun bi weꞌ gaꞌi isab kaꞌam totoꞌne. 
ROM.11.22	Tapandogate tuꞌu weꞌ Tuhanin maꞌaseꞌ si aꞌa saguwaꞌ ngalegga isab teꞌed iye. Asal leggane meꞌ manayikutan iyehin saguwaꞌ kaꞌam, maꞌaseꞌ iye si kaꞌam bang gaꞌi usaꞌ sandelbi pu si Isa Almasihin. Saguwaꞌ bang gaꞌi kaꞌam sandel, totoꞌne isab kaꞌam. 
ROM.11.23	Duk meꞌ Yahudi bakas tinayikutan Tuhanin, bang ne siye sandel pu si Isa Almasi, tayimaꞌ Tuhanin siye balik. Dalil meꞌ pangehin, pinasugpat siye balik pī si kayu bakas panotoꞌan siyehin, peggeꞌ tapasugpat Tuhanin siye balik. 
ROM.11.24	Kaꞌam meꞌ dumaꞌin Yahudihin, kuweꞌ kaꞌam dalil meꞌ pange kayu talun tinotoꞌin ubus bu pinasugpat pī si kayu inipatin, bisan du gaꞌi tantu hininang sa miyaꞌan. Meꞌ Yahudihin hep dalil kayu inipat miyaꞌan duk mura du pinasugpat balik weꞌ Tuhanin meꞌ pange bakas tinotoꞌanin pī si kayu bakas panotoꞌan siyehin.
ROM.11.25	Meꞌ kapungtinaꞌihanku masandel pu si Isa Almasihin, niyaꞌ akaku si kaꞌam supaya kaꞌam gaꞌi maglangkew atey duk magabbu weꞌ hāp kaꞌam amban meꞌ Yahudihin. Niyaꞌ toloꞌ bennal batang akaku si kaꞌam gaꞌ bakas kataꞌuhan ngeregseꞌ maꞌin. Iye inin inakakun. Toꞌo weꞌ kaꞌekkahan meꞌ aꞌa Israꞌilin gaꞌi ngatu kahagad saguwaꞌ akahante kaꞌam weꞌ gaꞌi pakahagadde inin gaꞌi du teteg. Bang jukup ne ekkahan meꞌ aꞌa dumaꞌin Yahudi manuhut Tuhanin, meke ne meꞌ Yahudihin kahagad duk balik ne siye si Tuhan. 
ROM.11.26	Manjari kēmon bangsa Israꞌilin kahagad du duk timbul duk tapī si surgaꞌ. Pinaꞌin dem kitab sabab inin, paꞌin Tuhanin,
ROM.11.26	“Pitu du iyan Manimbulin amban lahat Siyon. Ānanne iyan meꞌ hinangan malaꞌat hininang meꞌ tubuꞌ si Yakubin, hātinen meꞌ Yahudihin.
ROM.11.27	Pagtekka ellew miyaꞌan, ānanku du kēmon duseden sa bakas pananggupku matuꞌuhin.”
ROM.11.28	Meꞌ Yahudihin banta Tuhanin ne peggeꞌ gaꞌ kahagadde aka-aka mahāpin. Gaꞌ pakahagadde inin moleꞌ si kahāpanbi ne. Saguwaꞌ amban tagnaꞌ asal meꞌ Yahudihin hep tapeneꞌ weꞌ Tuhanin duk siye manjari meꞌ aꞌane. Duk kalasahan Tuhanin pe siye sabab sanggupne si meꞌ kapapuꞌanden. 
ROM.11.29	Peggeꞌ Tuhanin, bang niyaꞌ aꞌa tapeneꞌne duk iledjikiꞌan weꞌ ne, gaꞌi teꞌed pagpinda-pindane. 
ROM.11.30	Na, kaꞌam isab meꞌ dumaꞌin Yahudihin, matuꞌuhin gaꞌ kaꞌam nuhut Tuhanin. Saguwaꞌ kuweꞌitu kaꞌaseꞌan kaꞌam weꞌ Tuhanin peggeꞌ tayikutan meꞌ Yahudihin Tuhanin. 
ROM.11.31	Kuweꞌitu meꞌ Yahudihin gaꞌi tuhutde Tuhanin, duk kaꞌaseꞌan kaꞌam weꞌ Tuhanin, supaya si pasōngan kaꞌaseꞌan Tuhanin du isab siye. 
ROM.11.32	Hangkan hep pinakitehan weꞌ Tuhanin weꞌ kēmon manusiyaꞌin, Yahudi duk dumaꞌin Yahudi, saliꞌ-saliꞌ gaꞌi nuhut Tuhan supaya tapakitene aseꞌnen si siye kēmon.
ROM.11.33	Asal gaꞌi teꞌed takila-kila aseꞌ Tuhan si kitehin bi kēmon. Lalem manamal kataꞌunen duk kataꞌuhanne kēmon. Gaꞌi tahātite pikilannen. Gaꞌi tahātite meꞌ hinangannen. 
ROM.11.34	Pinaꞌin dem kitab,
ROM.11.34	“Sine mangataꞌuhan pikilan Tuhanin? Sine mamanoloꞌan iyehin?
ROM.11.35	Gaꞌi makajari weꞌ niyaꞌ pangurungte iye duk niyaꞌ utangne si kite.”
ROM.11.36	Peggeꞌ Tuhanin magpapanjari kēmon-kēmonin. Iye magbayaꞌin duk kēmon pinapanjari weꞌ ne supaya iye tapudji. Pudjite bi Tuhanin gaꞌ tamanan. Amin.
ROM.12.1	Meꞌ kapungtinaꞌihanku masandel pu si Isa Almasihin, peggeꞌ Tuhanin asal maꞌaseꞌ teꞌed si kite bi hangkan junjungku si kaꞌam: Pangurungun bi dibin si Tuhan. Daꞌa ne kimmatanun bi weꞌ kaꞌam pe dapuꞌ baranbin saguwaꞌ kuweꞌ kaꞌam dalil kuluban si Tuhanin. Subey ne gaꞌ niyaꞌ hinanganbi laꞌat saguwaꞌ subey hinangbi meꞌ hinangan makasulut Tuhanin. Kuweꞌ inin panambahayang mapatutin. 
ROM.12.2	Daꞌa kaꞌam maghinangan sa hinangan meꞌ kaꞌekkahan matuꞌu si dunyahin. Saguwaꞌ ambat baꞌahuhan Tuhanin pamikilbin duk ne pinda ateybin. Manjari kataꞌuhanbi du teꞌed bang ine meꞌ kinabayaꞌan Tuhanin. Kinabayaꞌannen meꞌ mahāpin duk meꞌ makasulut iyehin duk meꞌ manggaꞌ niyaꞌ sallaꞌ-sallaꞌnen.
ROM.12.3	Aku inin kaꞌurungan ku weꞌ Tuhanin kapatut magusihat hangkan paꞌinku si kaꞌam kēmon: Daꞌa pikilun bi weꞌ langkew teꞌed kaꞌam saguwaꞌ araꞌ-araꞌun bi hadja tamanan mapatutin. Peggeꞌ Tuhanin mangurungan kaꞌam kapandeyanin sabab sandelbi pu si Isa Almasihin. 
ROM.12.4	Baranten dambuwaꞌ du saguwaꞌ niyaꞌ bettiste, tangante, matate duk meꞌ seddili pe bu gaꞌi magsaliꞌ kagunahanden. 
ROM.12.5	Damikkiyan kite bi isab meꞌ masandel pu si Almasihin, bisan kite bi ekka saguwaꞌ kuweꞌ kite bi dambuwaꞌ baran hadja peggeꞌ magdambuwaꞌ kite bi kēmon duk Almasi. Duk kuweꞌ kite bi dalil magsugpat kēmon. 
ROM.12.6	Weꞌ lasa Tuhan si kitehin bi inurungan kite bi weꞌ ne meꞌ kapandeyan. Saguwaꞌ kite bi dangan-dangan magseddili-seddili kapandeyan pinangurung kitehin bi. Ine-ine kapandeyan pinangurung si kite bi subey gunate bi pahāp-hāp. Bang dambuwaꞌin kaꞌurungan kapandeyan magpalataꞌ lapal pinabissā Tuhanin, subey palataꞌne asal bissā Tuhanin magsaliꞌ duk panoloꞌ kinahagadten bi. 
ROM.12.7	Bang kite kaꞌurungan kapandeyan nabangan meꞌ pagkasiten, subey siye tabangante. Bang kapandeyan pangurungne kitehin magusihat, subey kite magusihat. 
ROM.12.8	Bang kapandeyan pangurung kitehin ngasig saweꞌten, subey siye asigte. Bang kapandeyan pangurung kitehin nabang sukal saweꞌten, subey kite sayuꞌ. Bang kite pinasukuhan hinang magnakuraꞌ, subey kite matuyuꞌ si hinangten. Bang hinangten nabangan meꞌ aꞌa kasigpitanin, subey kite kēgan nabangan siye.
ROM.12.9	Subey lasabi si saweꞌbin amban dem atey. Kabunsihanun bi sasuku malaꞌatin duk tentemanun bi dem ateybi sasuku mahāpin. 
ROM.12.10	Subey kaꞌam maglasa-ilasa peggeꞌ kuweꞌ ne kaꞌam magpungtinaꞌi sabab sandel kaꞌam saliꞌ-saliꞌ pu si Isa Almasi. Subey kaꞌam sinna mahadje pagkasibi masandel pu si Isahin. 
ROM.12.11	Daꞌa kaꞌam bulasan saguwaꞌ magtuyuꞌ kaꞌam maghinang si Panuhutanten bi ateybin dambūs-būs. 
ROM.12.12	Subey kaꞌam luwal magkēg peggeꞌ niyaꞌ ase-asebi amban Tuhan. Bang kaꞌam dem kasusehan, sandalanun bi. Daꞌa kaꞌam pahali ngampun-ngampun si Tuhan. 
ROM.12.13	Tabangun bi sukal meꞌ pagkasibi masandel pu si Isa Almasihin duk hatulun bi sasuku mapiyu si lumaꞌbin.
ROM.12.14	Sasuku maminasa kaꞌamin, pāku-pākuhanun bi kahāpan amban Tuhan. Daꞌa siye suknaꞌanun bi. 
ROM.12.15	Patuhut kaꞌam magkēg si meꞌ magkēgin duk patuhut kaꞌam magdukka si meꞌ magdukkahin. 
ROM.12.16	Magsulut-sinulut kaꞌam. Daꞌa apasun bi pinahadje kaꞌam. Daꞌa kaꞌam iyaꞌ magtuhut-tuhut duk meꞌ madiyawaꞌ pagaꞌanen. Daꞌa kaꞌam magpikil weꞌ kaꞌam ne asal mataꞌuhin.
ROM.12.17	Bang niyaꞌ ngalaꞌat kaꞌam, daꞌa tumbasanun bi laꞌat. Hinangun bi sasuku mahāp si pagmatahan meꞌ aꞌahin kēmon. 
ROM.12.18	Tamanan tahinangbin, daꞌa teꞌed kaꞌam magsasaꞌ duk sine-sine ne, saguwaꞌ subey kaꞌam magsulut-sulut duk kēmon aꞌa. 
ROM.12.19	Meꞌ bagayku, daꞌa kaꞌam males saguwaꞌ ambat Tuhanin mamalesan kaꞌamin. Peggeꞌ tasulat hep dem kitab, pinaꞌin, “Aku mamalesin. Aku mangalegga meꞌ maghinang laꞌat si kaꞌamin, paꞌin Tuhanin.” 
ROM.12.20	Saguwaꞌ hinangun bi sa pinaꞌin dem kitabin, “Bang takitebi bantabin inusan, pakanun bi. Bang lekkakan iye, paꞌinumun bi. Bang hinangbi inin si iye, ujud iyaꞌ iye manamal.” 
ROM.12.21	Bang niyaꞌ laꞌat hininang si kaꞌam, daꞌa iye panumbasun bi laꞌat. Saguwaꞌ tumbasanun bi hāp duk tadaꞌag malaꞌatin.
ROM.13.1	Kēmon kite bi manusiyaꞌin, subey tuhutte bi meꞌ aꞌa taga kapatut magbayaꞌ si paglahatanten bi peggeꞌ gaꞌ niyaꞌ kaꞌurungan kapatut bang dumaꞌin amban bayaꞌ Tuhan. Duk meꞌ taga kapatut magbayaꞌin, Tuhanin mamatingkoloꞌ siyehin. 
ROM.13.2	Sasuku manguntarahan aꞌa magbayaꞌ si paglahatin, kuntarahande isab Tuhanin, peggeꞌ Tuhanin mamettad siye si hinangde miyaꞌan. Duk ilegga du meꞌ manguntarahan siyehin. 
ROM.13.3	Peggeꞌ meꞌ maghinangan mahāpin gaꞌi talew si meꞌ magbayaꞌ si paglahatin. Luwal meꞌ maghinangan malaꞌatin matinalew si siyehin. Gaꞌi kaꞌam subey tinalew si meꞌ magbayaꞌ si paglahatin samantaꞌan hāp hinanganbin duk sanglitande pe kaꞌam. 
ROM.13.4	Peggeꞌ siye inin daraꞌakan Tuhanin pinapī weꞌ ne para si kahāpanbi du. Saguwaꞌ bang kaꞌam maghinangan laꞌat, talep kaꞌam talew, peggeꞌ taga kapatut siye amban Tuhan ngalegga kaꞌam. Dinaꞌak siye weꞌ Tuhanin ngalegga sasuku maghinangan malaꞌatin. 
ROM.13.5	Hangkan hep subey tuhutbi meꞌ aꞌa magbayaꞌ si paglahatbin duk kaꞌam gaꞌi ilegga duk peggeꞌ kataꞌuhanbi du dem ateybi weꞌ inin subey hininangbin.
ROM.13.6	Duk hangkan isab kaꞌam patut magbayed sukey bulak atawa sukey ine-ine pāku gubelnohin, peggeꞌ meꞌ maghinang si gubelnohin hinangde du pangandaꞌakan Tuhan si siyehin. 
ROM.13.7	Hangkan bayedanun bi meꞌ patut binayedanin, sukey bulak ke atawa sukey ine-ine ne, duk pagaddatanun bi duk pahadjehun bi meꞌ magbayaꞌ si paglahatbin.
ROM.13.8	Bang niyaꞌ utangbi, bayedanun bi bang taꞌabut ne ellew pagbayedin. Bisan gaꞌ ne niyaꞌ utangbi, utangan pe kaꞌam seddili. Utang inin lasabi si pagkasibin. Bang maglasa-ilasa kaꞌam, tuhutbi ne saraꞌ sinulat si Musahin. 
ROM.13.9	Paꞌin saraꞌ si Musahin hep, “Daꞌa kaꞌam magjina; daꞌa kaꞌam mapatey; daꞌa kaꞌam nangkew; daꞌa pagnapsuhanun bi alataꞌ saweꞌbin.” Meꞌ daꞌakan inin duk kēmon daꞌakan sinduwehin sumakup diyalem daꞌakan dambuwaꞌ inin, pinaꞌin, “Kalasahanun saweꞌnun kuweꞌ pangalasanu dinun.” 
ROM.13.10	Peggeꞌ bang asal kalasahante pagkasiten, gaꞌi teꞌed iye hinangante laꞌat. Hangkan hep bang kalasahante pagkasiten tatuhutte ne kēmon pangandaꞌakan Tuhanin.
ROM.13.11	Hangkan subey miyaꞌan hinangbi, lagiꞌ ne peggeꞌ kataꞌuhanbi weꞌ gaꞌi du tiggel tekka ne Isa Almasi balik. Tagnaꞌ pakahagadte pu si Isa Almasihin, kuweꞌ tala-tala pe ellew panimbul Tuhan kitehin saguwaꞌ kuweꞌitu asal tapit ne. Bang kaꞌam dalil aꞌa tuli, subey ne kaꞌam ngape. 
ROM.13.12	Dunya kuweꞌitu inin kuweꞌ dem lindem sabab duse. Saguwaꞌ kuweꞌitu tahalaꞌ ne imut-imut lindemin duk sōng ellew ne. Hātinen, sōng tekka ne balik Isa Almasi. Hangkan subey ne lebbahante kēmon hinangante malaꞌatin duk dalil sundalu magbessi miyaꞌan subey kite panyap nungkaꞌan sasuku malaꞌatin. 
ROM.13.13	Subey kawul-piꞌilten hāp duk patalep si meꞌ aꞌa patennaꞌ dem dantaꞌ ellewin. Hangkan daꞌa kaꞌam maglangohan. Daꞌa kaꞌam magjina atawa magbaꞌis. Daꞌa kaꞌam luwal magsasaꞌ duk daꞌa kaꞌam magkimbū. 
ROM.13.14	Saguwaꞌ batukanun bi kawul-piꞌil Panuhutanten bi, Isa Almasi. Daꞌa teꞌed kaꞌam magpikilan ngūtan napsubin.
ROM.14.1	Niyaꞌ batang paꞌinku si kaꞌam sabab aꞌa gaꞌi pe basag sandelne pu si Isahin. Subey iye addatanbi. Daꞌa iye boꞌohun bi magjawab bang gaꞌi saliꞌ pamikilbin pasal meꞌ hinangan mapatutin duk manggaꞌi mapatutin. 
ROM.14.2	Saꞌupama aꞌa manggaꞌi mabasag sandelnen, kahagad iye weꞌ haram mangan hinayep ine-ine hangkan iye hadja paglaꞌuknen sayul. Bu aꞌa mabasag sandelnen, kahagad weꞌ bisan kinakan ine makajari kinakan. 
ROM.14.3	Mamangan hinayepin subey gaꞌi udjiꞌne manggaꞌi mamanganin. Damikkiyan manggaꞌi mamangan hinayepin subey gaꞌi bissāhanne aꞌa mamangan ine-inehin. Peggeꞌ tinayimaꞌ du aꞌa miyaꞌan weꞌ Tuhanin. 
ROM.14.4	Weꞌ sine kaꞌam hangkan sallaꞌbi daraꞌakan aꞌa seddilihin? Dumaꞌin kaꞌam paghinangannen, hangkan amunen hadja patut magpikilanin bang tewwaꞌ hininang aꞌa miyaꞌan atawa gaꞌi. Asal gaꞌi du aꞌa miyaꞌan laboꞌ, peggeꞌ tabangan Panuhutanten bi iye duk gaꞌi salaꞌ hinangannen.
ROM.14.5	Niyaꞌ meꞌ aꞌa kimmatande weꞌ dambuwaꞌ ellew hadje amban meꞌ ellew sinduwe. Niyaꞌ isab meꞌ aꞌa kimmatande weꞌ saliꞌ-saliꞌ meꞌ ellewin. Subey kaꞌam dangan-dangan bugtuꞌ bang saꞌingge pamikilbin. 
ROM.14.6	Aꞌa mamahadje dambuwaꞌ ellewin, hinangne inin pamahadjene Tuhanin. Damikkiyan isab aꞌa mamangan ine-inehin, mangan iye pamahadjene Tuhanin, peggeꞌ pagsukulanne si Tuhanin kinakannen. Aꞌa manggaꞌi mamangan hinayepin, damikkiyan pahadjene isab Tuhanin hangkan iye gaꞌi mangan hinayep duk magsukul isab iye si Tuhan. 
ROM.14.7	Kēmon kite bi sukuꞌ pu si Isa Almasi, Panuhutanten bi. Hangkan si kaꞌellumte bi duk si kamateyte bi subey iye sinulutten bi dumaꞌin diten bi. 
ROM.14.8	Hangkan kite bi ellum, supaya pinudji Panuhutanten bi Isa Almasi. Damikkiyan isab bang matey kite bi. Manjari, bang kite bi ellum atawa matey, sukuꞌ pu si Isa Almasi kite bi. 
ROM.14.9	Peggeꞌ inin sababnen hangkan matey Almasi duk ellum iye balik, supaya iye Panuhutanten bi bang kite bi ellum atawa matey. 
ROM.14.10	Weꞌey kaꞌam meꞌ manggaꞌi mamangan hinayepin bissāhanbi pungtinaꞌibi masandel pu si Isahin? Duk kaꞌam meꞌ mamangan ine-inehin isab, weꞌey udjiꞌbi pungtinaꞌibi masandel pu si Isahin? Kēmon kite bi nengge du iyan si harapan Tuhan si ellew dambuli duk hukumne kite bi. 
ROM.14.11	Peggeꞌ tasulat hep dem kitab, pinaꞌin,
ROM.14.11	“Sabennal-bennal teꞌed, paꞌin Tuhanin, kēmon aꞌahin pasujud du iyan si aku. Kēmon aꞌahin magbennal du iyan weꞌ aku asal Tuhanin.”
ROM.14.12	Manjari kēmon kite bi subey magaka si Tuhan sabab meꞌ bakas hinangante bi matuꞌu si dunyahin.
ROM.14.13	Hangkan hep daꞌa ne bissā-bissāhante saweꞌten sabab hinangannen. Saguwaꞌ iye inin subey pinikilten, weꞌ asal gaꞌi teꞌed kite maghinangan ine-ine bang sabab hinangante miyaꞌan ujud makapagduse pungtinaꞌite masandel pu si Isahin. 
ROM.14.14	Peggeꞌ aku inin sukuꞌ pu si Isa Almasi, Panuhutanten bi, kabugtuꞌanku weꞌ gaꞌ niyaꞌ kinakan haram. Saguwaꞌ bang niyaꞌ aꞌa kahagad weꞌ niyaꞌ kinakan haram, na, haram teꞌed si iye. 
ROM.14.15	Bang suse pungtinaꞌinu masandel pu si Isahin sabab niyaꞌ kakannu bu haram si iye, na hātinen pastiꞌ ne weꞌ gaꞌi kew malasa si iye. Bang sabab kinakannun kaw ujud gaꞌi ne nuhut Tuhanin pungtinaꞌinun, daꞌa ne kakanun. Matey hep Isa Almasi sabab pungtinaꞌinu miyaꞌan. 
ROM.14.16	Bisan hāp si kaꞌu bang laꞌat si pungtinaꞌinu masandel pu si Isahin, na, daꞌa ne hinangun supaya gaꞌi kew bissāhande laꞌat. 
ROM.14.17	Tuhanin magbayaꞌ si kitehin bi. Bang asal tuhutte bi iye, subey gaꞌi langkew dem pikilante bi bang ine kinakanten bi atawa ininumten bi. Iye subey malangkew dem pikilanten bi, weꞌ subey bentel hinanganten bi, duk subey kite bi magsulut-sulut, duk subey isab kite bi kēgan, duk kēgten bi pinangurung weꞌ Niyawa Tuhanin dem ateyte bi. 
ROM.14.18	Bang kuweꞌ inin panuhutte bi Isa Almasihin, kasulutan Tuhanin si kite bi duk pagaddatan kite bi weꞌ meꞌ pagkasite bi manusiyaꞌin.
ROM.14.19	Hangkan hep subey teꞌed pagtuyuꞌante bi maghinang meꞌ hinangan makasulut saweꞌten bi duk magtabang-tinabang kite bi supaya ngabasag sandelte bi si Tuhanin. 
ROM.14.20	Bisan kaꞌam makajari mangan ine-ine, daꞌa kakanun bi bang sabab pamanganbi miyaꞌan ngalamma sandel saweꞌbin si Tuhan. Bennal gaꞌ niyaꞌ kinakan haram, saguwaꞌ gaꞌi hāp bang kakanbi bu laꞌat si saweꞌbi duk sabab pamanganbi miyaꞌan kapagduse saweꞌbin. 
ROM.14.21	Iye mahāp hininangin, ine-ine paglaꞌukbi atawa inumbi atawa hinangbi, bang makapagduse pagkasibin, daꞌa teꞌed hinangun bi. 
ROM.14.22	Ine-ine kahagadbi sabab inin, subey hadja kaꞌam duk Tuhanin mangataꞌuhan iyehin. Sine-sine gaꞌi duwe-duwehan saguwaꞌ kabugtuꞌanne weꞌ tewwaꞌ hininangnen, asal kēgan aꞌa miyaꞌan. 
ROM.14.23	Saguwaꞌ saꞌupama, niyaꞌ dambuwaꞌ aꞌa luwal duwe-duwehan weꞌ kaw niyaꞌ kinakan gaꞌi makajari kakanne saguwaꞌ kakanne pe, na, magduse iye si matahan Tuhan peggeꞌ hinangannen gaꞌi magtuhut duk kinahagadnen. Bisan ine-ine hinangte, bang duwe-duwehan kite kaw gaꞌi hāp bu hinangte pe, na kapagduse ne kite.
ROM.15.1	Kite bi meꞌ mabasag masandel si Tuhanin, subey tabangante bi meꞌ malamma sandelnen si meꞌ kasusehanden. Daꞌa iye sinulutten bi diten bi. 
ROM.15.2	Saguwaꞌ kite bi dangan-dangan subey sulutte bi pungtinaꞌite bi masandel pu si Isa Almasihin duk hinangte bi mahāp para si iyehin supaya ngabasag sandelnen. 
ROM.15.3	Peggeꞌ si Isa Almasi gaꞌ hep sulutne dinen saguwaꞌ maglillaꞌ iye diniyawaꞌan. Tasulat sabab inin dem kitab, pinaꞌin, “Meꞌ bissā laꞌat binissā weꞌ meꞌ aꞌa si kaꞌuhin, Tuhan, tewwaꞌ si aku.” 
ROM.15.4	Kēmon pinasulat weꞌ Tuhan dem kitab awwalley, pamanoloꞌ kite bi supaya kite bi taꞌu magsandal bang dem kasusehan duk supaya asig ateyten bi duk gaꞌi usaꞌ pangase-ngasete bi si Tuhanin. 
ROM.15.5+ROM.15.6	Tuhanin iye manabangan kitehin bi duk kite bi taꞌu magsandal. Duk iye isab mamaꞌasig ateyten bi. Karayaw kaꞌam tabanganne duk kaꞌam magsulut-sulut sa hinangan Isa Almasihin supaya kaꞌam magdūs mudji Tuhanin, Sama Panuhutanten bi Isa Almasi.
ROM.15.7	Manjari, kimmatanun bi meꞌ pagkasibi masandel pu si Isahin kuweꞌ meꞌ pungtinaꞌibi teꞌed supaya Tuhanin tapudji, peggeꞌ tinayimaꞌ isab kaꞌam weꞌ Isa Almasi. 
ROM.15.8	Peggeꞌ akahante kaꞌam weꞌ hangkan Isa Almasi pitu nabangan kami meꞌ Yahudihin, supaya tapakitene weꞌ Tuhanin kapangandelan, duk supaya tatumanan meꞌ sanggup Tuhan si meꞌ kapapuꞌan kamihin, 
ROM.15.9	duk supaya isab meꞌ aꞌa dumaꞌin Yahudihin tapudjide du Tuhanin sabab aseꞌne si siyehin. Tasulat hep inin dem kitab, pinaꞌin,
ROM.15.9	“Hangkan magpasalamat ku si kaꞌu dem kabangsahan dumaꞌin Yahudihin; magkanta ku mudji kaꞌu.”
ROM.15.10	Duk tasulat isab, pinaꞌin,
ROM.15.10	“Kaꞌam meꞌ dumaꞌin Yahudihin, patuhut kaꞌam magkēg si meꞌ aꞌa bakas tapeneꞌ weꞌ Tuhanin.”
ROM.15.11	Duk tasulat pe,
ROM.15.11	“Pudjihun bi Tuhanin, kēmon kaꞌam meꞌ dumaꞌin Yahudihin. Pudjihun bi iye, kēmon kaꞌam meꞌ kabangsa-bangsahanin.”
ROM.15.12	Duk tasulat weꞌ Nabi Isaya isab, paꞌinne,
ROM.15.12	“Niyaꞌ du iyan inanakan tubuꞌ si Jesse. Duk iye magbayaꞌ si meꞌ aꞌa dumaꞌin Yahudihin. Duk iye pangase-ngasehanden.”
ROM.15.13	Tuhanin poꞌon pangase-ngasehanbin. Karayaw urunganne kaꞌam kakēgan duk kasanyangan sabab sandelbi si iyehin, supaya pinasōng du pangase-ngasebi si Tuhanin weꞌ balakat Niyawa Tuhanin.
ROM.15.14	Meꞌ kapungtinaꞌihanku masandel pu si Isa Almasihin, kabugtuꞌanku weꞌ kaꞌam asal meꞌ aꞌa hāp duk kataꞌuhanbi ne teꞌed meꞌ toloꞌ sabab Tuhanin duk makajari ne kaꞌam magtoloꞌ-tinoloꞌ. 
ROM.15.15	Tuꞌu dem sulat inin gaꞌ ku magalang-alang ngakahan kaꞌam sabab meꞌ toloꞌ batang pinaꞌessebanku si kaꞌamin. Hangkan ku gaꞌ magalang-alang, peggeꞌ kawakilan ku weꞌ Tuhanin duk ku manjari daraꞌakan Isa Almasi. 
ROM.15.16	Kuweꞌ ku dalil imam magmahalayak aka-aka mahāp amban Tuhanin si meꞌ bangsa dumaꞌin Yahudi, supaya tasōnganku siye si Tuhan kuweꞌ dalil pariya. Duk tayimaꞌ Tuhanin du siye peggeꞌ pinahāp ateyden weꞌ Niyawa Sutsihin. 
ROM.15.17	Peggeꞌ sukuꞌ pu si Isa Almasi ne ku, gaꞌi ku iyaꞌ magbantu sabab meꞌ tahinangku para si Tuhanin. 
ROM.15.18	Makatawakkal ku missā weꞌ sabab panabang Almasi akuhin hangkan taboꞌoku meꞌ bangsa dumaꞌin Yahudihin nuhut Tuhan. Sandel siye pu Isa Almasi sakaliꞌ takalede meꞌ binissākun duk takitede meꞌ hininangkun. 
ROM.15.19	Weꞌ balakat pinangurung Niyawa Tuhan akuhin, maghinang ku meꞌ hinangan balakatan duk meꞌ hinangan makaꞌulaliꞌ. Hangkan hep antag-antag bakas papīhankun, amban Awrusalam ngeregseꞌ Illiriku, ubus ne minahalayak weꞌ ku si kēmon aꞌa malaꞌihin aka-aka mahāp sabab Isa Almasihin. 
ROM.15.20	Kemuwe matuꞌuhin iye inapaskun magusihat si meꞌ aꞌa gaꞌ bakas makakale aka-aka mahāp sabab Isa Almasihin, peggeꞌ gaꞌi ku mabayaꞌ nurul hinangan aꞌa. 
ROM.15.21	Tuman ne bakas tasulat dem kitabin, pinaꞌin,
ROM.15.21	“Meꞌ aꞌa gaꞌ bakas kaꞌakahanin ujud ngataꞌu du sabab iye. Duk meꞌ manggaꞌ bakas makakalehin tahātide du iyan sabab iye.”
ROM.15.22	Hinangku magmahalayak inin makaꞌalal akuhin hangkan gaꞌ ku tapiyu si kaꞌam. 
ROM.15.23	Saguwaꞌ kuweꞌitu peggeꞌ ubus ne hinangkun tuꞌu si meꞌ kalahatan matuꞌu inin, araꞌ-araꞌku makajari ne ku hap piyu si kaꞌam. Tiggel ne kabayaꞌku mapiyu nindew kaꞌamin. 
ROM.15.24	Mabayaꞌ ku hap pī si lahat meꞌ bangsa Kastilaꞌin saguwaꞌ pasagid ku dahuꞌ piyu mayaman kaꞌam. Bang kaduhulan ne ku luꞌu si kaꞌam, makajari ne kaꞌam nabangan aku supaya ku lumaꞌus si paglengngankun. 
ROM.15.25	Saguwaꞌ kuweꞌitu tiyaꞌ pe ku hap Awrusalam moꞌo tabang si meꞌ masandel pu si Isa Almasi malaꞌihin. 
ROM.15.26	Peggeꞌ meꞌ masandel pu si Isa Almasi maglahat si Makedoniya duk si lahat Akayahin bakas ngurung sīn pinaboꞌohan hap Awrusalam panabangde meꞌ masandel pu si Isa Almasi mamiskin malaꞌihin. 
ROM.15.27	Duk sinna siye nabang. Duk asal pataꞌ tabangde sukal meꞌ Yahudi masandel pu si Isa Almasihin panumbasde siye, peggeꞌ sabab meꞌ Yahudihin hep puꞌun meꞌ aꞌa dumaꞌin Yahudihin makakale bissā Tuhanin. Hangkan subey isab bahagiꞌande meꞌ Yahudihin meꞌ ledjikiꞌ tasangkaden. 
ROM.15.28	Bang ubus ne hinangku inin, hātinen tasōnganku ne pī si siye kēmon sīn pinaboꞌohan siyehin, patulak ku hap lahat meꞌ bangsa Kastilaꞌin duk pasagid dahuꞌ ku luꞌu nindew kaꞌam. 
ROM.15.29	Bang piyu ku si kaꞌam, kataꞌuhanku du weꞌ boꞌoku kēmon kahāpan amban Almasihin.
ROM.15.30	Meꞌ kapungtinaꞌihanku masandel pu si Isa Almasihin, malasa du kite bi pu Isa Almasi, Panuhutanten bi duk maglasa-ilasa isab kite bi sabab pinapitu weꞌ Niyawa Tuhanin lasahin dem ateyte bi. Iye inin jānnen hangkan junjungku si kaꞌam, padūs kaꞌam si aku māku-māku si Tuhan, 
ROM.15.31	weꞌ tabangne du ku supaya ku gaꞌi inusaꞌ weꞌ meꞌ aꞌa manggaꞌi manuhut Tuhan si lahat Yahudiyahin. Māku-māku isab kaꞌam karayaw meꞌ masandel pu si Isa Almasi si Awrusalamin sinna du nayimaꞌ tabang binoꞌoku si siye inin. 
ROM.15.32	Manjari, puwas inin bang amban bayaꞌ Tuhan du, piyu ku si kaꞌam ateykun kēgan manamal duk asig ateykun weꞌ bi. 
ROM.15.33	Māku-māku ku si Tuhan, iye mangurungan kite bi kasanyanganin, karayaw kaꞌam luwal tuhut-tuhutanne. Amin.
ROM.16.1	Bayaꞌ pakilaleku si kaꞌam maluꞌu si Romahin si Pebe, dambuwaꞌ pungtinaꞌite bi dende, peggeꞌ sandel isab iye pu Isa Almasi. Bahannen nabang-nabangan meꞌ masandel pu si Isa si lahat Kenkereahin. 
ROM.16.2	Pagtekka iye luꞌu, hatulun bi iye pahāp-hāp. Talep inin hinangbi meꞌ masandel pu si Isa Almasihin. Bang niyaꞌ panabanganbi si Pebe inin, tabangun bi teꞌed iye, peggeꞌ ekka aꞌa bakas tatabangne. Duk bisan aku, tatabangne ku isab.
ROM.16.3	Akahanun bi Pirisila duk Akila weꞌ essebku siye. Bakas siye meꞌ saweꞌku maghinang pu Isa Almasi. 
ROM.16.4	Siye iyan maglillaꞌ matey duk ku hadja tatabangde amban dem kasiya-siyahan. Hangkan asal magsukul ku teꞌed si siye. Duk dumaꞌin hadja aku, saguwaꞌ kēmon meꞌ dumaꞌin Yahudi masandel pu si Isa Almasihin, magsukul isab si siye. 
ROM.16.5	Akahanun bi isab meꞌ masandel pu si Isa luwal magtipun si lumaꞌ disi Akilahin weꞌ essebku siye.
ROM.16.5	Akahanun bi bagaykun Epeneto weꞌ asal essebku iye. Iye hep aꞌa dehellu-dehellu masandel pu si Isa Almasi si lahat Asiyahin. 
ROM.16.6	Akahanun bi Mariyam weꞌ essebku du isab iye. Basag teꞌed iye maghinang luꞌu si kaꞌam. 
ROM.16.7	Akahanun bi isab Andaronik duk Juniyas weꞌ essebku siye. Siye meꞌ pagkasiku Yahudi duk magsumbayaꞌ kami kinalabusu matuꞌuhin. Bantu siye si meꞌ kawakilan weꞌ Isa Almasihin. Dehellu pe siye amban aku sandel pu Isa Almasi.
ROM.16.8	Akahanun bi isab Ampiliyatus weꞌ essebku iye. Magbagay teꞌed kami peggeꞌ saliꞌ kami sandel pu si Isa Almasi, Panuhutanten bi. 
ROM.16.9	Duk si Urbanu isab, saweꞌte bi maghinang pu si Isa Almasi, duk si Istakis bagaykun, akahanun bi siye weꞌ essebku siye. 
ROM.16.10	Akahanun bi aku isab Apelles weꞌ essebku iye. Takite weꞌ asal teteg teꞌed iye nuhut Isa Almasi. Duk akahanun bi isab disi Aristobul weꞌ essebku siye. 
ROM.16.11	Akahanun bi isab si Herodiyon, pagkasiku Yahudi, duk meꞌ pungtinaꞌite bi masandel pu si Isahin, disi Narkissus magtewtey-anakin weꞌ essebku siye.
ROM.16.12	Akahanun bi aku isab disi Tiripena duk Tiriposa weꞌ essebku siye. Meꞌ dende inin maghinang si Panuhutanten bi. Duk akahanun bi isab bagaykun si Persis weꞌ essebku iye. Basag teꞌed dende inin maghinang si Panuhutanten bi. 
ROM.16.13	Akahanun bi isab si Rupus duk saꞌinen weꞌ essebku siye. Basag teꞌed sandel si Rupusin si Panuhutanten bi. Duk saꞌinen hāp teꞌed si aku duk pangimmatne akuhin kuweꞌ anakne. 
ROM.16.14	Akahanun bi isab Asinkirit, si Pelegon, si Hermes, si Patarobas, si Hermas, duk kēmon meꞌ saweꞌde masandel pu si Isa Almasihin weꞌ essebku siye. 
ROM.16.15	Akahanun bi isab Pilologo duk andanen si Juliya, duk si Nereyo duk pungtinaꞌine dendehin, duk si Olimpas, duk kēmon ne meꞌ saweꞌde sukuꞌ si Tuhanin weꞌ essebku siye.
ROM.16.16	Duk bang kaꞌam kēmon magsābu-sābu, magsalam kaꞌam. Kēmon masandel pu si Isa Almasi si meꞌ kalanggal-langgalanin maboꞌo bissā weꞌ essebde kaꞌam.
ROM.16.17	Meꞌ kapungtinaꞌihanku, junjungku si kaꞌam, papateng-pateng kaꞌam, peggeꞌ niyaꞌ iyan meꞌ aꞌa batang magsapeꞌ kaꞌam duk ne kaꞌam gaꞌi magsulut-sulut. Batang isab kaꞌam boꞌode pasapeꞌ duk ne kaꞌam gaꞌi sandel pu si Isa Almasi, peggeꞌ kuntarahande meꞌ toloꞌ sabab Isa Almasi bakas panoloꞌ si kaꞌamin. Halliꞌanun bi siye. 
ROM.16.18	Peggeꞌ meꞌ aꞌa maghinangan kuweꞌ miyaꞌanin, dumaꞌin paghinanganden Isa Almasi, Panuhutanten bi, saguwaꞌ iye paghinanganden diden. Pahāpde bissāden duk magmā-mā siye nanglitan pagkasiden, hangkan tapadupangde meꞌ aꞌa gaꞌi tantu makahātihin. 
ROM.16.19	Kataꞌuhan meꞌ aꞌahin kēmon weꞌ kaꞌam iyan asal teteg nuhut toloꞌ Isa Almasihin. Hangkan hep ku kēgan sabab kaꞌam. Kabayaꞌankun weꞌ lalem kataꞌubin bang pasal ngataꞌuhan mahāpin, saguwaꞌ bang pasal maghinangan malaꞌatin, halliꞌanun bi teꞌed. 
ROM.16.20	Tuhanin, iye mangurungan kite kasanyanganin, gaꞌi tiggel tabanganne du kaꞌam supaya daꞌag weꞌ bi nakuraꞌ seyitanin.
ROM.16.20	Karayaw kaꞌam ipat Isa Almasi, Panuhutanten bi.
ROM.16.21	Maboꞌo bissā Timoteo, saweꞌku maghinang si Tuhanin, weꞌ essebne kaꞌam. Duk maboꞌo bissā du isab si Lukiyus duk si Jason duk Sosipater, meꞌ pagkasiku Yahudi weꞌ essebde kaꞌam.
ROM.16.22	Aku inin Tertiyus. Sulat inin bissā si Paul saguwaꞌ aku manulat iyehin. Essebte isab kaꞌam peggeꞌ aku pungtinaꞌibi du isab sandel pu Isa Almasi.
ROM.16.23	Aku si Paul missā balik. Si Gayus maboꞌo bissā du isab weꞌ essebne kaꞌam. Iye dapuꞌ lumaꞌ patennaꞌankun duk si lumaꞌne pagtipun-tipunan meꞌ masandel pu si Isahin. Si Erastus mangantan pilak gubelno si puweblo inin, duk si Kuwartus, pagkasite bi sandel pu si Isa Almasi, maboꞌo du isab siye bissā weꞌ essebde kaꞌam. 
ROM.16.24	Karayaw kaꞌam kēmon ipat Panuhutanten bi Isa Almasi. Amin.
ROM.16.25+ROM.16.26	Subey pudjite bi Tuhanin. Iye makabasag sandelbin. Ngabasag sandelbin sabab aka-aka mahāp minahalayakku sabab Isa Almasihin. Masa awwalley aka-aka mahāp inin gaꞌ kataꞌuhan meꞌ aꞌahin, saguwaꞌ kuweꞌitu pinakataꞌu ne weꞌ Tuhanin si kēmon aꞌa si dunya. Pinasulat inin weꞌ Tuhanin si meꞌ nabinen. Tuhan maꞌellum salama-lamahin, pangandaꞌakannen weꞌ subey inin minahalayak si kēmon kabangsa-bangsahan supaya siye kēmon sandel duk nuhut si Tuhan.
ROM.16.27	Tuhanin dambuwaꞌ-buwaꞌ du hadja duk iye hadja asal malalem kataꞌunen. Sabab Isa Almasi pudjite bi Tuhanin salama-lama. Amin.
ROM.16.27	Wassalam
1CO.1.1	Sulat inin amban aku si Paul. Amban bayaꞌ Tuhan pineneꞌ ku duk kawakilan ku weꞌ Isa Almasi dinaꞌak magmahalayak lapalnen. Duk sulat inin amban Sostenes isab, dambuwaꞌ pungtinaꞌite masandel pu si Isa Almasihin. 
1CO.1.2	Pasampay kami sulat inin piyu si kaꞌam meꞌ pagtipunan meꞌ sukuꞌ si Tuhan luꞌu si puweblo Korintohin, si kaꞌam meꞌ aꞌa tapeneꞌ weꞌ Tuhanin hinangne meꞌ aꞌane sutsi peggeꞌ pinagdambuwaꞌ kaꞌam duk Isa Almasi kuweꞌ du isab kēmon aꞌa mangampun pu si Isa Almasi amban meꞌ kalahat-lahatanin. Si Isa Almasi hep Panuhutanden duk Panuhutanten bi isab. 
1CO.1.3	Karayaw kaꞌam ipat Samate bi Tuhanin duk Panuhutanten bi Isa Almasi. Karayaw isab pasanyangde dem ateybin.
1CO.1.4	Luwal ku teꞌed magsukul si Tuhan sabab lasa duk aseꞌ Tuhan si kaꞌamin peggeꞌ sukuꞌ pu si Isa Almasi ne kaꞌam. 
1CO.1.5	Peggeꞌ sukuꞌ pu si Almasi ne kaꞌam, ekka kahāpan tekka si kaꞌam, tahātibi ne teꞌed meꞌ toloꞌnen, duk pandey ne isab kaꞌam magusihat sabab toloꞌnen. 
1CO.1.6	Toloꞌ sabab Isa Almasihin asal haget ne teꞌed dem ateybi. 
1CO.1.7	Hangkan hep jukup ne kahāpan pangurung Tuhan si kaꞌamin sābubi mangagad-ngagad pabalik Panuhutanten bi Isa Almasi. 
1CO.1.8	Pabasagne ne paꞌin sandelbin ngeregseꞌ ellew dambuli supaya asal gaꞌ du niyaꞌ dusebi bang tekka ellew papitu Isa Almasi, Panuhutanten bi ngahukum meꞌ manusiyaꞌin. 
1CO.1.9	Asal pabasag Tuhanin sandelbin peggeꞌ kapangandelan teꞌed Tuhanin duk tapeneꞌ kaꞌam weꞌ ne supaya kaꞌam magdambuwaꞌ duk Anaknen Isa Almasi, iye Panuhutanten bi.
1CO.1.10	Meꞌ kapungtinaꞌihanku, kaꞌurungan ku kapatut weꞌ Isa Almasi, Panuhutanten bi, hangkan junjungku si kaꞌam, magsulut-sulut be kaꞌam kēmon. Daꞌa kaꞌam magpaꞌil-paꞌil, saguwaꞌ subey kaꞌam magdambuwaꞌ isun duk pamikil. 
1CO.1.11	Hangkan inin tasubahatku, meꞌ kapungtinaꞌihanku, peggeꞌ bakas ku kaꞌakahan weꞌ meꞌ saweꞌ si Kaloyahin weꞌ magsaggaꞌ koꞌ kaꞌam luꞌu. 
1CO.1.12	Hātinen, gaꞌi magsaliꞌ pamikilbin, peggeꞌ niyaꞌ kaꞌam magpaꞌin, “Aku inin nuhut si Paul.” Niyaꞌ isab magpaꞌin, “Aku inin nuhut Apollos.” Niyaꞌ pe sinduwe paꞌinde, “Aku inin nuhut si Petros.” Sinduwehin isab paꞌinde, “Aku inin nuhut Almasi.” 
1CO.1.13	Na, gaꞌi hāp hinangbi iyan. Kuweꞌ binahagiꞌ-bahagiꞌ Almasi. Sine teꞌ bakas mamatey diyataꞌ olom para si kaꞌamin? Aku? Pinandi ke kaꞌam tandaꞌ weꞌ kaꞌam meꞌ tindegku?
1CO.1.14	Magsukul ku teꞌed si Tuhan weꞌ gaꞌ du niyaꞌ seddili tapandiku luꞌu luwal hadja si Kirispus duk si Gayus. 
1CO.1.15	Hangkan gaꞌ niyaꞌ luꞌu kapagpaꞌin weꞌ tapandite kaꞌam duk kaꞌam manjari meꞌ tindegku. 
1CO.1.16	Taꞌessebku weꞌ tapandiku beꞌ isab si Estepanus duk meꞌ anak-andanen. Saguwaꞌ seddili amban siye gaꞌ ne niyaꞌ taꞌessebku bakas tapandiku. 
1CO.1.17	Peggeꞌ gaꞌ ku inin dinaꞌak weꞌ Almasi magpandi, saguwaꞌ dinaꞌak ku magmahalayak aka-aka mahāpin. Duk pagmahalayakkun dumaꞌin bissā lalem ginunakun, peggeꞌ bang ku ngangguna meꞌ bissā lalem, kaw iye kasinnahan meꞌ aꞌahin meꞌ bissāku malalemin duk gaꞌi asipde inusihatku sabab kamatey Almasi diyataꞌ olomin, manjari gaꞌi siye taboꞌoku sandel pu si Isa Almasi.
1CO.1.18	Bang inusihatan meꞌ aꞌahin sabab kamatey Isa Almasi diyataꞌ olomin, paꞌin meꞌ aꞌa tudju narkaꞌin, weꞌ kadupangan usihat miyaꞌan. Saguwaꞌ kite bi meꞌ aꞌa tudju surgaꞌin, kataꞌuhante bi weꞌ tuꞌu si usihat inin takite teꞌed balakat Tuhanin. 
1CO.1.19	Niyaꞌ tasulat dem kitab, paꞌin Tuhanin,
1CO.1.19	“Pakaꞌatanku kataꞌu meꞌ aꞌa malalem kataꞌunen, duk ānanku kataꞌu meꞌ aꞌa malangkew pangadjiꞌnen.”
1CO.1.20	Na, bang iye ne inin, saꞌingge ne meꞌ aꞌa malalem kataꞌunen? Saꞌingge ne meꞌ aꞌa malangkew pangadjiꞌnen? Saꞌingge ne meꞌ aꞌa kinimmatan manusiyaꞌ mapandey magsuꞌalin? Gaꞌ du niyaꞌ gunane. Peggeꞌ pinahāti weꞌ Tuhanin weꞌ kataꞌu meꞌ manusiyaꞌin gaꞌ niyaꞌ gunane bang si iye.
1CO.1.21	Asal lalem teꞌed kataꞌu Tuhanin. Iye kabayaꞌannen weꞌ meꞌ aꞌahin gaꞌi ngataꞌu sabab Tuhanin pinalabey amban kataꞌuden. Hangkan hep garaꞌ Tuhanin timbulne meꞌ makahagad si aka-aka mahāp minahalayak kamihin, bisan meꞌ manggaꞌi makahagadin paꞌinde weꞌ gaꞌ koꞌ niyaꞌ kagunahan meꞌ minahalayak kamihin. 
1CO.1.22	Weꞌey paꞌinde gaꞌ niyaꞌ kagunahan minahalayak kamihin? Peggeꞌ meꞌ bangsa Yahudihin kabayaꞌanden pinakitehan dahuꞌ siye meꞌ hinangan balakatan meke siye kahagad. Meꞌ bangsa Girikin isab iye inapasden weꞌ ngalalem kataꞌuden. 
1CO.1.23	Saguwaꞌ kami, minahalayak kamihin Isa Almasi matey diyataꞌ olom sabab duse meꞌ manusiyaꞌin. Meꞌ Yahudihin bunsi si minahalayak kami inin duk meꞌ dumaꞌin Yahudihin isab paꞌinde weꞌ gaꞌ koꞌ niyaꞌ guna minahalayak kami inin. 
1CO.1.24	Saguwaꞌ bang si meꞌ aꞌa tapeneꞌ Tuhanin hinangne meꞌ aꞌanen, Yahudi ke siye atawa bangsa seddili, kahagad siye weꞌ tuꞌu pu si Almasi inin takite teꞌed balakat Tuhanin duk kataꞌune malalemin. 
1CO.1.25	Peggeꞌ bisan paꞌin meꞌ aꞌahin weꞌ gaꞌ niyaꞌ kagunahan hininang Tuhanin panimbulne kitehin, saguwaꞌ pasōng pe teꞌed kataꞌu Tuhanin amban kataꞌu meꞌ manusiyaꞌin kēmon. Duk bisan pe magpaꞌin meꞌ aꞌahin weꞌ lamma Tuhanin peggeꞌ matey du Isa Almasi diyataꞌ olom, saguwaꞌ gaꞌ niyaꞌ aꞌa balakatan amban iye.
1CO.1.26	Na, meꞌ kapungtinaꞌihanku, essebun bi bang saꞌingge pagaꞌabin masa gaꞌ pe kaꞌam tapeneꞌ weꞌ Tuhanin. Kulang du kaꞌam malangkew pangadjiꞌnen, kulang du kaꞌam taga kapatutin, duk kulang du kaꞌam mabangsahanin. 
1CO.1.27	Saguwaꞌ pagtuꞌuran weꞌ Tuhanin pineneꞌ meꞌ kinimmatan meꞌ aꞌa weꞌ gaꞌ niyaꞌ kataꞌunen supaya kaꞌiyaꞌ-iyaꞌan du meꞌ aꞌa maniyaꞌ kataꞌunen. Duk pineneꞌ isab weꞌ Tuhanin meꞌ kinimmatan meꞌ aꞌa weꞌ gaꞌ niyaꞌ basagnen supaya kaꞌiyaꞌ-iyaꞌan du meꞌ aꞌa maniyaꞌ basagnen. 
1CO.1.28	Tapeneꞌ weꞌ Tuhanin meꞌ diniyawaꞌan meꞌ aꞌa si dunyahin, meꞌ inudjiꞌden, meꞌ pinaꞌinde gaꞌ niyaꞌ kagunahannen, supaya kataꞌuhan meꞌ aꞌahin weꞌ ine-ine kimmatande mahalgaꞌ, bang si Tuhan gaꞌ niyaꞌ halgaꞌne. 
1CO.1.29	Hātine inin gaꞌ niyaꞌ aꞌa kapagabbu sabab dine si matahan Tuhan. 
1CO.1.30	Saguwaꞌ pinagdambuwaꞌ kaꞌam weꞌ Tuhanin duk Isa Almasi, duk Almasihin hininang weꞌ Tuhanin poꞌon kataꞌuten. Sabab Isa Almasi hangkan kinimmatan bentel kite weꞌ Tuhanin. Hinangne isab kite meꞌ aꞌane duk paluwasne kite amban hukuman duseten. 
1CO.1.31	Hangkan hep kuweꞌ pinaꞌin dem kitabin, “Sasuku mabayaꞌ magabbuhin, subey iye magabbu sabab meꞌ bakas tahinang Tuhanin.”
1CO.2.1	Na aku, meꞌ kapungtinaꞌihanku, tagnaꞌku piyu magmahalayak si kaꞌam aka-aka mahāp amban Tuhanin, gaꞌ ku ngangguna meꞌ bissā lalem atawa meꞌ bissā meꞌ aꞌa malangkew pangadjiꞌden. 
1CO.2.2	Tiggelanku luꞌu si kaꞌam pagtuꞌuranku weꞌ gaꞌ niyaꞌ seddili usihatku si kaꞌam luwal hadja sabab Isa Almasi duk labi ne sabab kamateyne diyataꞌ olomin. 
1CO.2.3	Hangkan hep pagtekkaku luꞌu si kaꞌam, lamma ku, duk kebba-kebbahan ku peggeꞌ talew ku kaw gaꞌi tahinangku pangandaꞌakan Tuhan akuhin. 
1CO.2.4	Duk sakaliꞌ ne ku magusihat si kaꞌam, gaꞌ ku missā kuweꞌ meꞌ aꞌa mapandey mamissā-missā miyaꞌan ngangguna kataꞌu manusiyaꞌ, saguwaꞌ kahumatan kaꞌam weꞌ ku sabab balakat Niyawa Tuhanin hangkan ne kaꞌam kahagad. 
1CO.2.5	Sandel kaꞌam dumaꞌin sabab kataꞌu manusiyaꞌin saguwaꞌ sabab balakat Tuhanin.
1CO.2.6	Saguwaꞌ bang si meꞌ aꞌa asal basag ne sandelde si Tuhanin, lalem du isab panoloꞌku si siyehin. Saguwaꞌ kataꞌu ginunakun dumaꞌin kuweꞌ kataꞌu si babew dunya inin duk dumaꞌin kuweꞌ kataꞌu meꞌ taga kapatut magbayaꞌ si dunya inin. Magtamanan du kapatutden. 
1CO.2.7	Meꞌ usihatku miyaꞌan sabab meꞌ garaꞌ Tuhan manggaꞌ kinataꞌuhan manusiyaꞌin. Gaꞌ pe dunya inin pinapanjari, tapikil ne weꞌ Tuhanin bang saꞌingge ne duk kite bi tapī si surgaꞌ. 
1CO.2.8	Saguwaꞌ meꞌ magbayaꞌ tuꞌu si dunyahin, gaꞌ tahātide pikilan Tuhanin peggeꞌ bang tahātide inin, gaꞌ siꞌ miyaꞌan daꞌakde ilansang diyataꞌ olom Isa Almasi, mabalakatan magbayaꞌin. 
1CO.2.9	Saguwaꞌ tasulat dem kitab, pinaꞌin, “Niyaꞌ panyap Tuhanin para si meꞌ malasa si iyehin. Pinanyapne inin gaꞌ niyaꞌ aꞌa bakas makakitene, atawa makakalene. Gaꞌ niyaꞌ bisan bakas makapikilne.” 
1CO.2.10	Saguwaꞌ kite bi, pinakataꞌu inin si kite bi weꞌ Niyawa Tuhanin. Peggeꞌ Niyawa Tuhanin, kataꞌuhanne kēmon-kēmonin, kataꞌuhanne bisan meꞌ pikilan Tuhan malalemin. 
1CO.2.11	Upama, gaꞌ niyaꞌ ngataꞌuhan dem pikilan aꞌahin luwal iye dihananne. Damikkiyan isab gaꞌ niyaꞌ ngataꞌuhan dem pikilan Tuhanin luwal Tuhanin duk Niyawa Tuhanin. 
1CO.2.12	Pamikil pangurung Tuhan si kitehin bi dumaꞌin hadja kuweꞌ pamikil manusiyaꞌ tuꞌu si dunyahin, saguwaꞌ pinatennaꞌ weꞌ Tuhanin si kite bi Niyawanen supaya kataꞌuhante bi kēmon meꞌ pinasukuꞌne si kitehin bi.
1CO.2.13	Bang kami magusihat, gaꞌi guna kami kataꞌu amban manusiyaꞌin. Saguwaꞌ iye inusihat kamihin meꞌ panoloꞌ Niyawa Tuhan si kamihin. Duk panoloꞌ mabennal amban Niyawa Tuhanin iye inusihat kami si meꞌ aꞌa palaꞌihan Niyawa Tuhanin. 
1CO.2.14	Aꞌahin bang gaꞌ laꞌi si iye Niyawa Tuhanin, gaꞌi tayimaꞌne usihat amban Niyawa Tuhanin. Gaꞌi tahātine usihat miyaꞌan. Bang si iye, gaꞌ miyaꞌan niyaꞌ gunane peggeꞌ subey dahuꞌ Niyawa Tuhanin laꞌi si aꞌa miyaꞌan meke tahātine. 
1CO.2.15	Saguwaꞌ aꞌa palaꞌihan Niyawa Tuhanin, tahātine kēmon-kēmonin bang hāp ke atawa laꞌat. Saguwaꞌ aꞌa palaꞌihan Niyawa Tuhanin, gaꞌi iye tahāti weꞌ meꞌ aꞌa gaꞌi palaꞌihan Niyawa Tuhanin. 
1CO.2.16	Hangkan kite bi gaꞌi tahāti weꞌ meꞌ aꞌahin, peggeꞌ pamikilten bi kuweꞌ pamikil Almasihin. Tasulat hep dem kitab, pinaꞌin,
1CO.2.16	“Gaꞌ niyaꞌ aꞌa ngataꞌuhan bang ine dem pikilan Tuhanin. Duk gaꞌ isab niyaꞌ makajari noloꞌan iye.”
1CO.3.1	Meꞌ kapungtinaꞌihanku, kaluꞌuku si kaꞌam matuꞌuhin, gaꞌ ku kapagusihat si kaꞌam usihat lalem kuweꞌ usihatku si meꞌ aꞌa palaꞌihan Niyawa Tuhanin. Usihatku si kaꞌamin kuweꞌ si meꞌ aꞌa manuhut napsuden. Gaꞌ pe basag sandelbi pu si Isa Almasihin; kuweꞌ kaꞌam dalil meꞌ mākanak baꞌahu inanakan. 
1CO.3.2	Pagusihatku si kaꞌamin kuweꞌ dalil magpaꞌinum gatas ku si kaꞌam peggeꞌ gaꞌi pe kaꞌam makajari pinakan kinakan tuwas. Hātinen gaꞌi lalem meꞌ usihatku si kaꞌamin peggeꞌ gaꞌi kaꞌam makahāti bang lalem toloꞌkun. Duk bisan sampay maꞌin masi pe kaꞌam gaꞌi makahāti meꞌ toloꞌ malalemin, 
1CO.3.3	peggeꞌ tinuhut pe weꞌ bi hatulan meꞌ aꞌa matuꞌu si dunyahin. Niyaꞌ kaꞌam magkimbū, niyaꞌ kaꞌam magsasaꞌ. Tandaꞌ ne iyan weꞌ tinuhut weꞌ bi napsubin kuweꞌ meꞌ aꞌa manggaꞌi manuhut Tuhanin. 
1CO.3.4	Bang niyaꞌ kaꞌam magpaꞌin, “Si Paul iye tinuhutkun,” sinduwehin magpaꞌin, “Bang aku, si Apollos iye tinuhutkun,” magsaggaꞌ-sinaggaꞌ pe kaꞌam kuweꞌ meꞌ aꞌa manggaꞌi manuhut Tuhanin.
1CO.3.5	Weꞌ sine teꞌ si Apollos duk sine teꞌ ku, hangkan kami hinangbi meꞌ panuhutanbin? Kami inin duwangan meꞌ daraꞌakan Tuhanin du hadja. Inusihatan kaꞌam weꞌ kami hangkan kaꞌam sandel pu si Isa Almasi. Hininang hadja weꞌ kami pangandaꞌakan Tuhan si kami dangan-danganin. 
1CO.3.6	Dalil meꞌ aꞌa magtanem jambangan kami, aku kuweꞌ mananem bigi jambanganin duk Apollos kuweꞌ manataꞌan iyehin. Saguwaꞌ Tuhanin du mamasulig jambanganin. 
1CO.3.7	Hangkan hep dumaꞌin malangkewin mananemin duk manataꞌan tinanemin. Saguwaꞌ iye malangkewin Tuhanin, peggeꞌ iye mamasulig jambanganin. 
1CO.3.8	Gaꞌ niyaꞌ pagbiddaꞌan aꞌa mananemin duk aꞌa manataꞌan tinanemin. Si ellew dambuli saliꞌ-saliꞌ du siye tumbasan Tuhanin si hinang tahinangden dangan-dangan. 
1CO.3.9	Kami duk Apollos magtabang maghinang si Tuhan. Maghinang kami para si kahāpanbi hangkan kaꞌam dalil likus Tuhan paghinangan kamihin.
1CO.3.9	Duk kaꞌam dalil lumaꞌ pinahinang weꞌ Tuhanin du isab. 
1CO.3.10	Aku dalil kaꞌurungan kapandeyan weꞌ Tuhanin maghinang lumaꞌin. Hininang weꞌ ku panenggehan meꞌ olom lumaꞌin. Hātinen aku dehellu magusihat si kaꞌam sabab Isa Almasihin. Seddili isab mangahinang lumaꞌin laꞌi diyataꞌ bakas hininangkun. Saguwaꞌ meꞌ mangahinang lumaꞌin subey pahatul-hatulde pangahinangden. 
1CO.3.11	Tuꞌu si lumaꞌ hininang inin, si Isa Almasi dalil panenggehan meꞌ olomin. Iye hadja, gaꞌ niyaꞌ seddili. Hātinen, Isa Almasi hadja subey pangandelanten. 
1CO.3.12	Meꞌ mangahinang lumaꞌin magseddili-seddili panyap ginunaden. Hātinen meꞌ panoloꞌden dumaꞌin saliꞌ halgaꞌnen. Dalilnen niyaꞌ siye ngangguna meꞌ panyap mahalgaꞌ duk hunit magkaꞌat kuweꞌ bulawan atawa pilak atawa meꞌ palmata mahalgaꞌ. Niyaꞌ isab ngangguna meꞌ panyap mura eggas kuweꞌ kayu duk kuhun duk sayirap. 
1CO.3.13	Si pasōngan bang tekka ne ellew pangahukum Isa Almasi meꞌ aꞌahin, kataꞌuhan du iyan bang ine panyap ginuna dangan-danganin, bang hāp ke atawa laꞌat. Kataꞌuhan du peggeꞌ sinuleyan kēmon kuweꞌ pinalabey dem ebbut. 
1CO.3.14	Bang panyap ginuna aꞌahin gaꞌi eggas, hātinen panoloꞌnen hāp, makasangka aꞌa miyaꞌan kahāpan amban Tuhan. 
1CO.3.15	Saguwaꞌ bang panyap ginuna aꞌahin eggas, hātinen panoloꞌnen laꞌat, lugiꞌ iye, gaꞌi iye makasangka kahāpan. Timbul du iye, saguwaꞌ kuweꞌ iye aꞌa lumuwas hadja amban lumaꞌne maꞌeggasin. 
1CO.3.16	Gaꞌi ke kataꞌuhanbi weꞌ kaꞌam meꞌ masandel pu si Isa Almasihin kuweꞌ lumaꞌ patennaꞌan Tuhanin duk Niyawa Tuhanin patennaꞌ diyalemanbi? Bugtuꞌ kataꞌuhanbi inin. 
1CO.3.17	Hangkan hep bang niyaꞌ aꞌa makaꞌatan patennaꞌan Tuhanin, asal aꞌa iyan magkaꞌat du weꞌ Tuhanin. Peggeꞌ patennaꞌan Tuhanin sutsi. Duk kaꞌam ne patennaꞌannen.
1CO.3.18	Daꞌa kaꞌam madupang dibi. Bang niyaꞌ aꞌa luꞌu diyalemanbi pamikilne si dinen weꞌ lalem kataꞌunen si bistahan meꞌ aꞌa manggaꞌi manuhut Tuhanin, hāp pe bang ngababbal iye si kimmatande supaya hadja tepe si iye kataꞌu amban Tuhanin. 
1CO.3.19	Peggeꞌ kataꞌu meꞌ aꞌa si dunya inin gaꞌ niyaꞌ gunane bang si bistahan Tuhan. Tasulat hep dem kitab, pinaꞌin, “Amban Tuhanin puꞌunne meꞌ aꞌa malalem kataꞌuden kuweꞌ ngaleppas dide.” 
1CO.3.20	Tasulat isab dem kitab, pinaꞌin, “Kataꞌuhan Tuhanin weꞌ gaꞌ niyaꞌ kagunahan meꞌ bistahan meꞌ aꞌa malalem kataꞌuden.” 
1CO.3.21	Hangkan hep subey gaꞌ niyaꞌ kaꞌam magabbu weꞌ kaꞌam tindeg sine-sine ne luꞌu manusiyaꞌ. Kēmon-kēmonin pinasukuꞌ weꞌ Tuhanin si kaꞌam para si kahāpanbi. 
1CO.3.22	Kami duk Apollos duk si Petros isab, hininang kami weꞌ Tuhanin meꞌ daraꞌakanbi para si kahāpanbi du. Duk bisan pe dunya inin duk kēmon maꞌumantag si pasōnganin, duk meꞌ maꞌumantag kuweꞌitu inin, duk bisan kaꞌellum duk kamatey, kēmon inin pinasukuꞌ si kaꞌam weꞌ Tuhanin para si kahāpanbi du. 
1CO.3.23	Saguwaꞌ essebun bi, kaꞌam sukuꞌ pu si Almasi. Almasi isab sukuꞌ si Tuhan.
1CO.4.1	Kami duk Apollos subey kami kimmatanbi meꞌ daraꞌakan Isa Almasi. Pinasukuꞌ si kami weꞌ Tuhanin magpahāti meꞌ toloꞌne manggaꞌ pinakataꞌune matuꞌuhin. 
1CO.4.2	Aꞌa bakas pinasukuꞌan hinang weꞌ amunen, subey teꞌed iye kapangandelan weꞌ hinangne du hinang pangandaꞌakan iyehin. 
1CO.4.3	Aku gaꞌi ku gagal bang paꞌinbi weꞌ kapangandelan ku atawa gaꞌi. Gaꞌi ku gagal bang ine paꞌin meꞌ aꞌa sinduwehin. Bisan aku, gaꞌi ku magpaꞌin bang kapangandelan ke ku atawa gaꞌi. 
1CO.4.4	Bisan gaꞌ niyaꞌ kataꞌuhanku sāꞌku, dumaꞌin inin pureba weꞌ gaꞌ niyaꞌ sāꞌku. Almasihin ngalaboꞌan aku hukumanin. 
1CO.4.5	Hangkan daꞌa sallaꞌun bi saweꞌbin samantaꞌan gaꞌi pe tekka waktu pangahukumin. Bang tekka ne balik Panuhutanten bi Isa Almasi ngahukum du iye. Akane du meꞌ bakas hinangan meꞌ aꞌa tinapukanden. Akane du isab meꞌ sinakap meꞌ aꞌa dem ateyden. Manjari sanglitan Tuhanin du meꞌ aꞌahin sabab tahinangden dangan-dangan.
1CO.4.6	Meꞌ kapungtinaꞌihanku, tinaꞌat weꞌ ku dikun duk Apollos, supaya kaꞌam mintang si kami duk taꞌayabi bang ine hāti pinaꞌin inin, “Daꞌa kaꞌam palabi amban tasulat dem kitabin.” Gaꞌi hāp bang palangkewbi dambuwaꞌin bu diyawaꞌanbi dambuwaꞌin. 
1CO.4.7	Weꞌey paꞌinbi weꞌ langkew kaꞌam amban meꞌ sinduwehin? Weꞌ dumaꞌin ke Tuhanin mangurungan kaꞌam meꞌ maniyaꞌ si kaꞌamin? Na, weꞌey kaꞌam magabbu kuweꞌ asal di si kaꞌam, bu paꞌin pangurung Tuhan du hatiꞌ hadja si kaꞌam.
1CO.4.8	Kannalbi weꞌ gaꞌi ne kaꞌam subey māku ine-ine amban Tuhanin peggeꞌ paꞌinbi weꞌ luꞌu ne si kaꞌam kēmon-kēmonin. Kannalbi weꞌ basag ne teꞌed sandelbi si Tuhanin duk kaꞌam meꞌ nakuraꞌ ne dem pagbayaꞌan Tuhanin, bu kami, meꞌ kawakilanin, gaꞌ pe. Hāp siꞌ bang toꞌo weꞌ asal nakuraꞌ ne kaꞌam supaya isab kami tumuhut si kaꞌam magnakuraꞌ. 
1CO.4.9	Hangkan inin paꞌinku peggeꞌ tapikilku weꞌ kami meꞌ kawakilanin pinadiyawaꞌ teꞌed weꞌ Tuhanin amban kēmon meꞌ aꞌahin. Kuweꞌ kami meꞌ aꞌa hinukum pinapatey dem kaꞌekkahan aꞌa duk kēmon aꞌahin duk sampay meꞌ malaꞌikatin takitede kami. 
1CO.4.10	Asal makaꞌulaliꞌ. Kami meꞌ kawakilanin, babbal koꞌ kami peggeꞌ nuhut kami Isa Almasi. Bu kaꞌam, taꞌu koꞌ teꞌed kaꞌam peggeꞌ nuhut kaꞌam pu si Isa Almasi. Paꞌinde gaꞌ koꞌ niyaꞌ basag kami bu kaꞌam basag koꞌ. Udjiꞌde kami, saguwaꞌ kaꞌam pudjide. 
1CO.4.11	Bisan sampay kuweꞌitu, luwal kami magsandal inusan duk lekkakan. Andang ne meꞌ semmek kamihin. Daran kami pinapeddiꞌan duk gaꞌ niyaꞌ patetegan kami. 
1CO.4.12	Lubagan kami maghinang duk niyaꞌ kaꞌelluman kami. Bang kami suknaꞌan aꞌa, pākuhan kami siye ledjikiꞌ si Tuhan. Bang kami binasade, sandalan kami hadja. 
1CO.4.13	Bang kami bissā-bissāhande, hāp panambung kami si siyehin. Sampay maꞌin pangimmatde kamihin kuweꞌ hadja kami seggik diyawaꞌ bettisde.
1CO.4.14	Dumaꞌin hangkan sulatku inin pamaꞌiyaꞌku kaꞌam, saguwaꞌ panoloꞌku kaꞌam peggeꞌ kuweꞌ ne kaꞌam meꞌ anakku kalasahanku manamal. 
1CO.4.15	Peggeꞌ bisan pe ibuhan meꞌ guru manoloꞌan kaꞌam sabab Isa Almasihin, dambuwaꞌ du hadja samabin. Kemuwebi magdambuwaꞌ duk si Isa Almasi, aku ne kuweꞌ samabin sabab aku tagnaꞌ mangakahan kaꞌam sabab aka-aka mahāpin. 
1CO.4.16	Hangkan hep peggeꞌ aku samabin, junjungku si kaꞌam, lekkatun bi addatkun. 
1CO.4.17	Iye inin sababnen hangkan daꞌakku ne piyu si Timoteo supaya kaꞌam taꞌu ngalekkat addatkun. Kalasahanku iye duk kuweꞌ ne iye anakku peggeꞌ taboꞌoku iye sandel pu si Isa Almasi. Kapangandelan teꞌed iye. Paꞌessebanne du kaꞌam bang subey saꞌingge kawul-piꞌil meꞌ aꞌa manuhut Isa Almasihin. Kuweꞌ iyan isab kawul-piꞌilkun kemuwe nuhut ku Isa Almasi. Duk iye isab iyan panoloꞌku si meꞌ masandel pu si Isa si meꞌ kalahatan papīhankun.
1CO.4.18	Na, niyaꞌ kaꞌam luꞌu langkew ateybin peggeꞌ kannalbi weꞌ gaꞌi ne ku piyu nindew kaꞌam. 
1CO.4.19	Saguwaꞌ piyu du ku si kaꞌam mura bang amban bayaꞌ Tuhan du, duk kataꞌuhanku du iyan bang bennal luꞌu balakat Tuhanin si meꞌ aꞌa malangkew ateyne iyan atawa bang ekka hadja bissāde. 
1CO.4.20	Peggeꞌ bang aꞌahin asal pagbayaꞌan Tuhanin, kataꞌuhan du weꞌ bennal inin dumaꞌin hadja sabab bissānen, saguwaꞌ sabab meꞌ hinanganne mahāpin takite balakat Tuhanin. 
1CO.4.21	Na, inggehin kabayaꞌanbi? Bang gaꞌi pindahanbi hinanganbin, piyu ku ngalegga kaꞌam. Saguwaꞌ bang pindahanbi du, hāp du ku si kaꞌam duk pakitehanku lasakun si kaꞌam.
1CO.5.1	Na, niyaꞌ suwi-suwi meꞌ aꞌahin takaleku weꞌ niyaꞌ koꞌ luꞌu si kaꞌam maghinang laꞌat lella duk dende. Bisan meꞌ aꞌa manggaꞌi manuhut Tuhanin gaꞌi makatawakkal maghinangan kuweꞌ hininangne iyan. Aꞌa iyan koꞌ magdambuwaꞌ duk siꞌitnen, iye bakas anda samanen. 
1CO.5.2	Bu langkew pe ateybin. Subey siꞌ kaꞌam suse sabab hinangan aꞌa masumbang iyan duk subey iye patahalaꞌbi amban pagtipunanbin. 
1CO.5.3	Aku, bisan ku tala amban kaꞌam, saguwaꞌ kuweꞌ du ku luꞌu si kaꞌam, peggeꞌ luwal kaꞌam tapikilku. Peggeꞌ kaꞌurungan ku kapatut weꞌ Isa Almasi hangkan kalaboꞌanku ne hukuman aꞌa magduse iyan, kuweꞌ asal luꞌu du ku si kaꞌam. 
1CO.5.4	Inin subey hininangbin. Magtipun kaꞌam luꞌu duk kimmatanun bi weꞌ luꞌu du ku isab magtuhut duk kaꞌam. Duk kimmatanun bi isab weꞌ kapatut Panuhutanten bi, si Isa, luꞌu du si kaꞌam. 
1CO.5.5	Ubus amban kapatut Panuhutanten bi sōnganun bi aꞌa magduse iyan si antanan nakuraꞌ seyitanin duk barannen bininasa, supaya timbul du niyawanen bang pitu ne Panuhutanten bi Isa Almasi, ngahukum meꞌ manusiyaꞌin.
1CO.5.6	Gaꞌi tewwaꞌ bang kaꞌam malangkew dibi. Kataꞌuhanbi hep eliꞌan inin, pinaꞌin, “Da puddut pasulig makapasulig tibuꞌukan addunin.” Meꞌ maghinangan malaꞌatin kuweꞌ pasulig miyaꞌan peggeꞌ bang niyaꞌ bisan dangan hadja maghinangan laꞌat ujud katimboꞌohan sinduwehin. 
1CO.5.7	Hangkan subey ne ānanbi pasulig maꞌandang miyaꞌan, hātinen meꞌ malaꞌat hininangbin duk ne gaꞌ niyaꞌ laꞌat luꞌu si kaꞌam. Bang hinangbi inin, kuweꞌ ne kaꞌam dalil addun baꞌahu gaꞌ sinagetan pasulig. Kataꞌuhanku weꞌ asal sutsi ne kaꞌam peggeꞌ sandel ne kaꞌam pu si Isa Almasi. Si Isa Almasi hep matey pamuwas meꞌ duseten bi, duk iye dalil bili-bili sinumbaliꞌ meꞌ Yahudihin bang baytu Kādjaꞌan Pangesseban Palabey Tuhanin. 
1CO.5.8	Hangkan hep peggeꞌ sandel kite pu si Isa Almasi, subey ne lebbahante addatte malaꞌatin duk meꞌ hinangante magdusehin. Duk subey ne hāp teꞌed addatten bi duk subey dambūs-būs ateyten nuhut toloꞌ mabennalin.
1CO.5.9	Dem sulat bakas pinaboꞌohanku si kaꞌamin, paꞌinku laꞌi, “Daꞌa kaꞌam magbagay duk meꞌ aꞌa magjina.” 
1CO.5.10	Dumaꞌin hāti pinaꞌinkun weꞌ gaꞌi kaꞌam daꞌakku magtuhut duk meꞌ aꞌa manggaꞌi manuhut Almasihin, meꞌ magjinahin, meꞌ manapsuhanin, duk meꞌ panangkewin, atawa meꞌ manumba meꞌ tuhan-tuhanin. Peggeꞌ bang inin hātinen, na, subey ne kaꞌam gaꞌ tuꞌu dem dunya meke tahinangbi. 
1CO.5.11	Saguwaꞌ iye hāti pinaꞌinkun, daꞌa kaꞌam magtuhut-tuhut duk aꞌa magpaꞌin weꞌ pagkasibi iye sandel pu si Isa Almasi bu hinangannen magjina, atawa magnapsuhan alataꞌ saweꞌnen atawa magsumba tuhan-tuhan, atawa ngalimut-limutan saweꞌne, atawa maglangohan, atawa nangkew. Daꞌa kaꞌam bisan pasumbayaꞌ mangan si meꞌ aꞌa sa iyan. 
1CO.5.12+1CO.5.13	Bang meꞌ aꞌa manggaꞌi masandel pu Isa Almasihin, dumaꞌin sukuꞌku ngaliling siye. Tuhanin mangahukum siyehin. Saguwaꞌ pagkasibi masandel pu si Isa Almasi magtipunin, sukuꞌbi ngaliling siye. Peggeꞌ tasulat hep dem kitab, pinaꞌin, “Patahalaꞌun bi amban kaꞌam aꞌa maghinangan malaꞌatin.”
1CO.6.1	Na, inin sabab meꞌ palkalaꞌbin. Weꞌey teꞌ bang niyaꞌ pagsaggaꞌanbi duk pagkasibi masandel pu si Isa Almasihin, pī kaꞌam maghukum si aꞌa gaꞌi sandel pu si Isa Almasi? Weꞌey gaꞌi boꞌobi pī si meꞌ aꞌa sukuꞌ si Tuhanin duk siye mangahukum kaꞌamin? 
1CO.6.2	Gaꞌi ke kataꞌuhanbi weꞌ si ellew dambuli, kite bi meꞌ sukuꞌ si Tuhanin mangahukum manusiyaꞌin? Na, bang kite bi mangahukum meꞌ aꞌahin si ellew dambuli, makajari ne kaꞌam ngahukum meꞌ palkalaꞌbi madikiꞌin. 
1CO.6.3	Kataꞌuhanbi ke isab weꞌ bisan meꞌ malaꞌikatin hukumte bi du si pasōngan? Na, lagiꞌ ne bang meꞌ palkalaꞌ si dunya kuweꞌitu inin subey hukumte. 
1CO.6.4	Hangkan bang niyaꞌ meꞌ palkalaꞌbi duk meꞌ pagkasibin, weꞌey pe boꞌobi pī hinukum si meꞌ aꞌa gaꞌ niyaꞌ lamudde si kite bi meꞌ masandel pu si Isa Almasihin? 
1CO.6.5	Subey kaꞌam iyaꞌ! Weꞌ gaꞌ ne teꞌed niyaꞌ luꞌu si kaꞌam meꞌ masandel pu si Isahin bisan dambuwaꞌ taꞌu ngahukum kaꞌam bang niyaꞌ pagsaggaꞌanbi? 
1CO.6.6	Saguwaꞌ kaꞌam, iye bahanbin moꞌo meꞌ palkalaꞌbin dinaꞌak hinukum si meꞌ aꞌa gaꞌi bisan sandel pu si Isa Almasi.
1CO.6.7	Weꞌey teꞌ kaꞌam pī mabayaꞌ hinukum? Iye ne iyan salaꞌbin! Hāp pe siꞌ imananbi hadja bang niyaꞌ ngalaꞌat kaꞌam atawa ngaliba kaꞌam. 
1CO.6.8	Saguwaꞌ kaꞌam ne iye mangahinang laꞌatin duk mangalibahin, bu hinangbi pe inin si meꞌ pagkasibi masandel pu si Isahin. 
1CO.6.9	Gaꞌi ke kataꞌuhanbi weꞌ meꞌ aꞌa maghinangan malaꞌatin gaꞌi sumakup dem pagbayaꞌan Tuhanin? Hangkan hep pikil-pikilun bi teꞌed inin duk kaꞌam gaꞌi salaꞌ. Sasuku magjina atawa numba meꞌ tuhan-tuhan atawa ngabayaꞌan anda saweꞌne atawa maghinangan laꞌat duk pagkasine lella atawa dende, gaꞌi siye sumakup dem pagbayaꞌan Tuhanin. 
1CO.6.10	Damikkiyan meꞌ manangkewin atawa manapsuhanin atawa palalangohin atawa mamissā-missāhan saweꞌnen atawa mangalaꞌugan saweꞌnen supaya taꞌeddoꞌne panyapnen, gaꞌi siye sumakup dem pagbayaꞌan Tuhanin. 
1CO.6.11	Matuꞌuhin niyaꞌ kaꞌam kuweꞌ miyaꞌan hinanganbin. Saguwaꞌ kuweꞌitu sinutsi ne kaꞌam, inānan ne dusebin. Tahinang ne kaꞌam meꞌ aꞌa Tuhanin. Kinimmatan ne kaꞌam bentel weꞌ Tuhanin sabab tahinang Panuhutanten bi Isa Almasi duk sabab balakat Niyawa Tuhanten bi.
1CO.6.12	Na, inin sabab napsu baranten. Kaw niyaꞌ luꞌu magpaꞌin, “Makajari hinangku ine-ine kabayaꞌanku basta gaꞌi ku ngalanggalan saraꞌ.” Toꞌo iyan, saguwaꞌ gaꞌi kēmon kinabayaꞌanbi hininangin makahāp kaꞌam. Bang paꞌinku, “Makajari hinangku ine-ine kabayaꞌanku,” toꞌo iyan, saguwaꞌ gaꞌi ku mabayaꞌ tinagi si hinangkun. 
1CO.6.13	Kaw isab niyaꞌ seddili luꞌu magpaꞌin, “Kinakanin hininang para inisi dem betteng duk bettengin hininang para pangisihan kinakan.” Toꞌo iyan, saguwaꞌ gaꞌi subey tapikilte weꞌ subey duhulante napsu baranten. Si pasōngan gaꞌ ne niyaꞌ kagunahan bettengin duk kinakanin hangkan pinakaꞌatan weꞌ Tuhanin du kaduwe. Daꞌa kaꞌam magpaꞌin weꞌ magjina hadja kite peggeꞌ iye iyan kabayaꞌan baranten. Peggeꞌ dumaꞌin hangkan hinang Tuhanin baranten duk tagunate pagjina saguwaꞌ duk tapudjite bi Isa Almasi duk tapaghinang kite si iye. Duk ipat Isa Almasi isab baranten. 
1CO.6.14	Pinakellum weꞌ Tuhanin Panuhutanten bi Isa Almasi amban kamateynen duk si pasōngan pakellumne du isab kite bi balik weꞌ balakatne mahadjehin.
1CO.6.15	Kataꞌuhanbi du weꞌ kite bi meꞌ masandel pu si Isa Almasihin, meꞌ baranten bi dalil panyap baran Almasihin. Gaꞌi tewwaꞌ bang aꞌa kinimmatan panyap baran Almasihin ne paꞌulid pī si dende dupang. 
1CO.6.16	Gaꞌi ke kataꞌuhanbi weꞌ bang lellahin paꞌulid pī si dende dupang magdambuwaꞌ baran ne siye? Tasulat hep dem kitab, pinaꞌin, “Bang lellahin duk dendehin magulid, magdambuwaꞌ baran ne siye.” 
1CO.6.17	Saguwaꞌ bang patuhut kite pu si Isa Almasi, magdambuwaꞌ ateyten duk ateynen.
1CO.6.18	Amey-amey pakalehun bi, daꞌa teꞌed kaꞌam magjina peggeꞌ laꞌatan teꞌed duse iyan. Sinduwe dusehin gaꞌi du makaꞌine baran aꞌahin, saguwaꞌ bang aꞌahin magjina magduse iye si di barannen. 
1CO.6.19	Weꞌ gaꞌi ke kataꞌuhanbi weꞌ baranbin dalil lumaꞌ patennaꞌan Niyawa Sutsihin, iye pinangurung Tuhan si kaꞌamin duk mapatennaꞌ dem baranbin? Dumaꞌin kaꞌam dapuꞌ baranbin saguwaꞌ Tuhanin. 
1CO.6.20	Kuweꞌ binelli kaꞌam weꞌ ne duk hunit pamayedannen supaya kapuwasan dusebin. Hangkan subey gunabi baranbin pamahadjebi Tuhanin.
1CO.7.1	Na, pasal bakas tinilewbi si aku dem sulatbin, iye inin sambungku si kaꞌamin. Hāp isab bang lellahin gaꞌi maganda. 
1CO.7.2	Saguwaꞌ peggeꞌ iyuꞌ kuweꞌitu ekka lella duk dende magkahinangan laꞌat, gam pe kaꞌam dangan-dangan magella atawa maganda. 
1CO.7.3	Duk meꞌ maglewlekebinihin subey tuhutde kinabayaꞌan elladen atawa andaden. Gaꞌi hāp bang lellahin gaꞌi paꞌulid si andanen atawa bang andahin gaꞌi bayaꞌ bang ulidan ellanen. 
1CO.7.4	Peggeꞌ dendehin dumaꞌin iye magbayaꞌ si di barannen saguwaꞌ ellanen. Damikkiyan isab lellahin dumaꞌin iye magbayaꞌ si di barannen saguwaꞌ andanen. 
1CO.7.5	Daꞌa taggahanun bi kinabayaꞌan ellabin atawa andabin. Luwal bang asal pagisunanbi weꞌ gaꞌi dahuꞌ kaꞌam magulid supaya kaꞌam kapangampun-ngampun teꞌed. Saguwaꞌ meꞌ piyem bahangi hadja. Ubus magulid ne kaꞌam balik duk kaꞌam gaꞌi sassat seyitanin peggeꞌ kaw gaꞌi tasandalbi bayaꞌbin.
1CO.7.6	Manjari, paꞌinku weꞌ makajari kaꞌam maganda atawa magella, saguwaꞌ dumaꞌin weꞌ daꞌakte kaꞌam. 
1CO.7.7	Bang siꞌ makajari, kabayaꞌankun hep weꞌ kaꞌam kuweꞌ akuhin gaꞌi maganda. Saguwaꞌ magseddili paggaraꞌ Tuhan si dangan-danganin; gaꞌi magsaliꞌ pinasukuꞌ Tuhan si meꞌ aꞌahin.
1CO.7.8	Na, kaꞌam meꞌ subulin duk meꞌ budjangin duk meꞌ baluhin, iye inin paꞌinku si kaꞌam. Hāp bang kaꞌam kuweꞌ akuhin gaꞌi maganda atawa magella. 
1CO.7.9	Saguwaꞌ bang gaꞌi tasandalbi bayaꞌbin, maganda kaꞌam atawa magella kaꞌam. Hāp pe kaꞌam maganda amban magtiksaꞌ kaꞌam luꞌu nandalan bayaꞌbin.
1CO.7.10	Si meꞌ maglewlekebinihin isab niyaꞌ daꞌakku si kaꞌam. Duk dumaꞌin hadja amban aku pangandaꞌakan inin saguwaꞌ amban Panuhutanten bi Isa Almasi. Paꞌinne hep weꞌ dendehin subey gaꞌi ambananne ellanen. 
1CO.7.11	Saguwaꞌ bang niyaꞌ dende bakas ngambanan ellane, subey iye gaꞌi magella si seddili atawa subey iye balik si ellanen duk maghāp duk iye. Lellahin isab subey gaꞌi timananne andanen.
1CO.7.12	Na, si kaꞌam meꞌ sinduwehin, niyaꞌ isab bissāku si kaꞌam duk bissā inin amban aku hadja, dumaꞌin amban Isa Almasi. Bang upama niyaꞌ luꞌu maglewlekebini, lellahin sandel ne pu si Isa Almasi bu andanen gaꞌi, bang mabayaꞌ du andanen padambuwaꞌ pe si iye, na, daꞌa timananne andanen. 
1CO.7.13	Bang upama dendehin isab masandel pu si Isa Almasihin bu ellanen gaꞌi, bang mabayaꞌ du ellanen padambuwaꞌ pe si iye, na, daꞌa iye makatiman si ellanen. 
1CO.7.14	Peggeꞌ kaꞌam masandel pu si Isa Almasihin, bisan ellabin atawa andabin gaꞌi sandel pu si Isa Almasi, kuweꞌ du siye sukuꞌ si Tuhanin peggeꞌ magdambuwaꞌ du kaꞌam. Duk meꞌ anakbin kuweꞌ du isab sukuꞌ si Tuhanin. Peggeꞌ bang gaꞌi inin toꞌo, na, meꞌ anakbin kuweꞌ anak meꞌ aꞌa manggaꞌi manuhut Tuhanin. 
1CO.7.15	Saguwaꞌ bang upama asal gaꞌi ne mabayaꞌ padambuwaꞌ si kaꞌam ellabi atawa andabi manggaꞌi masandel pu si Isahin, gaꞌ niyaꞌ naggahan kaꞌam. Gaꞌi kaꞌam kapagduse bang magtiman kaꞌam, peggeꞌ dumaꞌin amban bayaꞌbi saguwaꞌ amban bayaꞌde du. Kabayaꞌan Tuhanin weꞌ sanyang hadja kaꞌam duk gaꞌi magsasew. 
1CO.7.16	Duk gaꞌi du kabugtuꞌanbi weꞌ taboꞌo pe sandel pu si Isa Almasi ellanen weꞌ andane masandelin atawa andanen weꞌ ellane masandelin duk iye timbul.
1CO.7.17	Inin pamiꞌatku si kēmon pagtipunan meꞌ masandel pu si Isa Almasihin. Ine-ine pinasukuꞌ weꞌ Tuhan si kaꞌamin duk bang saꞌingge pagaꞌabin tagnaꞌ panuhutbi Isa Almasihin, daꞌa ne pindahanun bi. 
1CO.7.18	Bang upama aꞌahin andang ne taꞌislam gaꞌ pe iye sandel pu si Isa Almasi, na, gaꞌi subey ānanne tandaꞌ magislamin. Duk bang aꞌahin gaꞌ pe taꞌislam bu sandel ne iye pu Isa Almasi, na, gaꞌi iye subey magislam. 
1CO.7.19	Peggeꞌ bisan kite magislam atawa gaꞌi, gaꞌi inin mahalgaꞌ. Saguwaꞌ iye mamahalgaꞌin bang hinangte meꞌ pangandaꞌakan Tuhanin. 
1CO.7.20	Dumaꞌin iye subey inapasten bi weꞌ pinda pagaꞌaten bi amban pagaꞌate bi tagnaꞌ panuhutte bi Isa Almasihin. 
1CO.7.21	Bang banyagaꞌ kew bu sandel ne kew pu si Isa Almasi, ambat ne bisan kew banyagaꞌ. Saguwaꞌ bang makajari ne kew pinaluwas, hāp isab. Subey ne kew paluwas. 
1CO.7.22	Bang niyaꞌ banyagaꞌ nuhut Isa Almasi, bisan iye banyagaꞌ, iye matoꞌohin aꞌa luhaya iye si pagmatahan Almasi. Damikkiyan bisan bang aꞌahin dumaꞌin banyagaꞌ tagnaꞌ panuhutne Almasihin, kimmatan Almasi iye banyagaꞌne. 
1CO.7.23	Ilekkat kaꞌam weꞌ Tuhanin amban amubi dusehin duk langkew pangalekkatne kaꞌamin. Hangkan daꞌa kaꞌam pabanyagaꞌ si aꞌa saguwaꞌ pabanyagaꞌ kaꞌam si Tuhan. 
1CO.7.24	Hangkan hep meꞌ kapungtinaꞌihanku, saꞌingge-saꞌingge pagaꞌabin tagnaꞌ panuhutbi Isa Almasihin, daꞌa ne pindahanun bi duk pateteg kaꞌam si Tuhan.
1CO.7.25	Na, bang pasal meꞌ budjangin atawa meꞌ subulin gaꞌ niyaꞌ pamiꞌatku amban Isa Almasi. Saguwaꞌ akahante kaꞌam bang ine tapikilkun sabab ininen. Aku inin bakas kaꞌaseꞌan weꞌ Tuhanin hangkan kapangandelan meꞌ bissākun. 
1CO.7.26	Bang si pikilanku, hāp pe bang aꞌahin gaꞌi magella atawa maganda. Peggeꞌ kuweꞌitu inin ekka ne meꞌ kasusehante bi. 
1CO.7.27	Bang niyaꞌ ne andabi, daꞌa timananun bi andabin. Bang gaꞌ niyaꞌ andabi, na, daꞌa ne kaꞌam batang maganda. 
1CO.7.28	Saguwaꞌ bang kaꞌam maganda, gaꞌi du kaꞌam kapagduse. Duk meꞌ budjangin isab bang magella gaꞌi du siye kapagduse. Hangkan paꞌinku weꞌ pasōng hāp bang gaꞌi kaꞌam maganda atawa magella peggeꞌ kabayaꞌankun gaꞌi ne talabeybi meꞌ kasusehan meꞌ aꞌa taga anda atawa taga ellahin.
1CO.7.29	Meꞌ kapungtinaꞌihanku, iye hāti pinaꞌinku miyaꞌan, weꞌ gaꞌi du kite bi tiggel tuꞌu si dunya. Hangkan tinagnaꞌan maꞌin, meꞌ taga andahin, iye subey dehellu pinikilden hinangde para si Panuhutanten bi Isa Almasi. Meꞌ hinanganne para pu Almasihin subey kuweꞌ hinangan aꞌa bang gaꞌ niyaꞌ andane. 
1CO.7.30	Damikkiyan isab meꞌ magdukkahin, subey gaꞌi luwal tapikilde pagdukkaden. Meꞌ magkēgin, subey gaꞌi luwal tapikilde pagkēgden. Meꞌ magbelli-bellihin isab, subey gaꞌi kimmatande weꞌ di si siye meꞌ bakas tabellide miyaꞌan. 
1CO.7.31	Duk bisan ine-ine hinangte tuꞌu si dunya, subey kimmatante weꞌ gaꞌi du tantu mahalgaꞌ si kite peggeꞌ kēmon si dunya inin palabey du hadja.
1CO.7.32	Kabayaꞌankun weꞌ gaꞌ niyaꞌ makaꞌalal kaꞌam maghinang si Tuhan. Lellahin bang gaꞌ niyaꞌ andane, iye tapikilnen hinangne si Panuhutanin Isa Almasi, bang saꞌingge ne duk Almasi kasulutan si hinangnen. 
1CO.7.33	Saguwaꞌ bang niyaꞌ andane, iye tapikilnen kaꞌelluman anak-andanen peggeꞌ kabayaꞌannen weꞌ andanen kasulutan si iye. 
1CO.7.34	Hangkan duwe pinikilnen, bang saꞌingge panulutne Tuhanin duk bang saꞌingge panulutne andanen. Damikkiyan isab dende manggaꞌ niyaꞌ ellanen, iye hadja tapikilnen maghinang si Tuhan duk bang saꞌingge ne duk Tuhanin kasulutan si iye. Pangurungne dinen dambūs-būs si Tuhan. Saguwaꞌ dende taga ellahin, iye tapikilnen meꞌ hinangan si anak-ellanen peggeꞌ kabayaꞌannen weꞌ kasulutan ellanen si iye.
1CO.7.35	Paꞌinku inin peggeꞌ bayaꞌ kaꞌam tabanganku, dumaꞌin weꞌ bayaꞌ kaꞌam pahunitanku. Kabayaꞌankun weꞌ hinangbi sasuku mapatutin duk maghinang kaꞌam dambūs-būs si Tuhan hadja.
1CO.7.36	Na, inin pasal budjang sōng laꞌunan. Bang matettoꞌanen paꞌinne weꞌ gaꞌi patut bang gaꞌi iye pinaꞌellahan bu budjangin mabayaꞌ du isab taga ella, na, subey ne iye pinaꞌellahan. Gaꞌ du niyaꞌ duse matettoꞌanen. 
1CO.7.37	Saguwaꞌ bang aꞌahin kabugtuꞌanne dem ateyne weꞌ subey gaꞌi magella anakne budjangin bu gaꞌ du niyaꞌ nganggagahan iye gaꞌi dinaꞌak pinaꞌellahan anaknen saguwaꞌ amban bayaꞌne hadja gaꞌi magella anaknen, na, hāp isab hinanganne miyaꞌan. 
1CO.7.38	Hap bang paꞌellahanne anaknen saguwaꞌ mas pasōng hāp bang gaꞌi paꞌellahanne.
1CO.7.39	Dendehin gaꞌi makajari magella si lella seddili samantaꞌan ellum ellanen. Saguwaꞌ bang matey ne ellanen makajari iye magella balik si lella kinabayaꞌannen. Saguwaꞌ subey lella miyaꞌan sandel isab pu si Isa Almasi kuweꞌ iyehin. 
1CO.7.40	Saguwaꞌ bang si pikilanku, hāp pe iye gaꞌi magella balik duk kahagadku weꞌ pikilanku inin amban Niyawa Tuhanin.
1CO.8.1	Na, pasal mangan sinumbaliꞌ bakas sinōngan weꞌ meꞌ aꞌa si meꞌ tuhan-tuhan sinumbaden. Toꞌo bakas pinaꞌinbin weꞌ kataꞌuhante bi du, weꞌ meꞌ tuhan-tuhande inin gaꞌ niyaꞌ balakatde. Saguwaꞌ bayuꞌan kinataꞌuhanbi iyan malangkew ateybi peggeꞌ meꞌ saweꞌbi sinduwehin gaꞌi kataꞌuhande inin. Gaꞌi makatabang saweꞌten bang langkew ateyten saguwaꞌ luwal bang malasa kite si saweꞌten, iye iyan makabasag sandelde si Tuhanin. 
1CO.8.2	Bang pikil aꞌahin ekka ne kataꞌuhanne, hātinen gaꞌi pe kataꞌuhanne teꞌed. 
1CO.8.3	Saguwaꞌ bang aꞌahin asal kalasahanne teꞌed Tuhanin, kimmatan Tuhanin aꞌa miyaꞌan weꞌ sukuꞌ si iye.
1CO.8.4	Manjari pasal pamangan sinumbaliꞌ bakas sinōngan si meꞌ tuhan-tuhanin, sa bakas pinaꞌinku si kaꞌam dehelluhin, kataꞌuhante bi du weꞌ meꞌ tuhan-tuhande iyan dumaꞌin du Tuhan toꞌo duk kataꞌuhante bi weꞌ dambuwaꞌ-buwaꞌ du hadja Tuhan mabennalin. 
1CO.8.5	Bisan paꞌin aꞌahin weꞌ niyaꞌ tuhan-tuhande diyataꞌ langit duk tuꞌu si dunya duk bisan ekka pagtuhanande sa iyan, 
1CO.8.6	saguwaꞌ bang si kite bi, dambuwaꞌ-buwaꞌ du hadja Tuhanin, iye Samaten bi duk iye magpapanjari kēmon-kēmonin. Iye mangurungan kite umulin supaya tapahadjete iye tiggelante maꞌellumin. Duk dambuwaꞌ du hadja Panuhutanten bi, si Isa Almasi. Kēmon-kēmonin pinapanjari weꞌ Almasi sabab kapatutne amban Tuhanin duk Almasi sababnen hangkan kite bi kaꞌurungan umul.
1CO.8.7	Saguwaꞌ niyaꞌ meꞌ pagkasite bi masandel pu si Isa Almasihin, gaꞌ pe kataꞌuhande weꞌ gaꞌ niyaꞌ balakat meꞌ tuhan-tuhanin. Peggeꞌ tagam siye matuꞌuhin si meꞌ tuhan-tuhan miyaꞌan, hangkan bang siye kuweꞌitu mangan kinakan bakas sinōngan si meꞌ tuhan-tuhan, kannalde asal sumakup pe siye numba si tuhan-tuhan miyaꞌan. Manjari sasew dem pikilanden; kannalde kapagduse ne siye bang siye makaꞌakan kinakan bakas sinōngan si meꞌ tuhan-tuhan. 
1CO.8.8	Saguwaꞌ dumaꞌin hep kinakanten makaboꞌo kite si Tuhanin. Gaꞌ niyaꞌ kinakan bang gaꞌi kakante makakulang kahāpante si pagmatahan Tuhanin, atawa bang kakante makapasōng kahāpante si pagmatahan Tuhanin.
1CO.8.9	Saguwaꞌ bisan ne kaꞌam makajari mangan kinakan ine-ine, pahatul-hatul hadja kaꞌam kaw sabab pamanganbin niyaꞌ meꞌ pagkasibi gaꞌi pe basag sandelde si Tuhanin kapagduse sababbi. 
1CO.8.10	Bang upama niyaꞌ dangan saweꞌbi ngite kaꞌam mangan dem lumaꞌ panumbahan meꞌ tuhan-tuhanin. Kataꞌuhanbi weꞌ gaꞌi du toꞌo meꞌ tuhan-tuhan miyaꞌan duk gaꞌi du kaꞌam numba siye, saguwaꞌ awam saweꞌbi miyaꞌan sabab inin. Manjari hatu batukanne kaꞌam duk pī isab iye mangan bisan du paꞌinne weꞌ magduse iye bang hinangne miyaꞌan. 
1CO.8.11	Matey Isa Almasi para si kahāpan pungtinaꞌibi malamma sandelne miyaꞌan. Saguwaꞌ peggeꞌ paꞌinbi weꞌ makajari kaꞌam mangan kinakan miyaꞌan, taboꞌo si kalaꞌatan aꞌa miyaꞌan sababbi peggeꞌ paꞌinbi weꞌ gaꞌi makaꞌine bang kaꞌam mangan kinakan miyaꞌan. 
1CO.8.12	Sabab hininangbi miyaꞌan kapagduse kaꞌam teꞌed pu Isa Almasi, peggeꞌ kapagduse kaꞌam si pungtinaꞌibi malamma sandelne miyaꞌan. Sasew ne iye dem pikilanne peggeꞌ tapikilne weꞌ bakas magduse iye. 
1CO.8.13	Hangkan hep, bang aku jānnen hangkan kapagduse pagkasiku masandel pu si Isahin peggeꞌ mangan ku sinumbaliꞌ, na, gaꞌi ne ku teꞌed mangan sinumbaliꞌ tiggelanku maꞌellumin, basta gaꞌi hadja kapagduse pagkasikun.
1CO.9.1	Aku inin, samunsayaꞌku maghinang ine-ine kabayaꞌanku. Bakas ku kawakilan weꞌ Isa Almasi dinaꞌak magmahalayak lapalnen. Asal bakas paguwaꞌ iye si aku duk takiteku iye duk mataku inin. Duk sandelbi miyaꞌan kaꞌujudan paghinangku para pu Isa Almasihin. 
1CO.9.2	Bisan paꞌin meꞌ sinduwehin weꞌ gaꞌ ku kawakilan weꞌ Isa Almasi, saguwaꞌ bang kaꞌam maluꞌu si Korintohin, kataꞌuhanbi weꞌ asal kawakilan ku. Kaꞌam ne teꞌed purebakun weꞌ aꞌa kawakilan ku peggeꞌ nuhut ne kaꞌam pu si Isa Almasi sababku.
1CO.9.3	Bang ku bistiga meꞌ aꞌa sabab meꞌ hinangkun, iye inin sambungku si siyehin: 
1CO.9.4	Weꞌ gaꞌ ke niyaꞌ kapatutku makipakan duk makipaꞌinum si meꞌ aꞌa inusihatankun? 
1CO.9.5	Gaꞌ ke niyaꞌ kapatutku maganda si dende sandel pu si Isa duk moꞌone si meꞌ palengnganankun kuweꞌ hininang sinduwe meꞌ kawakilanin? Kuweꞌ iyan du hep isab hininang meꞌ pungtinaꞌi si Isa lellahin duk hininang si Petrosin. 
1CO.9.6	Na, pikilun bi isab inin. Kami ke hadja duk Barnabas subey maghinangin duk niyaꞌ kaꞌelluman kami? Bu sinduwehin tinangdanan weꞌ bi? 
1CO.9.7	Upama, niyaꞌ ke sundalu si armi gaꞌi inurungan paggastune? Niyaꞌ ke aꞌa magtinanemin gaꞌ niyaꞌ kapatutne mangan buwaꞌ meꞌ tinanemnen? Duk aꞌa magipat hayepin, gaꞌ ke niyaꞌ kapatutne ngeddoꞌ bahagiꞌnen?
1CO.9.8	Dumaꞌin hadja amban addatte bi manusiyaꞌin hangkan kataꞌuhante bang ine mapatut si meꞌ aꞌa maghinangin, saguwaꞌ bisan kitabin, saliꞌ du isab pinaꞌin dem kitabin sabab inin. 
1CO.9.9	Tasulat hep dem saraꞌ pinangurung Tuhan pu si Musahin, pinaꞌin, “Daꞌa pugungun bi behe sapiꞌ magdiꞌik paleybin.” Kannalbi sapiꞌin ke hadja kagagalan Tuhanin pamissāne inin? 
1CO.9.10	Atawa hatu pinaꞌinne miyaꞌan sabab kite bi. Bugtuꞌ sabab kite bi meꞌ sinulat miyaꞌan. Aꞌa magbadjaꞌin duk aꞌa magpaganihin maghinang siye peggeꞌ ngase-ngase siye weꞌ niyaꞌ bahagiꞌ si siye. 
1CO.9.11	Kami inin bakas magusihat si kaꞌam lapal Tuhanin. Ibatan aꞌa magtanem miyaꞌan, kuweꞌ kami bakas magtanem lapal Tuhanin dem pikilanbi. Hangkan patut kami gastuhanbi. 
1CO.9.12	Bang sinduwe meꞌ magtoloꞌ si kaꞌamin patut gastuhanbi, pasōng ne kami asal patut gastuhanbi.
1CO.9.12	Saguwaꞌ gaꞌ kami māku amban kaꞌam bisan kami taga kapatut māku. Magsandal hadja kami kasigpitan supaya gaꞌ niyaꞌ makabembel aka-aka mahāp sabab Isa Almasihin. 
1CO.9.13	Bugtuꞌ kataꞌuhanbi weꞌ meꞌ aꞌa maghinang dem langgal mahadje laꞌi si Awrusalamin, kēmon gastude para si kinakanden pangurung amban langgal miyaꞌan. Duk meꞌ imam manōngan hayep pagkuluban si Tuhanin, binahagiꞌan du siye isi hayep pagkulubanin. 
1CO.9.14	Damikkiyan isab meꞌ aꞌa magmahalayak aka-aka mahāpin, iye pangandaꞌakan Isa Almasihin weꞌ subey siye ginastuhan weꞌ meꞌ makahagad si aka-aka mahāp minahalayakden.
1CO.9.15	Saguwaꞌ aku inin, bisan ku patut teꞌed māku amban meꞌ aꞌa inusihatankun, gaꞌ ku bakas māku suweldo si hinangkun. Duk dumaꞌin hangkan inin sulatku si kaꞌam weꞌ supaya ku urunganbi. Hāp pe ku matey, daꞌa bang māku si kaꞌam, peggeꞌ bang ku makasangka suweldo amban kaꞌam, na, gaꞌi ne ku kapagabbu weꞌ maghinang ku si kaꞌam bisan ku gaꞌi sinuweldohan. 
1CO.9.16	Gaꞌi ku makajari magabbu sabab pagmahalayakku aka-aka mahāpin peggeꞌ hinang inin asal pangandaꞌakan Isa Almasi aku, duk gaꞌi makajari bang gaꞌi hinangku. Asal laꞌat teꞌed matekka si akuhin bang gaꞌi mahalayakku aka-aka mahāpin. 
1CO.9.17	Bang aku siꞌ mameneꞌ hinangku inin, na, patut ku sinuweldohan. Saguwaꞌ hangkan inin hinangku, dumaꞌin amban bayaꞌku saguwaꞌ peggeꞌ pinasukuꞌ hinang inin si aku weꞌ Tuhanin duk pinangandel inin weꞌ ne si aku. 
1CO.9.18	Na, ine pamayed akuhin? Pamayed akuhin inin, makajari ku magmahalayak aka-aka mahāpin gaꞌi binayedan bisan ne ku taga kapatut māku gastu.
1CO.9.19	Aku inin kapagbayaꞌku si diku, dumaꞌin du ku banyagaꞌ sine-sine. Saguwaꞌ bisan ne kuweꞌ miyaꞌan, kimmatanku dikun banyagaꞌ meꞌ aꞌahin kēmon supaya ekka aꞌa taboꞌoku nuhut Isa Almasi. 
1CO.9.20	Hangkan hep bang ku magtuhut duk meꞌ Yahudihin, tuhutku meꞌ addat Yahudihin supaya siye kahumatanku sandel pu si Isa Almasi. Duk bisan gaꞌi subey tuhutku saraꞌ si Musahin, iye tinuhut meꞌ bangsa Yahudihin, tuhutku hadja supaya niyaꞌ siye meꞌ manuhut saraꞌ si Musahin kahumatanku sandel pu si Isa Almasi. 
1CO.9.21	Bang ku isab magtuhut duk meꞌ aꞌa dumaꞌin Yahudihin, na, gaꞌi ne tuhutku addat meꞌ Yahudihin. Iye tinuhutkun addat meꞌ aꞌa dumaꞌin Yahudihin supaya siye kahumatanku sandel pu si Isa Almasi. Bisan ku gaꞌi nuhut saraꞌ āgama meꞌ Yahudihin, masi du ku nuhut saraꞌ Tuhanin peggeꞌ tinuhut weꞌ ku pangandaꞌakan Isa Almasihin. 
1CO.9.22	Bang ku magtuhut duk meꞌ manggaꞌi mabasag sandelde pu si Isa Almasihin, pasaliꞌku dikun si siye, supaya siye taboꞌoku duk ngabasag sandelden. Kēmon bayuꞌ-bayuꞌan aꞌa inusihatankun, pasaliꞌku dikun si siye supaya niyaꞌ du paꞌin siye kahumatanku sandel pu si Isa Almasi duk siye timbul.
1CO.9.23	Hangkan inin hinangku supaya palatag teꞌed aka-aka mahāp sabab Isa Almasihin, duk supaya ku kabahagiꞌan kahāpan pananggup dem aka-aka mahāpin. 
1CO.9.24	Bugtuꞌ kataꞌuhanbi du weꞌ bang maglakkesan magubas ekka mamagubasin; saguwaꞌ dendangan du hadja mangandaꞌagin duk iye makaꞌeddoꞌ kahāpanin. Na, kaꞌam isab meꞌ masandel pu si Isa Almasihin, kuweꞌ meꞌ aꞌa maglakkesan magubas miyaꞌan maggeꞌes supaya ngandaꞌag, subey kaꞌam maggeꞌes nuhut Tuhanin supaya kaꞌam makasangka kahāpan amban Tuhan si pasōngan. 
1CO.9.25	Meꞌ aꞌa mabayaꞌ mamatuk magubasin, magmahil dahuꞌ siye duk gaꞌi ne ūtande kabayaꞌanden. Hinangde inin supaya siye ngandaꞌag duk pinahadje. Pamahadje siyehin inurungan siye likung hininang duk dawen kayu duk gaꞌi layun. Saguwaꞌ kite bi meꞌ masandel pu si Isa Almasihin, pinahadje du kite bi, duk kahāpan pangurung si kitehin bi layun salama-lama. Hangkan gaꞌi ūtante bi kabayaꞌanten bi. 
1CO.9.26	Hangkan aku, kuweꞌ ku aꞌa mamagubasin. Pabentel ku tudju pī peggeꞌ niyaꞌ apasku. Duk bang ku magusihat si meꞌ aꞌa, kuweꞌ ku isab aꞌa mapandey magsuntukin, kahabaꞌ iye nuntuk tewwaꞌ. Duk aku kahabaꞌ ku missā luwal tewwaꞌ binissākun. 
1CO.9.27	Kuweꞌ aꞌa magsuntukin tiksaꞌku barankun duk gaꞌi teꞌed ūtanku napsu baranku inin, kaw aku mamagusihat si meꞌ aꞌahin, aku pe manggaꞌi tinayimaꞌ Tuhanin.
1CO.10.1	Meꞌ kapungtinaꞌihanku, paꞌessebante kaꞌam bang ine talabey meꞌ kapapuꞌanten bi meꞌ Yahudihin masa paglengngande manuhut si Musa awwalley. Kalandungan siye kēmon weꞌ inalak, tandaꞌ weꞌ nuhut Tuhanin si siye. Palipag siye isab kēmon magbettis si tengngaꞌ tahik ēnande Tahik Peyatin duk gaꞌ du niyaꞌ umantag si siye. 
1CO.10.2	Dalilnen kuweꞌ bakas siye kēmon tapandi dem inalak duk dem tahik duk iye miyaꞌan tandaꞌin weꞌ siye meꞌ tindeg si Musa. 
1CO.10.3	Kēmon siye mangan kinakan pinangurung weꞌ Tuhanin. 
1CO.10.4	Duk ininum isab weꞌ de boheꞌ pinangurungne si siyehin, peggeꞌ kēmon siye kapanginum boheꞌ mapaguwaꞌ amban dem batuhin. Duk hāti batu miyaꞌan, Almasihin, peggeꞌ laꞌi Almasi nuhut-nuhutan siye. 
1CO.10.5	Saguwaꞌ bisan kuweꞌ miyaꞌan panabang Tuhan si siyehin, kaꞌekkahanden gaꞌ kasulutan Tuhanin si meꞌ hinanganden; hangkan hep ekka siye matey laꞌi dem lahat makagindew-gindew miyaꞌan.
1CO.10.6	Na, meꞌ maꞌumantag si siye miyaꞌan subey pamintangante bi supaya kite bi gaꞌi napsuhan maghinang laꞌat kuweꞌ siye miyaꞌan. 
1CO.10.7	Daꞌa kite bi numba limbagan tuhan-tuhan kuweꞌ hinangande sinduwehin masaley. Tasulat hep dem kitab sabab hinangande miyaꞌan, pinaꞌin, “Meꞌ aꞌahin ningkoloꞌ mangan duk nginum pamahadjede tuhan-tuhanden. Ubus miyaꞌan kuwat siye mansak duk maghinang laꞌat.” 
1CO.10.8	Daꞌa kite bi magjina kuweꞌ hinangande sinduwehin masaley. Sabab pagjinaden niyaꞌ siye duwempūꞌ duk tellu ngibu mamateyin dem da ellew hadja. 
1CO.10.9	Daꞌa kite bi magduse pinagtuꞌuran, panuleyante Tuhanin bang bennal ke kite leggane. Hininang inin weꞌ meꞌ kapapuꞌante bi sinduwehin masaley duk ekka siye matey tigtuk sawe. 
1CO.10.10	Daꞌa isab kite bi muhun sabab ine-ine garaꞌ Tuhan si kitehin bi, kuweꞌ hinangande sinduwehin masaley. Hangkan hep pinapatey siye weꞌ malaꞌikat mamoꞌo kamateyin.
1CO.10.11	Hangkan kēmon miyaꞌan umantag si siye supaya mintang meꞌ aꞌahin. Duk tasulat isab inin dem kitab supaya kite bi gaꞌi maghinangan kuweꞌ siye miyaꞌan peggeꞌ sōng kiyamat ne dunyahin.
1CO.10.12	Hangkan bang niyaꞌ luꞌu aꞌa paꞌinne weꞌ basag du sandelne si Tuhanin, subey iye pahatul-hatul kaw iye bessuwang taboꞌo weꞌ sassat bu kapagduse ne iye. 
1CO.10.13	Kēmon bayuꞌan sassat matekka si kaꞌamin, iye du isab meꞌ sassat matekka si kēmon manusiyaꞌin. Saguwaꞌ kapangandelan teꞌed Tuhanin, hangkan gaꞌi kaꞌam pasagadanne sinassat bang gaꞌi tasandalbi peggeꞌ bang tekka sassatin tabangan Tuhanin du kaꞌam duk tasandalbi sassat miyaꞌan duk supaya kaꞌam lumuwas amban miyaꞌan.
1CO.10.14	Hangkan hep, meꞌ bagayku kinalasahankun, halliꞌanun bi teꞌed numba meꞌ tuhan-tuhan. 
1CO.10.15	Kaꞌam iyan meꞌ aꞌa taꞌu mikil. Hangkan pikil-pikilun bi teꞌed pinaꞌinku si kaꞌam inin bang tumuꞌun ke atawa gaꞌi. 
1CO.10.16	Bang kite bi magtipun-tipun pangessebante bi kamatey Isa Almasihin, ininumte bi dem sawanin iye bakas kite magpasalamat si Tuhanin, tandaꞌ miyaꞌan weꞌ magdambuwaꞌ ne kite duk Almasi sabab lahaꞌne mabuꞌusin. Damikkiyan pan kinepak-kepakin. Kakante pan miyaꞌan, tandaꞌ weꞌ sukuꞌ pu si Almasi ne kite. 
1CO.10.17	Peggeꞌ dambuwaꞌ du hadja panin bisan kite bi ekka, kuweꞌ dambuwaꞌ du hadja kite bi peggeꞌ pagtupedante bi pan dambuwaꞌ miyaꞌan.
1CO.10.18	Payamanun bi addat bangsa Israꞌilin. Meꞌ mamangan kinakan sinōngan si Tuhanin patuhut isab ngisbat Tuhanin. Bang sa īꞌ, hātinen weꞌ meꞌ aꞌa mamangan meꞌ sinōngan si meꞌ tuhan-tuhanin patuhut isab numba tuhan-tuhan miyaꞌan. 
1CO.10.19	Ine hāti pinaꞌinku inin? Hātinen ke weꞌ toꞌo ellum meꞌ tuhan-tuhanden duk kinakan sinōngan si siyehin niyaꞌ gunane? 
1CO.10.20	Dumaꞌin! Saguwaꞌ iye hāti pinaꞌinkun, weꞌ meꞌ sinōngan si meꞌ tuhan-tuhanin, sōngande si seyitan dumaꞌin si Tuhan. Duk gaꞌi ku mabayaꞌ weꞌ magtuhut kaꞌam duk meꞌ seyitanin. 
1CO.10.21	Bang kaꞌam magtipun mangan duk nginum pangessebanbi kamatey Isa Almasihin, gaꞌi kaꞌam makajari patuhut isab mangan duk nginum meꞌ bakas sinōngan meꞌ aꞌa si meꞌ tuhan-tuhanden. Peggeꞌ bang kaꞌam mangan miyaꞌan, kuweꞌ du kaꞌam magtuhut ne duk meꞌ seyitanin. 
1CO.10.22	Batang sunggud-sunggudte ke Tuhanin? Weꞌ basag kite amban iye?
1CO.10.23	Niyaꞌ meꞌ aꞌa magpaꞌin, “Makajari hinang kami ine-ine kabayaꞌan kamihin.” Toꞌo iyan, saguwaꞌ gaꞌi du kēmon hāp, duk gaꞌi du kēmon makabasag sandel aꞌahin si Tuhan. 
1CO.10.24	Daꞌa pikilte kahāpanten saguwaꞌ subey pikilte kahāpan saweꞌten.
1CO.10.25	Makajari kaꞌam mangan sinumbaliꞌ ine-ine pinabellihan si tiyanggi. Saguwaꞌ daꞌa kaꞌam magtilew bang bakas sinōngan ke miyaꞌan si meꞌ tuhan-tuhan duk samunsayaꞌbi mangan, 
1CO.10.26	peggeꞌ tasulat hep dem kitab, pinaꞌin, “Dunyahin duk kēmon bayuꞌ-bayuꞌan dem dunyahin, Tuhanin dapuꞌnen.”
1CO.10.27	Bang upama niyaꞌ aꞌa gaꞌi sandel pu si Isa Almasi matik kaꞌam mangan duk mabayaꞌ kaꞌam pī, makajari kakanbi ine-ine bettadanne kaꞌam. Saguwaꞌ daꞌa kaꞌam magtilew-tilew bang bakas sinōngan ke miyaꞌan si meꞌ tuhan-tuhan duk samunsayaꞌbi mangan. 
1CO.10.28+1CO.10.29	Saguwaꞌ bang upama niyaꞌ magpaꞌin weꞌ laꞌuk miyaꞌan bakas sinōngan si tuhan-tuhan, na, daꞌa kakanun bi sabab aꞌa mangakahan kaꞌamin. Bang upama kitene kaꞌam manganne, ngasasew dem pikilannen, paꞌinne makapagduse kaꞌam. Kaw niyaꞌ kaꞌam magpaꞌin, “Weꞌey ku subey gaꞌi mangan bang sabab aꞌa mamura masasew dem pikilannen hadja. 
1CO.10.30	Bang pagsalamatanku du si Tuhan kinakankun, weꞌey ku subey sabit aꞌa bu bakas du miyaꞌan pagsalamatanku.”
1CO.10.31	Na, inin sambungkun si bakas pinaꞌinbi miyaꞌan. Ine-ine hinangbi, mangan ke kaꞌam atawa nginum, subey hinangbi hadja supaya tapudji Tuhanin. 
1CO.10.32	Daꞌa hinangun bi ine-ine bang sallaꞌ si meꞌ Yahudihin atawa si meꞌ aꞌa bangsa seddilihin atawa si meꞌ pagkasibi masandel si Tuhanin. 
1CO.10.33	Batukanun bi ku. Ine-ine hinangku, paggeꞌesanku nulut siye kēmon, peggeꞌ dumaꞌin pinikilkun kahāpankun saguwaꞌ kahāpan meꞌ aꞌahin kēmon, supaya siye timbul amban hukuman duseden.
1CO.11.1	Hangkan hep meꞌ kapungtinaꞌihanku, batukanun bi ku kuweꞌ akuhin batukanku isab Isa Almasi.
1CO.11.2	Asal sanglitante kaꞌam peggeꞌ luwal ku taꞌessebbi duk tinuhut du weꞌ bi meꞌ panoloꞌku si kaꞌam matuꞌuhin. 
1CO.11.3	Saguwaꞌ niyaꞌ pe kabayaꞌanku tahātibi. Pagkōkan meꞌ lellahin kēmon Almasi. Meꞌ lellahin pagkōkan andaden duk Tuhanin pagkōkan Almasihin. 
1CO.11.4	Bang kaꞌam magtipun dem langgalbi bu niyaꞌ lella sōng ngampun atawa magpalataꞌ bissā Tuhanin, bang iye magturung, hātinen gaꞌi pagaddatanne Almasi, iye pagkōkannen. 
1CO.11.5	Saguwaꞌ dendehin bang ngampun iye atawa magpalataꞌ bissā Tuhanin dem langgal bu gaꞌi iye magturung, hātinen gaꞌi pagaddatanne ellanen, iye pagkōkannen. Dende iyan gaꞌi du magbiddaꞌ duk dende bakas magurut. 
1CO.11.6	Bang dendehin gaꞌi bayaꞌ magturung dem langgal, na, gam pe kultihanne kōknen. Saguwaꞌ peggeꞌ asal makaꞌiyaꞌ-iyaꞌ bang dendehin magurut atawa magkulti kōk, na, subey iye magturung. 
1CO.11.7	Saguwaꞌ lellahin gaꞌi subey magturung peggeꞌ pinapanjari lellahin neppu Tuhanin duk takite si iye kapatut Tuhanin, saguwaꞌ si dendehin takite kapatut lellahin. 
1CO.11.8	Peggeꞌ tagnaꞌ pamapanjari Tuhan manusiyaꞌin, dumaꞌin lellahin pinapanjari amban baran dendehin, saguwaꞌ dendehin pinapanjari amban baran lellahin. 
1CO.11.9	Duk dumaꞌin hangkan pinapanjari lellahin sabab dendehin, saguwaꞌ pinapanjari dendehin supaya saweꞌanne lellahin. 
1CO.11.10	Hangkan dendehin subey magturung supaya kataꞌuhan meꞌ malaꞌikatin weꞌ magbayaꞌ si iye ellanen. 
1CO.11.11	Saguwaꞌ bisan ne kuweꞌ miyaꞌan, bang kite bi meꞌ masandel pu si Isa Almasihin, gaꞌi makajari bang lellahin hadja atawa dendehin hadja, saguwaꞌ subey ne paꞌin lellahin duk dendehin magtabang-tinabang. 
1CO.11.12	Peggeꞌ bisan ne tagnaꞌley dendehin pinapanjari amban baran lellahin, saguwaꞌ kuweꞌitu lellahin inanakan du weꞌ dendehin. Duk kēmon-kēmonin amban Tuhanin du.
1CO.11.13	Na, pikilun bi si dibi bang patut ke bang dendehin ngampun si Tuhan dem pagtipunan bu gaꞌi iye magturung. 
1CO.11.14	Kataꞌuhante bi weꞌ kemuwe tagnaꞌ makaꞌiyaꞌ-iyaꞌ bang lellahin magtahaꞌ kōk, 
1CO.11.15	saguwaꞌ bang dendehin, mannisan teꞌed bang tahaꞌ kōknen. Inurungan iye kōk tahaꞌ pagturungne. 
1CO.11.16	Bang niyaꞌ luꞌu mabayaꞌ nganjawab pasal ininen, iye inin paꞌinku si iye: iye inin addat kamihin duk meꞌ masandel si Tuhan sinduwehin bisan si lahat ingge-ingge bang kami nambahayang.
1CO.11.17	Niyaꞌ pe seddili pangandaꞌakanku kaꞌam. Saguwaꞌ gaꞌi kaꞌam patut sanglitanku sabab inin. Peggeꞌ bang kaꞌam magtipun-tipun nambahayang, dumaꞌin makahāp kaꞌam saguwaꞌ makalaꞌat kaꞌam. 
1CO.11.18	Kaꞌissaꞌnen, bakas takaleku weꞌ bang kaꞌam magtipun dem langgal, magpaꞌil kaꞌam. Hatu toꞌo inin, kuweꞌ-kuweꞌ kahagadku inin. 
1CO.11.19	Hatu hāp isab bang kaꞌam magpaꞌil, peggeꞌ bang upama gaꞌi kaꞌam magpaꞌil, gaꞌi isab kataꞌuhan bang sine-sine makasulut Tuhanin. 
1CO.11.20	Bang kaꞌam magtipun mangan pangessebanbi kamatey Isa Almasihin, kuweꞌ dumaꞌin Almasi taꞌessebbin. 
1CO.11.21	Peggeꞌ mangan kaꞌam padehellu kinakan binoꞌobin duk gaꞌi ne kalebbihan saweꞌbin. Niyaꞌ ne kaꞌinusanan duk niyaꞌ ne isab kalango-langohan. 
1CO.11.22	Weꞌey? Gaꞌ ke niyaꞌ lumaꞌbi pamangananbi? Pagtuꞌuranbi gaꞌi ngaddatan meꞌ pagkasibi masandel si Tuhanin duk paꞌiyaꞌbi pe meꞌ saweꞌbi mamiskinin. Ine inase-asebi pinaꞌinku sabab inin? Weꞌ sanglitante pe kaꞌam? Asal gaꞌi du.
1CO.11.23	Bakas panoloꞌku ne si kaꞌam panoloꞌ Isa Almasi si akuhin. Si Isa Almasi, sangem pamuddi si iyehin, ngeddoꞌ iye pan sasangde mamanganin, 
1CO.11.24	duk pagubus iye magpasalamat si Tuhan, kinepak-kepak weꞌ ne panin duk paꞌinne si meꞌ tindegnen, “Pan inin barankun paglillaꞌku sabab kaꞌam. Hinangun bi inin supaya ku luwal taꞌessebbi.” 
1CO.11.25	Damikkiyan isab ubus siye mangan, ineddoꞌ weꞌ ne sawanin duk paꞌinne, “Ininum inin tandaꞌ janjiꞌ Tuhan si kaꞌam mabaꞌahuhin. Kabugtuꞌan janjiꞌ Tuhanin weꞌ lahaꞌku mabuꞌusin. Kahabaꞌ kaꞌam nginum kuweꞌ inin, inumun bi supaya ku taꞌessebbi.”
1CO.11.26	Peggeꞌ kahabaꞌ kaꞌam mangan kuweꞌ inin pan duk nginum kuweꞌ inin amban dem sawan, magaka-aka du kaꞌam sabab kamatey Almasihin samantaꞌan gaꞌ pe iye pitu balik. 
1CO.11.27	Hangkan hep sine-sine mangan pan duk nginum amban dem sawan pangessebande Isa Almasi bu gaꞌi patut hatulannen, na, aꞌa miyaꞌan kapagduse ne peggeꞌ gaꞌ addatanne baran Almasihin duk lahaꞌnen. 
1CO.11.28	Hangkan hep bang kaꞌam magtipun-tipun mangan duk nginum pangessebanbi si Isa Almasi, subey dahuꞌ tapikilbi meꞌ bakas hinanganbin dangan-dangan meke ne kaꞌam mangan duk nginum. 
1CO.11.29	Peggeꞌ bang aꞌahin mangan panin duk nginum ininumin bu gaꞌi tapikilne baran Almasihin, bang ine hātinen, matekkahan dine hukuman sabab pamangannen duk panginumnen. 
1CO.11.30	Iye inin jānnen hangkan ekka kaꞌam lamma duk saki duk sinduwehin ubus ne matey. 
1CO.11.31	Bang pikilte bi dahuꞌ diten, duk dambūs-būs ne kite, gaꞌi kite bi laboꞌan Tuhanin hukuman. 
1CO.11.32	Saguwaꞌ hinukum kite duk legga Tuhanin kuweꞌitu, supaya gaꞌi du kite hinukum pinadem narkaꞌ magsumbayaꞌ duk meꞌ manggaꞌi manuhut Tuhanin.
1CO.11.33	Hangkan hep, meꞌ kapungtinaꞌihanku, bang kaꞌam magtipun-tipun mangan pangessebanbi kamatey Isa Almasihin, agadun bi dahuꞌ meꞌ saweꞌbin. 
1CO.11.34	Bang niyaꞌ kaꞌam inusan, subey ne iye mangan andang si lumaꞌne, manjari bang kaꞌam magtipun, gaꞌi du kaꞌam tewwaꞌ hukuman Tuhanin. Niyaꞌ pe panoloꞌku si kaꞌam saguwaꞌ ngagad ku dahuꞌ sampay tapiyu ku si kaꞌam.
1CO.12.1	Na, meꞌ kapungtinaꞌihanku, bayaꞌ kaꞌam pahātihanku sabab meꞌ kapandeyan pangurung Niyawa Tuhan si kaꞌamin. 
1CO.12.2	Taꞌessebbi du weꞌ matuꞌuhin masa gaꞌ pe kaꞌam sandel pu si Isa Almasi, binoꞌo-boꞌo kaꞌam weꞌ seyitanin ngisbat si meꞌ tuhan-tuhan gaꞌi ellum. 
1CO.12.3	Subey kataꞌuhanbi weꞌ bang aꞌahin asal boꞌo-boꞌo Niyawa Tuhanin, gaꞌi bissā-bissāhanne Isa Almasi. Duk bang dumaꞌin weꞌ Niyawa Tuhanin, gaꞌi isab iye kapagbennal weꞌ Isa Almasi magbayaꞌ si iyehin.
1CO.12.4	Na, gaꞌi magsaliꞌ meꞌ kapandeyan amban Tuhanin. Saguwaꞌ masi du Niyawa Tuhanin mangurungan kite meꞌ kapandeyanten bi. 
1CO.12.5	Gaꞌi magsaliꞌ meꞌ hinangten bi panabangte bi pagkasite bi masandel pu si Isa Almasihin, saguwaꞌ masi du dambuwaꞌ hadja amu paghinanganten bi, si Isa Almasi. 
1CO.12.6	Gaꞌi magsaliꞌ pangahinangte meꞌ hinangte bi si Tuhanin, saguwaꞌ masi du Tuhanin manabangan kitehin bi kēmon supaya tahinangte bi meꞌ hinangte si iyehin. 
1CO.12.7	Kite bi meꞌ masandel pu si Isa Almasihin, dangan-dangan kite bi kaꞌurungan kapandeyan, hangkan kataꞌuhan weꞌ mamoꞌo-moꞌo kitehin bi Niyawa Tuhanin. Pangurung si kite kapandeyan miyaꞌan, supaya tatabangante meꞌ pagkasite bi masandel pu si Isa Almasihin. 
1CO.12.8	Niyaꞌ meꞌ aꞌa inurungan weꞌ Niyawa Tuhanin kapandeyan magmahalayak aka-aka mahāp amban Tuhanin. Niyaꞌ isab kaꞌurungan kapandeyan magpahāti meꞌ toloꞌ Tuhan malalemin. 
1CO.12.9	Masi du Niyawa Tuhanin mangurungan siye meꞌ kapandeyan inin. Niyaꞌ urungan Niyawa Tuhanin sandel basag manamal duk niyaꞌ isab urunganne kapandeyan magpakawuliꞌ meꞌ masakihin. 
1CO.12.10	Niyaꞌ urunganne balakat maghinang meꞌ hinangan balakatan. Sinduwehin isab urunganne kapandeyan magtoloꞌ bissā Tuhanin; niyaꞌ pe isab sinduwe pinakataꞌu si siye bang kapandeyan aꞌahin amban Niyawa Tuhanin ke atawa amban seddili. Duk niyaꞌ isab urungan Niyawa Tuhanin kapandeyan duk makabissā siye meꞌ bissāhan manggaꞌi tasabut weꞌ meꞌ aꞌahin. Niyaꞌ isab inurungan kapandeyan magpahāti bang ine bakas binissā miyaꞌan. 
1CO.12.11	Saguwaꞌ dambuwaꞌ du hadja mangurung meꞌ bayuꞌ-bayuꞌan kapandeyanin duk iye inin Niyawa Tuhanin. Iye magbayaꞌin bang kapandeyan ine pangurungnen duk bang pu sine pangurungne.
1CO.12.12	Bisan ne gaꞌi magsaliꞌ meꞌ kapandeyanten bi, saguwaꞌ dambuwaꞌ du hadja kite bi. Kuweꞌ baranten bi. Baran aꞌahin dambuwaꞌ du hadja saguwaꞌ ekka bayuꞌ-bayuꞌan si barannen kuweꞌ tangannen, bettisnen, behenen duk meꞌ sinduwehin pe. Bisan ekka bayuꞌ-bayuꞌan inin saguwaꞌ dambuwaꞌ baran du hadja. Damikkiyan du isab kēmon meꞌ masandel pu si Isa Almasihin dalil barannen siye duk dangan-dangan siye dalil meꞌ bayuꞌ-bayuꞌan si barannen. 
1CO.12.13	Damikkiyan kēmon isab kite bi masandel pu si Isa Almasihin, Yahudi ke kite atawa dumaꞌin Yahudi, banyagaꞌ ke atawa dumaꞌin, pinandi kite bi, hātinen saliꞌ-saliꞌ kite bi kēmon pinasakup weꞌ Niyawa Tuhanin si baran inin. Hangkan kuweꞌ dambuwaꞌ baran du hadja kite bi peggeꞌ saliꞌ-saliꞌ kite bi paꞌasekan weꞌ Niyawa Tuhanin.
1CO.12.14	Dambuwaꞌ hadja baran aꞌahin saguwaꞌ ekka bayuꞌ-bayuꞌan si baran miyaꞌan. 
1CO.12.15	Bang upama, paꞌin bettisin, “Dumaꞌin ku sukuꞌ si baran inin peggeꞌ dumaꞌin ku tanganin,” bisan pe iye missā sa miyaꞌan, masi du iye sukuꞌ si baran miyaꞌan. 
1CO.12.16	Duk bang upama paꞌin tayingehin, “Dumaꞌin ku sukuꞌ si baran inin peggeꞌ dumaꞌin ku matahin,” masi du iye sukuꞌ si baran miyaꞌan. 
1CO.12.17	Bang tibuꞌukan baran aꞌahin mata lunglun, inumey pakakalenen? Duk bang tayinge lunglun, inumey pangūknen? 
1CO.12.18	Saguwaꞌ pamapanjari Tuhan baran manusiyaꞌin, ekka bayuꞌ-bayuꞌan pinapī weꞌ ne si baran miyaꞌan sasuku kinabayaꞌannen. 
1CO.12.19	Dumaꞌin ne baran manusiyaꞌ bang mata lunglun atawa bang tayinge lunglun. 
1CO.12.20	Bu barante bi inin, ekka bayuꞌ-bayuꞌanne, saguwaꞌ dambuwaꞌ baran du.
1CO.12.21	Hangkan gaꞌi makajari paꞌin matahin si tanganin, “Gaꞌ niyaꞌ kagunahanku si kaꞌu.” Damikkiyan gaꞌi makajari paꞌin kōkin si bettisin, “Gaꞌ niyaꞌ kagunahanku si kaꞌu.” 
1CO.12.22	Saguwaꞌ iye matoꞌohin, meꞌ tapikilte kuweꞌ manggaꞌ niyaꞌ tantu kagunahannen, niyaꞌ isab kagunahanne, peggeꞌ gaꞌi jukup baranin bang gaꞌ siye laꞌi. 
1CO.12.23	Meꞌ bayuꞌan si barante kinimmatante manggaꞌ niyaꞌ tantu kagunahannen, miyaꞌan hinatulte pinahāp-hāpin. Meꞌ bayuꞌan manggaꞌi hāp takitehin, semmekante pahāp-hāp duk gaꞌi takite. 
1CO.12.24	Bu meꞌ bayuꞌan mahāp pinayamanin gaꞌi du subey pinahāpan. Pangahinang Tuhan baranten, pagtuꞌuranne weꞌ meꞌ bayuꞌan manggaꞌ tantu kagunahannen hinatul pahāp-hāp, 
1CO.12.25	supaya gaꞌi magsaggaꞌ meꞌ bayuꞌ-bayuꞌan si baranin, saguwaꞌ kēmon magtabang-tinabang. 
1CO.12.26	Bang upama niyaꞌ da bayuꞌ si barante peddiꞌan, gaꞌi hāp lessa tibuꞌukan baranten. Damikkiyan bang upama niyaꞌ da bayuꞌ sinanglitan, kēgan isab tibuꞌukan baranin.
1CO.12.27	Iye inin hāti meꞌ bakas pinaꞌinku miyaꞌan: kaꞌam meꞌ masandel pu si Isa Almasihin dalil baran Isa Almasihin, duk dangan-dangan kaꞌam meꞌ bayuꞌan si barannen. 
1CO.12.28	Magseddili-seddili hinang pinangurung Tuhan si kite bi meꞌ masakup si baran si Isa Almasihin. Kaꞌissaꞌnen, niyaꞌ kawakilan weꞌ ne dinaꞌak magmahalayak aka-aka mahāp sabab Isa Almasihin. Kaduwenen, niyaꞌ inurungan weꞌ ne kapandeyan magpalataꞌ duk magpahāti bissā Tuhanin. Katellunen, pinasukuhan weꞌ ne meꞌ sinduwehin hinang, dinaꞌak magusihat. Meꞌ sinduwehin isab, niyaꞌ inurungan weꞌ ne kapandeyan maghinang meꞌ hinangan balakatan, niyaꞌ inurungan weꞌ ne balakat magpakoleꞌ meꞌ masakihin, duk niyaꞌ isab inurungan weꞌ ne kapandeyan nabangan meꞌ saweꞌnen, niyaꞌ inurungan weꞌ ne kapandeyan magbahiꞌ si pagtipunan duk niyaꞌ pe isab inurungan weꞌ ne kapandeyan missā si bissāhan manggaꞌi tasabut weꞌ meꞌ aꞌahin. 
1CO.12.29	Dumaꞌin kēmon tapeneꞌ dinaꞌak magmahalayak. Dumaꞌin kēmon taꞌu magpalataꞌ duk magpahāti bissā Tuhanin. Dumaꞌin kēmon taꞌu magusihat. Dumaꞌin kēmon kaꞌurungan balakat maghinang meꞌ hinangan balakatan, 
1CO.12.30	atawa magpakoleꞌ meꞌ masakihin atawa missā si bissāhan manggaꞌi tasabut weꞌ meꞌ aꞌahin atawa magpahāti meꞌ bakas binissā si bissāhan miyaꞌan. 
1CO.12.31	Amban meꞌ kapandeyan pangurung Niyawa Tuhanin subey pāku-pākute si Tuhan weꞌ urunganne kite kapandeyan makatabangan meꞌ pagkasiten bi.
1CO.12.31	Saguwaꞌ niyaꞌ pe teꞌed palabi amban kēmon kapandeyanin, hātinen lasate si saweꞌten.
1CO.13.1	Bisan ku upama kaꞌurungan kapandeyan missā kēmon bissāhan tuꞌu si dunya, duk sampay bissāhan meꞌ malaꞌikatin tabissāku, saguwaꞌ bang gaꞌ du niyaꞌ lasaku, gaꞌ niyaꞌ guna kapandeyankun. Meꞌ bissākun kuweꞌ hadja hidjulan agung atawa mital tinitik gaꞌ biddaꞌ. 
1CO.13.2	Bisan ku upama kaꞌurungan kapandeyan magpalataꞌ duk magpahāti bissā Tuhanin atawa kataꞌuhanku kēmon-kēmonin atawa tahātiku kēmon garaꞌ Tuhan manggaꞌ kinataꞌuhan manusiyaꞌin, duk bisan pe upama basag manamal sandelkun hangkan tapaghinang ku hinangan makaꞌulaliꞌ kuweꞌ upama tapalindaku punuhin, saguwaꞌ bang gaꞌ niyaꞌ lasaku si saweꞌku, gaꞌ du niyaꞌ kagunahanku. 
1CO.13.3	Bisan pe upama pangurungku kēmon alataꞌkun si meꞌ mamiskinin duk bisan pe sampay barankun paglillaꞌku ineggas peggeꞌ sandel ku pu si Isa, bang gaꞌ du niyaꞌ lasaku si saweꞌku, gaꞌ du niyaꞌ pahalaꞌku.
1CO.13.4	Bang malasa kite si saweꞌte, gaꞌi kite mura astel si siye duk maꞌaseꞌ kite si siye; gaꞌi kite ngimbū, gaꞌi langkew pagateyten, duk gaꞌi kite abbuhan. 
1CO.13.5	Bang malasa kite si saweꞌte, magaddat kite si siye, dumaꞌin iye luwal tapikilten diten saguwaꞌ saweꞌten, gaꞌi kite mura-mura ngamā, duk gaꞌi isab kite magennaꞌ dem atey. 
1CO.13.6	Bang kite malasa, gaꞌi kite kahāpan bang aꞌahin maghinangan laꞌat saguwaꞌ kahāpan kite bang siye maghinangan bentel. 
1CO.13.7	Bang kite malasa gaꞌi kite mura jumuꞌ si saweꞌte. Ngandel kite si siye duk ngase-ngase kite weꞌ ngahāp du siye. Bisan siye maghinang laꞌat si kite, sandalante hadja.
1CO.13.8	Lasahin gaꞌi magtamanan. Palabey du hadja kapandeyan magpalataꞌ bissā Tuhanin duk kapandeyan magbissā meꞌ bissāhan manggaꞌi tasabut weꞌ meꞌ aꞌahin. Damikkiyan isab bang inurungan kite kataꞌu malalemin, palabey du isab hadja. 
1CO.13.9	Peggeꞌ kinataꞌuhante kuweꞌituhin gaꞌi pe ganap duk meꞌ bissā Tuhan pinalataꞌten gaꞌi pe ganap isab. 
1CO.13.10	Saguwaꞌ bang tuman ne meꞌ gantaꞌ Tuhanin, palabey du meꞌ kapandeyan manggaꞌ maganap miyaꞌan.
1CO.13.11	Dalilnen, matuꞌuhin masa nakanak pe ku teꞌed, pamikilkun duk pamissākun duk pagdaꞌawakun kuweꞌ nakanak. Saguwaꞌ kuweꞌitu peggeꞌ bahiꞌ ne ku, ubus ne lebbahanku kēmon meꞌ pikilanku duk hatulanku kamākanakkun. 
1CO.13.12	Samantaꞌan tuꞌu pe kite si dunya, gaꞌi pe ganap kinataꞌuhante sabab Tuhanin. Gaꞌi pe pastiꞌ dem pikilante. Dalilnen kuweꞌ kite mayam dem sāmin maggabun hangkan gaꞌi pastiꞌ takiteten. Saguwaꞌ seddili ellew bang ne kite magharap duk Tuhanin, pastiꞌ ne kēmon si kite. Kuweꞌitu gaꞌi pe ganap kinataꞌuhanku sabab Tuhanin, saguwaꞌ bang tekka ellew miyaꞌan, ganap ne pangataꞌuku iyehin kuweꞌ pangataꞌu Tuhan akuhin.
1CO.13.13	Manjari, sandelte si Tuhanin, duk pangase-ngasete si Tuhanin, duk lasate si Tuhanin duk si saweꞌten, meꞌ tellu inin teteg du gaꞌ tamanan. Saguwaꞌ si tellu inin iye tamanan mahāpin, lasahin.
1CO.14.1	Iye subey inapasbi teꞌedin, malasa si pagkasibi. Duk subey isab kaꞌam ngapas meꞌ kapandeyan amban Niyawa Tuhanin, lagiꞌ ne kapandeyan magpalataꞌ bissā Tuhanin. 
1CO.14.2	Bang niyaꞌ aꞌa missā si bissāhan manggaꞌi tasabut weꞌ meꞌ aꞌahin, pamissāhannen Tuhanin duk dumaꞌin meꞌ saweꞌnen peggeꞌ gaꞌi tahātide binissānen. Pinabissā iye weꞌ Niyawa Tuhanin saguwaꞌ kuweꞌ tinapukan bissānen peggeꞌ gaꞌ niyaꞌ makahātine. 
1CO.14.3	Saguwaꞌ aꞌa magpalataꞌ bissā Tuhanin missā iye si meꞌ saweꞌnen, hangkan makabasag sandelden duk makaꞌasig ateyden duk makapahemokan siye. 
1CO.14.4	Aꞌa mamissā si bissāhan manggaꞌi tasabut weꞌ meꞌ aꞌahin, ateynen hadja inasignen, saguwaꞌ aꞌa magpalataꞌ bissā Tuhanin, asig weꞌ ne atey kēmon meꞌ pagkasine masandel pu si Isa Almasihin.
1CO.14.5	Kabayaꞌankun weꞌ kēmon kaꞌam kapamissā si bissāhan manggaꞌi tasabut weꞌ meꞌ aꞌahin. Saguwaꞌ pasōng hāp bang kaꞌam kēmon kaꞌurungan kapandeyan magpalataꞌ bissā Tuhanin peggeꞌ pasōng kagunahan aꞌa magpalataꞌ bissā Tuhanin amban aꞌa mamissā si meꞌ bissāhan seddilihin. Saliꞌ-saliꞌ kagunahanden basta niyaꞌ du laꞌi magpahāti meꞌ binissānen supaya ngaꞌasig atey kēmon meꞌ masandel pu si Isa Almasihin. 
1CO.14.6	Na, meꞌ kapungtinaꞌihanku, bang upama piyu ku si kaꞌam bu missā ku si kaꞌam si bissāhan seddili gaꞌi tahātibi, ine kagunahannen? Gaꞌ du niyaꞌ. Saguwaꞌ bang ku missā si kaꞌam sabab meꞌ pinakataꞌu Tuhan si akuhin atawa sabab meꞌ kinataꞌuhanku sabab Tuhanin atawa bang ku missā meꞌ pinabissā si aku weꞌ Tuhanin, atawa magusihat si kaꞌam, na, iyan niyaꞌ kagunahanne si kaꞌam.
1CO.14.7	Na, upama, bang niyaꞌ aꞌa magsuling atawa magkulaꞌing, gaꞌi tapagngale meꞌ aꞌahin bang luguꞌ ine miyaꞌan bang gaꞌi pastiꞌ hellingnen. 
1CO.14.8	Bang upama isab aꞌahin nitik agung makabaluꞌ bu gaꞌi tewwaꞌ panitikne agungin, na, gaꞌi tahāti meꞌ aꞌa makakalehin bang ine hāti panitikne agung miyaꞌan hangkan gaꞌi siye baluꞌ. 
1CO.14.9	Damikkiyan isab kaꞌam bang kaꞌam missā bu gaꞌi pastiꞌ, gaꞌi kataꞌuhan meꞌ aꞌahin bang ine pinaꞌinbin. Kuweꞌ baliyu hadja si tayingede. 
1CO.14.10	Ekka bayuꞌ-bayuꞌan bissāhan si dunya duk kēmon taga hāti. 
1CO.14.11	Saguwaꞌ bang niyaꞌ aꞌa missā si aku bu gaꞌi kataꞌuhanku bissānen, kuweꞌ du iye aꞌa paliyu-liyu si aku duk aku isab kuweꞌ aꞌa paliyu-liyu si iye, gaꞌi kami magsinabut. 
1CO.14.12	Na, peggeꞌ mabayaꞌ teꞌed kaꞌam weꞌ kaꞌurungan kaꞌam kapandeyan weꞌ Niyawa Tuhanin, subey gunahun bi teꞌed meꞌ kapandeyan makabasag sandel meꞌ masandel pu si Isa Almasihin.
1CO.14.13	Hangkan hep aꞌa makabissā si bissāhan gaꞌi tasabut weꞌ meꞌ aꞌahin, subey isab iye māku-māku weꞌ urungan Tuhanin du iye kapandeyan magpahāti meꞌ bakas binissānen. 
1CO.14.14	Peggeꞌ bang ku ngampun si bissāhan gaꞌi tasabut weꞌ meꞌ aꞌahin, toꞌo, ngampun ku amban dem ateyku saguwaꞌ gaꞌi taboꞌo pikilankun. 
1CO.14.15	Na, ine subey hininangkun? Hinangku kaduwe bayuꞌ. Ngampun ku si bissāhan gaꞌi tasabut weꞌ meꞌ aꞌahin duk ngampun ku isab si bissāhan tahāti meꞌ aꞌahin. Damikkiyan isab nganta ku si bissāhan gaꞌi tasabut weꞌ meꞌ aꞌahin duk nganta ku isab si bissāhan tahāti meꞌ aꞌahin. 
1CO.14.16	Bang upama magpasalamat kaꞌam si Tuhan si bissāhan seddili hadja gaꞌi tasabut weꞌ meꞌ aꞌahin, sinduwe maluꞌu si pagtipunanbin gaꞌi padūs si kaꞌam magpasalamat si Tuhan peggeꞌ gaꞌi tahātide pinaꞌinbin. 
1CO.14.17	Bisan pe saꞌingge kahāp pagsalamatbin, gaꞌi du makabasag sandel meꞌ aꞌahin peggeꞌ gaꞌi tasabutde.
1CO.14.18	Magsukul ku si Tuhan weꞌ inurungan ku kapandeyan missā si bissāhan manggaꞌi tasabut weꞌ meꞌ aꞌahin, pasōng pe amban kaꞌam kēmon. 
1CO.14.19	Saguwaꞌ bang dem pagtipunan meꞌ masandel pu si Isa Almasihin, peneꞌku pe missā lime tegtang hadja basta tasabut meꞌ aꞌahin supaya siye taꞌusihatanku, amban missā ku ibuhan tegtang si bissāhan manggaꞌi tasabut weꞌ meꞌ aꞌahin.
1CO.14.20	Meꞌ kapungtinaꞌihanku, daꞌa kaꞌam magpikil kuweꞌ pamikil nakanak dikiꞌin. Bang pasal malaꞌatin, subey kaꞌam kuweꞌ nakanak baꞌahu inanakanin peggeꞌ gaꞌi siye magpikil meꞌ malaꞌatin. Saguwaꞌ bang pasal meꞌ bakas pinaꞌinku si kaꞌam sabab meꞌ kapandeyan amban Tuhanin, subey pamikilbin pamikil aꞌa bahiꞌ. 
1CO.14.21	Tasulat hep dem kitab pinaꞌin Tuhanin, paꞌinne,
1CO.14.21	“Mapiyu ku si kaꞌam meꞌ aꞌa bissāhanden seddili peggeꞌ meꞌ aꞌa paliyu-liyu siye. Pabissāku siye si kaꞌam. Saguwaꞌ masi ku gaꞌi kahagadbi.”
1CO.14.22	Manjari, kapandeyan magbissā si bissāhan seddilihin tandaꞌ pamakite balakat Tuhanin si meꞌ manggaꞌi makahagad pu si Isa Almasihin, dumaꞌin tandaꞌ si meꞌ makahagadin ne. Saguwaꞌ kapandeyan magpalataꞌ bissā Tuhanin, tandaꞌ pamakite balakat Tuhanin si meꞌ makahagadin, dumaꞌin tandaꞌ si meꞌ manggaꞌi makahagadin.
1CO.14.23	Hangkan hep bang upama magtipun kaꞌam kēmon meꞌ masandel pu si Isa Almasihin bu kēmon kaꞌam missā si bissāhan gaꞌi tasabut weꞌ meꞌ aꞌahin, bang niyaꞌ piyu si pagtipunanbi meꞌ aꞌa seddili atawa meꞌ aꞌa gaꞌi kahagad pu si Isa Almasi, na, paꞌinde iyan weꞌ binalew ne kaꞌam peggeꞌ gaꞌi tahātide bissābin. 
1CO.14.24+1CO.14.25	Saguwaꞌ bang kēmon kaꞌam magpalataꞌ bissā Tuhanin bu niyaꞌ padiyalem piyu aꞌa gaꞌi pe kahagad pu si Isa Almasi atawa aꞌa seddili, pagkalene bissā Tuhan pinalataꞌbin, kataꞌuhanne weꞌ dusehan iye duk talep iye ilegga peggeꞌ pahāti Tuhanin dem ateyne kēmon meꞌ bakas hinanganne malaꞌatin. Manjari pasujud du aꞌa miyaꞌan ngisbat si Tuhan duk magbennal iye weꞌ asal luꞌu Tuhanin si diyalemanbi.
1CO.14.26	Iye ne miyaꞌan, meꞌ kapungtinaꞌihanku, bang kaꞌam meꞌ masandel pu si Isa Almasihin magtipun, hāp bang niyaꞌ kaꞌam nganta pamudjibi Tuhanin, duk niyaꞌ isab magusihat, bu niyaꞌ isab magaka bakas pinakitaꞌu Tuhan si iyehin, niyaꞌ isab missā si bissāhan gaꞌi tasabut weꞌ meꞌ aꞌahin, duk niyaꞌ isab magpahāti meꞌ bakas binissā si bissāhan seddili miyaꞌan. Kēmon hininangbin sābubi magtipunin, subey makabasag sandelbi pu si Isa Almasihin. 
1CO.14.27	Bang niyaꞌ luꞌu mabayaꞌ missā si bissāhan gaꞌi tasabut weꞌ meꞌ aꞌahin, taman duwangan atawa tellungan hadja makajari mamissāhin maggantiꞌ-gantiꞌ. Duk subey niyaꞌ magpahāti bakas binissāde miyaꞌan. 
1CO.14.28	Saguwaꞌ bang gaꞌ niyaꞌ luꞌu taꞌu magpahāti, na, daꞌa ne siye missā si bissāhan seddili luꞌu dem pagtipunanbi. Makajari iye missā si dine duk si Tuhan. 
1CO.14.29	Meꞌ mabayaꞌ magpalataꞌ bissā Tuhanin isab, hāp bang taman duwangan atawa tellungan mamissāhin maggantiꞌ-gantiꞌ duk sinduwehin pakale hadja bang kēmon binissāden asal amban Niyawa Tuhanin. 
1CO.14.30	Saguwaꞌ bang upama dangan meꞌ mapakalehin bessuwang makasangka bissā amban Tuhan, subey ne padeheng mamissāhin duk pagantiꞌ isab missā dambuwaꞌ miyaꞌan. 
1CO.14.31	Bang kuweꞌ inin hinanganbin, makajari kaꞌam kēmon maggantiꞌ-gantiꞌ malataꞌ bissā Tuhanin supaya kaꞌam kēmon katoloꞌan duk ngaꞌasig ateybin. 
1CO.14.32	Aꞌa magpalataꞌ bissā Tuhanin kapagbayaꞌ si dine bang missā ke iye atawa gaꞌi. 
1CO.14.33	Gaꞌi bayaꞌ Tuhanin bang sasew dem pagtipunanten bi saguwaꞌ kabayaꞌannen weꞌ magsulut-sulut kite bi.
1CO.14.33	Duk iye addat si meꞌ pagtipunan meꞌ masandel pu si Isa Almasi si meꞌ kalahat-lahatanin, 
1CO.14.34	meꞌ dendehin subey patemmen sābude dem pagtipunanin. Gaꞌi siye makajari palamud magsuꞌal duk meꞌ lellahin peggeꞌ paꞌin kitabin weꞌ gaꞌi makajari dendehin palangkew amban lellahin. 
1CO.14.35	Bang niyaꞌ bayaꞌ tilewde, ambat tilewde elladen pagtekka siye si lumaꞌ. Gaꞌi talep dendehin missā dem pagtipunan meꞌ masandel pu si Isa Almasihin.
1CO.14.36	Hatu gaꞌi kahagadbi pinaꞌinku miyaꞌan. Weꞌ kannalbi, kaꞌam meꞌ aꞌa Korintohin, amban kaꞌam paguwaꞌan lapal Tuhanin? Atawa kannalbi, weꞌ kaꞌam hadja meꞌ aꞌa kaꞌusihatan lapal Tuhanin? 
1CO.14.37	Bang niyaꞌ luꞌu aꞌa magpaꞌin weꞌ kaꞌurungan iye kapandeyan magpalataꞌ bissā Tuhanin atawa weꞌ asal niyaꞌ kapandeyan seddili pinangurung weꞌ Niyawa Tuhanin si iye, subey tahāti aꞌa iyan weꞌ meꞌ sinulatku inin pangandaꞌakan Isa Almasi, Panuhutanten bi. 
1CO.14.38	Bang gaꞌi asipne pinaꞌinku inin, daꞌa isab iye asipun bi.
1CO.14.39	Manjari, meꞌ kapungtinaꞌihanku, subey kaꞌam magapas teꞌed kapandeyan magpalataꞌ bissā Tuhanin. Saguwaꞌ daꞌa isab taggahanun bi meꞌ mamissā si meꞌ bissāhan seddilihin. 
1CO.14.40	Subey hadja kēmon hinanganbi dem pagtipunanbin pinahatul-hatul.
1CO.15.1	Na, meꞌ kapungtinaꞌihanku, batang kaꞌam paꞌessebanku balik sabab aka-aka hāp sabab Isa Almasi bakas minahalayakku si kaꞌam matuꞌuhin. Kinahagad inin weꞌ bi duk teteg sandelbin pu si Isa Almasi sabab inin. 
1CO.15.2	Sabab aka-aka mahāp inin isab taga umul kaꞌam salama-lama bang asal teteg du kaꞌam nuhut lapal minahalayakku si kaꞌamin. Peggeꞌ bang gaꞌi tuhutbi, gaꞌ niyaꞌ guna pakahagadbin.
1CO.15.3	Minahalayak hep weꞌ ku si kaꞌam lapal bakas inakahan akuhin. Amban kēmon minahalayakku si kaꞌamin asal iye mamahalgaꞌ manamalin lapal inin, weꞌ Isa Almasi matey supaya kapuwasanne duseten bi kuweꞌ sinulat dem kitabin, 
1CO.15.4	duk pagubus Almasi matey, kinubul iye duk katellum bahanginen ellum iye balik amban kamateynen kuweꞌ sinulat dem kitabin. 
1CO.15.5	Ubus ellum iye balik paguwaꞌ iye pu si Petros ubus paguwaꞌ isab iye si sampūꞌ duk duwe kawakilannen. 
1CO.15.6	Ubus paguwaꞌ isab iye si meꞌ tindegnen, niyaꞌ siye labi lime hatus magtuhutin. Kaꞌekkahanden ellum pe sampay maꞌin saguwaꞌ sinduwehin ubus ne matey. 
1CO.15.7	Ubus miyaꞌan paguwaꞌ isab iye pu si Yakub, ubus bu paguwaꞌ iye balik si kēmon meꞌ kawakilannen.
1CO.15.8	Dambuli-dambuli paguwaꞌ isab iye si aku, bisan ku gaꞌ pataꞌ mayaman iye. 
1CO.15.9	Peggeꞌ amban kēmon kawakilannen aku ne tamanan madiyawaꞌin. Gaꞌi ku bisan pataꞌ inēnan aꞌa kawakilan Isa Almasi peggeꞌ bininasa hep weꞌ ku matuꞌuhin meꞌ masandel pu si Isa Almasihin. 
1CO.15.10	Saguwaꞌ sabab lasa duk aseꞌ Tuhan si akuhin hangkan ku kuweꞌ inin, kawakilan weꞌ ne magmahalayak lapalnen. Duk niyaꞌ isab kaꞌujudan lasa duk aseꞌ Tuhan si akuhin. Duk iye kaꞌujudannen, amban kēmon bakas kawakilan Isa Almasihin, gaꞌ niyaꞌ maghinang pabasag amban aku. Saguwaꞌ kēmon tahinangkun dumaꞌin amban basagku, saguwaꞌ weꞌ tabang Tuhan si akuhin. 
1CO.15.11	Duk lapal minahalayak kamihin magsaliꞌ du. Aku ke atawa meꞌ sinduwehin, iye-iye du lapal minahalayak kamihin. Duk masi du miyaꞌan iye lapal kinahagadbin.
1CO.15.12	Iye hep lapal minahalayak kami si kaꞌamin weꞌ Almasi pinakellum balik weꞌ Tuhanin amban kamateynen. Bakas kahagadbi ne hep inin, na, weꞌey managhāꞌ kaꞌam sinduwehin magpaꞌin weꞌ gaꞌi du pakellum Tuhanin balik meꞌ pateyin? 
1CO.15.13	Bang toꞌo pinaꞌinbi iyan, hātinen gaꞌ du Almasi pinakellum balik amban kamateynen. 
1CO.15.14	Duk bang toꞌo weꞌ gaꞌ du Almasi pinakellum balik weꞌ Tuhanin, na, asal gaꞌ niyaꞌ guna pagmahalayak kami si kaꞌamin duk gaꞌ niyaꞌ guna pakahagadbin. 
1CO.15.15	Duk dumaꞌin hadja iyan. Bang upama toꞌo pinaꞌinbin weꞌ gaꞌi du pinakellum weꞌ Tuhanin meꞌ pateyin balik, na, hātinen gaꞌ du isab pakellum Tuhanin Isa Almasi balik. Bang kuweꞌ iyan, hātinen magdustaꞌ kami sabab Tuhanin peggeꞌ paꞌin kami weꞌ pinakellum weꞌ ne balik Isa Almasi bu gaꞌi koꞌ toꞌo. 
1CO.15.16	Peggeꞌ bang meꞌ pateyin gaꞌi du pinakellum balik, hātinen gaꞌ du isab Almasi pinakellum balik. 
1CO.15.17	Duk bang gaꞌ du Almasi pinakellum balik, hātinen gaꞌ niyaꞌ guna sandelbi si iyehin duk gaꞌ pe taꞌampun dusebin; kuweꞌ iningketan pe kaꞌam weꞌ dusebin. 
1CO.15.18	Duk hātinen isab weꞌ kēmon meꞌ masandel pu si Isa Almasi mamateyin ne, laꞌi ne siye si narkaꞌ. 
1CO.15.19	Bang kahāpan inase-asete amban Isa Almasihin para umulte si dunya inin hadja, bu gaꞌ niyaꞌ agadante si ahilat, asal kaꞌaseꞌ-aseꞌ teꞌed kite bi amban kēmon manusiyaꞌin.
1CO.15.20	Saguwaꞌ iye matoꞌohin, asal bakas pinakellum Isa Almasi balik amban kamateynen. Iye dehellu-dehellu pinakellumin duk tandaꞌ iye weꞌ si pasōngan pasunuꞌ du meꞌ pateyin pinakellum isab. 
1CO.15.21	Sabab duse dambuwaꞌ aꞌa, si Apuꞌ Adam, kēmon manusiyaꞌin ujud matey. Damikkiyan sabab hinangan dambuwaꞌ aꞌa isab, si Isa Almasi, kēmon pateyin ujud pinakellum balik. 
1CO.15.22	Kēmon aꞌahin ujud matey peggeꞌ tubuꞌ Apuꞌ Adam siye. Damikkiyan isab kēmon sukuꞌ pu Isa Almasihin pinakellum du balik si pasōngan. 
1CO.15.23	Isa Almasi dehellu pinakellumin. Ubus pasunuꞌ isab kēmon meꞌ sukuꞌ pu si Isa Almasihin pinakellum pagtekka ellew pabalik Isa Almasi si dunyahin. 
1CO.15.24	Manjari taꞌabut ne gantaꞌan dunyahin. Tadaꞌag ne weꞌ Isa Almasi kēmon meꞌ bakas mamantahan Tuhanin, bang meꞌ nakuraꞌin ke, atawa meꞌ taga balakatin ke atawa meꞌ taga kapatutin ke. Manjari sōnganne ne si Samane, Tuhanin, kēmon meꞌ pagbayaꞌannen. 
1CO.15.25	Peggeꞌ garaꞌ Tuhanin weꞌ magbayaꞌ pe dahuꞌ Almasi samantaꞌan gaꞌi pe tadaꞌag weꞌ ne kēmon bantanen. 
1CO.15.26	Bang tadaꞌag ne kēmon bantanen, gaꞌi ne matey manusiyaꞌin. 
1CO.15.27	Tasulat hep dem kitab, pinaꞌin, “Dinaꞌak iye weꞌ Tuhanin magbayaꞌ si kēmon-kēmonin.” Pastiꞌ du weꞌ gaꞌ sumakup Tuhanin pagbayaꞌan weꞌ Isa Almasi peggeꞌ Tuhanin mangandaꞌak iye magbayaꞌin. 
1CO.15.28	Bang magbayaꞌ ne Almasi si kēmon-kēmonin, manjari maglillaꞌ isab Anak Tuhanin pinagbayaꞌan weꞌ Samane Tuhanin, iye bakas mangandaꞌak iye magbayaꞌin. Duk Tuhanin ne teꞌed magbayaꞌ si kēmon-kēmonin.
1CO.15.29	Na, bang meꞌ pateyin gaꞌi pinakellum balik, ine hāti addat meꞌ aꞌa sinduwehin makapandi siye paꞌinde gantiꞌ mamateyin? Bang gaꞌi du pakellum Tuhanin meꞌ aꞌa mamatey miyaꞌan, weꞌey pe tuhutde addat inin? 
1CO.15.30	Duk kami inin, bang gaꞌi kami kahagad weꞌ asal pinakellum du balik meꞌ pateyin, gaꞌi kami kuweꞌ inin luwal magsandal dem kasiya-siyahan. 
1CO.15.31	Akahante kaꞌam, meꞌ kapungtinaꞌihanku, kahabaꞌ ellew sōng ku pinapatey. Toꞌo teꞌed pinaꞌinku inin kuweꞌ toꞌo isab weꞌ kēgan ku teꞌed peggeꞌ sandel kaꞌam si Panuhutanten bi Isa Almasihin. 
1CO.15.32	Tuꞌu si lahat Epesus meꞌ bantakun kuweꞌ meꞌ hayep bingis batang ngaloroy aku. Weꞌey pe ku magsandal kuweꞌ inin bang pahalaꞌkun tuꞌu si dunya hadja. Bang toꞌo weꞌ gaꞌi du ku pinakellum balik si ellew dambuli, gam pe ku magadjak-adjak, sa pinaꞌin eliꞌanin, “Magkakanan kite bi duk maginuman peggeꞌ kaw kite matey sumu duk iye ne miyaꞌan tamananten.”
1CO.15.33	Daꞌa kaꞌam salaꞌ si pamikilbin. Bang kite magsaweꞌ duk aꞌa laꞌat, katimboꞌohan isab kite maghinang laꞌat. 
1CO.15.34	Pasayu kaꞌam! Daꞌa ne kaꞌam magduse. Niyaꞌ kaꞌam awam pe sabab Tuhanin. Subey teꞌed kaꞌam iyaꞌ.
1CO.15.35	Kaw niyaꞌ kaꞌam luꞌu magtilew, “Inumey pamakellum aꞌa mamateyin? Ine bantuk barannen bang ne iye ellum balik?” 
1CO.15.36	Babbal pahāp kaꞌam! Pandogahanun bi bigihin. Subey dahuꞌ tinanem bigihin meke tomoꞌ, duk bang tomoꞌ ne, gaꞌ ne laꞌi bigihin. 
1CO.15.37	Bang kaꞌam nanem bigi, upama paley atawa bigi seddili, dumaꞌin poꞌon jambanganin tinanembin saguwaꞌ bigihin hadja. 
1CO.15.38	Manjari, Tuhanin, ginaraꞌ weꞌ ne andang bang ine bantuk jambangan mapaguwaꞌ amban bigi miyaꞌan. Kēmon bayuꞌan bigi, magseddili-seddili bantuk jambangan matomoꞌ amban siyehin.
1CO.15.39	Duk kēmon bayuꞌ-bayuꞌan maꞌellum tuꞌu si dunya inin, gaꞌi magsaliꞌ isiden. Isi manusiyaꞌin gaꞌi magsaliꞌ duk isi hayepin. Seddili du isab isi manuk-manukin duk isi kennahin.
1CO.15.40	Niyaꞌ baran bayuꞌ-bayuꞌan si surgaꞌ duk niyaꞌ isab bayuꞌ-bayuꞌan baran dem dunya inin. Seddili mannis meꞌ baran si surgaꞌin duk seddili mannis meꞌ baran si dunyahin. 
1CO.15.41	Hāp dantaꞌ mata ellewin duk hāp dantaꞌ bulanin duk hāp isab dantaꞌ poteꞌanin saguwaꞌ magseddili-seddili dantaꞌden. Bisan meꞌ poteꞌan maꞌekkahin magseddili-seddili du hāpden.
1CO.15.42	Na, sa miyaꞌan du dalil baranten bang pinakellum meꞌ pateyin. Bang baran aꞌahin kinubul, ngabuhuk saguwaꞌ bang pinakellum ne balik, gaꞌi ne teꞌed baran miyaꞌan matey-matey. 
1CO.15.43	Bang kinubul, gaꞌi hāp pinayaman baran aꞌahin duk gaꞌ niyaꞌ basag-basagne. Saguwaꞌ bang pinakellum ne balik, hāp ne teꞌed pinayaman duk basag ne. 
1CO.15.44	Baran aꞌa kinubulin pataꞌ hadja para si umulte tuꞌu si dunya inin. Saguwaꞌ bang pakellum Tuhanin ne iye balik, baranne mabaꞌahu inin pataꞌ ne para si umulte laꞌi si surgaꞌ. Bang niyaꞌ bayuꞌan baran pataꞌ hadja patennaꞌ si dunya, niyaꞌ isab bayuꞌan baran pataꞌ patennaꞌ si surgaꞌ. 
1CO.15.45	Tasulat hep dem kitab, pinaꞌin, “Si Apuꞌ Adam, aꞌa tagnaꞌ pinapanjari weꞌ Tuhanin, inurungan umul weꞌ Tuhanin duk barannen pataꞌ ellum tuꞌu si dunya.” Saguwaꞌ niyaꞌ isab inēnan Adam dambulihin duk iye inin si Isa Almasi. Iye mangurung umul manggaꞌ niyaꞌ tamanannen. 
1CO.15.46	Subey dahuꞌ kite taga baran sukuꞌ si dunya meke kite kaꞌurungan baran sukuꞌ si surgaꞌ. 
1CO.15.47	Apuꞌ Adam amban dunya du peggeꞌ bulak du pangahinang iyehin. Saguwaꞌ si Almasi amban surgaꞌ. 
1CO.15.48	Meꞌ tubuꞌ Apuꞌ Adamin, bulak du isab pangahinang siyehin kuweꞌ iyehin. Saguwaꞌ meꞌ mapatuhut si aꞌa amban surgaꞌin, hātinen si Isa Almasi, kuweꞌ iyehin du isab siye. 
1CO.15.49	Tuꞌu si dunya baranten bi neppu baran Apuꞌ Adamin hininang duk bulak. Bang laꞌi ne kite si surgaꞌ baranten bi neppu isab baran Almasihin, aꞌa amban surgaꞌin.
1CO.15.50	Akahante kaꞌam, meꞌ kapungtinaꞌihanku, barante bi si dunya inin gaꞌi tapatennaꞌ si pagbayaꞌan Tuhanin si pasōngan. Barante inin ujud matey du duk buhuk; barante inin gaꞌi makajari ellum gaꞌ tamanan.
1CO.15.51	Pakale kaꞌam. Niyaꞌ akaku si kaꞌam bakas tinapuk weꞌ Tuhanin bu kuweꞌitu pinakitaꞌu ne weꞌ ne si aku. Kite bi meꞌ masandel pu si Isa Almasihin, niyaꞌ kite bi gaꞌi matey saguwaꞌ bessuwang hadja pinda baranten bi kēmon. 
1CO.15.52	Asal lakkes du inin, dem da kilep mata hadja. Bang daꞌak Tuhanin ne pinahelling kuweꞌ tabuliꞌin, kēmon bakas mamatey masandel pu si Isa Almasihin bessuwang pinakellum balik duk gaꞌi ne siye matey balik. Duk kite bi maꞌellumin, baranten bi kēmon pinda ne. 
1CO.15.53	Peggeꞌ barante bi ujud mamatey inin subey ne pinindahan duk ne baranten bi gaꞌi matey-matey saguwaꞌ ellum ne salama-lama. 
1CO.15.54	Bang barante bi sukuꞌ mamatey inin tapindahan ne duk ne gaꞌi matey-matey, manjari katumanan ne pinaꞌin dem kitabin, pinaꞌin, “Gaꞌ ne niyaꞌ matey, peggeꞌ ubus ne ānan Tuhanin kamateyin.” 
1CO.15.55	Gaꞌi ne kite magkaꞌat bang kite matey. Gaꞌi ne kite tinalew matey peggeꞌ gaꞌi ne kite ilegga. 
1CO.15.56	Hangkan meꞌ aꞌahin tinalew matey peggeꞌ kataꞌuhande weꞌ ilegga siye sabab duseden. Duk hangkan dusehin subey ilegga peggeꞌ bang magduse aꞌahin kalanggalanne saraꞌ Tuhanin. 
1CO.15.57	Saguwaꞌ hadje pagsukulte bi si Tuhanin. Peggeꞌ sabab tahinang Isa Almasi, Panuhutanten bi, gaꞌi kite subey tinalew matey peggeꞌ pinuwasan weꞌ ne duseten bi.
1CO.15.58	Hangkan hep meꞌ kapungtinaꞌihanku kinalasahankun, patetegun bi sandelbin pu si Isa Almasi duk daꞌa kaꞌam usaꞌ amban iye. Tuyuꞌanun bi teꞌed maghinang si iye peggeꞌ kataꞌuhanbi weꞌ magjatu du kēmon hininangbi para si iyehin.
1CO.16.1	Manjari, pasal sīn panabangbi meꞌ pagkasibi sukuꞌ si Tuhan laꞌi si Yahudiyahin, hinangun bi isab sa pangandaꞌakanku meꞌ pagkasibi masandel pu si Isa malaꞌi si meꞌ kalahatan si Galatiyahin. 
1CO.16.2	Kahabaꞌ Ahad dangan-dangan kaꞌam subey ne paseddilibi andang sīn panabangbi siyehin. Bistahun bi ne taꞌusahabin simana mapalabeyin. Bang ekka taꞌusahabin subey isab ekka pangurungbin; bang kulang, na, kulang isab. Duk pagtipunun bi kēmon sīnin supaya bang ku tekka piyu, andang ne panyap panabangbin. 
1CO.16.3	Manjari bang ne ku luꞌu, daꞌakku pī meꞌ aꞌa tapeneꞌbin moꞌo panabangbin hap Awrusalam. Paboꞌohanku siye sulat supaya kataꞌuhande laꞌi bang ine aka meꞌ aꞌa mamoꞌo sīn iyan. 
1CO.16.4	Bang araꞌ-araꞌ subey ku isab pī si Awrusalam, na, makajari kami magtuhut.
1CO.16.5	Piyu ku si kaꞌam saguwaꞌ pasagid ku dahuꞌ si Makedoniya nindew meꞌ kalanggalan malaꞌihin kuweꞌ bakas sinakapkun. 
1CO.16.6	Hatu patennaꞌ ku luꞌu si kaꞌam tiggel-tiggel. Hatu agadku ne bang puwas tempo baliyuhin, meke ku palanjal billuꞌu duk du ku tatabangbi si palengnganankun, tungan-tungan papīhankun. 
1CO.16.7	Gaꞌi ku bayaꞌ piyu bang daddaliꞌ ku hadja luꞌu. Kabayaꞌankun tiggel-tiggel ku luꞌu bang amban bayaꞌ Tuhan du. 
1CO.16.8	Saguwaꞌ gaꞌi ku dahuꞌ usaꞌ bittuꞌu amban Epesus samantaꞌan gaꞌi pe puwas kādjaꞌan Pentekostesin. 
1CO.16.9	Peggeꞌ ekka pe aꞌa tuꞌu mabayaꞌ pakale si lapal Tuhanin duk subey ku magmahalayak si siye bisan ne ekka nguntarahan aku.
1CO.16.10	Bang piyu Timoteo luꞌu, amey-amey hatulun bi iye peggeꞌ maghinang isab iye si Tuhan kuweꞌ akuhin. 
1CO.16.11	Daꞌa iye diyawaꞌanun bi. Duk bang ne iye palanjal si palengnganannen, tabanganun bi iye duk hāp palumengngannen duk supaya iye tabalik pitu si aku. Peggeꞌ ase-aseku tekka iye pitu duk meꞌ pungtinaꞌite bi sinduwehin.
1CO.16.12	Na, pasal pungtinaꞌiten bi si Apollos, sinegeꞌ teꞌed iye weꞌ ku dinaꞌak piyu nuhut sinduwe meꞌ kapungtinaꞌihanten bi nindew kaꞌam, saguwaꞌ gaꞌi pe koꞌ iye bayaꞌ piyu kuweꞌitu. Paꞌinne piyu du iye bang iye sumaluꞌ.
1CO.16.13	Papateng-pateng kaꞌam. Patetegun bi sandelbi pu si Isa Almasihin. Subey kaꞌam magtawakkal, duk subey kaꞌam basag. 
1CO.16.14	Tuyuꞌanun bi lasabi si pagkasibin bisan ine-ine hinangbi.
1CO.16.15	Na, meꞌ kapungtinaꞌihanku, kataꞌuhanbi du disi Estepanus duk meꞌ saweꞌne magtewtey-anakin. Siye hep dehellu-dehellu masandel pu si Isa Almasi luꞌu si lahat Akayahin. Duk iye bahanden luwal nabangan meꞌ pagkaside sukuꞌ si Tuhanin. 
1CO.16.16	Junjungku si kaꞌam, tuhutun bi ine-ine paꞌin meꞌ aꞌa kuweꞌ si Estepanus iyan duk sasuku saweꞌde manabangan siye maghinang si Tuhanin.
1CO.16.17	Kēgan ku teꞌed sakaliꞌ tekka tuꞌu disi Estepanus duk Portunatus duk si Akaikus. Bisan kaꞌam gaꞌi tapitu kēmon, tasandalku ne pangessebkun sabab meꞌ aꞌa tellungan inin, 
1CO.16.18	peggeꞌ asig ateykun weꞌ de, kuweꞌ pangasigde isab ateybin. Pataꞌ pagaddatanbi meꞌ aꞌa kuweꞌ siye inin.
1CO.16.19	Kēmon masandel pu si Isa Almasi tuꞌu si meꞌ kalahat-lahatan si Asiyahin maboꞌo bissā weꞌ taꞌessebde kaꞌam. Si Akila duk andanen Pirisila duk sampay meꞌ aꞌa masandel pu si Isa Almasi magtipun si lumaꞌden maboꞌo bissā du isab weꞌ daran kaꞌam essebde peggeꞌ sukuꞌ pu si Isa Almasi kaꞌam. 
1CO.16.20	Kēmon isab meꞌ kapungtinaꞌihante bi matuꞌuhin maboꞌo bissā weꞌ essebde kaꞌam. Duk kaꞌam isab maluꞌuhin, subey kaꞌam magsalam-sinalam, tandaꞌ weꞌ maglasa-ilasa kaꞌam.
1CO.16.21	Kuweꞌitu aku, si Paul, manulat inin. Essebte kaꞌam kēmon.
1CO.16.22	Bang niyaꞌ luꞌu gaꞌi malasa pu si Isa Almasi, Panuhutanten bi, legga Tuhanin du iye. Marana tha, hātinen, “O, Panuhutan kamihin, pitu ne kew.”
1CO.16.23	Karayaw kaꞌam luwal ipat Panuhutanten bi Isa Almasi.
1CO.16.24	Kalasahante kaꞌam kēmon meꞌ sukuꞌ pu si Isa Almasihin.
1CO.16.24	Wassalam
2CO.1.1	Sulat inin amban aku, si Paul duk amban Timoteo, pungtinaꞌiten bi. Amban bayaꞌ Tuhanin kawakilan ku weꞌ Isa Almasi dinaꞌak magmahalayak lapalnen. Pasampayku sulat inin piyu si pagtipunan meꞌ sukuꞌ si Tuhan maluꞌu si puweblo Korintohin sampay si kēmon aꞌa Tuhan si tibuꞌukan lahat Akayahin. 
2CO.1.2	Karayaw luwal kaꞌam ipat Samate bi Tuhanin duk Isa Almasi, Panuhutanten bi. Karayaw isab pasanyangde dem ateybin.
2CO.1.3	Magsukul kite bi si Tuhan, iye Sama Panuhutanten bi Isa Almasi, peggeꞌ maꞌaseꞌ teꞌed iye duk be-tabang teꞌed iye. 
2CO.1.4	Ine-ine kasusehan kami, asigne kami supaya isab kami taꞌu ngasig meꞌ saweꞌ kamihin bang isab siye dem bayuꞌ-bayuꞌan kasusehan. Katabangan kami siye peggeꞌ bakas talabey kami ne tinabangan weꞌ Tuhanin. 
2CO.1.5	Peggeꞌ hadje sinandalan kamihin kuweꞌ sinandalan Almasihin, hadje du isab panabang Tuhan kamihin sabab Almasi. 
2CO.1.6	Magsandal kami kasusehan supaya kaꞌam taꞌasig kami duk supaya kaꞌam timbul. Tinabangan kami weꞌ Tuhanin supaya isab kaꞌam sinakup tinabangan weꞌ ne. Manjari matuyuꞌ ne kaꞌam magsandal meꞌ kasusehan kuweꞌ kasusehan talabey kamihin. 
2CO.1.7	Manjari gaꞌi duwe-duwehan pikilan kamihin sabab kaꞌam. Kataꞌuhan kami weꞌ peggeꞌ saliꞌ kaꞌam kuweꞌ kamihin magsandal kasusehan, tinabangan du isab kaꞌam weꞌ Tuhanin kuweꞌ panabangne kamihin.
2CO.1.8	Meꞌ kapungtinaꞌihanku, batang kaꞌam akahan kami sabab kasusehan talabey kami laꞌi si lahat Asiyahin. Asal sigpit teꞌed kami manamal, agen ne gaꞌi tasandal kami. Gaꞌ ne kami ngase-ngase weꞌ ellum kami. 
2CO.1.9	Kannal kami weꞌ iye ne miyaꞌan kamatey kamihin. Saguwaꞌ hangkan miyaꞌan pinatekka si kami supaya kami gaꞌi ngandel si di kamihin, saguwaꞌ supaya kami ngandel dambuwaꞌ-buwaꞌ si Tuhan, iye mamakellum meꞌ pateyin. 
2CO.1.10	Pinaluwas kami weꞌ ne masa miyaꞌan amban kasiya-siyahan arak makamatey kamihin, duk paluwasne du isab kami iyan si pasōngan. Ngandel hadja kami si Tuhan weꞌ paluwasne du kami. 
2CO.1.11	Duk makajari isab kami tabanganbi bang māku-māku kaꞌam si Tuhan para si kami. Bang ekka kaꞌam mamāku-māku si Tuhan para si kamihin bu pangurung Tuhanin pināku-pākubin, manjari ekka magpasalamat si iyehin sabab panabangne kamihin.
2CO.1.12	Niyaꞌ ne kabantuhan kami, peggeꞌ kataꞌuhan kami dem pikilan kami weꞌ kēmon addat kami si meꞌ aꞌahin, pasōng ne si kaꞌam, hāp du. Bentel teꞌed kawul-piꞌil kamihin peggeꞌ inurungan du kami kataꞌu weꞌ Tuhanin. Dumaꞌin kataꞌu manusiyaꞌ tinuhut kamihin saguwaꞌ iye hininang kamihin ngandel si tabang Tuhanin. 
2CO.1.13+2CO.1.14	Kēmon sinulat kami si kaꞌamin, tabatsabi duk tahātibi du. Kuweꞌitu gaꞌi pe tahātibi kēmon sabab hinang kamihin, saguwaꞌ ase-aseku weꞌ ujud tahātibi du kēmon, supaya kapagbantu kaꞌam sabab kami kuweꞌ kamihin magbantu du isab sabab kaꞌam bang tekka ellew pabalik Panuhutanten bi Isa Almasi.
2CO.1.15	Ngase-ngase ku teꞌed weꞌ asal bantubi ku, hangkan hep ku miyaꞌan magsakap piyu nindew kaꞌam minduwe duk kaꞌam makasangka kahāpan minduwe. 
2CO.1.16	Peggeꞌ magsakap hep ku weꞌ meke ku palaꞌus hap Makedoniya pasagid ku dahuꞌ piyu nindew kaꞌam, ubus lengngan moleꞌ pasagid ku balik luꞌu duk ku tatabanganbi si palengngananku hap Yahudiyahin. 
2CO.1.17	Na, peggeꞌ gaꞌ ku lumaꞌus piyu, dumaꞌin hātinen weꞌ gaꞌi tentemanku bissākun. Asal gaꞌ du halin bayaꞌku mapiyuhin. Hatu kannalbi weꞌ sakapkun amban napsukun hadja, magaweꞌ ku dahuꞌ ubus bu maggaꞌi. 
2CO.1.18	Saguwaꞌ bang aku inin, dumaꞌin ku sa iyan. Kuweꞌ Tuhanin kapangandelan, kapangandelan du ku isab. Toꞌo meꞌ bissāku si kaꞌamin. Gaꞌi pagsagetku aweꞌin duk gaꞌihin. 
2CO.1.19	Si Isa Almasi, Anak Tuhanin, kapangandelan teꞌed. Iye minahalayak kami duk disi Silas duk Timoteohin. Si Isa puꞌunnen hangkan Tuhanin magaweꞌ pasal meꞌ sanggupnen, 
2CO.1.20	peggeꞌ Isa Almasi manumanan kēmon pananggup Tuhanin. Duk inin jānnen hangkan sabab Isa Almasi magpaꞌin kite bi “amin”, hātinen, “toꞌo iyan”. Manjari tapudji Tuhanin. 
2CO.1.21	Tuhanin hep manabangan kitehin bi supaya haget teꞌed sandelte pu si Isa Almasihin. Duk Tuhanin du isab mameneꞌ kitehin bi hinangne meꞌ sukuꞌ si iyehin. 
2CO.1.22	Ngahinang indan Tuhanin weꞌ kite bi sukuꞌ si iye. Pinatennaꞌ weꞌ ne Niyawa Sutsihin dem ateyte bi. Sabab Niyawa Tuhanin kabugtuꞌante bi weꞌ tasangkate bi du kēmon pinanyap Tuhan para si kitehin bi.
2CO.1.23	Tuhanin saksiꞌkun, kataꞌuhanne dem ateykun. Asal toꞌo pinaꞌinku inin weꞌ hangkan ku gaꞌ ne piyu si kaꞌam luꞌu si Korinto peggeꞌ gaꞌi ku bayaꞌ ngamāhan kaꞌam. 
2CO.1.24	Gaꞌi kami mabayaꞌ magmanda si kaꞌam bang ine subey kinahagadbin. Asal du kataꞌuhan kami, teteg ne sandelbin pu si Isa Almasi. Saguwaꞌ mabayaꞌ hadja kami nabangan kaꞌam pasal panuhutbi Isa Almasihin supaya pasōng kēgbin.
2CO.2.1	Manjari, pikilankun gaꞌi ne ku piyu duk kaꞌam gaꞌi suse weꞌ ku balik. 
2CO.2.2	Peggeꞌ bang ku makasuse kaꞌam, sine ne makakēg akuhin? Kaꞌam hep hadja makakēg akuhin. 
2CO.2.3	Kataꞌuhanku, bang ku sinna, sinna du isab kaꞌam. Gaꞌi ku bayaꞌ piyu bang suse ku hadja sabab meꞌ hinanganbi manggaꞌi mahāpin. Bu kaꞌam hep subey makēg akuhin. Iye hep inin sababnen hangkan kaꞌam sulatanku hadja masa miyaꞌan. 
2CO.2.4	Panulatku si kaꞌamin, suse ku teꞌed dem ateykun duk tumangis ku. Saguwaꞌ dumaꞌin hangkan kaꞌam sulatanku weꞌ supaya kaꞌam suse, saguwaꞌ supaya kataꞌuhanbi bang saꞌingge hadje lasaku si kaꞌamin kēmon.
2CO.2.5	Na, pasal aꞌa maluꞌu si kaꞌam bakas kapagdusehin, dumaꞌin hep aku hadja pinasusenen, saguwaꞌ pasōng pe kaꞌam luꞌu suse weꞌ ne. Atawa bang dumaꞌin kaꞌam kēmon, bugtuꞌ meꞌ sinduwehin kaꞌam suse. Gaꞌi ku isab bayaꞌ ngandiyawaꞌan iye palanduꞌ. 
2CO.2.6	Maꞌekkahin kaꞌam ngalegga iye ne duk sarang ne pangaleggabi iye miyaꞌan. 
2CO.2.7	Kuweꞌitu subey iye ampunbi duk subey asigbi ateynen. Kaw iye lumanduꞌ magsuse duk kuweꞌ aꞌa lambo ne iye. 
2CO.2.8	Hangkan junjungku si kaꞌam, pakitehanun bi balik lasabi si iyehin. 
2CO.2.9	Iye hep inin isab sababnen hangkan kaꞌam sulatanku, panuleyanku kaꞌam bang asal tuhutbi du pangandaꞌakanku si kaꞌamin. 
2CO.2.10	Bang niyaꞌ pagkasibi luꞌu ampunbi, aku ampunku du isab iye. Bang upama niyaꞌ subey ampunku, ampunku du para si kahāpanbi kēmon si pagmatahan Almasi. 
2CO.2.11	Hangkan subey ampunte saweꞌte kapagdusehin supaya kite bi gaꞌi tapadupang weꞌ nakuraꞌ seyitanin peggeꞌ kataꞌuhante bi du bang ine meꞌ kabayaꞌannen.
2CO.2.12	Manjari pagtekka ku si puweblo Toroas magmahalayak aka-aka mahāp sabab Isa Almasihin, takiteku weꞌ andang ne pinanyap weꞌ Tuhanin lānin supaya ku kapaghinang si iye laꞌi. 
2CO.2.13	Saguwaꞌ suse ku manamal peggeꞌ gaꞌ takasuwaꞌku laꞌi si Titus, pungtinaꞌiten bi. Hangkan nabiyaꞌ ne ku si meꞌ aꞌa Toroasin duk palanjal ku hap Makedoniya.
2CO.2.14	Saguwaꞌ asal magsukul kami teꞌed si Tuhan, peggeꞌ magdambuwaꞌ kami duk Almasi duk luwal kami tahinang tandaꞌ weꞌ Tuhanin, tandaꞌ weꞌ Almasihin mangandaꞌagin duk kami kuweꞌ meꞌ pilisunen. Duk ginuna kami inin weꞌ ne magpalatag si kēmon lahat aka-aka sabab Almasihin. Inin kuweꞌ dalil bengngi kamanyan manyug. 
2CO.2.15	Kuweꞌ ne kami inin kamanyan tinugtug weꞌ Almasi si Tuhan. Aka-aka inusihat kamihin kuweꞌ bengngi manyug pī si kēmon aꞌahin, meꞌ aꞌa matimbulin duk meꞌ aꞌa manggaꞌi matimbulin. 
2CO.2.16	Si meꞌ manggaꞌi matimbulin inusihat kamihin kuweꞌ dalil bewwan makamatey siye. Saguwaꞌ bang si meꞌ matimbulin, usihat kamihin kuweꞌ dalil bengngi ngurungan siye umul. Asal hunit hep teꞌed hinang inin. Agen gaꞌi tahinang weꞌ manusiyaꞌ. 
2CO.2.17	Dumaꞌin ku inin kuweꞌ meꞌ aꞌa sinduwehin magusihat lapal Tuhanin duk hadja siye makasangka sīn. Kuweꞌ hinangde dagangan lapal Tuhanin. Saguwaꞌ peggeꞌ asal Tuhanin mangandaꞌak kamihin, iye puꞌunnen hangkan magusihat kami dambūs-būs atey kamihin si matahan Tuhan. Iye hep patut si kami meꞌ daraꞌakan Almasihin.
2CO.3.1	Kaw paꞌinbi weꞌ pahadje kami ne isab di kamihin supaya kami tinayimaꞌ weꞌ bi. Dumaꞌin kami kuweꞌ meꞌ aꞌa sinduwehin. Gaꞌi kami subey moꞌo sulat weꞌ asal guru kami bang kami pī nindew kaꞌam atawa māku sulat amban kaꞌam bang kami pī si lahat seddili. 
2CO.3.2	Saguwaꞌ gaꞌi ku subey moꞌo-moꞌo sulat kuweꞌ miyaꞌan, peggeꞌ kaꞌam ne sulat sinulat dem atey kamihin. Takite kaꞌam weꞌ meꞌ aꞌahin duk magtawus bawag si siye weꞌ hāp kawul-piꞌilbin, duk sabab inin kataꞌuhande weꞌ niyaꞌ kapatut kami. 
2CO.3.3	Pastiꞌ weꞌ Almasi manulat sulat inin duk kami hadja ginunanen panulat iyehin. Panulat inin dumaꞌin duk ing saguwaꞌ sinulat duk Niyawa Tuhan maꞌellumin. Duk dumaꞌin isab panulatan sulat inin diyataꞌ batu papan kuweꞌ sulat si Musahin saguwaꞌ sinulat inin dem atey aꞌa.
2CO.3.4	Iye puꞌunnen hangkan makatawakkal kami missā inin sabab sandel kami si Tuhan. Duk sandel kami si Tuhanin sabab Almasihin. 
2CO.3.5	Gaꞌi kami magpaꞌin weꞌ niyaꞌ di kapandeyan kami ngahinang hinang kamihin. Saguwaꞌ amban Tuhanin kapandeyan kamihin. 
2CO.3.6	Iye mangurungan kami kapandeyanin supaya tapalengngan kami janjiꞌne mabaꞌahuhin. Pinangurung Tuhan si manusiyaꞌin kuweꞌitu, dumaꞌin saraꞌ sinulat saguwaꞌ Niyawanen. Saraꞌ sinulatin moꞌo kamatey peggeꞌ gaꞌi tatuhut manusiyaꞌin. Saguwaꞌ Niyawa Tuhanin moꞌo umul gaꞌ tamananne.
2CO.3.7	Janjiꞌ inēnan saraꞌ tagnaꞌin sinulat diyataꞌ batu papan duk takite teꞌed sahaya Tuhanin sasang pinangurung saraꞌ miyaꞌan. Sahaya inin takite sampay si luwe si Musa hangkan gaꞌi kadendengan meꞌ aꞌa Israꞌilin luwenen hawal sahayanen bu sahayane miyaꞌan palabey du hadja. Bang saraꞌ tagnaꞌin, iye mamoꞌo kamateyin, pinapitu patuhutan sahaya Tuhanin, tandaꞌ weꞌ langkew miyaꞌan, 
2CO.3.8	mas pasōng pe janjiꞌ baꞌahu amban Niyawa Tuhanin asal langkew manamal. 
2CO.3.9	Bang langkew saraꞌin bu iye puꞌunnen hangkan manusiyaꞌin hinukum pinadem narkaꞌ, pasōng pe langkew janjiꞌ baꞌahuhin peggeꞌ iye puꞌunnen hangkan manusiyaꞌin kinimmatan bentel. 
2CO.3.10	Iye matoꞌohin weꞌ bisan saraꞌ tagnaꞌin langkew, kuweꞌitu kuweꞌ katalungan ne weꞌ janjiꞌ baꞌahuhin. 
2CO.3.11	Bang langkew saraꞌ Tuhan tagnaꞌin bu palabey du hadja, pasōng ne teꞌed langkew janjiꞌ Tuhan baꞌahu manggaꞌi magtamananin.
2CO.3.12	Peggeꞌ kabugtuꞌan kami weꞌ asal gaꞌ tamanan janjiꞌ Tuhan inin hangkan hep bahani kami magusihat. 
2CO.3.13	Gaꞌ du niyaꞌ tinapukan weꞌ kami. Dumaꞌin kami kuweꞌ si Musa ley. Magbennes hep iye duk gaꞌi kite meꞌ aꞌa Israꞌilin paluggaꞌ sahaya Tuhan si luwenen duk ujud lanyap. 
2CO.3.14	Masa miyaꞌan gaꞌi makahāti meꞌ aꞌa Israꞌilin, kuweꞌ dinebbunan pikilanden. Duk bisan ngeregseꞌ kuweꞌitu gaꞌi du siye makahāti bang binatsa kitab panulatan janjiꞌ Tuhan tagnaꞌin. Meke taꞌānan debbun pikilanden bang sandel ne siye pu si Isa Almasi, ubus bu makahāti ne siye. 
2CO.3.15	Bisan ngeregseꞌ kuweꞌitu kahabaꞌ binatsa si meꞌ aꞌa Israꞌilin amban dem kitab saraꞌ si Musahin, kuweꞌ niyaꞌ debbun pikilanden duk gaꞌi tahātide. 
2CO.3.16	Saguwaꞌ bang niyaꞌ aꞌa pinda pikilannen duk kahagad ne si Panuhutanten bi, taꞌānan ne debbun pikilannen duk tahātine ne. 
2CO.3.17	Panuhutante bi pinaꞌinku miyaꞌan, iye Niyawa Tuhanin. Bang laꞌi si aꞌa Niyawa Tuhanin, luhaya ne iye nuhut Tuhanin. 
2CO.3.18	Manjari, kēmon kite bi meꞌ masandel pu si Isa Almasihin, gaꞌi dinebbunan luweten bi. Kuweꞌ dalil sāmin kite bi magpakite sahaya duk balakat Tuhanin. Magimut-imut pininda kite bi weꞌ Panuhutanten bi sampay kuweꞌ iyehin ne kite bi. Panuhutante bi mamindahan kitehin bi, iye Niyawa Tuhanin.
2CO.4.1	Hawal aseꞌ Tuhan si kamihin, pinasukuꞌ weꞌ ne si kami hinang inin, magusihat sabab janjiꞌ baꞌahuhin. Hangkan gaꞌi kami lamma maghinang. 
2CO.4.2	Gaꞌi teꞌed hinang kami sasuku hinangan tinapuk, meꞌ hinangan makaꞌiyaꞌ-iyaꞌ. Gaꞌi kami ngakkalan aꞌa duk gaꞌi sagetan kami meꞌ toloꞌ gaꞌi bennal usihat kamihin. Saguwaꞌ pinapastiꞌ teꞌed weꞌ kami toloꞌ mabennalin supaya kasulutan meꞌ aꞌahin si hinangan kamihin duk gaꞌ niyaꞌ panallaꞌande kami. Kēmon hinangan kamihin hinang kami si matahan Tuhan du. 
2CO.4.3	Bang niyaꞌ meꞌ aꞌa gaꞌi makahāti aka-aka mahāp inusihat kamihin, siye iyan meꞌ aꞌa tudju narkaꞌin. 
2CO.4.4	Gaꞌi kahagadde aka-aka mahāp inin peggeꞌ pinababbal siye weꞌ nakuraꞌ seyitanin, iye pagtuhanan weꞌ meꞌ aꞌa si dunya inin. Pinababbal siye weꞌ ne supaya gaꞌi tahātide aka-aka mahāp sabab Almasihin, weꞌ Almasi inin asal pinalangkew teꞌed duk lekkup iye neppu Tuhanin. 
2CO.4.5	Peggeꞌ dumaꞌin minahalayak kamihin sabab di kamihin saguwaꞌ iye minahalayak kamihin sabab Isa Almasi weꞌ iye asal Panuhutanin, bu kami inin kuweꞌ du daraꞌakanbi peggeꞌ magusihat kami si kaꞌam hawal lasa kami pu si Isahin. 
2CO.4.6	Tagnaꞌ dunya inin pinapanjari, missā Tuhanin duk pinadantaꞌ ne weꞌ ne dem lindemin. Kuweꞌ miyaꞌan du isab hininangne si kamihin. Peggeꞌ tagnaꞌ kuweꞌ dalil lindem teꞌed dem pikilan kamihin peggeꞌ gaꞌ kataꞌuhan kami sabab Almasi. Saguwaꞌ pinadantaꞌ ne weꞌ ne dem pikilan kamihin supaya tahāti kami balakatnen duk sahayanen laꞌi pu si Almasi.
2CO.4.7	Kuweꞌ kami inin dalil paliyuk gaꞌi mahalgaꞌ peggeꞌ bisan gaꞌ niyaꞌ basag kami, saguwaꞌ pinangandel si kami weꞌ Tuhanin meꞌ lapalne mamahalgaꞌin, dinaꞌak inusihat supaya kataꞌuhan meꞌ aꞌahin weꞌ Tuhanin dapuꞌ balakat mahadjehin, dumaꞌin kami. 
2CO.4.8	Daran kami katekkahan kasusehan, saguwaꞌ gaꞌi kami taboꞌo. Bang patekka gaꞌi kami magkataꞌu-taꞌu bang ine subey hininang kamihin, saguwaꞌ gaꞌi tadaꞌag pamikil kamihin. 
2CO.4.9	Luwal kami bininasa weꞌ aꞌa, saguwaꞌ gaꞌi du kami pasagadan Tuhanin. Hebbaꞌ ne kami weꞌ banta kamihin, saguwaꞌ gaꞌi kami mula. 
2CO.4.10	Luwal talessa kami si baran kami meꞌ talabey si Isahin, sampay agen kami matey kuweꞌ kamateynen. Saguwaꞌ tinabangan kami weꞌ si Isa Almasi supaya pagkite meꞌ aꞌahin kami, kataꞌuhande du weꞌ bennal ellum si Isa. 
2CO.4.11	Tiggelan kami ellum, luwal kami siya-siya pinapatey sabab si Isa tinuhut kamihin, supaya sabab baran kami sukuꞌ mamatey inin, takite meꞌ aꞌahin du weꞌ ellum si Isa. 
2CO.4.12	Manjari, magsandal kami kabinasahan sampay agen kami matey sabab pagusihat kamihin supaya inin moleꞌ si kahāpanbi, peggeꞌ kaꞌujudannen ellum kaꞌam salama-lama.
2CO.4.13	Niyaꞌ tasulat dem kitab, pinaꞌin, “Ngandel ku si Tuhan weꞌ tabanganne du ku, hangkan akaku inin si meꞌ pagkasikun.” Na, kami, ngandel isab kami si Tuhan duk aka kami inin si meꞌ aꞌahin, 
2CO.4.14	peggeꞌ kataꞌuhan kami weꞌ pinakellum weꞌ Tuhanin Panuhutanten bi si Isa, duk pakellumne du isab kami peggeꞌ sukuꞌ pu si Isa kami. Sampay kaꞌam pakellumne du isab duk boꞌone kite bi pī si palaꞌihannen si pasōngan. 
2CO.4.15	Kēmon meꞌ kabinasahan matekka si kamihin moleꞌ si kahāpanbi du. Duk bang magkatamba ne teꞌed meꞌ aꞌa masandel pu si Isa Almasihin sabab tabang Tuhan si siyehin, na, ekka teꞌed aꞌa iyan magpasalamat si Tuhan, hangkan tapudji teꞌed iye.
2CO.4.16	Hangkan hep matuyuꞌ kami, gaꞌi kami padeheng magusihat. Bisan baran kamihin ngalamma duk ngabahiꞌ kami, saguwaꞌ sandel kamihin ngabasag ne paꞌin kahabaꞌ ellew. 
2CO.4.17	Gaꞌi du kuweꞌ ingge meꞌ kasusehan kamihin duk palabey du hadja, bang tapikil kami weꞌ kaꞌujudannen pinasukuhan kami kahāpan maglabi-labi duk layun salama-lama. 
2CO.4.18	Peggeꞌ dumaꞌin inapas kamihin meꞌ bayuꞌ-bayuꞌan takite tuꞌu si dunyahin, peggeꞌ gaꞌi du layun. Saguwaꞌ iye inapas kamihin meꞌ kahāpan manggaꞌi takitehin, peggeꞌ meꞌ kahāpan inin layun salama-lama.
2CO.5.1	Gaꞌi kite bi padeheng maghinang si Tuhan peggeꞌ kataꞌuhante bi weꞌ bisan larak ne payad-payadte bi inin, hātinen bisan matey ne barante bi inin, niyaꞌ du patennaꞌante bi si surgaꞌ hininang weꞌ Tuhanin, duk layun inin salama-lama. Meꞌ patennaꞌante bi si surgaꞌ inin, meꞌ barante bi mabaꞌahuhin gaꞌi ne matey-matey. 
2CO.5.2	Kuweꞌitu kabohatan kite hawal bayaꞌte bi mapaꞌasek dem baran pataꞌ si surgaꞌin. 
2CO.5.3	Hangkan kabayaꞌante baran sa miyaꞌanin supaya bang kite matey gaꞌi du niyawaten kuweꞌ aꞌa magtantang. 
2CO.5.4	Samantaꞌan ellum pe barante si dunya inin, ngandahing kite bi peggeꞌ kabohatan kite bi. Dumaꞌin weꞌ mabayaꞌ ne kite bi mura matey, saguwaꞌ iye kinabayaꞌanten bi weꞌ kuweꞌitu inin inurungan ne kite bi baran baꞌahu supaya barante mamatey inin ginantiꞌan duk baran gaꞌi matey. 
2CO.5.5	Tuhanin mamanyap kitehin bi supaya tasangkate bi baran baꞌahuhin. Duk pinatennaꞌ weꞌ ne diyalem ateyte bi Niyawanen supaya kabugtuꞌante bi weꞌ asal tasangkate bi kēmon pinanyapne para si kitehin bi.
2CO.5.6	Hangkan hep luwal asig ateyten bi. Kataꞌuhante bi weꞌ samantaꞌan ellum pe kite bi tuꞌu si dunya, gaꞌ pe kite bi laꞌi si palaꞌihan Panuhutanten bi. 
2CO.5.7	Ine-ine hinangte bi, iye tinuhutten bi si Isa Almasi peggeꞌ sandel kite bi si iye bisan iye gaꞌi takitete bi. 
2CO.5.8	Asal asig ateyten bi. Peneꞌte bi pe matey supaya kite bi laꞌi si palaꞌihan Panuhutanten bi, amban ellum kite bi tuꞌu si dunya inin. 
2CO.5.9	Saguwaꞌ tuꞌu ke si dunya atawa laꞌi si surgaꞌ, masi inangutte bi teꞌedin weꞌ kasulutan du iye si kite bi. 
2CO.5.10	Peggeꞌ kēmon kite bi asal subey du paguwaꞌ pī si iye duk hukumne kite bi supaya tasangkate bi dangan-dangan tumbas pataꞌ si kitehin bi. Tumbasten bi matalep du si meꞌ hinangante tuꞌu si dunyahin, hāp ke atawa laꞌat.
2CO.5.11	Peggeꞌ kataꞌuhan kami weꞌ hukuman Tuhanin asal makatalew, hangkan luwal segeꞌ kami meꞌ aꞌahin dinaꞌak sandel pu Almasi. Kataꞌuhan Tuhanin du bang ine teꞌed dem atey kamihin weꞌ asal bentel kami. Duk ngandel ku weꞌ dem ateybi kataꞌuhanbi du isab inin. 
2CO.5.12	Daꞌa pikilun bi weꞌ pahadje kami ne isab di kamihin. Dumaꞌin! Saguwaꞌ missā kami kuweꞌ inin supaya kaꞌam gaꞌi iyaꞌ sabab kami duk supaya niyaꞌ panambungbi meꞌ aꞌa magabbu sabab pagaꞌaden, dumaꞌin sabab addatden. 
2CO.5.13	Niyaꞌ luꞌu magpaꞌin weꞌ lepas ne pangannal kamihin bang kami magusihat; na, ambat ne, basta luwal hadja tapudji Tuhanin. Bang paꞌinde weꞌ hāp pamikil kamihin, na, moleꞌ iyan si kahāpanbi du. 
2CO.5.14	Kēmon hinangan kamihin iye puꞌunnen lasa Almasi si kitehin bi. Kataꞌuhan kami weꞌ dambuwaꞌ aꞌa bakas matey gantiꞌ meꞌ aꞌahin kēmon, hangkan kēmon aꞌahin kuweꞌ ubus ne matey isab. 
2CO.5.15	Almasihin matey gantiꞌ meꞌ aꞌahin kēmon supaya kite bi meꞌ maꞌellumin, gaꞌi ne tuhutte bi kinabayaꞌanten bi, saguwaꞌ iye tinuhutten bi kinabayaꞌan dambuwaꞌ bakas mamatey gantiꞌten bi duk ellum iye balik para si kahāpante bi.
2CO.5.16	Manjari, seddili ne kuweꞌitu pamikil kami sabab meꞌ aꞌahin, dumaꞌin ne bang saꞌingge pagaꞌaden. Gaꞌi ne kimmatan kami bang niyaꞌ si siye atawa gaꞌ niyaꞌ. Tagnaꞌ gaꞌ pagaddatan kami si Isa Almasi. Saguwaꞌ kuweꞌitu pinda ne pamikil kamihin. 
2CO.5.17	Bang aꞌahin magdambuwaꞌ ne duk Almasi, kuweꞌ ne iye baꞌahu pinapanjari. Kēmon addatne duk hinanganne malaꞌat matuꞌuhin magtamanan ne, duk kuweꞌitu baꞌahu ne teꞌed iye. 
2CO.5.18	Kēmon inin hinangan Tuhanin. Bisan kite bi bakas banta Tuhanin saguwaꞌ sabab bakas tahinang Isa Almasihin, hināp kite bi weꞌ Tuhanin duk kuweꞌitu bagay Tuhanin ne kite bi. Duk kami inin pinasukuꞌan hinang weꞌ ne, dinaꞌak kami magaka-aka si meꞌ aꞌa bang inumeyde duk isab siye maghāp duk Tuhanin. 
2CO.5.19	Iye inin dinaꞌak Tuhan inaka si kamihin, weꞌ makajari ne meꞌ aꞌahin kēmon maghāp duk Tuhanin sabab kamatey Almasihin. Gaꞌi ne siye legga Tuhanin duk gaꞌi ne kimmatanne duseden.
2CO.5.20	Kami inin kawakilan weꞌ Almasi dinaꞌak missā lapalnen. Hangkan hep bang kami missā si kaꞌam, kuweꞌ Tuhanin mamissāhin muyuꞌ-muyuꞌ kaꞌam. Gantiꞌ Almasi ngajunjung kami si kaꞌam, maghāp ne be kaꞌam duk Tuhanin. 
2CO.5.21	Almasi gaꞌ teꞌed niyaꞌ duse-dusene. Saguwaꞌ para si kahāpante bi pinatanggung si iye weꞌ Tuhanin duseten bi, supaya bang ne kite bi magdambuwaꞌ duk Almasi, kinimmatan kite bi bentel weꞌ Tuhanin, kuweꞌ Tuhanin du bentel.
2CO.6.1	Peggeꞌ magtabang kami duk Tuhanin maghinang hangkan buyuꞌ-buyuꞌ kami kaꞌam, peggeꞌ bakas tayimaꞌbi ne lasa duk aseꞌ Tuhanin, daꞌa ne tayikutanun bi. 
2CO.6.2	Pakalehun bi pinaꞌin Tuhanin,
2CO.6.2	“Pagtekka ellew pangeddewkun, pinakale kew weꞌ ku. Pagtekka ellew panimbulku kaꞌuhin, tinabang kew weꞌ ku.”
2CO.6.2	Hangkan paꞌinku si kaꞌam: Pakale kaꞌam! Ellew inin ne ellew pangeddew Tuhanin pamakitene lasanen. Ellew inin ne ellew panimbulne kaꞌam amban hukuman dusebin.
2CO.6.3	Gaꞌi kami mabayaꞌ weꞌ niyaꞌ nallaꞌ hinangan kamihin, hangkan pahatul-hatul teꞌed kami, supaya gaꞌ niyaꞌ jānne hangkan aꞌahin gaꞌi nuhut Isa Almasi. 
2CO.6.4	Asal ine-ine hinang kami, pakitehan kami weꞌ kami asal bennal meꞌ daraꞌakan Tuhanin, sabab matuyuꞌ kami magsandal kabinasahan duk kasigpitan. 
2CO.6.5	Talabey kami ne ilagutanin duk kinalabusuhin. Bang patekka pī meꞌ aꞌahin nganjabu kami. Daran kami lubagan maghinang. Bang patekka gaꞌi kami tumuli duk gaꞌi kami mangan. 
2CO.6.6	Pakitehan kami isab weꞌ bennal kami daraꞌakan Tuhanin sabab addat kami mahāpin. Petten kami, kataꞌuhan kami meꞌ toloꞌ mabennalin, gaꞌi kami mura astel, duk maꞌaseꞌ kami. Pastiꞌ weꞌ tuꞌu si kami Niyawa Tuhanin, duk toꞌo lasa kami si pagkasi kamihin. 
2CO.6.7	Meꞌ panoloꞌ kamihin toloꞌ mabennalin, duk pastiꞌ weꞌ tuꞌu si kami balakat Tuhanin. Kawul-piꞌil kami mabentelin kuweꞌ dalil panyap sundalu pamonoꞌ bantanen duk pagelligne. 
2CO.6.8	Bang patekka pinahadje kami saguwaꞌ bang patekka isab diniyawaꞌan kami. Bang patekka pinudji kami saguwaꞌ bang patekka isab binissāhan laꞌat kami. Paꞌinde magdustaꞌ kami bu paꞌin bennal kēmon pinaꞌin kamihin. 
2CO.6.9	Kuweꞌ gaꞌi kami bantu, bu iye matoꞌohin, kēmon aꞌahin ngataꞌuhan kami. Daran kami sōng matey saguwaꞌ ellum pe du kami sampay maꞌin. Bisan kami pinapeddiꞌan, gaꞌ du kami mula. 
2CO.6.10	Bisan kami suse, saguwaꞌ luwal du kami kēgan. Bisan kami miskin, saguwaꞌ sabab panoloꞌ kamihin ekka aꞌa makasangka alataꞌ mabennalin. Gaꞌ niyaꞌ alataꞌ kami tuꞌu si dunya, saguwaꞌ asal kēmon sukuꞌ si kami du.
2CO.6.11	Meꞌ bagay kami luꞌu si Korintohin, inaka weꞌ kami si kaꞌam kēmon dem atey kamihin. Hadje lasa kami si kaꞌamin. 
2CO.6.12	Dumaꞌin kulang lasa kami si kaꞌamin, saguwaꞌ kulang lasabi si kamihin. 
2CO.6.13	Missā ku si kaꞌam kuweꞌ meꞌ anakte kaꞌam lasiyaꞌ. Pāku kami si kaꞌam, kalasahanun bi be kami isab kuweꞌ pangalasa kami kaꞌamin.
2CO.6.14	Daꞌa kaꞌam nuhut-nuhut meꞌ aꞌa manggaꞌi manuhut Isa Almasihin, peggeꞌ gaꞌi makajari pinagsaget mahāpin duk malaꞌatin. Kuweꞌ dantaꞌin isab gaꞌi kapagsaget duk lindemin. 
2CO.6.15	Gaꞌi magdambuwaꞌ isun Isa Almasi duk nakuraꞌ seyitanin hangkan gaꞌi kapagdambuwaꞌ atey aꞌa masandel pu si Isa Almasihin duk aꞌa manggaꞌi masandel si iyehin. 
2CO.6.16	Gaꞌi makajari sinumba tuhan-tuhanin dem lumaꞌ Tuhanin. Kite bi meꞌ masandel pu si Isahin, kuweꞌ kite dalil lumaꞌ Tuhanin peggeꞌ Tuhan maꞌellumin patennaꞌ diyalemte bi. Paꞌin Tuhanin hep,
2CO.6.16	“Laꞌi ku maglahat si meꞌ aꞌa sukuꞌ si akuhin duk patennaꞌankun laꞌi si siye. Aku iye pagtuhananden duk siye ne meꞌ aꞌakun.”
2CO.6.17	Peggeꞌ kuweꞌ inin kabayaꞌan Tuhanin, paꞌinne isab,
2CO.6.17	“Paluwas kaꞌam amban diyaleman meꞌ aꞌa manggaꞌi manuhut akuhin duk pasapeꞌ kaꞌam amban siye. Daꞌa kaꞌam ngantan ine-ine haram ubus bu tayimaꞌte du kaꞌam. 
2CO.6.18	Manjari, aku Samabi ne duk kaꞌam meꞌ anakku ne. Inin paꞌin Panuhutanten bi Tuhan Mabalakatanin.”
2CO.7.1	Na, meꞌ bagayku kinalasahankun, kēmon meꞌ sanggup Tuhan inin para si kite bi hep. Hangkan subey ne lebbahante bi ine-ine makasabul, bang hinangan laꞌat ke atawa pikilan laꞌat. Subey teꞌed kite bi talew si Tuhan supaya kite bi asal tattap ne teꞌed hāp.
2CO.7.2	Subey ne kaꞌam pasōng malasa si kami. Gaꞌ kami bakas maghinang laꞌat si kaꞌam bisan dambuwaꞌ, atawa moꞌo kaꞌam maghinang laꞌat. Gaꞌ niyaꞌ kaꞌam bakas taliba kami. 
2CO.7.3	Dumaꞌin hangkan inin paꞌinku weꞌ amāhante kaꞌam. Peggeꞌ tabalikku pinaꞌinku tagnaꞌin, kalasahante kaꞌam teꞌed. Bisan kite bi ellum atawa matey, masi ku malasa si kaꞌam. 
2CO.7.4	Ngandel ku teꞌed si kaꞌam, duk luwal kaꞌam pahadjeku si meꞌ aꞌa. Bisan ekka katiksaꞌan kami, gaꞌi ku suse saguwaꞌ asig ne ku teꞌed. Sinna ku teꞌed.
2CO.7.5	Bisan katekka kami si Makedoniyahin, masi du kami gaꞌi humali peggeꞌ ekka kasasewan kami. Niyaꞌ ne nganjawab kami duk nasaꞌan kami. Duk suse isab kami. 
2CO.7.6	Saguwaꞌ Tuhanin taꞌu ngasig masusehin duk pinakēg kami weꞌ ne sakaliꞌ si Titus tekka si kami. 
2CO.7.7	Dumaꞌin hadja katekkanen makakēg kamihin, saguwaꞌ meꞌ inaka-akane isab si kamihin. Paꞌinne weꞌ asig koꞌ teꞌed ateynen sababbi. Paꞌinne isab weꞌ bayaꞌ koꞌ teꞌed kaꞌam magkite duk aku. Hadje koꞌ pagsusunanbi sabab maꞌumantag si kaꞌamin duk sinna ne koꞌ kaꞌam mēbbegan aku. Hangkan hep asal pasōng ne ku kēgan kuweꞌitu.
2CO.7.8	Peggeꞌ bisan kaꞌam suse sabab sulatku si kaꞌam miyaꞌan, gaꞌi ku magsusun weꞌ tapaboꞌohante kaꞌam sulat miyaꞌan. Toꞌo tagnaꞌ magsusun ku, sakaliꞌ kataꞌuhanku weꞌ suse kaꞌam bisan daddaliꞌ hadja sabab sulat miyaꞌan. 
2CO.7.9	Saguwaꞌ kuweꞌitu kēgan ku. Dumaꞌin hangkan ku kēgan peggeꞌ bakas suse kaꞌam, saguwaꞌ puꞌunku kēgan peggeꞌ hawal susebin pinindahan ne weꞌ bi meꞌ hinanganbin. Susebi miyaꞌan amban Tuhan supaya kaꞌam magsusun. Hangkan hep paꞌinku weꞌ sulatku miyaꞌan moleꞌ si kahāpanbi. 
2CO.7.10	Peggeꞌ bang pagsuse aꞌahin amban Tuhan, makajari miyaꞌan puꞌunnen hangkan pagsusunanne dusenen duk pindahanne ne ateynen. Duk gaꞌi ne inin laꞌat peggeꞌ kaꞌujudannen ellum iye salama-lama. Saguwaꞌ pagsuse meꞌ aꞌa manggaꞌi manuhut Tuhanin, gaꞌi makapinda ateyde duk makaboꞌo siye pe matey. 
2CO.7.11	Payamanun bi bang ine kaꞌujudan pagsusebi miyaꞌan, peggeꞌ susebin amban Tuhan. Kuweꞌitu paggeꞌesanbi ne pinabentel meꞌ hinanganbin. Bayaꞌ ne teꞌed kaꞌam magaka si aku weꞌ gaꞌ du kaꞌam lumamud si hinangan aꞌa miyaꞌan. Duk kabunsihanbi ne teꞌed hinangan aꞌa makaꞌiyaꞌ-iyaꞌ miyaꞌan. Tinalew isab kaꞌam. Kuweꞌitu bayaꞌ ne kaꞌam weꞌ magkite kite bi balik duk mabayaꞌ kaꞌam weꞌ kasulutan ku si kaꞌam. Magtawus isab ilegga weꞌ bi aꞌa bakas magdusehin. Sabab kēmon inin pinapastiꞌ weꞌ bi si aku weꞌ gaꞌ niyaꞌ lamudbi si dusene miyaꞌan.
2CO.7.12	Dumaꞌin hep hadja para si kahāpan aꞌa kapagdusehin atawa para si kahāpan aꞌa pagdusehannen hangkan ku nulat si kaꞌam. Saguwaꞌ puꞌunku nulat supaya tapapastiꞌku si kaꞌam weꞌ hadje du lasabi si kamihin. Duk inin kataꞌuhan Tuhanin. 
2CO.7.13	Hangkan hep asig teꞌed atey kamihin.
2CO.7.13	Duk dumaꞌin hadja asig atey kamihin saguwaꞌ kēgan isab kami sakaliꞌ takite kami weꞌ kēgan si Titus. Puꞌunne kēgan peggeꞌ pinasanyang weꞌ bi dem ateynen. 
2CO.7.14	Bakas sanglitante kaꞌam pagbissā kami duk si Titusin masa gaꞌ pe iye tapiyu si kaꞌam. Sinna ku isab peggeꞌ sakaliꞌ ne iye tapiyu gaꞌ du ku iyaꞌ si bissāku miyaꞌan peggeꞌ takitene weꞌ asal toꞌo meꞌ pananglitku kaꞌamin. Kēmon hep meꞌ bakas pinaꞌinku si kaꞌamin toꞌo. Duk takite ne weꞌ toꞌo isab meꞌ pinaꞌinku pu si Titusin. 
2CO.7.15	Hangkan hep magkasōng lasane si kaꞌamin bang taꞌessebne weꞌ tinuhut teꞌed weꞌ bi meꞌ pangandaꞌakannen duk weꞌ tinalew kaꞌam kaw iye gaꞌi kasulutan si kaꞌam. 
2CO.7.16	Hangkan sinna ku peggeꞌ kataꞌuhanku weꞌ asal kapangandelan ne kaꞌam.
2CO.8.1	Manjari meꞌ kapungtinaꞌihanku, batang kaꞌam akahan kami bang saꞌingge panabang Tuhan meꞌ pagtipunan meꞌ masandel pu si Isa Almasi malaꞌi si lahat Makedoniyahin. 
2CO.8.2	Bisan siye kasigpitan manamal sabab meꞌ kasusehan matekka si siyehin, saguwaꞌ kēgan pe teꞌed siye. Hawal kēgden bisan siye miskin manamal, sayuꞌ siye ngurung panabangde meꞌ pagkaside kasukalanin. 
2CO.8.3	Kapanaksiꞌ ku weꞌ ngurung siye tamanan takoleꞌden duk sampay palabi pe amban takoleꞌden. Amban bayaꞌde hadja hangkan siye ngurung. 
2CO.8.4	Pabuyuꞌ-buyuꞌ pe siye si kami weꞌ pasakup isab siye nabang sukal meꞌ sukuꞌ si Tuhan malaꞌi si lahat Yahudiyahin. 
2CO.8.5	Pinangurungden palabi teꞌed amban inase-ase kami amban siyehin. Peggeꞌ pinangurung dahuꞌ weꞌ de diden si Tuhan, iye Panuhutanten bi, ubus bu paglillaꞌde isab diden nuhut kami peggeꞌ iyan kabayaꞌan Tuhanin. 
2CO.8.6	Manjari, peggeꞌ si Titus iye nagnaꞌ magtipun panabangbin, dinaꞌak iye weꞌ kami piyu nabangan kaꞌam balik magtipun meꞌ panabangbin supaya tapangurungbi ne kēmon tabangbin. 
2CO.8.7	Bang pasal kēmon mahāpin gaꞌi kaꞌam taꞌamban. Basag sandelbin, pandey kaꞌam magusihat sabab si Isa, lalem kataꞌubin, matuyuꞌ kaꞌam nabangan meꞌ saweꞌbin duk hadje lasabi si kamihin. Hangkan kabayaꞌan kamihin weꞌ gaꞌi isab kaꞌam taꞌamban bang kaꞌam nabang sukal saweꞌbin.
2CO.8.8	Dumaꞌin hangkan inin paꞌinku weꞌ daꞌakte kaꞌam saguwaꞌ bayaꞌ hadja pagintaꞌuku si kaꞌam bang saꞌingge bayaꞌ meꞌ sinduwehin nabang supaya isab kaꞌam ngalekkat siye. Sabab iyan tapakitebi weꞌ bennal isab kaꞌam malasa si saweꞌbi. 
2CO.8.9	Kataꞌuhanbi du bang saꞌingge hadje lasa duk aseꞌ Panuhutanten bi Isa Almasi si kitehin bi. Hawal aseꞌne si kaꞌamin, bisan iye dayahan laꞌi si surgaꞌ, magpamiskin iye peggeꞌ maglillaꞌ iye manjari manusiyaꞌ supaya kaꞌam ngandayahan sabab iye.
2CO.8.10	Kaꞌam hep dehellu-dehellu mabayaꞌ manabangin duk nagnaꞌ ne kaꞌam ngurung tahun dehellu miyaꞌan. Na, iye inin pikilankun, hāp bang ubusanbi ne iyan. 
2CO.8.11	Hangkan hinangun bi ne duk ubusun bi ne panabangbin. Sinna teꞌed kaꞌam panagnaꞌbi inin hangkan subey isab kaꞌam sinna ngubusanne, piye-piye ne takoleꞌbin dangan-dangan. 
2CO.8.12	Peggeꞌ bang sinna kaꞌam ngurung duk ngurung kaꞌam takoleꞌbin, tayimaꞌ Tuhanin pinangurungbin peggeꞌ gaꞌi kaꞌam daꞌakne ngurung manggaꞌi takoleꞌbin.
2CO.8.13	Gaꞌi ku mabayaꞌ weꞌ subey kaꞌam magtiksaꞌ sabab panabangbi saweꞌbin. 
2CO.8.14	Saguwaꞌ kabayaꞌankun, peggeꞌ kuweꞌitu niyaꞌ du si kaꞌam ekka-ekka, subey dahuꞌ tabangbi meꞌ pagkasibi magtiksaꞌ kuweꞌituhin. Manjari, si pasōngan kaw isab kaꞌam kasigpitanin bu siye maniyaꞌin, na, tatabangde isab kaꞌam. Bang sa inin hinangbin, magtabang-tinabang kaꞌam duk saliꞌ-saliꞌ kaꞌam niyaꞌ. 
2CO.8.15	Sa pinaꞌin dem kitabin, “Aꞌa makatipun kinakan maꞌekkahin, gaꞌ maglabi-labi si iyehin. Duk makatipun kuweꞌahatin, gaꞌ isab iye kakulangan.”
2CO.8.16	Magsukul teꞌed kami si Tuhan peggeꞌ pinapikilan weꞌ ne si Titus hangkan sinna iye nabangan kaꞌam kuweꞌ kamihin isab. 
2CO.8.17	Pagtilew kami si Titus bang makajari iye piyu si kaꞌam, magtawus iye magaweꞌ. Amban kabayaꞌanne sinna iye piyu nabangan kaꞌam. 
2CO.8.18	Patuhut kami isab si iye dambuwaꞌ pungtinaꞌite bi tuꞌu. Aꞌa inin pinagaddatan teꞌed weꞌ meꞌ masandel pu si Isa Almasi si kēmon meꞌ pagtipunanin peggeꞌ basag iye magmahalayak aka-aka mahāp sabab Isa Almasihin. 
2CO.8.19	Duk dumaꞌin hadja iyan. Saguwaꞌ iye isab tapeneꞌ weꞌ meꞌ pagtipunan meꞌ masandel pu si Isa Almasihin dinaꞌak nuhutan kami bang turanan kami ne lasa-lasahanin pī si meꞌ kapungtinaꞌihante bi kasukalanin. Hinang kami inin supaya tapudji Tuhanin duk supaya isab tapakite kami weꞌ sinna kite bi nabang.
2CO.8.20	Kamayaꞌ-mayaꞌ du kami si sīn maꞌekka iyan supaya gaꞌ niyaꞌ jānne panallaꞌan kami. 
2CO.8.21	Peggeꞌ kabayaꞌan kamihin weꞌ bentel hinangan kamihin, dumaꞌin hadja si pagmatahan Tuhan saguwaꞌ sampay si pagmatahan manusiyaꞌ isab.
2CO.8.22	Niyaꞌ pe isab dambuwaꞌ pungtinaꞌite bi patuhut kami pu disi Titus. Daran pandogahan kami aꞌa inin hangkan kataꞌuhan kami weꞌ pages iye duk matuyuꞌ iye ine-ine hinangne. Pasōng ne kuweꞌitu. Mabayaꞌ teꞌed iye piyu si kaꞌam peggeꞌ ngandel teꞌed iye si kaꞌam. 
2CO.8.23	Na, si Titus inin saweꞌku maghinang nabangan kaꞌam. Meꞌ pungtinaꞌite bi saweꞌne inin, dinaꞌak siye nuhut weꞌ meꞌ pagtipunan masandel pu si Isa Almasihin. Tapudji Almasi sabab hinanganden. 
2CO.8.24	Pagtekka siye luꞌu, pakitehanun bi siye lasabin, supaya kēmon meꞌ pagtipunan masandel pu si Isa Almasi sinduwehin, kabugtuꞌande du weꞌ bennal kaꞌam malasa duk kataꞌuhande weꞌ bennal kēmon pananglit kami kaꞌamin.
2CO.9.1	Na, gaꞌi kaꞌam subey sulatanku namba sabab panabangbi pinaboꞌohanbi si meꞌ pagkasite bi sukuꞌ si Tuhan malaꞌi si Yahudiyahin. 
2CO.9.2	Kataꞌuhanku weꞌ mabayaꞌ teꞌed kaꞌam nabang duk inin hep pananglitku kaꞌam si meꞌ aꞌa Makedoniyahin. Paꞌinku si siye, “Meꞌ pungtinaꞌite bi malaꞌi si lahat Akayahin, kemuwe tahun dehellu miyaꞌan pe, asal magpanyap ne siye panabangden.” Hangkan pagkalede inin, kaꞌekkahan si siyehin mabayaꞌ isab nabang. 
2CO.9.3	Na, kuweꞌitu tiyaꞌ ne dinaꞌak weꞌ ku meꞌ pungtinaꞌiten bi disi Titus piyu nabangan kaꞌam magtipun meꞌ panabangbin, supaya kataꞌuhan meꞌ aꞌahin du weꞌ asal toꞌo meꞌ pananglitku kaꞌamin duk panyap ne kaꞌam ngurung panabangbin kuweꞌ bakas pinaꞌinkun. 
2CO.9.4	Saguwaꞌ bang piyu ku bu niyaꞌ meꞌ aꞌa bittuꞌu amban Makedoniya nuhut aku, bu kitede weꞌ gaꞌ pe kaꞌam makapagpanyap panabangbin, na, kaꞌiyaꞌ-iyaꞌan ku. Duk pasōng ne kaꞌam kaꞌiyaꞌ-iyaꞌanin peggeꞌ bakas kaꞌam sanglitanku weꞌ panyap ne panabangbin. 
2CO.9.5	Hangkan hep dinaꞌak weꞌ ku meꞌ pungtinaꞌite bi tellungan inin piyu padehellu amban aku nabangan kaꞌam duk pagtekkaku luꞌu andang ne panyap lasa-lasahan pananggupbin. Manjari takite du weꞌ ngurung kaꞌam amban lasabi duk dumaꞌin weꞌ sinegeꞌ kaꞌam weꞌ ku.
2CO.9.6	Essebun bi teꞌed dalilan inin, pinaꞌin, “Aꞌahin bang imut pagbubudne binihiꞌin, kuweꞌahat du isab pinaganinen. Saguwaꞌ bang ekka binihiꞌ binubudannen, ekka isab pinaganinen.” 
2CO.9.7	Hangkan hep araꞌ-araꞌun bi dangan-dangan kaꞌam bang piye subey pinangurungbin duk iye miyaꞌan subey pinangurungbin. Gaꞌi hāp bang aꞌahin ngurung bisan iye gaꞌi mabayaꞌ atawa peggeꞌ paꞌinne weꞌ sinegeꞌ iye. Peggeꞌ Tuhanin malasa si aꞌahin bang ngurung teꞌed kanaꞌalla. 
2CO.9.8	Tuhanin, makajari kaꞌam urunganne palabi pe amban sukalbin supaya kaꞌam gaꞌi ne teꞌed kakulangan duk supaya isab niyaꞌ talebbi panabangbi si meꞌ saweꞌbi. 
2CO.9.9	Tasulat hep dem kitab sabab aꞌa masayuꞌ mangurungin, pinaꞌin,
2CO.9.9	“Sayuꞌ iye ngurung si meꞌ aꞌa miskin. Hinanganne mahāp inin gaꞌi padeheng salama-lama.”
2CO.9.10	Tuhanin mangurung binihiꞌ si aꞌa magtanaꞌin duk mangurung kinakanin supaya niyaꞌ kakan manusiyaꞌin. Damikkiyan Tuhanin isab mangurungan kaꞌam kēmon panabangbi meꞌ saweꞌbin. Inin kuweꞌ dalil binihiꞌin, duk Tuhanin pamanjarine duk paꞌekkane kaꞌujudan hinanganbi mahāpin. Inin kuweꞌ dalil pagani hāp. 
2CO.9.11	Luwal du kaꞌam iyan urungan Tuhanin maglabi-labi supaya bisan sumiyan makajari kaꞌam sayuꞌ. Bang boꞌo kami ne panabangbin pī si meꞌ aꞌahin, magsukul teꞌed siye iyan si Tuhan. 
2CO.9.12	Sabab pinangurungbi iyan, dumaꞌin hadja weꞌ tatabang sukal meꞌ aꞌa Tuhanin, saguwaꞌ ekka isab iyan aꞌa magsukul teꞌed si Tuhan. 
2CO.9.13	Manjari, hinangbi mahāp iyan tandaꞌ weꞌ bennal kaꞌam sandel pu si Isa Almasi. Manjari ekka iyan aꞌa mudji Tuhanin peggeꞌ kinahagad duk tinuhut weꞌ bi aka-aka mahāp sabab Almasihin. Magsukul isab teꞌed siye iyan si Tuhan peggeꞌ sayuꞌ kaꞌam ngurung panabangbi siye duk kēmon meꞌ aꞌahin. 
2CO.9.14	Manjari ngampun-ngampun du siye iyan si Tuhan para si kaꞌam duk malasa teꞌed siye si kaꞌam peggeꞌ kataꞌuhande weꞌ hangkan kaꞌam sayuꞌ nabangan siye peggeꞌ pinasayuꞌ kaꞌam weꞌ Tuhanin sabab lasane duk aseꞌnen. 
2CO.9.15	Hangkan hep subey teꞌed kite bi magsukul si Tuhan peggeꞌ lasa-lasahannen gaꞌi takila-kila.
2CO.10.1	Aku inin, si Paul, ngajunjung ku si kaꞌam. Niyaꞌ meꞌ aꞌa magpaꞌin weꞌ damagan koꞌ ku ngamāhan kaꞌam bang luꞌu ku si pagharapanbi, saguwaꞌ bahani koꞌ ku hadja ngamā bang si sulat. Kuweꞌitu junjungku hadja si kaꞌam peggeꞌ addat Almasihin subey tinuhutten, diyawaꞌ ateynen duk maꞌaseꞌ iye. 
2CO.10.2	Junjungku si kaꞌam, pahāpun bi ne be hatulanbin duk ne kaꞌam gaꞌi subey amāhanku bang luꞌu ku si pagharapanbi. Peggeꞌ asal gaꞌi ku talew ngamāhan meꞌ aꞌa ngalimutan kamihin weꞌ kami iye koꞌ tinuhut kamihin napsu kamihin kuweꞌ meꞌ aꞌa manggaꞌi manuhut Tuhanin. 
2CO.10.3	Toꞌo weꞌ manusiyaꞌ hadja kami inin, saguwaꞌ dumaꞌin kapandeyan manusiyaꞌ ginuna kamihin panaggaꞌ kami toloꞌ manggaꞌi mabennalin. 
2CO.10.4	Iye ginuna kamihin kapandeyan amban Tuhan duk kapandeyan pangurung si kamihin balakatan, hangkan tadaꞌag weꞌ kami bisan ine-ine managgaꞌ toloꞌ mabennalin. 
2CO.10.5	Tadaꞌag weꞌ kami pagsuꞌal meꞌ aꞌa manuhut toloꞌ manggaꞌi mabennalin duk meꞌ pagabbu meꞌ aꞌa manggaꞌi manuhut toloꞌ mabennal sabab Tuhanin. Hangkan meꞌ pikilande manguntarahan toloꞌ Tuhanin pinda ne paꞌin duk taboꞌo ne paꞌin nuhut Almasi. 
2CO.10.6	Na, bang tuhutbi ne teꞌed meꞌ pangandaꞌakan Almasihin, bu niyaꞌ pe luꞌu gaꞌi nuhut pangandaꞌakan Almasihin, asal legga kami iye.
2CO.10.7	Kaꞌam, iye hadja pinayamanbin si luwasan aꞌahin dumaꞌin bang ine dem ateynen. Niyaꞌ luꞌu si kaꞌam meꞌ aꞌa magpaꞌin weꞌ siye koꞌ hadja meꞌ daraꞌakan Almasihin. Na, subey pikil-pikilde weꞌ kami inin daraꞌakan Almasi du isab kuweꞌ siyehin. 
2CO.10.8	Hatu lumanduꞌ ne pagbantukun sabab kapatut pangurung Tuhan si kamihin saguwaꞌ gaꞌi du ku iyaꞌ sabab inin. Peggeꞌ kapatut kami inin gaꞌi makapagkaꞌat sandelbin saguwaꞌ makabasag sandelbin. 
2CO.10.9	Paꞌinku inin supaya gaꞌi paꞌinbi weꞌ mabayaꞌ ku makitalew kaꞌam si meꞌ sulatkun. 
2CO.10.10	Niyaꞌ ne luꞌu magpaꞌin, “Bang si Paul nulat, asal basag teꞌed pinaꞌinnen duk taꞌu iye magsuꞌal saguwaꞌ bang si pagharapante bi ne, gaꞌ du niyaꞌ basagne duk gaꞌi iye taꞌu missā.” 
2CO.10.11	Subey pikil-pikil meꞌ aꞌa kuweꞌ iyanin weꞌ ine-ine paꞌin kami dem sulat sābu kami gaꞌ luꞌu, iye du isab iyan hinang kami bang luꞌu kami si pagharapanbi.
2CO.10.12	Gaꞌi kami makaꞌaraꞌ-araꞌ masaliꞌ di kamihin si meꞌ aꞌa mamahadje dine iyan. Kannalde weꞌ siye mataꞌuhin bang ine mahāpin. Babbal du teꞌed siye. Peggeꞌ meꞌ aꞌa iyan hinangde di-addatden pangalekkatan. Hangkan bisan ine-ine hinangde, hāp ke atawa laꞌat, bang si siye hāp hadja. 
2CO.10.13	Saguwaꞌ kami, gaꞌi kami palanduꞌ magbantu sabab hinangan kamihin. Niyaꞌ gantaꞌan pagbantu kamihin. Magbantu hadja kami taman hinang pinasukuꞌ Tuhan si kamihin. Duk sakup ne meꞌ hininang kami luꞌu si kaꞌamin. 
2CO.10.14	Manjari, peggeꞌ sumakup du kaꞌam dem hinang pinasukuꞌ Tuhan si kamihin, gaꞌ kami palabi amban pinasukuꞌ Tuhan si kamihin sakaliꞌ kami piyu noloꞌan kaꞌam aka-aka mahāp sabab Almasihin. 
2CO.10.15	Gaꞌi bantu kami di kamihin sabab hinang meꞌ aꞌa sinduwehin, meꞌ hinang manggaꞌ pinasukuꞌ Tuhan si kamihin. Saguwaꞌ kabayaꞌan kamihin weꞌ ngabasag ne sandelbin supaya tapasōng kami hinang kamihin luꞌu si lahatbi, basta gaꞌi hadja kami palabi amban pinasukuꞌ Tuhan si kamihin. 
2CO.10.16	Manjari pagbasag ne sandelbin, makajari ne kami pī si meꞌ kalahatan si dambiyaꞌanbi lu isab magmahalayak aka-aka mahāp sabab Almasihin. Peggeꞌ mabayaꞌ kami magbantu hadja sabab hinang pinasukuꞌ si kamihin, dumaꞌin sabab meꞌ hinangan aꞌa sinduwehin. 
2CO.10.17	Paꞌin kitabin hep, “Sasuku mabayaꞌ magbantuhin, subey iye magbantu hadja sabab meꞌ bakas tahinang Tuhanin.” 
2CO.10.18	Peggeꞌ dumaꞌin aꞌahin tinayimaꞌ weꞌ Tuhanin bang pudjine dinen saguwaꞌ bang Tuhanin mamudji iyehin.
2CO.11.1	Bang du siꞌ kaꞌam gaꞌi jumuꞌ pakale si aku bisan sabab bissākun kuweꞌ ku bantuk dupang. Duhulanun bi ne ku dahuꞌ. 
2CO.11.2	Ellegte kaꞌam manamal kuweꞌ pangelleg Tuhanin. Dalilnen kuweꞌ kaꞌam budjang gaꞌ niyaꞌ tamak-tamakne duk bakas kaꞌam pinatunang weꞌ ku si dambuwaꞌ lella, iye Almasi. 
2CO.11.3	Suse ku si kaꞌam kaw pamikilbin taboꞌo pasapeꞌ amban Almasi, manjari gaꞌi ne dambūs-būs lasabi si iyehin. Kaw kaꞌam kaꞌakkalan kuweꞌ Sitti Hawa awwalley. Kaꞌakkalan hep iye weꞌ kapandeyan sawe magdustaꞌin. 
2CO.11.4	Peggeꞌ bang niyaꞌ piyu ngusihatan kaꞌam, sinna pe kaꞌam bisan usihatde sabab si Isahin seddili amban usihat kamihin; duk niyaꞌ tasangkabi bu dumaꞌin Niyawa Sutsihin, duk meꞌ panoloꞌden dumaꞌin aka-aka mahāp panoloꞌ kami si kaꞌamin.
2CO.11.5	Bang si aku, gaꞌi ku kalindihan weꞌ meꞌ gurubi iyan bisan paꞌinde weꞌ siye meꞌ kawakilan Almasi tamanan malangkewin. 
2CO.11.6	Hatu gaꞌi ku pandey missā-missā, saguwaꞌ kataꞌuhanku teꞌed kēmon toloꞌ mabennalin. Duk luwal inin pinapastiꞌ weꞌ ku si kaꞌam sabab panoloꞌkun kēmon.
2CO.11.7	Tiggelanku magusihat aka-aka mahāpin luꞌu si kaꞌam, gaꞌ ku bakas māku tangdan si kaꞌam bisan dambuwaꞌ sīn, saguwaꞌ magusaha ku. Magpadiyawaꞌ ku para si kahāpanbi du. Laꞌat ke hininangku miyaꞌan? 
2CO.11.8	Kaluꞌuku magusihat si kaꞌamin, iye ngagastuhan akuhin meꞌ pagtipunan masandel pu si Isa Almasi si meꞌ lahat seddilihin. Kuweꞌ du ku nangkewan siye supaya kaꞌam tatabangku. 
2CO.11.9	Kaluꞌuku si kaꞌamin, bang ne ku kasukalan, gaꞌ ku māku si kaꞌam peggeꞌ tinabang du sukalkun weꞌ meꞌ pungtinaꞌite bi amban Makedoniyahin. Amban matuꞌuhin sampay si pasōngan gaꞌi ku teꞌed māku ine-ine si kaꞌam. 
2CO.11.10	Pagbantuku inin gaꞌi teꞌed tapadeheng weꞌ sine-sine luꞌu si tibuꞌukan lahat Akaya, peggeꞌ asal gaꞌi ku māku pilak amban kaꞌam. Toꞌo pinaꞌinku inin peggeꞌ tiyaꞌ Almasi dem ateyku. 
2CO.11.11	Kannalbi ke weꞌ gaꞌi kaꞌam kalasahanku hangkan gaꞌi tayimaꞌku tabangbin? Kataꞌuhan Tuhanin du weꞌ asal kalasahante kaꞌam.
2CO.11.12	Asal gaꞌi ku teꞌed māku tangdan amban kaꞌam bisan sumiyan supaya gaꞌi kapagabbu meꞌ guru maluꞌu si kaꞌamin weꞌ magsaliꞌ du hinangan kamihin. 
2CO.11.13	Meꞌ aꞌa iyan gaꞌi toꞌo weꞌ bakas kawakilan siye weꞌ Almasi. Ngakkal hadja siye duk magmā-mā siye weꞌ bennal siye meꞌ aꞌa bakas kawakilan weꞌ Almasi. 
2CO.11.14	Gaꞌi makaꞌulaliꞌ hinangande inin, peggeꞌ bisan nakuraꞌ seyitanin magpasalingu du kuweꞌ bantuk malaꞌikat. 
2CO.11.15	Hangkan gaꞌi makaꞌulaliꞌ bang meꞌ aꞌa daraꞌakan nakuraꞌ seyitanin magmā-mā weꞌ meꞌ aꞌa maghinangan bentel siye. Saguwaꞌ kaꞌujudannen ilegga du siye pataꞌ si meꞌ hinangande malaꞌatin.
2CO.11.16	Ambat tabalikku bakas pinaꞌinku tagnaꞌin, daꞌa pikilun bi weꞌ dupang ku sabab meꞌ bissākun. Saguwaꞌ bang iye iyan pikilanbin, na, ambat ne basta pakale hadja kaꞌam si meꞌ pagabbukun kuweꞌahat. 
2CO.11.17	Meꞌ bissāku inin dumaꞌin amban pangandaꞌakan Almasi; kuweꞌ ku aꞌa dupang magabbu. 
2CO.11.18	Saguwaꞌ peggeꞌ ekka du magabbu sabab meꞌ hinangande tuꞌu si dunyahin, na, hatu makajari ku isab magabbu bisan kuweꞌahat sabab dikun. 
2CO.11.19	Peggeꞌ taꞌu teꞌed kaꞌam mikil, gaꞌi kaꞌam jumuꞌ pakale si bissā meꞌ madupangin! 
2CO.11.20	Pagsabalanbi du hadja bisan kaꞌam pagmandahan aꞌa. Bisan ubusde alataꞌbin atawa padupangde kaꞌam, gaꞌi hinangbi ine. Bisan pe kaꞌam diyawaꞌande atawa sampakde, hāp hadja si kaꞌam. 
2CO.11.21	Magsabennal ku weꞌ toꞌo dumaꞌin kami kuweꞌ meꞌ aꞌa iyan peggeꞌ damagan kami ngahinang laꞌat si kaꞌam.
2CO.11.21	Saguwaꞌ bang makatawakkal siye magabbu, makatawakkal du ku isab. Essebun bi, bissāku inin kuweꞌ ku aꞌa dupang. 
2CO.11.22	Bang magabbu siye weꞌ bangsa Hibrani siye, bangsa Hibrani du ku isab. Bang magabbu siye weꞌ tubuꞌ Israꞌil siye, tubuꞌ Israꞌil du ku isab. Bang magabbu siye weꞌ papuꞌde Ibrahim, papuꞌku du isab Ibrahim. 
2CO.11.23	Bang magabbu siye weꞌ daraꞌakan Almasi siye, daraꞌakan Almasi du ku isab saguwaꞌ mas hāp pe ku amban siye. Kataꞌuhanku weꞌ missā ku kuweꞌ aꞌa dupang, mahadje diku. Mas pasōng ku basag maghinang amban siye. Mimpiye ku takalabusu sabab paghinangku pu Almasihin? Pasōng pe amban siye. Mimpiye ku kalubakan? Pasōng pe amban siye. Duk daran ku sōng matey. 
2CO.11.24	Minlime ku kalagutan weꞌ meꞌ pagkasiku Yahudihin duk kahabaꞌ ku ilagutan mintellumpūꞌ duk siyam pinateppat lalagutin si baranku. 
2CO.11.25	Mintellu ku makalabey kinakal weꞌ meꞌ bangsa Romahin. Duk mintedde ku pinagtibagan duk batu weꞌ meꞌ aꞌahin. Mintellu magkaꞌat kappal pasakeyankun. Duk bakas ku maggampalan si tengngaꞌ sellang kekkohapan duk kellawan pagkaꞌat kappal pasakeyankun. 
2CO.11.26	Ekka kasiya-siyahan talabeyku si meꞌ luwal paglengngankun. Bakas ku siya-siya weꞌ dunuk duk meꞌ mundu. Siya-siya ku weꞌ meꞌ pagkasiku Yahudihin duk meꞌ aꞌa dumaꞌin Yahudihin. Siya-siya ku dem puweblo, siya-siya ku dem lahat makagindew-gindew, siya-siya ku si tengngaꞌ sellang, duk siya-siya ku weꞌ meꞌ aꞌa magmā-mā weꞌ sandel siye pu si Almasi. 
2CO.11.27	Bohat hinangkun duk luwal ku lubagan. Daran ku gaꞌi kapatuli sangem. Magsandal ku inusan duk lekkakan. Daran kulang kinakankun. Magsandal ku haggutan peggeꞌ kulang semmekkun. 
2CO.11.28	Kēmon talabeyku miyaꞌan hunit. Saguwaꞌ niyaꞌ pe meꞌ kasusehanku seddili. Suse ku isab sabab meꞌ pagtipunan masandel pu si Isa Almasihin. 
2CO.11.29	Bang niyaꞌ ngalamma sandelne pu si Isa Almasihin, maꞌaseꞌ ku si iye. Bang niyaꞌ taboꞌo magduse, dukka teꞌed dem ateykun.
2CO.11.30	Gaꞌi ku mabayaꞌ magabbu, saguwaꞌ bang subey ku magabbu, magabbu ku hadja sabab meꞌ katiksaꞌan talabeykun supaya kataꞌuhanbi weꞌ gaꞌ niyaꞌ basagku. 
2CO.11.31	Kēmon pinaꞌinku si kaꞌamin toꞌo. Gaꞌi ku magdustaꞌ. Kataꞌuhan Tuhanin du inin Sama Panuhutanten bi Isa Almasi. Pataꞌ iye pinudji salama-lama. 
2CO.11.32	Matuꞌuhin palaꞌiku si puweblo Damaskusin, niyaꞌ gubnul pinatingkoloꞌ laꞌi weꞌ Sultan Aretas. Ngandaꞌak gubnul miyaꞌan meꞌ sundalu nungguꞌan tarangka puweblo miyaꞌan duk bang ku paluwas billaꞌi tasiggewde ku. 
2CO.11.33	Saguwaꞌ niyaꞌ meꞌ aꞌa nabangan aku. Tinuntunan ku weꞌ de dem bakaꞌ pī padiyawaꞌ amban tendewan laꞌi si birang batu mapaliput si puweblo miyaꞌan. Manjari lumahi ku amban iye.
2CO.12.1	Manjari, peggeꞌ subey ku magabbu, magabbu pe ku bisan ne gaꞌ niyaꞌ kagunahan pagabbukun. Kuweꞌitu akahante kaꞌam sabab meꞌ pinabagala Almasi si akuhin duk meꞌ pinakitaꞌune si akuhin. 
2CO.12.2	Niyaꞌ kataꞌuhanku dambuwaꞌ lella nuhut si Isa Almasi, taboꞌo iye pī si surgaꞌ. Niyaꞌ ne sampūꞌ duk ampat tahun palabey. Gaꞌi kataꞌuhanku bang tapī ke teꞌed iye atawa bang pinabagala ke si iye surgaꞌin. Tuhanin hadja mangataꞌuhan iyehin. 
2CO.12.3	Saguwaꞌ kataꞌuhanku weꞌ asal taboꞌo iye laꞌi si surgaꞌ, laꞌi si palaꞌihan Tuhanin. Tabalikku, gaꞌi kataꞌuhanku bang tapī ke teꞌed iye atawa bang pinabagala ke si iye surgaꞌin. Tuhanin hadja mangataꞌuhan iyehin. 
2CO.12.4	Duk sābune malaꞌihin, niyaꞌ meꞌ bissā takalene gaꞌi tabissā si bissāhan manusiyaꞌ duk gaꞌi makajari bissā manusiyaꞌ. 
2CO.12.5	Patut ku magabbu sabab aꞌa inin saguwaꞌ gaꞌi ku magabbu sabab dikun, luwal sabab meꞌ kalammahankun. 
2CO.12.6	Bang asal mabayaꞌ ku magabbu, dumaꞌin du pagabbukun kuweꞌ pagabbu aꞌa dupang peggeꞌ toꞌo du kēmon pinaꞌinkun. Saguwaꞌ gaꞌi ku magabbu, kaw lumanduꞌ pamahadje meꞌ aꞌa akuhin. Kabayaꞌankun kimmatande ku sabab meꞌ hinanganku takiteden duk meꞌ bissāku takaleden.
2CO.12.7	Duk supaya ku gaꞌi abbuhan manamal peggeꞌ ekka meꞌ pinabagala weꞌ Tuhanin si aku hāp manamal, hangkan niyaꞌ pinatekka weꞌ ne si aku saki peddiꞌ manamal. Saki inin kuweꞌ daraꞌakan seyitanin ngalubakan aku supaya ku gaꞌi makapagabbu. 
2CO.12.8	Mintellu ku māku-māku pu Almasi pakiꞌānanku si iye sakiku inin. 
2CO.12.9	Saguwaꞌ nambung iye, paꞌinne, “Panabangkun sarang si kēmon talabeynun, peggeꞌ takite teꞌed balakatkun bang lamma ne kew.” Hangkan hep sinna ne ku teꞌed magabbu sabab meꞌ kalammahankun, peggeꞌ bang ku lamma talessaku balakat Almasihin nabangan aku. 
2CO.12.10	Duk iyan jānnen hangkan ku kasulutan ine-ine tekka si aku, bang lamma ke barankun atawa pinaꞌiyaꞌ ku, atawa magtiksaꞌ ku, atawa bininasa ku, atawa dem kasusehan ku. Kēmon inin tasandalku peggeꞌ Isa Almasi ne Panuhutankun. Peggeꞌ bang ku lamma, iye matoꞌohin, basag du ku.
2CO.12.11	Asal kuweꞌ ku teꞌed aꞌa dupang mahadje diku. Saguwaꞌ kaꞌam sinusunankun peggeꞌ gaꞌ ku miyaꞌan mahadje diku bang pinahadje siꞌ ku weꞌ bi. Peggeꞌ bisan paꞌin meꞌ sinduwehin weꞌ gaꞌ niyaꞌ kagunahanku, gaꞌi du ku kalindihan weꞌ meꞌ aꞌa maluꞌu magmā-mā kawakilan siye weꞌ Almasihin. 
2CO.12.12	Kaluꞌuku si kaꞌam matuꞌuhin, takitebi weꞌ asal bennal ku bakas kawakilan weꞌ Isa Almasi sabab meꞌ hinangankun. Bisan ine-ine saggaꞌ si aku sandalanku hadja, duk takitebi teꞌed meꞌ tandaꞌ hininangkun, meꞌ hinangan makaꞌulaliꞌ duk hinangan balakatan. 
2CO.12.13	Ine duseku si kaꞌamin? Meꞌ hininangku si meꞌ pagtipunan meꞌ masandel pu si Isa Almasi sinduwehin, saliꞌ du isab kuweꞌ hininangku luꞌu si kaꞌamin. Iye hadja pagbiddaꞌannen peggeꞌ gaꞌi kaꞌam kabohatan weꞌ ku sabab gaꞌi ku māku tangdan si kaꞌam. Bang iyan salaꞌkun, ampunun bi ku hadja.
2CO.12.14	Memes ne ku hap piyu nindew kaꞌam duk kamintellu inin ne ku memes piyu nindew kaꞌam. Saguwaꞌ sa matuꞌuhin masi du ku gaꞌi māku sīn amban kaꞌam. Dumaꞌin sīnbin inapaskun saguwaꞌ lasabin. Dumaꞌin hep meꞌ anakin subey maggastu para si meꞌ matettoꞌaden, saguwaꞌ meꞌ matettoꞌahin subey maggastu para si meꞌ anakden, duk kaꞌam kuweꞌ meꞌ anakku. 
2CO.12.15	Asal sinna ku teꞌed ngurungan kaꞌam kēmon maniyaꞌ si akuhin duk paglillaꞌku sampay barankun basta tatabangte hadja kaꞌam. Pasōng lasaku si kaꞌamin saguwaꞌ kuweꞌ ngakulang lasabi si akuhin.
2CO.12.16	Na, magbennal ne kaꞌam weꞌ gaꞌ ku bakas māku tangdan amban kaꞌam. Saguwaꞌ niyaꞌ kaꞌam magpaꞌin weꞌ akkalan koꞌ ku duk tapadupang koꞌ kaꞌam weꞌ ku supaya kaꞌam taꞌeddoꞌanku sīn. 
2CO.12.17	Saꞌingge pamadupangku kaꞌamin? Iliba ke kaꞌam weꞌ meꞌ aꞌa dinaꞌakku mapiyuhin? 
2CO.12.18	Bakas dinaꞌak hep weꞌ ku si Titus piyu matuꞌuhin duk niyaꞌ isab daꞌakku pungtinaꞌite bi nuhutan iye. Pinadupang ke kaꞌam weꞌ si Titus supaya taꞌeddoꞌne sīnbin? Gaꞌi tapaꞌinbi weꞌ pinadupang kaꞌam weꞌ ne peggeꞌ saliꞌ kami duwangan bentel duk saliꞌ hinangan kamihin.
2CO.12.19	Kannalbi hatu weꞌ iye bahan kami inin mēbbegan di kamihin. Saguwaꞌ gaꞌi iyan toꞌo. Missā kami si pagmatahan Tuhan kuweꞌ meꞌ aꞌa sukuꞌ pu Almasi. Kēmon hinangan kami si kaꞌamin, meꞌ bagayku, asal para si kahāpanbi du supaya ngabasag sandelbi pu Almasihin. 
2CO.12.20	Suse ku kaw pagtekkaku luꞌu gaꞌi ku kahāpan si meꞌ kawul-piꞌilbin, manjari kaw isab kaꞌam gaꞌi kahāpan si aku sabab meꞌ hinanganku si kaꞌamin. Suse ku kaw niyaꞌ kaꞌam magsaggaꞌ-sinaggaꞌ, duk magkimbū; kaw niyaꞌ kaꞌam mura astel, duk liskutan, gaꞌi tapikilbi saweꞌbin saguwaꞌ dibin hadja tapikilbin; kaw niyaꞌ kaꞌam ngalimutan saweꞌbi duk magkoto-koto kaꞌam duk magabbu duk sasew ne diyalemanbin. 
2CO.12.21	Suse ku kaw pagluꞌu ne ku si kaꞌam, iyaꞌ ku si Tuhan sabab meꞌ hinanganbi manggaꞌi mahāpin. Duk magdukka ne ku sabab meꞌ maꞌekka bakas magduse matuꞌuhin bu gaꞌ pe pagsusunande duk lebbahande meꞌ dusede magjina duk magbaꞌisin.
2CO.13.1	Kamintellu inin ne ku piyu nindew kaꞌam. Bang niyaꞌ luꞌu nuntutan saweꞌne maghinang laꞌat, subey tuhutte bi meꞌ sinulat dem kitabin weꞌ subey niyaꞌ duwangan atawa tellungan naksiꞌ weꞌ toꞌo tuntutne miyaꞌan meke iye pinakale. 
2CO.13.2	Papiyuku kaminduwenen, bakas hep sessaꞌanku meꞌ bakas magduse matuꞌuhin duk kēmon ne kaꞌam maluꞌuhin. Kuweꞌitu sessaꞌante kaꞌam balik pādpād gaꞌ pe ku tekka luꞌu weꞌ pagpiyu ku balik gaꞌi kaꞌaseꞌanku sine-sine gaꞌi ngalebbahan dusenen. 
2CO.13.3	Peggeꞌ kabayaꞌanbin tandaꞌ weꞌ kēmon pinaꞌinku si kaꞌamin amban pangandaꞌakan Almasi, kataꞌuhanbi du iyan bang ne kaꞌam leggaku. Gaꞌi lamma Almasi saguwaꞌ basag iye ine-ine hinangne si kaꞌam. 
2CO.13.4	Peggeꞌ bisan kuweꞌ bantuk gaꞌ niyaꞌ basagne pangalansang iye diyataꞌ olomin, saguwaꞌ ellum du iye balik weꞌ balakat Tuhanin. Damikkiyan kami meꞌ kawakilannen, kuweꞌ bantuk lamma isab kami peggeꞌ magdambuwaꞌ kami duk Almasi. Saguwaꞌ takitebi du iyan weꞌ ellum du isab kami weꞌ balakat Tuhanin duk niyaꞌ du basag kami ngahatul kaꞌam.
2CO.13.5	Pikilun bi teꞌed duk payamanun bi bang bennal ke kaꞌam sandel pu Isa Almasi atawa gaꞌi. Gaꞌi ke kataꞌuhanbi weꞌ luꞌu Isa Almasi patennaꞌ dem ateybi? Bang gaꞌ iye luꞌu, hātinen gaꞌi toꞌo weꞌ sandel kaꞌam si iye. 
2CO.13.6	Ngase-ngase ku weꞌ kataꞌuhanbi du iyan weꞌ kami asal bennal kawakilan weꞌ Almasi. 
2CO.13.7	Iye pināku-pāku kami si Tuhanin weꞌ hinangbi hadja sasuku mapatutin supaya kaꞌam gaꞌi subey legga kami. Gaꞌi ne makaꞌine bisan gaꞌi tapakite kami si kaꞌam weꞌ bennal kaꞌurungan kapatut kami weꞌ Almasi ngalegga kaꞌam, basta maghinangan hāp hadja kaꞌam. 
2CO.13.8	Gaꞌi kami makajari maghinang ine-ine naggaꞌ mabennalin saguwaꞌ luwal kami magpasōng mabennalin. 
2CO.13.9	Sinna kami bisan kami kimmatan meꞌ aꞌahin lamma basta basag hadja sandelbi pu si Isa Almasihin. Duk pāku-pāku kami teꞌed si Tuhan weꞌ kawul-piꞌilbin pasōng ne paꞌin ngahāp. 
2CO.13.10	Hangkan kaꞌam sulatanku sabab inin pādpād gaꞌ pe ku tapiyu luꞌu, supaya pahāpbi ne hinanganbin duk pagtekkaku luꞌu, gaꞌi ne subey pakitehanku kapatutkun ngalegga kaꞌam. Inurungan ku kapatut weꞌ Almasi, dumaꞌin supaya tapakaꞌatanku sandelbin saguwaꞌ duk kaꞌam tatabanganku supaya ngabasag sandelbin.
2CO.13.11	Na, meꞌ kapungtinaꞌihanku, taman inin ne hadja. Iye apasun bi mahāp kawul-piꞌilbin; tuhutun bi teꞌed meꞌ sessaꞌku si kaꞌamin; magsulut-sulut kaꞌam supaya kaꞌam dem kasanyangan. Manjari luꞌu du si kaꞌam Tuhanin, iye poꞌon lasahin duk kasanyanganin.
2CO.13.12	Bang kaꞌam magtipun, magsalam-sinalam kaꞌam, tandaꞌ weꞌ maglasa-ilasa kaꞌam.
2CO.13.13	Kēmon meꞌ masandel pu si Isa matuꞌuhin maboꞌo bissā weꞌ essebde kaꞌam.
2CO.13.14	Karayaw luwal kaꞌam ipat Isa Almasi, Panuhutanten bi duk karayaw luwal pakitehan Tuhanin lasanen si kaꞌam. Karayaw isab magdambuwaꞌ atey kaꞌam kēmon peggeꞌ luꞌu Niyawa Tuhanin dem ateybi.
2CO.13.14	Wassalam
GAL.1.1	Sulat inin amban si Paul pinasampay piyu si kaꞌam meꞌ masandel pu si Isa Almasi maluꞌu si meꞌ kalahatan Galatiyahin. Kawakilan ku dinaꞌak magmahalayak saguwaꞌ kapatutkun dumaꞌin amban manusiyaꞌ duk dumaꞌin aꞌa mangawakilan akuhin. Kawakilan ku weꞌ Isa Almasi duk weꞌ Samaten bi Tuhanin, iye mamakellum Isa Almasi amban kamateynen. 
GAL.1.2	Aku inin duk kēmon meꞌ kapungtinaꞌihante bi matuꞌuhin maboꞌo bissā piyu si kaꞌam meꞌ pagtipunan masandel pu si Isa Almasi maluꞌuhin weꞌ inesseb kaꞌam weꞌ kami.
GAL.1.3	Karayaw kaꞌam luwal ipat Samaten bi Tuhanin duk Isa Almasi, Panuhutanten bi. Karayaw isab weꞌ urungande kaꞌam kasanyangan dem ateybi. 
GAL.1.4	Si Isa Almasi, pinaglillaꞌ hep weꞌ ne umulnen supaya kapuwasan meꞌ duseten bi duk supaya kite bi gaꞌi ne nuhut meꞌ aꞌa maghinangan malaꞌat tuꞌu si dunya kuweꞌitu inin. Hininang inin weꞌ Isa Almasi peggeꞌ asal inin kinabayaꞌan Samaten bi Tuhanin. 
GAL.1.5	Pudjite bi Tuhanin salama-lama. Amin.
GAL.1.6	Asal ulaliꞌ ku teꞌed si kaꞌam bang weꞌey kaꞌam mura-mura nayikutan Tuhanin bu tapeneꞌ kaꞌam weꞌ ne sabab lasa duk aseꞌ Almasi si kaꞌamin. Duk iye tinuhutbin kuweꞌitu, usihat seddili sabab bang saꞌingge panimbul Tuhan kitehin bi. 
GAL.1.7	Saguwaꞌ iye matoꞌohin, gaꞌ niyaꞌ toloꞌ seddili bang pasal panimbul Tuhan kitehin bi. Saguwaꞌ niyaꞌ hadja meꞌ aꞌa batang sasewde pikilanbin duk batang pindahande aka-aka hāp sabab Isa Almasihin. 
GAL.1.8	Saguwaꞌ bang niyaꞌ aꞌa atawa bisan pe kami atawa bisan pe malaꞌikat amban surgaꞌ bu magmahalayak iye aka-aka hāp seddili amban toloꞌ mabennal bakas minahalayak kami si kaꞌamin, asal tapī iye si narkaꞌ. 
GAL.1.9	Bakas tapaꞌin kami ne inin matuꞌuhin duk tabalikku kuweꞌitu weꞌ bang niyaꞌ magmahalayak, bahasane aka-aka hāp bu seddili amban toloꞌ mabennal bakas minahalayak kami si kaꞌamin, asal tapī iye si narkaꞌ.
GAL.1.10	Daꞌa pikilun bi weꞌ iye inapaskun sanglitan aꞌa ku. Peggeꞌ asal inapaskun weꞌ sanglitan Tuhanin ku. Daꞌa pikilun bi weꞌ iye inapaskun weꞌ kasulutan meꞌ aꞌahin si aku. Peggeꞌ bang inin inapaskun gaꞌi siꞌ ku maghinang pu si Isa Almasi.
GAL.1.11	Meꞌ kapungtinaꞌihanku masandel pu si Isa Almasihin, batang kaꞌam paꞌessebanku weꞌ aka-aka hāp minahalayakku si kaꞌamin dumaꞌin amban pikilan aꞌa paguwaꞌannen. 
GAL.1.12	Gaꞌ tasangkaku toloꞌ inin amban manusiyaꞌ. Gaꞌ ku kaꞌusihatan weꞌ sine-sine sabab inin. Saguwaꞌ tasangkaku inin amban Isa Almasi. Pinakataꞌu inin weꞌ ne si aku.
GAL.1.13	Bugtuꞌ bakas takalebi sabab meꞌ hinanganku matuꞌuhin masa patuhut pe ku teꞌed si āgama Yahudi. Bininasa hep teꞌed weꞌ ku meꞌ masandel pu si Isahin duk maggeꞌes ku supaya hadja magkaꞌat sandelden duk gaꞌ niyaꞌ talebbi nuhut si Isa. 
GAL.1.14	Meꞌ pagkasiku Yahudi saliꞌ umul kamihin, gaꞌi siye makaꞌatu si aku magāgama. Asal inelleg teꞌed weꞌ ku meꞌ biꞌat-biꞌatan meꞌ kapapuꞌan kamihin.
GAL.1.15	Saguwaꞌ bisan ku kuweꞌ miyaꞌan, kinalasahan ku duk kaꞌaseꞌan ku weꞌ Tuhanin. Gaꞌ pe ku inanakan, andang ne ku tapeneꞌ weꞌ ne duk hininang ku weꞌ ne daraꞌakanne. 
GAL.1.16	Pagtapikil Tuhanin weꞌ pakitehanne si aku Anaknen supaya tamahalayakku aka-aka mahāp sabab Anaknen si meꞌ kabangsahan dumaꞌin Yahudi, gaꞌ ku pī pu sine-sine pakitoloꞌ sabab inin. 
GAL.1.17	Gaꞌ ku bisan pī si Awrusalam si meꞌ aꞌa kawakilan dehellu amban akuhin. Saguwaꞌ magtawus ku hap pī si lahat Arab ubus bu balik ku pī hap Damaskus. 
GAL.1.18	Puwas tellun tahun bahu pī ku hap Awrusalam mayaman si Petros duk laꞌi ku si iye duwe simana. 
GAL.1.19	Gaꞌ niyaꞌ seddili meꞌ bakas kawakilanin takiteku luwal si Yakub, sali Panuhutanten bi.
GAL.1.20	Meꞌ sinulatku inin asal toꞌo. Tiyaꞌ Tuhanin mayam-mayam, asal gaꞌi ku magdustaꞌ.
GAL.1.21	Puwas miyaꞌan hap pī ku si meꞌ kalahatan laꞌi si Siriya duk laꞌi si Kilikiya. 
GAL.1.22	Masa miyaꞌan gaꞌ pe ku bakas takite weꞌ meꞌ masandel pu si Isa Almasi laꞌi si lahat Yahudiyahin. 
GAL.1.23	Bakas kaꞌakahan hadja siye weꞌ aku aꞌa bakas maminasa siye matuꞌuhin supaya gaꞌi ne siye sandel pu si Isa Almasi. Bu kuweꞌitu koꞌ magmahalayak ne ku weꞌ subey meꞌ aꞌahin sandel pu si Isa Almasi. 
GAL.1.24	Duk pinudji weꞌ de Tuhanin peggeꞌ sandel ne ku pu si Isa Almasi.
GAL.2.1	Paglabey sampūꞌ duk ampat tahun, hap pī ku balik si Awrusalam magtuhut duk Barnabas. Binoꞌo isab weꞌ ku si Titus. 
GAL.2.2	Hap pī ku miyaꞌan peggeꞌ pinakataꞌu si aku weꞌ Tuhanin weꞌ subey ku pī. Pagtekka kami laꞌi, magmiting kami duk meꞌ nakuraꞌ meꞌ masandel pu si Isa Almasihin, kami-kami hadja. Pinahātihan weꞌ ku si siye bang ine aka-aka mahāp minahalayakku si meꞌ aꞌa dumaꞌin Yahudihin. Hangkan siye pinahātihan weꞌ ku peggeꞌ kaw siye gaꞌi kasulutan duk kaw paꞌinde weꞌ gaꞌ niyaꞌ kasuddahan meꞌ bakas tahinangkun atawa meꞌ hininangku masa miyaꞌan. 
GAL.2.3	Saguwaꞌ kasulutan du siye si meꞌ hinangkun. Peggeꞌ si Titus, saweꞌkun, bisan iye bangsa Girik, gaꞌ du iye segeꞌde dinaꞌak magislam. 
GAL.2.4	Saguwaꞌ niyaꞌ laꞌi meꞌ aꞌa pasakup si pagmitingan kami miyaꞌan magmā-mā weꞌ siye meꞌ pungtinaꞌite bi sandel pu si Isa Almasi. Kabayaꞌanden weꞌ si Titus subey magislam. Hap pī hadja siye magispay bang kite bi meꞌ masandel pu si Isa Almasihin nuhut meꞌ pangandaꞌakan saraꞌ tasulat si Musahin ke atawa gaꞌi. Peggeꞌ kabayaꞌanden weꞌ pabanyagaꞌ ne paꞌin kite bi nuhut saraꞌin bisan du kite bi bakas pinaluwas ne weꞌ Isa Almasi amban pamanyagaꞌan kitehin bi duk gaꞌ ne niyaꞌ kaput saraꞌin si kite bi. 
GAL.2.5	Saguwaꞌ gaꞌ teꞌed tuhut kami kinabayaꞌanden peggeꞌ gaꞌi kami bayaꞌ weꞌ toloꞌ mabennalin, hātinen aka-aka hāp sabab Isa Almasihin, kasagetan weꞌ toloꞌ gaꞌi bennal.
GAL.2.6	Meꞌ nakuraꞌ meꞌ masandel pu si Isa Almasihin, pagkalede meꞌ panoloꞌkun, gaꞌ niyaꞌ panallaꞌde duk gaꞌ isab niyaꞌ panambade. Bisan siye kinimmatan meꞌ aꞌa langkew, gaꞌi du makaꞌine si aku, peggeꞌ bang si Tuhan saliꞌ-saliꞌ du meꞌ aꞌahin kēmon. 
GAL.2.7	Tasabutde ne masa miyaꞌan weꞌ hinang pinangandel si aku weꞌ Tuhanin, magmahalayak aka-aka hāp sabab Isa Almasihin pī si meꞌ kabangsahan dumaꞌin Yahudi, kuweꞌ si Petrosin isab iye hinang pinangandel si iyehin, magmahalayak pī si meꞌ Yahudi. 
GAL.2.8	Tuhanin, kawakilan weꞌ ne si Petros dinaꞌak magmahalayak si meꞌ Yahudihin. Damikkiyan isab kawakilan ku weꞌ ne dinaꞌak magmahalayak si meꞌ dumaꞌin Yahudihin. 
GAL.2.9	Manjari disi Yakub duk si Petros duk Yahiya, siye meꞌ kinimmatan nakuraꞌ malaꞌihin, sakaliꞌ tahātide weꞌ kawakilan ku weꞌ Tuhanin, sinalam kami duk Barnabas weꞌ de, tandaꞌ weꞌ magdambuwaꞌ hinang kami kēmon. Isun kamihin weꞌ kami duk Barnabas magmahalayak si meꞌ kabangsahan dumaꞌin Yahudi bu siye isab magmahalayak si meꞌ Yahudi. 
GAL.2.10	Pākude hadja weꞌ subey tabang kami meꞌ mamiskin laꞌi si Awrusalamin, meꞌ masandel pu si Isa Almasihin. Duk iye du isab miyaꞌan luwal kabayaꞌanku hininangin.
GAL.2.11	Gaꞌ tiggel puwas miyaꞌan hap pī si Petros si kami laꞌi si puweblo Antiyok. Dambuwaꞌ ellew sinabit iye weꞌ ku peggeꞌ niyaꞌ hinanganne gaꞌi tewwaꞌ. 
GAL.2.12	Tagnaꞌne tekka laꞌi, patuhut iye mangan si meꞌ aꞌa dumaꞌin Yahudi masandel pu si Isa Almasihin. Saguwaꞌ sakaliꞌ niyaꞌ tekka pī meꞌ Yahudi sandel pu si Isa Almasi dinaꞌak pī weꞌ si Yakub, na, si Petros inin gaꞌi ne asipne meꞌ dumaꞌin Yahudihin duk gaꞌi ne iye mangan magtuhut duk siye. Talew si Petros kaw iye sallaꞌ meꞌ Yahudi mamēbbegan saraꞌ pagislamin. 
GAL.2.13	Meꞌ Yahudi sinduwe masandel pu si Isa Almasi laꞌi si Antiyokin, batukande isab si Petros duk kēmon siye gaꞌi ne mangan magtuhut duk meꞌ dumaꞌin Yahudihin. Sampay si Barnabas katimboꞌohan isab. 
GAL.2.14	Pagkiteku weꞌ hininangde miyaꞌan kuntara si meꞌ toloꞌ mabennal panoloꞌ aka-aka mahāp sabab Isa Almasihin, paꞌinku pu si Petros si pagharapande kēmon, “Kaꞌu hatiꞌ, Yahudi kew, saguwaꞌ gaꞌi du tuhutnu addatte bi meꞌ Yahudihin. Iye tinuhutnun addat meꞌ aꞌa dumaꞌin Yahudihin. Na, weꞌey pe segeꞌnu meꞌ aꞌa dumaꞌin Yahudihin nuhut addat meꞌ Yahudihin?” Iye miyaꞌan bissāku pu si Petrosin.
GAL.2.15	Yahudi kami peggeꞌ meꞌ matettoꞌa kamihin Yahudi. Dumaꞌin kami kuweꞌ meꞌ bangsa seddilihin, meꞌ manggaꞌi manuhut saraꞌin. 
GAL.2.16	Saguwaꞌ bisan kami, kataꞌuhan kami weꞌ aꞌahin inampun duk kinimmatan bentel weꞌ Tuhanin sabab sandelne pu si Isa Almasihin hadja, dumaꞌin weꞌ sabab panuhutne meꞌ pangandaꞌakan saraꞌ si Musahin. Hangkan hep bisan kami, sandel ne kami pu si Isa Almasi supaya kami inampun duk kinimmatan bentel weꞌ Tuhanin sabab sandel kami pu si Almasihin duk dumaꞌin sabab panuhut kami saraꞌin. Peggeꞌ gaꞌ teꞌed niyaꞌ aꞌa inampun duk kinimmatan bentel weꞌ Tuhanin sabab panuhutne meꞌ pangandaꞌakan saraꞌin. 
GAL.2.17	Bang iye kinabayaꞌanten weꞌ kimmatan Tuhanin kite bentel, subey kite sandel pu si Isa Almasi duk dumaꞌin saraꞌin subey pangandelanten. Hangkan hep bang Almasi pangandelan kamihin, tasabut kami ne weꞌ dusehan kami sa meꞌ aꞌa dumaꞌin Yahudihin. Bang kuweꞌ iyan, tapaꞌinte ke weꞌ Almasi jānnen hangkan kami dusehan? Asal gaꞌi! 
GAL.2.18	Saguwaꞌ bang ku balik nuhut saraꞌ bakas tinayikutankun duk paꞌinku weꞌ saraꞌin subey tinuhut, na, pastiꞌ weꞌ dusehan ku peggeꞌ kalanggalanku saraꞌin. 
GAL.2.19	Tasabutku ne weꞌ gaꞌi du ku kinimmatan bentel weꞌ Tuhanin sabab panuhutku saraꞌin peggeꞌ asal gaꞌi du tatuhutku. Hangkan tayikutanku ne saraꞌin supaya Tuhanin ne asal tinuhutkun. Sabab sandelku pu si Isa Almasihin, kuweꞌ ku dalil tumuhut si iye ilansang diyataꞌ olom. 
GAL.2.20	Kuweꞌ ku dalil matey saguwaꞌ ellum ku peggeꞌ tiyaꞌ Almasi patennaꞌ dem ateyku. Duk tiggelanku ellum si dunya inin, sandel ne ku paꞌin si Anak Tuhanin. Malasa iye si aku duk maglillaꞌ iye matey sababku. 
GAL.2.21	Asal gaꞌi tayikutanku lasa duk aseꞌ Tuhan pinakitehanne si aku kamatey Almasi diyataꞌ olomin. Peggeꞌ bang siꞌ kinimmatan kite bentel weꞌ Tuhanin sabab panuhutte saraꞌin, na, hātinen gaꞌ niyaꞌ guna kamatey Almasihin.
GAL.3.1	Kaꞌam meꞌ aꞌa Galatiyahin, babbal pahāp kaꞌam iyan! Weꞌey pakalebi meꞌ aꞌa mangandaꞌak kaꞌam nuhut saraꞌ tasulat si Musahin? Weꞌ gaꞌi pastiꞌ panoloꞌku si kaꞌamin weꞌ matey Isa Almasi diyataꞌ olom supaya dusebin tapuwasan? 
GAL.3.2	Akahanun bi ku. Saꞌingge panayimaꞌbi Niyawa Tuhanin? Tatayimaꞌbi ke Niyawa Tuhanin peggeꞌ tuhutbi saraꞌin? Dumaꞌin! Saguwaꞌ kataꞌuhanbi du weꞌ pangurung Tuhanin hadja Niyawanen si kaꞌam peggeꞌ takalebi duk kinahagad weꞌ bi aka-aka mahāp sabab si Isa Almasihin. 
GAL.3.3	Babbal pahāp kaꞌam iyan! Tagnaꞌbi nuhut Isa Almasi, Niyawa Tuhanin pangandelanbin nabangan kaꞌam. Saguwaꞌ kuweꞌitu iye pangandelanbin basagbi nuhut saraꞌ tasulat si Musahin supaya kaꞌam kinimmatan bentel weꞌ Tuhanin. 
GAL.3.4	Kēmon meꞌ talabeybin sabab sandelbi pu si Isahin, gaꞌ ke miyaꞌan niyaꞌ gunane si kaꞌam? Bugtuꞌ niyaꞌ. 
GAL.3.5	Tuhanin, pinangurung weꞌ ne si kaꞌam Niyawa Sutsihin duk maghinang iye hinangan balakatan diyalemanbi, dumaꞌin peggeꞌ tuhutbi meꞌ pangandaꞌakan saraꞌin saguwaꞌ peggeꞌ pakalebi duk kinahagad weꞌ bi aka-aka mahāp sabab si Isa Almasihin.
GAL.3.6	Pikilun bi Ibrahim awwalley. Tasulat dem kitab, pinaꞌin, “Kinahagad weꞌ Ibrahim sanggup Tuhan si iyehin. Sabab pakahagadne miyaꞌan, kinimmatan iye bentel weꞌ Tuhanin.” 
GAL.3.7	Hangkan hep subey tasabutbi weꞌ meꞌ aꞌa asal masandel si Tuhanin, siye tubuꞌ Ibrahim teꞌedin. 
GAL.3.8	Paꞌin Tuhanin matuꞌuhin dem kitab weꞌ bisan meꞌ aꞌa dumaꞌin Yahudihin kimmatanne du bentel bang sandel siye si iye. Pinahātihan weꞌ ne pu Ibrahim matuꞌuhin aka-aka mahāp inin. Paꞌinne pu si Ibrahim, “Sababnu urunganku kahāpan kēmon manusiyaꞌ si dunyahin.” 
GAL.3.9	Kinahagad weꞌ Ibrahim sanggup Tuhanin duk sabab miyaꞌan inurungan iye kahāpan weꞌ Tuhanin. Damikkiyan kēmon makahagad si bissā Tuhanin, inurungan kahāpan isab siye.
GAL.3.10	Saguwaꞌ kēmon magpaꞌin weꞌ kinimmatan siye bentel weꞌ Tuhanin sabab panuhutde saraꞌin, pagmulkaꞌan Tuhanin du siye. Peggeꞌ tasulat dem kitab, pinaꞌin, “Sasuku gaꞌi makatuhut kēmon pangandaꞌakan tasulat dem saraꞌin, asal pagmulkaꞌan Tuhanin siye.” 
GAL.3.11	Manjari, pastiꞌ teꞌed weꞌ gaꞌ niyaꞌ aꞌa kinimmatan bentel weꞌ Tuhanin sabab panuhutne saraꞌin. Peggeꞌ paꞌin kitabin isab, “Sine-sine masandel si Tuhanin, kimmatan Tuhanin iye bentel duk ellum iye salama-lama.” 
GAL.3.12	Bang niyaꞌ siꞌ aꞌa makatuhut kēmon pangandaꞌakan dem saraꞌin, gaꞌi iye subey sandel pu si Isa Almasi. Peggeꞌ niyaꞌ isab tasulat dem kitab, pinaꞌin, “Aꞌa makatuhut kēmon pangandaꞌakan dem saraꞌin, ellum iye salama-lama.”
GAL.3.13	Saguwaꞌ gaꞌ niyaꞌ bisan dambuwaꞌ makatuhut kēmon pangandaꞌakan dem saraꞌin hangkan kēmon pagmulkaꞌan Tuhanin. Saguwaꞌ si Almasi ilegga gantiꞌte bi duk pinaluwas kite bi weꞌ ne amban pangalegga Tuhan si kitehin bi. Pangalegga iyehin pinapatey diyataꞌ olom. Peggeꞌ tasulat hep dem kitab, pinaꞌin, “Bang aꞌahin pinapatey binowet diyataꞌ olom, hātinen weꞌ tewwaꞌ mulkaꞌ Tuhanin iye.” 
GAL.3.14	Si Almasi maglillaꞌ pinapatey kuweꞌ miyaꞌan supaya sabab iye meꞌ kahāpan pananggup Tuhan pu si Ibrahimin awwalley tapangurung du isab si meꞌ aꞌa dumaꞌin Yahudihin, duk supaya sabab sandelte bi pu si Isa Almasihin papitu Tuhanin du si kite bi Niyawa Sutsi pananggupnen.
GAL.3.15	Meꞌ kapungtinaꞌihanku masandel pu si Isa Almasihin, urungante kaꞌam upama. Bang niyaꞌ duwangan magjanjiꞌ bu tapilmahande katas pagjanjiꞌande miyaꞌan, gaꞌ niyaꞌ bisan sine makajari mindahanne atawa nambahanne. 
GAL.3.16	Manjari Tuhanin, niyaꞌ meꞌ janjiꞌne pu Ibrahim duk si tubuꞌnen. Gaꞌ paꞌin kitabin, “si meꞌ tubuꞌnen,” hātinen ekka siye. Saguwaꞌ paꞌin kitabin si dambuwaꞌ hadja tubuꞌnen duk inin si Almasi. 
GAL.3.17	Iye batang pinahātiku si kaꞌamin, inin: Tuhanin bakas ngajanjiꞌ pu Ibrahim duk nanggup iye weꞌ asal tumananne janjiꞌne miyaꞌan. Paglabey ampat hatus duk tellumpūꞌ tahun puwas miyaꞌan, pinangurung weꞌ Tuhanin saraꞌin pu si Musa para si meꞌ Yahudihin. Saguwaꞌ gaꞌi makajari pinaꞌin weꞌ gaꞌi ne binali janjiꞌ Tuhan tagnaꞌin peggeꞌ niyaꞌ ne saraꞌ. Haget pe janjiꞌ Tuhan miyaꞌan duk subey du tumananne. 
GAL.3.18	Peggeꞌ bang upama meꞌ kahāpan amban Tuhanin tepe si kite bi bang tuhutte bi meꞌ pangandaꞌakan saraꞌ tasulat si Musahin, na, gaꞌ ne niyaꞌ guna janjiꞌne miyaꞌan. Saguwaꞌ peggeꞌ bakas Tuhanin ngajanjiꞌ weꞌ ngurung iye kahāpan hangkan miyaꞌan pangurungne pu si Ibrahim.
GAL.3.19	Manjari, bang kuweꞌ iyan, ine guna saraꞌin? Akahante kaꞌam, saraꞌin pinatamba hadja weꞌ Tuhanin supaya kataꞌuhan meꞌ aꞌahin bang ine duseden. Duk kabayaꞌan Tuhanin weꞌ saraꞌ inin tinuhut tiggelan gaꞌi pe tekka pitu tubuꞌ Ibrahim miyaꞌan, si Isa Almasi. Iye hep inin pinaꞌin Tuhan si janjiꞌnen. Saraꞌin pinangurung weꞌ Tuhanin si meꞌ malaꞌikat dinaꞌak pangurung pu si Musa. Ubus pinangurung isab weꞌ si Musa si meꞌ Yahudihin. 
GAL.3.20	Saguwaꞌ pangajanjiꞌ Tuhan pu Ibrahimin, gaꞌ iye ngandaꞌak sine-sine. Asal iye teꞌed dihananne mamissā pu Ibrahimin. Hangkan kataꞌuhante weꞌ pasōng langkew janjiꞌ Tuhanin amban saraꞌin.
GAL.3.21	Hatu kannalbi weꞌ gaꞌi maguyun saraꞌin duk janjiꞌ Tuhanin. Saguwaꞌ maguyun du siye. Peggeꞌ bang siꞌ miyaꞌan niyaꞌ saraꞌ makaꞌurungan kite bi umul gaꞌ niyaꞌ tamananne, na, bentel ne siꞌ kite bi si matahan Tuhan bang tuhutte saraꞌ miyaꞌan. 
GAL.3.22	Saguwaꞌ paꞌin kitabin weꞌ kēmon manusiyaꞌin dusehan duk kuweꞌ dalil pagbayaꞌan siye weꞌ dusehin. Hangkan hep sabab sandelte pu si Isahin hadja, tasangkate kahāpan pananggup Tuhanin. Kaꞌurungan kite bi umul gaꞌ niyaꞌ tamananne bang sandel kite bi pu si Isa Almasi.
GAL.3.23	Matuꞌuhin gaꞌ pe kite bi sandel pu si Isa, kuweꞌ kite bi dalil kinalabusu weꞌ saraꞌin duk gaꞌi kite bi lumuwas samantaꞌan gaꞌi pe kataꞌuhante weꞌ sandelten makatimbul kitehin. 
GAL.3.24	Saraꞌin mamanoloꞌan kitehin bi tiggelan gaꞌ pe tekka Almasi, supaya pagtekka ne Almasi makajari ne kite inampun duk kinimmatan bentel weꞌ Tuhanin sabab sandelte pu Almasihin. 
GAL.3.25	Kuweꞌitu peggeꞌ tekka ne si Isa Almasi duk iye ne pangandelanten, gaꞌi ne kite subey pinanoloꞌan weꞌ saraꞌ sinulat si Musahin.
GAL.3.26	Kēmon kaꞌam meꞌ anak Tuhanin ne peggeꞌ sandel ne kaꞌam pu si Isa Almasi. 
GAL.3.27	Peggeꞌ kēmon kaꞌam sandel ne pu si Isa Almasi duk bakas ne kaꞌam pinandi, tandaꞌ weꞌ nuhut ne kaꞌam iye, hangkan ilekkat ne weꞌ bi addatnen. 
GAL.3.28	Manjari, gaꞌ ne niyaꞌ pagbiddaꞌan Yahudihin duk meꞌ aꞌa dumaꞌin Yahudihin. Gaꞌ niyaꞌ pagbiddaꞌan banyagaꞌin duk dumaꞌin banyagaꞌin. Gaꞌ niyaꞌ pagbiddaꞌan lellahin duk dendehin. Peggeꞌ kēmon kaꞌam magdambuwaꞌ dem atey ne sabab sandelbi pu si Isa Almasihin. 
GAL.3.29	Peggeꞌ kaꞌam sukuꞌ pu si Isa Almasi, hangkan meꞌ tubuꞌ Ibrahim isab kaꞌam duk tepe si kaꞌam du pananggup Tuhan pu Ibrahimin.
GAL.4.1	Pinaꞌinku miyaꞌan makajari isab inupamahan kuweꞌ inin. Upama niyaꞌ nakanak, anak dambuwaꞌ-buwaꞌ, bu matey samanen. Iye ne dapuꞌ meꞌ alataꞌ taꞌamban samanen. Saguwaꞌ samantaꞌan nakanak pe iye kuweꞌ du hadja iye banyagaꞌ. 
GAL.4.2	Peggeꞌ pinagbayaꞌan pe iye duk meꞌ alataꞌnen weꞌ meꞌ aꞌa mangipat iyehin. Saguwaꞌ bang tekka ne ellew panessaꞌ samanen, niyaꞌ ne kapatutne magbayaꞌ si meꞌ alataꞌnen. 
GAL.4.3	Damikkiyan kite bi isab matuꞌuhin, masa kuweꞌ mākanak pe kite bi, hātinen gaꞌ pe kite bi sandel pu si Isa Almasi, kuweꞌ kite bi dalil meꞌ banyagaꞌ patuhut ne hadja si meꞌ kaꞌaddat-addatan kapapuꞌanten bi duk meꞌ biꞌat-biꞌatan meꞌ aꞌa si dunya inin. 
GAL.4.4	Saguwaꞌ pagtekka ellew pangeddew Tuhanin, pinapitu weꞌ ne si dunya Anaknen. Inanakan iye weꞌ manusiyaꞌ. Yahudi iye duk tinuhut weꞌ ne saraꞌ tasulat si Musahin, 
GAL.4.5	supaya tapaluwasne meꞌ aꞌa si antanan saraꞌin duk supaya kite bi hinang Tuhanin meꞌ anakne.
GAL.4.6	Kabugtuꞌanbi weꞌ kaꞌam meꞌ anakne ne peggeꞌ pinapitu weꞌ Tuhanin dem ateyte bi Niyawa Sutsihin, iye malaꞌi si Anaknen, Isa Almasi. Sabab Niyawa Sutsi dem ateyten bi makajari ne ēnante bi Tuhanin Samate bi. 
GAL.4.7	Hangkan hep kuweꞌitu dumaꞌin ne kaꞌam kuweꞌ banyagaꞌ saguwaꞌ anakne ne kaꞌam. Duk peggeꞌ anakne kaꞌam, pangurung Tuhanin du si kaꞌam kēmon meꞌ kahāpan sukuꞌ si meꞌ anaknen.
GAL.4.8	Matuꞌuhin masa gaꞌ pe kataꞌuhanbi Tuhanin, kuweꞌ kaꞌam meꞌ banyagaꞌ meꞌ tuhan-tuhan tinuhutbin. 
GAL.4.9	Saguwaꞌ kuweꞌitu kataꞌuhanbi ne Tuhanin, - pasōng pe, kataꞌuhan Tuhanin ne kaꞌam, - na, weꞌey ne isab batang tuhutbi balik meꞌ kaꞌaddatan duk meꞌ biꞌat-biꞌatan masahin bu gaꞌ du niyaꞌ kagunahande? Weꞌ bayaꞌ ne isab kaꞌam binanyagaꞌ weꞌ de balik? 
GAL.4.10	Tuhutbi ne balik meꞌ kaꞌaddatan meꞌ aꞌahin, kuweꞌ pamahadjebi ellew liꞌihin duk meꞌ kādjaꞌanbi bulan-bulanin atawa musim-musimin. 
GAL.4.11	Suse ku si kaꞌam, kaw gaꞌ niyaꞌ kaꞌujudan paghinangku maluꞌu si kaꞌamin.
GAL.4.12	Meꞌ kapungtinaꞌihanku masandel pu si Isa Almasihin, pākuku si kaꞌam, subey ne kaꞌam kuweꞌ akuhin peggeꞌ kemuwe ku sandel pu si Isa, gaꞌ ne ku ngandel si saraꞌ āgama Yahudihin. Saguwaꞌ kuweꞌ ne ku kaꞌam meꞌ dumaꞌin Yahudihin. Duk gaꞌ du niyaꞌ dusebi si aku saguwaꞌ hāp pangahatulbi akuhin matuꞌuhin. 
GAL.4.13	Kataꞌuhanbi du weꞌ puꞌunku hep kapagmahalayak aka-aka mahāpin si kaꞌam matuꞌuhin, peggeꞌ taꞌabut saki ku luꞌu si kaꞌam. Iye miyaꞌan tagnaꞌ pagmahalayakku si kaꞌamin. 
GAL.4.14	Bisan kaꞌam kasigpitan manamal sabab sakikun, gaꞌ du ku tayikutanbi atawa kalemmiꞌanbi saguwaꞌ hinatul ku weꞌ bi. Pangaddatbi akuhin kuweꞌ pangaddatbi malaꞌikat amban surgaꞌ bang upama niyaꞌ tapiyu si kaꞌam. Inaddatan ku weꞌ bi kuweꞌ pangaddatbi Isa Almasi bang upama tapiyu iye si kaꞌam. 
GAL.4.15	Kēgan teꞌed kaꞌam masa miyaꞌan peggeꞌ luꞌu ku si kaꞌam. Asal tapaꞌinku weꞌ bang makajari hadja, ugitanbi bisan matabin duk pangurungbi aku, pamakitebi bang saꞌingge pangimmatbi akuhin. Saguwaꞌ weꞌey kuweꞌitu pinda ne pangimmatbi akuhin? 
GAL.4.16	Hatu kannalbi weꞌ kuntarahante kaꞌam peggeꞌ akahante kaꞌam mabennalin.
GAL.4.17	Meꞌ aꞌa maluꞌu magtoloꞌ si kaꞌam meꞌ toloꞌ manggaꞌi mabennalin, kuweꞌ bantuk gagal siye si kaꞌam saguwaꞌ dumaꞌin tapikilden kahāpanbin. Kabayaꞌanden hadja weꞌ tayikutanbi ku supaya siye hadja tinuhutbin. 
GAL.4.18	Asal hāp bang aꞌahin gagal si saweꞌnen basta hāp hadja sababnen bang weꞌey siye gagal. Duk subey kaꞌam maggagal bang luꞌu ku si kaꞌam atawa bang gaꞌ ku luꞌu. 
GAL.4.19	Kimmatante kaꞌam kuweꞌ meꞌ anakku kinalasahankun; hangkan, kuweꞌ dende kahunitan bang iye sōng nganak, kahunitan ku mikil sabab kaꞌam samantaꞌan gaꞌi pe kaꞌam dambūs-būs nuhut Isa Almasi duk iye ne asal magbayaꞌ dem ateybin. 
GAL.4.20	Bang siꞌ ku luꞌu si kaꞌam kuweꞌitu. Taboꞌote siꞌ kaꞌam magbissā magharap peggeꞌ suse ku teꞌed si kaꞌam.
GAL.4.21	Kaꞌam meꞌ mabayaꞌ manuhut saraꞌ sinulat si Musa dem kitabin, gaꞌi ke kataꞌuhanbi bang ine pinaꞌin kitabin? 
GAL.4.22	Paꞌin kitabin hep weꞌ Ibrahim duwe anakne lellahin. Dambuwaꞌ anaknen amban andane banyagaꞌin duk dambuwaꞌin amban andane dumaꞌin banyagaꞌin. 
GAL.4.23	Anakne amban banyagaꞌin inanakan sa hinangan si dunyahin. Saguwaꞌ anakne amban andane dumaꞌin banyagaꞌin inanakan panuman Tuhan janjiꞌne pu si Ibrahimin. 
GAL.4.24	Inin pangandalilanten: dende duwangan inin dalil janjiꞌ Tuhan duwehin. Si Hagar, dende banyagaꞌin, dalil janjiꞌ Tuhan tagnaꞌin, iye saraꞌ pinangurungne pu si Musa laꞌi diyataꞌ punu Turusinahin. Duk meꞌ manuhut saraꞌin kuweꞌ meꞌ banyagaꞌ. 
GAL.4.25	Manjari si Hagar dalil punu Turusinahin laꞌi si lahat Arab duk dalil meꞌ bangsa Yahudihin isab. Banyagaꞌ si Hagar duk meꞌ anaknen. Damikkiyan isab kēmon meꞌ Yahudi kuweꞌitu manuhut saraꞌ sinulat si Musahin kuweꞌ pabanyagaꞌ si saraꞌin. 
GAL.4.26	Saguwaꞌ si Sara, anda Ibrahim dumaꞌin banyagaꞌin, iye dalil kēmon kite bi meꞌ masandel pu si Isahin peggeꞌ gaꞌ kite bi pabanyagaꞌ si saraꞌ sinulat si Musahin. 
GAL.4.27	Tasulat hep dem kitab, pinaꞌin,
GAL.4.27	“Magkēg kew, dende, bisan kew gaꞌ bakas nganak. Magellang-ellang kew weꞌ kēgnun bisan kew gaꞌ bakas makalessa peddiꞌ. Peggeꞌ meꞌ tubuꞌ dende bakas inambanan weꞌ ellanen ekka pe manamal amban meꞌ tubuꞌ dende maniyaꞌ ellanen.”
GAL.4.28	Meꞌ kapungtinaꞌihanku, kite bi inin meꞌ anak Tuhanin sabab tinumanan weꞌ ne janjiꞌnen. Kite bi kuweꞌ si Isahakin inanakan weꞌ si Sara panuman Tuhan janjiꞌne pu Ibrahimin. 
GAL.4.29	Masa miyaꞌan isab, nakanak inanakan sa hinangan si dunyahin, si Ismaꞌel, pinahunitan weꞌ ne nakanak inanakan sabab balakat Niyawa Tuhanin. Damikkiyan kite bi kuweꞌitu pinahunitan teꞌed weꞌ meꞌ mapabanyagaꞌ si saraꞌ tasulat si Musahin. 
GAL.4.30	Saguwaꞌ ine teꞌ paꞌin kitabin? Paꞌin kitabin, “Patahalaꞌun dende banyagaꞌin duk anaknen peggeꞌ gaꞌ niyaꞌ pusakaꞌ pangurung si anak banyagaꞌin. Kēmon pusakaꞌin sukuꞌ si anak dende dumaꞌin banyagaꞌin.” 
GAL.4.31	Hangkan meꞌ kapungtinaꞌihanku masandel pu si Isa Almasihin, dumaꞌin kite bi kuweꞌ anak dende banyagaꞌin saguwaꞌ kuweꞌ kite bi anak dende dumaꞌin banyagaꞌin.
GAL.5.1	Dumaꞌin ne kite bi kuweꞌ banyagaꞌ subey nuhut pangandaꞌakan saraꞌ sinulat si Musahin peggeꞌ bakas pinaluhaya ne kite bi weꞌ Almasi. Hangkan daꞌa teꞌed kaꞌam ngatu binanyagaꞌ balik saguwaꞌ pateteg kaꞌam duk kaꞌam luhaya.
GAL.5.2	Tentemanun bi pinaꞌinku inin. Bang paꞌinbi weꞌ subey kaꞌam magislam supaya kaꞌam kinimmatan bentel weꞌ Tuhanin, papitu Almasihin gaꞌ niyaꞌ gunane si kaꞌam. 
GAL.5.3	Asal sessaꞌante kaꞌam balik weꞌ sasuku magislam sa pangandaꞌakan saraꞌin, subey tuhutde kēmon pangandaꞌakan saraꞌin. 
GAL.5.4	Sasuku kaꞌam magpaꞌin weꞌ inampun duk kinimmatan kaꞌam bentel weꞌ Tuhanin sabab panuhutbi saraꞌin, tinayikutan ne weꞌ bi Almasi. Sumapeꞌ ne kaꞌam amban lasa duk aseꞌ Tuhanin. 
GAL.5.5	Saguwaꞌ kite bi, iye inase-aseten bi, weꞌ ampun Tuhanin kite bi duk kimmatanne kite bi bentel sabab balakat Niyawanen duk peggeꞌ sandel kite bi pu Almasi. 
GAL.5.6	Peggeꞌ bang ne kite bi sandel pu si Isa Almasi, saliꞌ-saliꞌ ne kite bi si pagmatahan Tuhanin bisan kite bi bakas magislam atawa gaꞌ. Iye mamahalgaꞌ si Tuhanin bang takite sandelten bi si lasate si pagkasiten bi.
GAL.5.7	Matuꞌuhin tinuhut teꞌed weꞌ bi toloꞌ mabennal sabab si Isa Almasihin. Saguwaꞌ kuweꞌitu sine mamages kaꞌamin hangkan gaꞌi ne tuhutbi? 
GAL.5.8	Dumaꞌin Tuhanin mamages kaꞌamin, peggeꞌ iye manawag kaꞌamin duk kaꞌam nuhut Isa Almasi. 
GAL.5.9	Meꞌ toloꞌ manggaꞌi mabennalin palatag sa pinaꞌin eliꞌanin, “Bisan da puddut pasulig makapasulig tibuꞌukan addunin.” 
GAL.5.10	Saguwaꞌ bisan ne kuweꞌ miyaꞌan, peggeꞌ magpungtinaꞌi kite bi sabab sandelte bi si Panuhutanten bi Isa Almasi, kabugtuꞌanku weꞌ gaꞌi du tuhutbi panoloꞌ seddili amban meꞌ bakas panoloꞌku si kaꞌamin. Duk aꞌa manasew pikilanbin sabab meꞌ toloꞌne manggaꞌi mabennalin, asal legga Tuhanin du iye bisan sine.
GAL.5.11	Meꞌ kapungtinaꞌihanku masandel pu si Isa Almasihin, niyaꞌ meꞌ aꞌa magpaꞌin weꞌ magtoloꞌ pe koꞌ ku weꞌ subey kite bi magislam supaya kinimmatan kite bi bentel weꞌ Tuhanin. Bang toꞌo inin weꞌey pe ku bininasa weꞌ meꞌ Yahudihin? Bang siꞌ ku magtoloꞌ weꞌ subey aꞌahin magislam, gaꞌi ne siꞌ ku kaꞌastelande bisan ne ku magtoloꞌ isab sabab kamatey Isa Almasi diyataꞌ olomin. 
GAL.5.12	Bang du siꞌ meꞌ aꞌa manasew kaꞌam iyan dumaꞌin hadja magislam saguwaꞌ ngapun dide ne manalus.
GAL.5.13	Manjari kaꞌam, meꞌ kapungtinaꞌihanku, tapeneꞌ kaꞌam weꞌ Tuhanin supaya kaꞌam tapaluhayane hangkan gaꞌi ne subey tuhutbi saraꞌin. Saguwaꞌ dumaꞌin hātine inin weꞌ peggeꞌ luhaya ne kaꞌam, makajari ne ūtanbi meꞌ napsu baranbin. Gaꞌi. Saguwaꞌ subey kaꞌam magtabang-tinabang peggeꞌ maglasa-ilasa kaꞌam. 
GAL.5.14	Peggeꞌ kēmon pangandaꞌakan saraꞌ tasulat si Musahin tatuhutte ne bang tuhutte dambuwaꞌ daꞌakan inin: “Kalasahanun saweꞌnun kuweꞌ pangalasanu dinun.” 
GAL.5.15	Saguwaꞌ bang iye bahanbin magkekkeb duk magsasaꞌ kuweꞌ asu, na pahatul kaꞌam peggeꞌ ujud magkaꞌat iyan pagdambuwaꞌ ateybin.
GAL.5.16	Inin pinaꞌinku si kaꞌamin: tuhutun bi pangandaꞌakan Niyawa Sutsihin, manjari gaꞌi iyan ūtanbi napsubin. 
GAL.5.17	Peggeꞌ kinabayaꞌan napsuten bi duk kinabayaꞌan Niyawa Tuhanin gaꞌi maguyun. Magkuntara duwe inin hangkan hep gaꞌi tahinangte meꞌ hinangan kinabayaꞌante hininangin. 
GAL.5.18	Bang iye tinuhutbin kinabayaꞌan Niyawa Tuhanin, gaꞌ ne niyaꞌ kaput saraꞌin si kaꞌam.
GAL.5.19	Bang napsuden iye tinuhut meꞌ aꞌahin mura kataꞌuhan peggeꞌ inin meꞌ hinanganden: magjina siye, baꞌisan siye, duk gaꞌi siye iyaꞌ magkadupangan. 
GAL.5.20	Pahadjede meꞌ tuhan-tuhanin. Hininang-hinang weꞌ de saweꞌden duk magbahasa siye. Magkuntara siye duk magsasaꞌ. Magkimbū siye duk magkaꞌastel. Iye luwal pinikilden kinabayaꞌanden hadja, gaꞌi tapikilde saweꞌden. Magpaꞌil-paꞌil siye. 
GAL.5.21	Pagnapsuhande panyap saweꞌden. Maglangohan siye duk bang magtipun siye maglami-lami, luwal siye maginuman duk magkadupangan. Niyaꞌ pe meꞌ hinangande seddili kuweꞌ inin. Ambat tabalikku bakas pinaꞌinku si kaꞌam matuꞌuhin, weꞌ meꞌ aꞌa maghinang meꞌ hinangan malaꞌat inin asal gaꞌi teꞌed sinakup dem pagbayaꞌan Tuhanin.
GAL.5.22	Saguwaꞌ aꞌahin bang pinagbayaꞌan iye weꞌ Niyawa Tuhanin, iye inin meꞌ hinangannen: malasa iye si pagkasine, kēgan dem ateynen, duk hāp pamikilnen. Taꞌu iye magpasensiya si saweꞌne duk hāp addatnen si pagkasinen. Be-tabang iye duk kapangandelan iye. 
GAL.5.23	Diyawaꞌ pagateynen duk gaꞌi ūtanne napsunen. Sabennal gaꞌ niyaꞌ saraꞌ kuntara si meꞌ hinangan inin. 
GAL.5.24	Duk kēmon meꞌ aꞌa sukuꞌ pu si Isa Almasihin, kimmatande ne weꞌ napsuden kuweꞌ dalil bakas matey magtuhut duk si Isa pangalansang iye diyataꞌ olomin. Hātinen, gaꞌi ne tuhutde napsuden duk sasuku kinabayaꞌan baranden. 
GAL.5.25	Peggeꞌ kaꞌurungan ne kite bi umul baꞌahu weꞌ Niyawa Tuhanin, subey ne kite bi ngatu pagbayaꞌanne. 
GAL.5.26	Subey kite bi gaꞌi abbuhan. Daꞌa kite bi maꞌastel saweꞌte bi duk daꞌa kite bi ngimbūhan saweꞌte bi.
GAL.6.1	Meꞌ kapungtinaꞌihanku, bang niyaꞌ dambuwaꞌ pagkasibi masandel pu si Isa Almasihin tasaꞌut maghinangan laꞌat, kaꞌam meꞌ pinagbayaꞌan weꞌ Niyawa Tuhanin subey iye sagdabi supaya iye taboꞌobi balik nuhut kinabayaꞌan Tuhanin. Saguwaꞌ subey pahāp-hāpbi panoloꞌbi iyehin. Duk pahatul-hatul kaꞌam kaw kaꞌam isab tasassat weꞌ seyitanin duk kapagduse kaꞌam. 
GAL.6.2	Magtabang-tinabang kaꞌam peggeꞌ bang hinangbi inin, tuhutbi pangandaꞌakan Isa Almasihin. 
GAL.6.3	Bang niyaꞌ aꞌa magpikil weꞌ hāp ne teꞌed iye, bu gaꞌi du, aꞌa iyan madupang dine hadja. 
GAL.6.4	Subey kaꞌam dangan-dangan pandogahanbi pahāp-hāp di hinanganbin. Bang asal hāp hinanganbin makajari kaꞌam sinna si dibin. Daꞌa iye pagsinnahanbin weꞌ hāp hinanganbin amban hinangan saweꞌbin. 
GAL.6.5	Peggeꞌ kite bi dangan-dangan subey kuwiraw si di hinanganten bi.
GAL.6.6	Duk kaꞌam meꞌ inusihatan lapal Tuhanin, subey tabangbi sukal aꞌa magusihat si kaꞌamin.
GAL.6.7	Daꞌa kaꞌam salaꞌ si pamikilbin. Gaꞌi tapadupang Tuhanin. Ine-ine tanem aꞌahin, iye du isab bayuꞌan miyaꞌan taꞌeddoꞌnen. Hātinen ine-ine hinang aꞌahin, tinumbasan iye sa hininangnen. 
GAL.6.8	Bang iye tinuhutnen napsunen, iye panumbas iyehin matey du iye duk tapī si narkaꞌ. Bang iye tinuhutnen kinabayaꞌan Niyawa Tuhanin, panumbas iyehin umul gaꞌ niyaꞌ tamananne si surgaꞌ. 
GAL.6.9	Hangkan, subey kite bi gaꞌi jumuꞌ maghinangan hāp. Peggeꞌ bang maghinangan hāp ne paꞌin kite, niyaꞌ waktu si pasōngan, urungan Tuhanin kite bi kahāpan. 
GAL.6.10	Hangkan kahabaꞌ niyaꞌ lugalte bi subey kite bi maghinangan hāp si kēmon aꞌa, lagiꞌ ne si meꞌ pungtinaꞌite bi masandel pu si Isa Almasihin.
GAL.6.11	Payamanun bi meꞌ sulatan mahadje inin. Aku manulat inin tuꞌu si panambusan sulatkun. 
GAL.6.12	Meꞌ aꞌa luwal manegeꞌ-negeꞌ kaꞌam dinaꞌak magislamin, iye inapasden weꞌ sanglitan meꞌ Yahudihin siye. Tinalew siye si meꞌ pagkaside Yahudihin kaw siye bininasa sabab sandelde pu si Isa Almasi mamatey diyataꞌ olomin. 
GAL.6.13	Bisan du siye magtoloꞌ weꞌ subey kaꞌam magislam sa pangandaꞌakan saraꞌ tasulat weꞌ si Musahin, gaꞌi du tuhutde kēmon pangandaꞌakan dem saraꞌin. Segeꞌde kaꞌam magislam supaya hadja siye kapagabbu weꞌ siye makahumatan kaꞌamin hangkan kaꞌam magislam. 
GAL.6.14	Saguwaꞌ aku, gaꞌ niyaꞌ seddili pagabbuhanku luwal hadja sabab kamatey Panuhutanten bi, Isa Almasi sababku. Peggeꞌ matey iye ilansang diyataꞌ olom supaya ku tapaluwasne amban dusekun. Duk sabab kamateynen gaꞌi ne ku taboꞌo-boꞌo weꞌ meꞌ napsu malaꞌat si dunya inin duk gaꞌ ne niyaꞌ bayaꞌku si meꞌ hinangan malaꞌat si dunya inin. 
GAL.6.15	Gaꞌ niyaꞌ kagunahanne bisan aꞌahin magislam atawa gaꞌi. Iye mamahalgaꞌin weꞌ bakas binaꞌahuhan ne kite weꞌ Tuhanin. 
GAL.6.16	Kēmon manuhut meꞌ pinaꞌinku inin, karayaw siye kaꞌaseꞌan Tuhanin duk karayaw pasanyangne dem ateyden, duk dumaꞌin hadja siye, saguwaꞌ kēmon isab meꞌ aꞌa Tuhanin, Yahudi ke atawa dumaꞌin Yahudi.
GAL.6.17	Tinagnaꞌan maꞌin kabayaꞌankun gaꞌ ne niyaꞌ nasew aku pasal kapatutku magmahalayak sabab si Isa Almasihin. Sabab meꞌ paliꞌ si baranku inin pastiꞌ weꞌ daraꞌakan Isa Almasi ku.
GAL.6.18	Meꞌ kapungtinaꞌihanku, karayaw du kaꞌam luwal ipat Isa Almasi, Panuhutanten bi. Amin.
GAL.6.18	Wassalam
EPH.1.1	Sulat inin amban aku, si Paul, pinasampay piyu si kaꞌam meꞌ aꞌa Tuhan luꞌu si lahat Epesusin, meꞌ mapateteg pu si Isa Almasihin. Amban bayaꞌ Tuhan hangkan ku inin kawakilan weꞌ Isa Almasi magmahalayak aka-aka mahāp amban iyehin. 
EPH.1.2	Karayaw luwal kaꞌam ipat Samaten bi Tuhanin duk Panuhutanten bi Isa Almasi. Karayaw isab pasanyangde dem ateybin.
EPH.1.3	Pudjite bi Tuhanin, Sama Isa Almasi, Panuhutanten bi. Peggeꞌ magdambuwaꞌ ne kite bi duk Isa Almasi, iledjikiꞌan kite bi weꞌ Tuhanin. Pinangurung weꞌ ne si kite bi kēmon bayuꞌ-bayuꞌan kahāpan amban surgaꞌ, kahāpan gaꞌi usaꞌ salama-lama. 
EPH.1.4	Gaꞌ pe dunyahin pinapanjari, andang ne kite bi tapeneꞌ weꞌ ne hinangne meꞌ aꞌane sabab magdambuwaꞌ kite bi duk Isa Almasi. Hangkan kite bi peneꞌne, supaya kite bi sutsi duk gaꞌ ne niyaꞌ tamak-tamakte bi si pagmatahanne.
EPH.1.5	Hawal lasane si kitehin bi, andang ne tapikil weꞌ Tuhanin weꞌ hinangne kite bi meꞌ anakne sabab bakas tahinang Isa Almasihin. Inin asal kasinnahannen duk kinabayaꞌanne hininangin. 
EPH.1.6	Pudjite bi Tuhanin sabab lasane duk aseꞌne manggaꞌi takila-kilahin, iye lasane duk aseꞌne pinangurungne si kitehin bi sabab tahinang Isa Almasi, Anakne kinalasahannen. 
EPH.1.7	Sabab kamatey Almasihin pinaluwas ne kite bi, hātinen inampun ne weꞌ Tuhanin meꞌ duseten bi. Asal hadje hep teꞌed lasa duk aseꞌ Tuhanin si kite bi! 
EPH.1.8	Pangurungne si kite bi kēmon kataꞌu duk pamikil duk 
EPH.1.9	pinakitaꞌu ne weꞌ ne si kite bi ginaraꞌne andangin. Gaꞌ inin niyaꞌ ngataꞌuhanne matuꞌuhin. Duk andang tapikilne weꞌ Almasi manumanan kēmon kinabayaꞌanne hininangin. 
EPH.1.10	Kabayaꞌan Tuhanin hep weꞌ bang taꞌabut waktu pangeddewnen pinagdambuwaꞌ ne kēmon pinapanjarinen, kēmon malaꞌi si surgaꞌin duk kēmon matuꞌu si dunyahin, duk Almasi magbayaꞌ si siyehin kēmon.
EPH.1.11	Kēmon hininang Tuhanin hininang weꞌ ne peggeꞌ inin kinabayaꞌannen duk inin ginaraꞌnen. Ubus, peggeꞌ iye ginaraꞌnen, tapeneꞌ kami weꞌ ne manjari meꞌ aꞌane peggeꞌ magdambuwaꞌ ne kami duk Almasi. Inin ginaraꞌnen kemuwe tagnaꞌ awwalley pe. 
EPH.1.12	Kami madehellu-dehellu mangase-ngase pu Almasihin. Iye jānnen hangkan kami tapeneꞌ, supaya pudji kami lasa duk aseꞌ Tuhanin.
EPH.1.13	Duk kaꞌam manjari aꞌa Tuhanin isab sakaliꞌ takalebi lapal mabennalin, hātinen aka-aka mahāp sabab katimbulanbin. Sandel kaꞌam pu si Almasi duk pinapiyu isab weꞌ Tuhanin si kaꞌam Niyawa Sutsi pananggupnen, tandaꞌ weꞌ sukuꞌ si iye ne teꞌed kaꞌam. 
EPH.1.14	Niyawa Sutsi pinangurungne si kitehin bi, tandaꞌ weꞌ asal tasangkate bi du si pasōngan kēmon pananggup Tuhan si meꞌ aꞌanen, duk kabugtuꞌante bi ne weꞌ kaꞌujudannen luhaya teꞌed kite bi. Pudjite bi lasa duk aseꞌ Tuhanin.
EPH.1.15	Iye hep inin sababnen hangkan kemuwe takaleku weꞌ sandel ne kaꞌam si Panuhutan kamihin si Isa, duk weꞌ malasa kaꞌam si kēmon meꞌ aꞌa Tuhanin, 
EPH.1.16	gaꞌi ku padeheng magsukul si Tuhan sababbi. Bang ku ngampun, luwal du isab kaꞌam tabangkilku. 
EPH.1.17	Duk māku-māku ku si Tuhan, Sama Panuhutanten bi Isa Almasi, Tuhan mapataꞌ pinudjihin. Māku-māku ku karayaw pangurungne kaꞌam Niyawa Sutsihin, iye mangurungan kataꞌu si kaꞌamin duk pakataꞌune du si kaꞌam pasal Tuhanin supaya pasōng Tuhanin kataꞌuhanbi. 
EPH.1.18	Duk pāku-pākuku isab karayaw pinakellum akkalbin supaya tahātibi teꞌed bang ine inase-asebi amban iyehin peggeꞌ tapeneꞌ kaꞌam weꞌ ne dinaꞌak nuhut iye. Duk supaya isab tahātibi bang saꞌingge kahāp meꞌ bayuꞌ-bayuꞌan pananggupne pinangurung si meꞌ aꞌanen, 
EPH.1.19	duk supaya isab tahātibi bang saꞌingge hadje balakatnen si kite bi meꞌ masandel si iyehin. Iye du isab inin balakat ginunanen 
EPH.1.20	sakaliꞌ pinakellum weꞌ ne balik Isa Almasi amban kamateynen duk pinatingkoloꞌ iye weꞌ ne si kanawanne, lugal mabangsahanin laꞌi si surgaꞌ. 
EPH.1.21	Pinalangkew Almasi weꞌ Tuhanin. Langkew pe iye amban kēmon magbayaꞌin duk sasuku taga kapatut duk balakatin. Langkew gellalnen amban kēmon bakas ginellalin, dumaꞌin hadja si dunya inin saguwaꞌ sampay si ahilat. 
EPH.1.22	Dinaꞌak Almasi weꞌ Tuhanin magbayaꞌ si kēmon-kēmonin. Duk iye tapeneꞌ Tuhan magnakuraꞌ si kēmon meꞌ masandel si iyehin. 
EPH.1.23	Isa Almasi dalil kōkin duk kēmon meꞌ masandel si iyehin dalil barannen. Tipun laꞌi si siye kēmon addat duk pikilan Almasihin. Duk antag-antag si dunya duk si surgaꞌ laꞌi iye.
EPH.2.1	Na, kaꞌam matuꞌuhin gaꞌ niyaꞌ umulbi baꞌahu amban Tuhan; kuweꞌ kaꞌam dalil aꞌa matey sabab hinanganbi malaꞌatin duk meꞌ dusehin. 
EPH.2.2	Masa miyaꞌan addatbin kuweꞌ addat meꞌ aꞌa manggaꞌi manuhut Tuhanin. Iye tinuhutbin nakuraꞌ seyitanin. Iye hep magbayaꞌ si meꞌ aꞌa gaꞌi takite diyataꞌ mahawanin duk kuweꞌitu iye isab magbayaꞌ si meꞌ aꞌa manggaꞌi manuhut Tuhanin. 
EPH.2.3	Kite bi kēmon kuweꞌ siyehin du matuꞌuhin peggeꞌ luwal hinangte bi ine-ine kinabayaꞌanten bisan kataꞌuhante weꞌ laꞌat miyaꞌan. Ine-ine kinabayaꞌan baranten duk ine-ine kasinnahan ateyten, iye miyaꞌan luwal hininangten ne paꞌin. Hangkan hep kite bi kuweꞌ meꞌ sinduwehin pagmulkaꞌan weꞌ Tuhanin peggeꞌ iye miyaꞌan matalep si kitehin bi.
EPH.2.4	Saguwaꞌ bisan kite bi kuweꞌ miyaꞌan, hadje teꞌed aseꞌ Tuhan si meꞌ manusiyaꞌin duk malasa teꞌed iye si kite bi, 
EPH.2.5	hangkan bisan kite bi kuweꞌ aꞌa matey sabab meꞌ hinangante bi malaꞌatin, pinakellum kite bi weꞌ ne patuhut pu Almasi. Timbul kaꞌam sabab lasane duk aseꞌne si kaꞌamin. 
EPH.2.6	Duk peggeꞌ magdambuwaꞌ kite duk Almasi, pinakellum isab kite weꞌ Tuhanin patuhut pu Almasi duk pinatuhut isab kite si iye magbayaꞌ laꞌi si surgaꞌ. 
EPH.2.7	Hininang inin weꞌ Tuhanin, supaya tapakitehanne salama-lama weꞌ gaꞌi teꞌed takila-kila lasane duk aseꞌne si kitehin sabab bakas tahinang Isa Almasihin. 
EPH.2.8	Peggeꞌ sabab lasa duk aseꞌ Tuhanin hep hangkan kaꞌam timbul pagsandel ne kaꞌam pu si Almasi. Dumaꞌin sabab hinanganbin hangkan kaꞌam timbul, saguwaꞌ lasa-lasahan Tuhan inin si kaꞌam. 
EPH.2.9	Gaꞌi kaꞌam makapagabbu, peggeꞌ dumaꞌin hangkan kaꞌam timbul sabab hinanganbi mahāpin. 
EPH.2.10	Peggeꞌ binaꞌahuhan kite weꞌ Tuhanin sakaliꞌ kite magdambuwaꞌ duk Almasi supaya tahinangte meꞌ hinangan mahāp ginaraꞌne si kite andangin.
EPH.2.11	Na, essebun bi bang saꞌingge kaꞌam matuꞌuhin. Dumaꞌin kaꞌam Yahudi duk inudjiꞌ kaꞌam weꞌ meꞌ Yahudihin peggeꞌ gaꞌi kaꞌam magislam bu siye magislam. Saguwaꞌ addatde miyaꞌan hininang weꞌ manusiyaꞌ si barande du hadja. 
EPH.2.12	Matuꞌuhin asal tala teꞌed kaꞌam amban Almasi. Duk gaꞌ kaꞌam sakup si meꞌ tubuꞌ Israꞌilin, meꞌ aꞌa tapeneꞌ weꞌ Tuhanin. Gaꞌ isab kaꞌam sakup si meꞌ janjiꞌ Tuhan si meꞌ aꞌanen. Ellum kaꞌam tuꞌu si dunya inin saguwaꞌ gaꞌ niyaꞌ ase-asebi tabang amban Tuhan bu labi pe, gaꞌi bisan kataꞌuhanbi bang sine Tuhanin. 
EPH.2.13	Saguwaꞌ kuweꞌitu magdambuwaꞌ ne kaꞌam duk Isa Almasi; bisan kaꞌam bakas tala amban iye matuꞌuhin, taboꞌo ne kaꞌam kuweꞌitu patapit si Tuhan peggeꞌ matey Almasi pamuwasne meꞌ dusebin. 
EPH.2.14	Inurungan kasanyangan kite bi peggeꞌ pinaghāp kite bi weꞌ Almasi; kami meꞌ Yahudihin duk kaꞌam meꞌ dumaꞌin Yahudihin, inānan weꞌ ne pagkuntaraten bi kuweꞌ dalil ilarak weꞌ ne dinding si elletten bi. 
EPH.2.15	Sabab kamateyne diyataꞌ olomin, inānan ne weꞌ ne kapatut saraꞌ meꞌ Yahudihin sampay pangandaꞌakannen. Inānan miyaꞌan weꞌ ne supaya kami meꞌ Yahudihin duk kaꞌam meꞌ dumaꞌin Yahudihin magdambuwaꞌ atey ne, saliꞌ-saliꞌ sandel si iye duk pinaghāp ne kite bi. 
EPH.2.16	Sabab kamateyne diyataꞌ olomin, pinaghāp ne weꞌ Almasi Yahudihin duk dumaꞌin Yahudihin, duk gaꞌi ne siye magbanta duk pinagdambuwaꞌ ne siye weꞌ ne. Damikkiyan sabab kamateynen maghāp kite bi duk Tuhanin. 
EPH.2.17	Hangkan pitu Almasi magaka weꞌ makajari kite bi kēmon maghāp duk Tuhanin. Inakahan kaꞌam meꞌ dumaꞌin Yahudihin, meꞌ matala amban Tuhanin, duk kami meꞌ Yahudihin isab, meꞌ matapit si Tuhanin. 
EPH.2.18	Kēmon kite bi, Yahudi duk dumaꞌin Yahudi, saliꞌ-saliꞌ kite bi tabangan Niyawa Tuhanin supaya kite bi tapī si Samate bi Tuhanin palabey amban Almasi.
EPH.2.19	Na, hangkan hep kaꞌam meꞌ dumaꞌin Yahudihin, dumaꞌin ne kaꞌam meꞌ aꞌa liyu-liyu saguwaꞌ meꞌ aꞌa Tuhanin ne kaꞌam magtuhut duk meꞌ aꞌane tagnaꞌin duk sakup ne kaꞌam si meꞌ anak Tuhanin. 
EPH.2.20	Kēmon kite bi dalil lumaꞌ. Si Isa Almasi batu panenggehan lumaꞌin. Olom lumaꞌin meꞌ kawakilanin duk meꞌ kanabihanin. 
EPH.2.21	Dalil pinagtoket ne paꞌin weꞌ Almasi meꞌ panyap lumaꞌin duk ngahadje lumaꞌin sampay ujudnen manjari langgal pataꞌ patennaꞌan Tuhanin. 
EPH.2.22	Na, kaꞌam isab, peggeꞌ magdambuwaꞌ ne kaꞌam duk Almasi, kuweꞌ dalil panyap lumaꞌ kaꞌam magtuhut duk meꞌ sinduwehin duk pinagtoket kaꞌam sampay ujud manjari kaꞌam lumaꞌ Tuhanin duk luꞌu patennaꞌ Niyawa Tuhanin si kaꞌam.
EPH.3.1	Iye hep inin sababnen hangkan ku māku-māku si Tuhan para si kaꞌam. Tiyaꞌ ku kinalabusu sabab pagmahalayakku si kaꞌam meꞌ dumaꞌin Yahudihin pasal Isa Almasi. 
EPH.3.2	Bakas takalebi du weꞌ peggeꞌ malasa duk maꞌaseꞌ Tuhanin, niyaꞌ hinang pinangandel weꞌ ne si aku duk hinang inin para si kahāpanbi du. 
EPH.3.3	Ginaraꞌ Tuhanin, gaꞌ niyaꞌ bakas ngataꞌuhanne matuꞌuhin saguwaꞌ pinakitaꞌu inin weꞌ ne si aku. Bakas akahante kaꞌam kuweꞌahat sabab inin tuꞌu si sulat inin 
EPH.3.4	duk bang batsabi, tahātibi du isab bakas pinakitaꞌu si aku sabab Almasihin. 
EPH.3.5	Gaꞌ inin pinakitaꞌu weꞌ Tuhanin si meꞌ manusiyaꞌ awwalley. Saguwaꞌ kuweꞌitu pinakitaꞌu ne weꞌ Niyawa Tuhanin si meꞌ kawakilannen duk si meꞌ aꞌa magpalataꞌ bissānen. 
EPH.3.6	Iye inin ginaraꞌ Tuhan pinakitaꞌune si kamihin, weꞌ kaꞌam meꞌ dumaꞌin Yahudihin, sumakup ne kaꞌam si kami meꞌ Yahudihin iledjikiꞌan weꞌ Tuhanin duk sakup ne kaꞌam si baran Almasihin, hātinen si meꞌ masandel si iyehin. Duk kēmon sanggup Tuhanin sukuꞌ si kaꞌam isab peggeꞌ kinahagad weꞌ bi aka-aka mahāpin.
EPH.3.7	Sabab aseꞌ duk balakat Tuhanin pinasukuꞌan ku hinang weꞌ Tuhanin dinaꞌak minahalayak aka-aka mahāp inin. 
EPH.3.8	Amban kēmon meꞌ aꞌa sukuꞌ si Tuhanin, aku tamanan madiyawaꞌ pagaꞌanen. Saguwaꞌ aku pe tapeneꞌ Tuhanin dinaꞌak piyu si meꞌ dumaꞌin Yahudihin, ngakahan siye sabab meꞌ ledjikiꞌ gaꞌi takila-kila pinangurungne si kitehin bi kēmon sabab Almasi. 
EPH.3.9	Duk Tuhan magpapanjari kēmon-kēmonin, dinaꞌak ku isab weꞌ ne magpahāti si kēmon aꞌa bang ine hininangnen supaya magjatu ginaraꞌne tagnaꞌley pe teꞌed duk gaꞌ bakas pinakitaꞌu weꞌ ne matuꞌuhin. 
EPH.3.10	Gaꞌ inin pinakitaꞌu weꞌ Tuhanin matuꞌuhin peggeꞌ kabayaꞌannen weꞌ kataꞌuhan du weꞌ meꞌ malaꞌikat taga kapatut duk balakatin, weꞌ asal lalem kēmon bayuꞌ-bayuꞌan kataꞌu Tuhanin. Kataꞌuhande inin sababte bi meꞌ masandel pu si Isa Almasihin. 
EPH.3.11	Ginaraꞌ Tuhan inin andang ne tapikilne tagnaꞌ awwalley pe duk magjatu ginaraꞌne inin sakaliꞌ ne pinapitu weꞌ ne Isa Almasi, Panuhutanten bi. 
EPH.3.12	Peggeꞌ magdambuwaꞌ ne kite bi duk Almasi duk peggeꞌ sandel kite bi si iye hangkan bahani ne kite bi duk gaꞌi kite bi magalang-alang pī si panaꞌanan Tuhanin. 
EPH.3.13	Hangkan hep junjungku si kaꞌam, paꞌasigun bi ateybin bisan ku ituꞌ magsandal kabinasahan sabab pagmahalayakku si kaꞌamin. Kēmon inin para si kahāpanbi du.
EPH.3.14	Bang tapikil-pikilku ginaraꞌ inin, asal pasujud ku si Samate bi Tuhanin. 
EPH.3.15	Iye mangurung umul si kēmon magtewtey-anak si surgaꞌ duk si dunyahin. 
EPH.3.16	Pāku-pākuku si Tuhanin, peggeꞌ hadje teꞌed lasanen duk aseꞌnen duk balakatnen, karayaw papagenne teꞌed ateybin sabab Niyawanen. 
EPH.3.17	Karayaw isab weꞌ teteg Almasi luꞌu dem ateybi sabab sandelbi si iyehin. Pāku-pākuku isab karayaw haget teꞌed lasabi si Tuhanin duk si pagkasibin. 
EPH.3.18	Bang haget lasabin, tahātibi teꞌed iyan duk kēmon aꞌa sukuꞌ si Tuhanin, tahātide du isab bang saꞌingge hadje lasa Almasi manggaꞌi takila-kilahin. 
EPH.3.19	Toꞌo asal karayaw kataꞌuhanbi bang saꞌingge hadje lasanen - bisan gaꞌi tahātite kēmon - supaya tipun luꞌu si kaꞌam kēmon addat duk pikilan Tuhanin.
EPH.3.20	Pudjite bi Tuhanin peggeꞌ sabab balakatne pinapitune dem ateyten bi, mas pasōng pe tahinangnen amban kēmon tapākuten atawa bisan tapikilten. 
EPH.3.21	Pudjite bi Tuhanin, kēmon kite bi meꞌ masandel pu si Isa Almasihin. Pudjite bi Tuhanin sabab Almasi salama-lama gaꞌ tamanan. Amin.
EPH.4.1	Tiyaꞌ ku kinalabusu sabab panuhutku Panuhutanten bi. Junjungku si kaꞌam, ine-ine hinangbi, subey hinanganbin tewwaꞌ si matahan Tuhan peggeꞌ tapeneꞌ kaꞌam weꞌ ne. 
EPH.4.2	Subey diyawaꞌ ateybin duk lunuk, duk subey kaꞌam magpasensiya. Magmahāp kaꞌam si saweꞌbi pamakitebi lasabin. 
EPH.4.3	Paggeꞌesanun bi hinang inin supaya luwal kaꞌam magsulut-sulut ne paꞌin, peggeꞌ pinagdambuwaꞌ kaꞌam weꞌ Niyawa Tuhanin. 
EPH.4.4	Kite bi kēmon pinagdambuwaꞌ dalil baran Almasihin. Dambuwaꞌ du barannen. Dambuwaꞌ du isab hadja Niyawa Tuhanin. Damikkiyan dambuwaꞌ du hadja inase-aseten bi kēmon peggeꞌ saliꞌ kite bi tapeneꞌ weꞌ Tuhanin. 
EPH.4.5	Dambuwaꞌ du hadja isab Panuhutanten bi duk dambuwaꞌ pangandelanten bi kēmon, iye si Almasi. Duk dambuwaꞌ du hadja jānnen hangkan kite bi pinandi. 
EPH.4.6	Dambuwaꞌ du isab hadja Tuhanin duk iye sama meꞌ aꞌahin kēmon. Iye magbayaꞌ si kēmonin. Antag-antag laꞌi iye duk tuꞌu isab iye dem ateyte bi kēmon.
EPH.4.7	Bisan kite bi magdambuwaꞌ saguwaꞌ dangan-dangan kite bi kaꞌurungan magseddili-seddili kapandeyan weꞌ Almasi. Urunganne kite tamanan kabayaꞌannen. 
EPH.4.8	Paꞌin kitabin hep,
EPH.4.8	“Paꞌangkatne hap surgaꞌin ekka taboꞌone meꞌ pilisu, duk inurungan weꞌ ne meꞌ aꞌanen kahāpan.”
EPH.4.9	Na, bang pinaꞌin weꞌ paꞌangkat iye, hātinen weꞌ duwaꞌi dahuꞌ iye pitu si dunya. 
EPH.4.10	Na, mapitu si dunya inin, iye du isab mapaꞌangkat balikin pī diyataꞌ si dambiyaꞌ langit supaya antag-antag si tibuꞌukan alamin laꞌi du isab iye. 
EPH.4.11	Iye du isab “mangurung kahāpan si meꞌ aꞌanen”. Niyaꞌ kawakilan weꞌ ne magmahalayak lapalnen. Niyaꞌ isab urunganne kapandeyan magpalataꞌ bissānen. Sinduwehin urunganne kapandeyan ngahumatan meꞌ aꞌahin nuhut Almasi. Niyaꞌ isab urunganne kapandeyan magusihat duk ngahatul meꞌ masandel pu Almasihin. 
EPH.4.12	Hininang inin weꞌ Almasi supaya tahinang meꞌ masandel si iyehin meꞌ bayuꞌan hinangde si Tuhanin supaya siye, meꞌ dalil barannen, magasig-inasig du siye duk ngabasag sandelden. 
EPH.4.13	Ujudnen saliꞌ-saliꞌ ngabasag sandelten bi duk magkasōng pangataꞌuten bi kēmon sabab Almasi, Anak Tuhanin. Manjari pagen ne sandelte pu Almasihin duk kawul-piꞌilten kuweꞌ ne kawul-piꞌil Almasihin. 
EPH.4.14	Bang pagen ne sandelten, na, pikilanten dumaꞌin ne kuweꞌ pikilan nakanak mura tapadupang. Gaꞌi ne kite kahumatan weꞌ panoloꞌ ine-ine. Dumaꞌin ne kite kuweꞌ meꞌ aꞌa sinduwehin, ine-ine panoloꞌ si siye weꞌ meꞌ guru pangakkalin, kahagadde kuweꞌ dalil patuhut ne hadja siye tungan-tungan siye boꞌo goyakin atawa baliyuhin. 
EPH.4.15	Saguwaꞌ kite bi, iye binissāten bi si meꞌ saweꞌten bi sabab toloꞌ mabennalin hawal lasate bi si siyehin. Manjari pasōng ngabasag sandelte pu Almasihin duk kawul-piꞌilten manjari ne kuweꞌ kawul-piꞌilnen. Iye hep dalil kōkin 
EPH.4.16	duk kite bi meꞌ masandel si iyehin dalil barannen. Kēmon bayuꞌan si baranin, iye magbayaꞌ si siyehin kōkin. Kēmon siye magsugpat pahāp-hāp duk pagen siye sabab meꞌ ohat mangantanan siyehin. Bang kēmon bayuꞌan si baranin dangan-dangan ngahinang-hinang pinasukuꞌ si iyehin, nulig baran miyaꞌan duk ngabasag. Damikkiyan kite bi meꞌ dalil baran Almasihin, bang kite bi maglasa-ilasa duk magtabang-tinabang, ngabasag duk ngapagen sandelten bi.
EPH.4.17	Hangkan hep sessaꞌante kaꞌam peggeꞌ kaꞌurungan ku kapatut weꞌ Panuhutanten bi. Amey-amey daꞌa ne tuhutun bi meꞌ addat meꞌ aꞌa manggaꞌi manuhut Tuhanin peggeꞌ gaꞌ niyaꞌ kagunahan meꞌ pamikilden. 
EPH.4.18	Kuweꞌ lanab dem pikilanden. Gaꞌ niyaꞌ umulde salama-lama amban Tuhan peggeꞌ gaꞌi kataꞌuhande Tuhanin duk tuwas ateyden. 
EPH.4.19	Gaꞌi ne siye iyaꞌ. Iye ne hadja luwal tinuhutden meꞌ napsuden duk baꞌisan siye duk gaꞌi siye ngatu kaduhulan.
EPH.4.20	Saguwaꞌ kaꞌam, dumaꞌin kuweꞌ miyaꞌan taꞌayabi amban Almasihin. 
EPH.4.21	Takalebi sabab iye duk peggeꞌ kaꞌam meꞌ tindegne katoloꞌan kaꞌam toloꞌ mabennal amban iyehin. 
EPH.4.22	Hangkan lebbahanun bi ne meꞌ addatbi matuꞌuhin. Peggeꞌ meꞌ addatbi iyan ngakkalan kaꞌam hangkan ūtanbi napsu baranbin duk inin makapagkaꞌat kaꞌamin. 
EPH.4.23	Subey ne teꞌed asal binaꞌahuhan pagateybin duk pamikilbin. 
EPH.4.24	Duk subey addatbin binaꞌahuhan duk ne kuweꞌ addat Tuhanin. Manjari kawul-piꞌilbin bentel ne duk bunsi ne kaꞌam magduse.
EPH.4.25	Hangkan daꞌa ne kite bi magdustaꞌ. Subey bissāte bi hadja sasuku matoꞌohin si pagkasiten bi, peggeꞌ kēmon kite bi pinagdambuwaꞌ dalil baran Almasihin. 
EPH.4.26	Bang kaꞌam astel, pahatul-hatul kaꞌam kaw kaꞌam kapaghinangan laꞌat hawal astelbin. Daꞌa boꞌohun bi tuli astelbin. 
EPH.4.27	Daꞌa urunganun bi lugal seyitanin nassat kaꞌam. 
EPH.4.28	Aꞌa panangkewin subey ne padeheng nangkew, saguwaꞌ subey ne iye papages maghinang, supaya niyaꞌ kaꞌellumanne duk supaya niyaꞌ panabangne meꞌ mamiskinin. 
EPH.4.29	Daꞌa kaꞌam missā laꞌatan saguwaꞌ bissāhun bi hadja meꞌ bissā mahāpin duk meꞌ bissā makaꞌasig ateyin duk meꞌ bissā matumewwaꞌin para si kahāpan meꞌ mapakale si kaꞌamin. 
EPH.4.30	Duk daꞌa padukkahun bi Niyawa Tuhan Masutsihin. Peggeꞌ Niyawa Tuhan dem ateybin, tandaꞌ pangurung Tuhanin weꞌ kaꞌam sukuꞌ si iye. Duk sabab Niyawa Tuhanin kabugtuꞌanbi weꞌ niyaꞌ ellew si pasōngan pinaluhaya teꞌed kaꞌam weꞌ Tuhanin. 
EPH.4.31	Lebbahanun bi ne kēmon peddiꞌ ateybin, pagastelbin, duk pagamābin. Daꞌa ne kaꞌam maggasud. Daꞌa ne kaꞌam missā-missāhan saweꞌbi. Daꞌa ne kaꞌam bunsi si saweꞌbi. 
EPH.4.32	Saguwaꞌ subey kaꞌam hāp duk magaseꞌ-inaseꞌ. Duk subey isab kaꞌam magampun-inampun, kuweꞌ Tuhanin inampun kaꞌam weꞌ ne sabab Isa Almasi.
EPH.5.1	Kaꞌam iyan meꞌ anak Tuhanin kinalasahan teꞌed weꞌ ne, hangkan subey tuyuꞌanbi ilekkat addatnen. 
EPH.5.2	Subey kaꞌam luwal malasa si saweꞌbi kuweꞌ pangalasa Almasi kaꞌamin. Peggeꞌ Almasi hep, hawal lasane si kitehin bi, pinaglillaꞌ weꞌ ne dinen kuweꞌ kuluban para si kahāpante bi, duk kasulutan teꞌed Tuhanin si hininangne miyaꞌan.
EPH.5.3	Kaꞌam iyan meꞌ aꞌa Tuhanin, hangkan bang pasal magjina duk magbaꞌis duk magnapsu, gaꞌi patut bisan binangkil weꞌ bi. 
EPH.5.4	Duk gaꞌi isab pataꞌ si kaꞌam ngalakaꞌ atawa maglalap atawa magulahan gaꞌi hāp. Saguwaꞌ iye hāp hinangbi, magpasalamat kaꞌam si Tuhan. 
EPH.5.5	Kataꞌuhanbi du weꞌ sasuku magjina atawa magbaꞌis, gaꞌi siye sumakup dem pagbayaꞌan Almasi duk Tuhanin. Damikkiyan meꞌ manapsuhanin gaꞌi du isab sumakup laꞌi peggeꞌ meꞌ pagnapsuhanden iye miyaꞌan hinangde tuhanden.
EPH.5.6	Daꞌa pakalehun bi meꞌ aꞌa magpaꞌinin weꞌ meꞌ hinangan miyaꞌan gaꞌi laꞌatan, kaw kaꞌam tapadupang weꞌ de. Peggeꞌ meꞌ hinangan miyaꞌan hep jānnen hangkan astel Tuhanin si meꞌ manggaꞌi manuhut iyehin duk leggane du siye. 
EPH.5.7	Hangkan daꞌa teꞌed kaꞌam magtuhut-tuhut duk meꞌ aꞌa kuweꞌ meꞌ aꞌa miyaꞌan. 
EPH.5.8	Matuꞌuhin kuweꞌ kaꞌam dem lindem. Saguwaꞌ kuweꞌitu kuweꞌ dem dantaꞌ ne kaꞌam peggeꞌ nuhut ne kaꞌam pu si Isa Almasi. Hangkan kawul-piꞌilbin subey matalep si meꞌ aꞌa dem dantaꞌ. 
EPH.5.9	Peggeꞌ bang aꞌahin dem dantaꞌ, kawul-piꞌilnen hāp duk bentel duk kapangandelan iye. 
EPH.5.10	Pagtuyuꞌanun bi ngaya bang ine-ine makasulut Panuhutanten bi. 
EPH.5.11	Daꞌa kaꞌam palamud si meꞌ hinangan laꞌat hininang meꞌ aꞌa dem lindemin. Saguwaꞌ iye subey hininangbin, papastiꞌun bi si siye weꞌ meꞌ hinangande miyaꞌan gaꞌi hāp. 
EPH.5.12	Makaꞌiyaꞌ-iyaꞌ teꞌed bisan binissā sabab meꞌ hinangande tinapukanin. 
EPH.5.13	Saguwaꞌ bang pinapastiꞌ si siye weꞌ salaꞌ hinanganden ujud pagtamamde sāꞌden, 
EPH.5.14	peggeꞌ ine-ine kadantaꞌan pastiꞌ teꞌed pinayaman. Hangkan hep niyaꞌ pinaꞌin,
EPH.5.14	“Ngape ne kew, matulilu dongaꞌ ne kew amban kamateynun ubus dinantaꞌan du kew weꞌ Almasi.”
EPH.5.15	Hangkan pahatul-hatul teꞌed kaꞌam bang saꞌingge kawul-piꞌilbin. Daꞌa kaꞌam kuweꞌ aꞌa gaꞌi taꞌu mikil saguwaꞌ subey lalem akkalbin. 
EPH.5.16	Bang niyaꞌ hāp subey hinangbi, hinangun bi ne. Daꞌa ne tangguhanun bi peggeꞌ hinangan meꞌ aꞌa kuweꞌituhin laꞌat ne teꞌed. 
EPH.5.17	Hangkan hep daꞌa kaꞌam kuweꞌ aꞌa gaꞌi taꞌu mikil, saguwaꞌ subey tahātibi bang ine-ine kinabayaꞌan Panuhutanbin Isa Almasi, duk tuhutun bi.
EPH.5.18	Subey kaꞌam gaꞌi maglangohan peggeꞌ makapagkaꞌat kaꞌam. Saguwaꞌ iye subey hinangbi, subey pasagadanbi Niyawa Tuhanin magbayaꞌ si kaꞌam. 
EPH.5.19	Bang kaꞌam magbissā-bissā, gunahun bi meꞌ bissā dem kitabin duk magkalangan kaꞌam pamudjibi Tuhanin, dumaꞌin hadja duk behebi saguwaꞌ sampay dem ateybi. 
EPH.5.20	Duk subey kaꞌam luwal magsukul si Samate bi Tuhanin bisan ine-ine tekka si kaꞌam, peggeꞌ sandel kaꞌam si Panuhutanten bi Isa Almasi.
EPH.5.21	Magpadiyawaꞌ kaꞌam si saweꞌbi hawal pagaddatbi pu Almasihin.
EPH.5.22	Kaꞌam meꞌ dendehin, subey kaꞌam magpadiyawaꞌ si ellabin, peggeꞌ magpadiyawaꞌ kaꞌam si Panuhutanten bi. 
EPH.5.23	Peggeꞌ lellahin taga kapatut si andanen kuweꞌ Almasihin isab taga kapatut si kite bi, meꞌ masandel si iyehin. Iye manimbul kitehin bi, kite bi dalil barannen. 
EPH.5.24	Hangkan dendehin subey teꞌed magpadiyawaꞌ si ellanen ine-ine kabayaꞌan ellanen, kuweꞌ kitehin bi isab meꞌ masandel pu Almasihin magpadiyawaꞌ si iye.
EPH.5.25	Kaꞌam meꞌ lellahin, subey kalasahanbi andabin kuweꞌ du isab pangalasa Almasi si kitehin bi meꞌ masandel si iyehin. Pinaglillaꞌ hep weꞌ ne umulnen para si kahāpante bi. 
EPH.5.26	Hininang inin weꞌ ne supaya kite bi manjari meꞌ aꞌa Tuhanin. Sinutsi kite bi weꞌ ne sabab kinahagad weꞌ te bi lapalnen duk sabab pinandi kite bi, tandaꞌ weꞌ kahagad ne kite bi si iye. 
EPH.5.27	Hangkan inin hinangne si kite bi supaya gaꞌ ne teꞌed niyaꞌ duse-dusete bi duk gaꞌ ne niyaꞌ tamak-tamakte bi atawa kotot-kototte bi atawa sallaꞌte bi. Manjari hāp ne kite bi manamal duk tayimaꞌne kite para si iye. 
EPH.5.28	Damikkiyan isab kaꞌam meꞌ lellahin, subey kalasahanbi andabin kuweꞌ pangalasabi baranbin. Bang kalasahanbi andabin, iye kinalasahanbin baranbin. 
EPH.5.29	Gaꞌ niyaꞌ aꞌa bunsi si di barannen. Saguwaꞌ pakanne duk ipatne teꞌed barannen, kuweꞌ Almasihin ipatne kite bi meꞌ masandel si iyehin, 
EPH.5.30	peggeꞌ kite bi dalil barannen. 
EPH.5.31	Tasulat hep dem kitab, pinaꞌin, “Bang lellahin maganda, ambananne saꞌi-samanen duk padambuwaꞌ iye si andanen, duk duwehin magdambuwaꞌ baran ne.” 
EPH.5.32	Ayat inin lalem maꞌananen. Bang tasabutkun, bissā inin tewwaꞌ pu si Almasi duk meꞌ masandel si iyehin. 
EPH.5.33	Saguwaꞌ inin pasal kaꞌam du isab meꞌ maglewlekebinihin. Lellahin subey kalasahanne andanen kuweꞌ pangalasane dinen, duk dendehin subey pagaddatanne ellanen.
EPH.6.1	Kaꞌam meꞌ mākanakin, subey tuhutbi pangandaꞌakan meꞌ matettoꞌabin. Patut inin hininang weꞌ meꞌ masandel pu si Almasihin. 
EPH.6.2	Paꞌin Tuhanin dem saraꞌne, “Pagaddatanun bi saꞌi-samabin.” Iye inin dehellu-dehellu daꞌakanne patuhutanne janjiꞌ: 
EPH.6.3	“Supaya,” paꞌinne, “ekka kahāpan tekka si kaꞌam duk tahaꞌ umulbin tuꞌu si dunya.”
EPH.6.4	Kaꞌam isab meꞌ matettoꞌahin, subey hāp pagboꞌobi si meꞌ anakbin duk gaꞌi peddiꞌ ateyden si kaꞌam. Pagesun bi siye duk toloꞌanun bi siye meꞌ kinabayaꞌan Almasi panoloꞌ si siyehin.
EPH.6.5	Kaꞌam meꞌ banyagaꞌin, subey tuhutbi pangandaꞌakan amubi tuꞌu si dunyahin. Pagaddatanun bi siye duk tuhutun bi siye ateybin dambūs-būs, kuweꞌ Almasi paghinanganbin. 
EPH.6.6	Hinangun bi pangandaꞌakanden, dumaꞌin hadja bang luꞌu siye mayam-mayam peggeꞌ kabayaꞌanbin weꞌ kasulutan siye si kaꞌam, saguwaꞌ maghinang kaꞌam peggeꞌ banyagaꞌ Almasi du kaꞌam duk hinangun bi kabayaꞌan Tuhanin dambūs-būs ateybin. 
EPH.6.7	Hangkan maghinang kaꞌam pahāp-hāp duk subey kaꞌam sinna maghinang, kuweꞌ dumaꞌin manusiyaꞌ amubin saguwaꞌ Almasi. 
EPH.6.8	Peggeꞌ kataꞌuhanbi du weꞌ tumbasan Almasi sasuku maghinangan mahāpin bisan iye banyagaꞌ atawa dumaꞌin banyagaꞌ.
EPH.6.9	Kaꞌam isab meꞌ amuhin, subey isab kaꞌam hāp si meꞌ banyagaꞌbin. Daꞌa ne siye tunggaꞌanun bi. Essebun bi weꞌ kaꞌam duk meꞌ banyagaꞌbin, dambuwaꞌ du hadja amubin laꞌi si surgaꞌ duk gaꞌi kaꞌam pagbiddaꞌne.
EPH.6.10	Si panambusanne, iye inin panessaꞌku si kaꞌamin. Subey papagenbi sandelbin peggeꞌ magdambuwaꞌ kaꞌam duk Panuhutanten bi duk peggeꞌ hadje balakatnen. 
EPH.6.11	Akahante kaꞌam, kuweꞌ kite bi magbonoꞌ duk seyitanin. Hangkan subey gunate kēmon panyap pangurung Tuhan kitehin pangatute supaya kite gaꞌi kaꞌakkalan weꞌ seyitanin. 
EPH.6.12	Peggeꞌ bantaten dumaꞌin manusiyaꞌ saguwaꞌ nakuraꞌ seyitanin duk kēmon daraꞌakannen bu laꞌatan siye kēmon; palaꞌihanden diyataꞌ mahawan. Balakatan siye duk niyaꞌ siye taga kapatut duk magbayaꞌ siye si kēmon aꞌa dem kalindeman si dunya inin. 
EPH.6.13	Hangkan hep gunahun bi kuweꞌitu kēmon panyap pangurung Tuhan kitehin bi pangelligte bi diten duk pangatute bi si meꞌ bantate bi seyitanin supaya bang tekka ellew panassat kaꞌamin, tatuwasanbi du siye. Duk pagubus ne tahinangbi kēmon subey hininangbin, gaꞌi du kaꞌam tadaꞌag weꞌ de.
EPH.6.14	Hangkan subey kaꞌam luwal panyap ngatuhan meꞌ bantabi inin kuweꞌ meꞌ sundalu. Iye dalil kanditbin mabennalin, hātinen subey teꞌed kaꞌam gaꞌi magdustaꞌ. Iye dalil ellig dākanbin meꞌ hinanganbi mabentelin. 
EPH.6.15	Subey kaꞌam luwal panyap magaka sabab aka-aka mahāpin weꞌ hināp ne weꞌ Tuhanin manusiyaꞌin sabab bakas tahinang Almasihin. Iye inin dalil tehompaꞌbin. 
EPH.6.16	Duk subey kaꞌam luwal sandel pu si Isa Almasi peggeꞌ inin dalil tamingbin. Bang basag sandelbin gaꞌi kaꞌam tewwaꞌ weꞌ meꞌ panaꞌ seyitan makayatin, hātinen meꞌ sassatnen. 
EPH.6.17	Subey kaꞌam ngandel weꞌ tinimbul teꞌed kaꞌam hangkan inelligan kaꞌam, kuweꞌ sundalu ngandel peggeꞌ inelligan du kōknen weꞌ saruk basiꞌ. Tayimaꞌun bi isab lapal Tuhanin, iye dalil bessi pangurung Niyawa Tuhanin kaꞌam. 
EPH.6.18	Subey kaꞌam luwal ngampun si Tuhan duk māku-māku ine-ine sukalbin duk tuhutun bi pamanoloꞌ Niyawa Tuhanin sābubi mangampunin. Papateng-pateng kaꞌam duk pagtuyuꞌanun bi teꞌed māku-māku si Tuhan para si meꞌ pagkasibi masandel pu si Isa Almasihin. 
EPH.6.19	Duk māku-māku isab kaꞌam para si aku, supaya ku urungan Tuhanin bissā matumewwaꞌin, duk supaya ku isab bahani magpahāti sabab aka-aka mahāp amban Tuhanin. Gaꞌ inin kinataꞌuhan matuꞌuhin saguwaꞌ kuweꞌitu pinakataꞌu ne si meꞌ aꞌa. 
EPH.6.20	Aku inin kawakilan weꞌ Almasi magmahalayak aka-aka mahāpin, bisan ku ituꞌ tuꞌu dem kalabusu. Māku-māku kaꞌam si Tuhan karayaw bahani du ku magmahalayak peggeꞌ inin hinang pinasukuꞌan si aku weꞌ Tuhanin.
EPH.6.21+EPH.6.22	Daꞌakku piyu Tikikus si kaꞌam supaya kaꞌam kaꞌakahanne bang saꞌingge du ku tuꞌu duk bang ine hinangkun. Si Tikikus inin dambuwaꞌ pungtinaꞌite bi kinalasahan peggeꞌ sandel isab iye pu si Almasi. Maghinang iye si Panuhutanten bi duk kapangandelan iye si hinangnen. Akahanne du kaꞌam sabab kami tuꞌu duk paꞌasigne du ateybin.
EPH.6.23	Meꞌ kapungtinaꞌihanku, pāku-pākuku si Samate bi Tuhanin, duk si Panuhutanten bi Isa Almasi, karayaw weꞌ pasanyangde dem ateybin duk tabangande kaꞌam supaya maglasa-ilasa du kaꞌam kēmon, peggeꞌ sandel kaꞌam pu Almasi. 
EPH.6.24	Karayaw ipat Tuhanin kēmon sasuku gaꞌi pinda lasade si Panuhutanten bi Isa Almasi.
EPH.6.24	Wassalam
PHP.1.1	Sulat inin amban si Paul duk Timoteo, meꞌ daraꞌakan Isa Almasi. Pasampay kami inin piyu si kaꞌam kēmon meꞌ masandel pu si Isa Almasi maluꞌu si lahat Pilipihin duk sampay si meꞌ bahiꞌbin duk si meꞌ tabangbin.
PHP.1.2	Karayaw kaꞌam luwal ipat Samaten bi Tuhanin duk Panuhutanten bi, si Isa Almasi. Karayaw isab kaꞌam urungande kasanyangan dem ateybi.
PHP.1.3	Hadje pagsukulku si Tuhanin kahabaꞌ kaꞌam tapikilku. 
PHP.1.4	Duk kahabaꞌ ku ngampun-ngampun si Tuhan para si kaꞌam, kēgan teꞌed dem ateykun, 
PHP.1.5	peggeꞌ taꞌessebku bang saꞌingge panabangbi aku magmahalayak aka-aka mahāp sabab Isa Almasihin. Kemuwe tagnaꞌ sandel kaꞌam pu si Isa Almasi sampay maꞌin, tinabangan ne ku paꞌin weꞌ bi. 
PHP.1.6	Peggeꞌ Tuhanin hep managnaꞌan hinangne mahāp inin luꞌu dem ateybi, kabugtuꞌanku weꞌ gaꞌi dehenganne hinangne inin samantaꞌan gaꞌi pe taꞌabut ellew pabalik Isa Almasi mapitu si dunyahin. 
PHP.1.7	Patut kaꞌam pikilku peggeꞌ tuꞌu kaꞌam dem ateyku. Peggeꞌ bisan ku magmahalayak atawa mēbbegan aka-aka mahāpin, duk bisan baytuku ne tuꞌu dem kalabusu, tumuhut du kaꞌam si aku si hinang pinangurung Tuhan si akuhin peggeꞌ tinabangan ku weꞌ bi. 
PHP.1.8	Tuhanin saksiꞌkun weꞌ toꞌo pinaꞌinku inin, weꞌ asal ngesseb ku teꞌed si kaꞌam peggeꞌ lasaku si kaꞌamin kuweꞌ isab lasa Isa Almasi si kaꞌamin.
PHP.1.9	Pāku-pākuku si Tuhan karayaw pasōng pe teꞌed paglasa-ilasabin. Karayaw isab weꞌ pasōng pangataꞌubi sabab Tuhanin. Duk ine-ine tekka si kaꞌam karayaw urunganne kaꞌam kataꞌu, 
PHP.1.10	supaya tapaꞌilbi bang ine asal tamanan mahāp subey hininangin. Manjari sutsi ateybin duk gaꞌ niyaꞌ aꞌa nallaꞌ kaꞌam pagtekka ellew pabalik Isa Almasi pitu si dunyahin. 
PHP.1.11	Hatulanbin hāp ne teꞌed peggeꞌ tabangan Isa Almasi kaꞌam. Manjari pagkite meꞌ aꞌahin hatulanbi mahāpin, pahadjede duk pudjide Tuhanin.
PHP.1.12	Meꞌ kapungtinaꞌihanku masandel pu si Isa Almasihin, kabayaꞌankun weꞌ kataꞌuhanbi du weꞌ kēmon maꞌumantag si akuhin moleꞌ si kahāpan du. Peggeꞌ pasōng palatag aka-aka mahāp sabab si Isa Almasihin. 
PHP.1.13	Sabab pangalabusu aku inin kēmon meꞌ guwaldiya si astanaꞌ sultanin duk kēmon meꞌ sinduwe matuꞌuhin isab ngataꞌu ne weꞌ puꞌunku kinalabusu sabab panuhutku Isa Almasihin. 
PHP.1.14	Dumaꞌin hadja miyaꞌan. Sabab pangalabusu akuhin kaꞌekkahan meꞌ pungtinaꞌite bi masandel pu si Isahin ngabasag sandelde si Panuhutanin Isa Almasi, duk pasōng pe siye bahani duk gaꞌ niyaꞌ talew-talewde magmahalayak lapal Tuhanin.
PHP.1.15	Toꞌo niyaꞌ siye magmahalayak sabab si Isa Almasi peggeꞌ ngimbū siye si aku duk bayaꞌ siye ngalindihan aku. Saguwaꞌ niyaꞌ isab magmahalayak peggeꞌ asal kabayaꞌanden weꞌ ngataꞌu meꞌ aꞌahin sabab Almasi. 
PHP.1.16	Magmahalayak siye inin hawal lasade si akuhin peggeꞌ kataꞌuhande weꞌ tapeneꞌ ku weꞌ Tuhanin supaya bēbbeganku aka-aka mahāpin. 
PHP.1.17	Saguwaꞌ meꞌ sinduwehin, iye mangimbūhan akuhin, dumaꞌin hangkan siye magmahalayak weꞌ dambūs-būs ateyden, saguwaꞌ magmahalayak siye supaya siye pinahadje weꞌ aꞌa. Duk kabayaꞌanden weꞌ sabab hininangde inin katambahande kasusehankun tuꞌu dem kalabusu.
PHP.1.18	Saguwaꞌ gaꞌi ne makaꞌine! Hāp sababnen atawa gaꞌi, basta tamahalayak hadja sabab Isa Almasi, kēgan ne ku teꞌed. 
PHP.1.19	Duk magkēg ne ku paꞌin peggeꞌ kataꞌuhanku weꞌ pinaluwas du ku amban kalabusu inin peggeꞌ luwal kaꞌam ngampunan aku duk peggeꞌ tinabang ku weꞌ Niyawa Tuhanin. 
PHP.1.20	Asal iye teꞌed kabayaꞌankun duk inase-asekun weꞌ gaꞌi ku teꞌed dapat si hinang pinasukuꞌ Tuhan si akuhin. Bang du siꞌ ku luwal bahani magmahalayak, lagiꞌ ne kuweꞌitu, supaya tapudji Isa Almasi sababku. Bang ellum pe ku atawa bang pinapatey ku, kabayaꞌankun tapudji Almasi sababku. 
PHP.1.21	Peggeꞌ bang aku, hangkan ku bayaꞌ ellum tuꞌu si dunya supaya tapudjiku ne paꞌin Almasi. Saguwaꞌ bang ku matey, na pasōng ne hāp si aku. 
PHP.1.22	Hāp isab bang tahaꞌ-tahaꞌ pe umulkun supaya ku kapaghinang namba pu si Isa Almasi. Gaꞌi kataꞌuhanku bang inggehin pineneꞌkun, ellum ke atawa matey. 
PHP.1.23	Kahunitan ku mikil. Bayaꞌ ku matey duk ku mura tapī pu si Isa Almasi peggeꞌ pasōng inin hāp. 
PHP.1.24	Saguwaꞌ sabab kaꞌam gam pe ku ellum dahuꞌ supaya kaꞌam tatabanganku. 
PHP.1.25	Kabugtuꞌanku weꞌ subey pe ku nabangan kaꞌam hangkan kataꞌuhanku weꞌ gaꞌi pe ku matey, saguwaꞌ tuꞌu pe ku si kaꞌam supaya tatabangante kaꞌam duk ngabasag pe teꞌed sandelbi pu Isa Almasihin duk pasōng isab kēgbin. 
PHP.1.26	Duk bang ne ku luꞌu balik si kaꞌam, aku ne jān pamudjihanbi Isa Almasihin.
PHP.1.27	Iye maꞌimportantehin weꞌ kawul-piꞌilbin gaꞌi pabiddaꞌ amban meꞌ panoloꞌ dem aka-aka mahāp sabab Almasihin, supaya bang tabalik ku piyu mayaman kaꞌam atawa gaꞌi ne, takaleku du paꞌin weꞌ magdambuwaꞌ atey kaꞌam duk pamikilbin pateteg du pu si Isa duk inapasbin magtuhut kaꞌam mēbbegan aka-aka mahāp sabab si Isahin. 
PHP.1.28	Daꞌa kaꞌam tinalew si meꞌ mamantahan kaꞌamin. Peggeꞌ bang kaꞌam gaꞌi tinalew, tahātide du iyan weꞌ siye ileggahin duk kaꞌam inurungan umul gaꞌ niyaꞌ tamananne peggeꞌ Tuhanin manabangan kaꞌamin. 
PHP.1.29	Sabab Isa Almasi niyaꞌ kahāpan pinangurung si kaꞌam. Kahāpan miyaꞌan dumaꞌin hadja weꞌ sandel kaꞌam pu si Isa Almasi, saguwaꞌ weꞌ nandal kaꞌam isab kasigpitan sabab sandelbi si iyehin. 
PHP.1.30	Sabab sandelbi pu Almasihin magsandal kaꞌam kabinasahan kuweꞌ akuhin. Matuꞌuhin takitebi meꞌ kasusehan sinandalankun duk kuweꞌitu takalebi weꞌ magsandal pe ku.
PHP.2.1	Meꞌ kapungtinaꞌihanku masandel pu si Isa Almasihin, kataꞌuhanku weꞌ peggeꞌ asal sandel ne teꞌed kaꞌam pu si Isa Almasi asig ne ateybin. Duk peggeꞌ kataꞌuhanbi weꞌ malasa iye si kaꞌam hangkan gaꞌi kaꞌam suse. Pinagdambuwaꞌ meꞌ ateybin weꞌ Niyawa Tuhanin. Maglasa-ilasa ne kaꞌam duk maꞌaseꞌ kaꞌam si pagkasibi masandel pu si Isahin. 
PHP.2.2	Hangkan hep pākuku si kaꞌam weꞌ subey kaꞌam maglasa-ilasa duk magsulut-sulut kaꞌam duk magdambuwaꞌ pamikil duk magdambuwaꞌ dem atey. Bang hinangbi inin, jukup ne kēgkun. 
PHP.2.3	Ine-ine hinangbi, daꞌa angutun bi mahadje dibi. Saguwaꞌ subey kaꞌam magdiyawaꞌ atey si saweꞌbi duk subey luwal kimmatanbi saweꞌbin langkew amban kaꞌam. 
PHP.2.4	Daꞌa hadja iye tapikilbin kahāpanbin, saguwaꞌ pikilun bi isab kahāpan meꞌ saweꞌbin. 
PHP.2.5	Pagateybin subey kuweꞌ pagatey Isa Almasihin.
PHP.2.6	Asal ne iye Tuhan saguwaꞌ kuweꞌ gaꞌ miyaꞌan mahalgaꞌ si iye
PHP.2.7	peggeꞌ amban bayaꞌne inambanan weꞌ ne kēmon sukuꞌ si iyehin duk maglillaꞌ iye manjari banyagaꞌ.
PHP.2.7	Duk manjari iye manusiyaꞌ tuꞌu si dunya.
PHP.2.8	Pagmanusiyaꞌ ne iye, gaꞌ palangkewne dinen saguwaꞌ diyawaꞌ ateynen duk tinuhut weꞌ ne kēmon pangandaꞌakan Tuhan iyehin bisan pe sampay matey iye ilansang diyataꞌ olom.
PHP.2.9	Iye hep inin sababnen hangkan iye pinalangkew teꞌed weꞌ Tuhanin duk ginellal iye palangkew amban kēmon,
PHP.2.10	supaya kēmon malaꞌi si surgaꞌin duk matuꞌu si dunyahin duk sampay kēmon meꞌ pateyin pasujud mudji si Isa.
PHP.2.11	Duk kēmon siye magbennal du weꞌ Isa Almasi asal tamanan malangkewin. Paꞌinde iyan, “Isa Almasi, iye Panuhutanten bi kēmon.” Duk sabab inin, tapudji du Samaten bi Tuhanin.
PHP.2.12	Manjari meꞌ bagayku, paluꞌuku si kaꞌamin, luwal tuhutbi usihatkun. Na pasōng ne peggeꞌ gaꞌ ne ku luꞌu si kaꞌam, asal subey teꞌed tuhutbi. Subey kaꞌam talew si Tuhan duk magmātabat si iye duk dangan-dangan kaꞌam maggeꞌes ngubusan hinang tinagnaꞌan Tuhan dem ateybin panimbulne kaꞌamin. 
PHP.2.13	Peggeꞌ Tuhanin luwal kaꞌam tabanganne supaya kaꞌam ngatu nuhut kinabayaꞌannen duk supaya asal tahinangbi kinabayaꞌannen.
PHP.2.14	Ine-ine subey hinangbi, hinangun bi duk daꞌa kaꞌam ngutuꞌ-ngutuꞌ atawa nganjawab, 
PHP.2.15	supaya gaꞌ niyaꞌ laꞌat luꞌu si kaꞌam duk gaꞌ niyaꞌ nallaꞌ kaꞌam. Kaꞌam meꞌ anak Tuhanin, hangkan subey hāp lunglun kawul-piꞌilbin, bisan kaꞌam tuꞌu si dunya patennaꞌ diyaleman meꞌ aꞌa libed duk laꞌatan. Kaꞌam dalil meꞌ dantaꞌ tuꞌu si dunya. 
PHP.2.16	Subey kaꞌam ngurung dantaꞌ si siye, hātinen akahun bi si siye lapal Tuhan makaꞌurungan siye umul gaꞌ tamanannen. Bang inin hinangbi asal kēgan ku manamal pagtekka ellew pabalik si Isa Almasi mapituhin peggeꞌ kataꞌuhanku du weꞌ hāp kaꞌujudan paghinangku maluꞌu si kaꞌamin.
PHP.2.17	Sandelbi pu si Isa Almasihin dalil kulubanbi si Tuhan makasulut iyehin. Awwalley aꞌa magkuluban si Tuhanin subey isab muꞌus ininum supaya ganap pagkulubannen. Bang ku upama pinapatey, lahaꞌkun kuweꞌ dalil ininum binuꞌusan miyaꞌan peggeꞌ maglillaꞌ ku matey bang iye kinabayaꞌan Tuhanin. Manjari, bang matey ku kēgan pe ku, duk kēgan ku kuweꞌ kaꞌamin. 
PHP.2.18	Damikkiyan isab, bang saꞌupama ku matey subey kaꞌam kēgan kuweꞌ akuhin.
PHP.2.19	Bang amban kabayaꞌan Isa Almasi, Panuhutanten bi, daꞌakku saꞌ Timoteo piyu si kaꞌam mura supaya pagbalik iye, kaboꞌohanne ku aka sabab kaꞌam duk asig ateykun. 
PHP.2.20	Si Timoteo du hadja dendangan matuꞌu magagal manamal kuweꞌ akuhin sabab kaꞌam. 
PHP.2.21	Sinduwehin iye hadja tapikilden kahāpanden, dumaꞌin sabab hinangde pu Isa Almasihin. 
PHP.2.22	Saguwaꞌ si Timoteo, kataꞌuhanbi du weꞌ asal kapangandelan iye. Panabangne aku magmahalayak aka-aka mahāpin, kuweꞌ ne panabangne di samanen. 
PHP.2.23	Hangkan daꞌakku du iye piyu si kaꞌam pagkataꞌuhanku ne bang inumeyde si akuhin tuꞌu. 
PHP.2.24	Ngandel ku si Panuhutanten bi si Isa Almasi weꞌ tapiyu du ku isab si kaꞌam mura.
PHP.2.25	Tapikilku isab weꞌ subey ne daꞌakku balik piyu si kaꞌam pungtinaꞌiten bi si Epaprode. Dinaꞌak hep iye weꞌ bi pitu nabangan aku. Asal iye saweꞌku maghinang si Tuhanin duk saweꞌku mamēbbegan aka-aka mahāpin. 
PHP.2.26	Essebne teꞌed kaꞌam duk batang teꞌed kaꞌam kēmon kitene. Suse iye peggeꞌ takalebi weꞌ saki iye. 
PHP.2.27	Toꞌo, bakas saki iye duk arak ne matey. Saguwaꞌ kaꞌaseꞌan iye weꞌ Tuhanin duk dumaꞌin hadja iye, sampay aku isab, kaꞌaseꞌan du ku weꞌ Tuhanin peggeꞌ bang iye miyaꞌan matey magkatamba kasusehankun. 
PHP.2.28	Hangkan hep kabayaꞌanku teꞌed weꞌ tapiyu ne iye si kaꞌam supaya kaꞌam magkēg bang magkite ne kaꞌam balik. Manjari pakulang ne kasusehankun. 
PHP.2.29	Hangkan bang tekka iye luꞌu sābuhun bi iye, duk magkēg kaꞌam, peggeꞌ iye pungtinaꞌite bi sabab sandel isab iye si Panuhutanten bi Isa Almasi. Subey pagaddatanbi kēmon aꞌa kuweꞌ iyehin, 
PHP.2.30	peggeꞌ arak teꞌed iye matey sabab paghinangne pu si Almasihin. Gaꞌ kayimananne umulnen supaya ku hadja katabanganne peggeꞌ gaꞌi ku katabanganbi masa miyaꞌan.
PHP.3.1	Meꞌ kapungtinaꞌihanku masandel pu si Isa Almasihin, taman inin saꞌ panessaꞌku si kaꞌamin. Subey kaꞌam luwal magkēg peggeꞌ kaꞌam sukuꞌ pu si Almasi. Gaꞌi makaꞌine si aku bisan tabalikku bakas sinulatku si kaꞌamin, duk hāp si kaꞌam duk kaꞌam asal maghalliꞌ. 
PHP.3.2	Papateng-pateng kaꞌam peggeꞌ niyaꞌ iyuꞌ meꞌ aꞌa luꞌu maghinangan laꞌat. Pangēnku siyehin meꞌ asu bingis. Gaꞌi toꞌo meꞌ panoloꞌden, weꞌ subey koꞌ meꞌ aꞌahin inislam meke siye tayimaꞌ Tuhanin. 
PHP.3.3	Saguwaꞌ kite bi meꞌ masandel pu si Isa Almasihin, kite bi meꞌ aꞌa tinayimaꞌ Tuhanin, dumaꞌin siye, peggeꞌ kite bi pahadjete bi Tuhanin sabab tabang Niyawa Tuhan dem ateyten bi. Duk magkēg kite bi peggeꞌ sukuꞌ pu si Isa Almasi kite bi. Duk dumaꞌin pangandelanten bi meꞌ hinangan si baranten kuweꞌ magislam miyaꞌan. 
PHP.3.4	Makajari siꞌ ku ngandel si meꞌ hinangan kuweꞌ inin. Bang niyaꞌ aꞌa magpaꞌin weꞌ tayimaꞌ Tuhanin iye sabab panuhutne āgamane Yahudihin, tadaꞌag pe iye weꞌ ku. 
PHP.3.5	Peggeꞌ aku inin walum bahangi ku hadja diyataꞌ kāpan inislam ne ku sa addat Yahudihin. Meꞌ matettoꞌakun tubuꞌ Benjamin, dambuwaꞌ anak papuꞌ kamihin Israꞌil. Asal aku inin purul Yahudi. Bang pasal saraꞌ sinulat si Musahin, asal tinuhut teꞌed weꞌ ku peggeꞌ dambuwaꞌ ku Pariseo, meꞌ mamēbbegan saraꞌin. 
PHP.3.6	Duk hawal ellegku si āgama Yahudihin, bininasa weꞌ ku sasuku masandel pu si Isa Almasihin peggeꞌ gaꞌi siye kahagad kuweꞌ akuhin. Bang pasal panuhutku meꞌ daꞌakan dem saraꞌ tasulat si Musahin, gaꞌ niyaꞌ sallaꞌ-sallaꞌku. 
PHP.3.7	Matuꞌuhin kannalku weꞌ kēmon miyaꞌan moꞌo kahāpan si aku. Saguwaꞌ kuweꞌitu gaꞌi ne ku ngandel si meꞌ miyaꞌan peggeꞌ kataꞌuhanku weꞌ gaꞌ niyaꞌ gunane. Isa Almasi hadja pangandelankun. 
PHP.3.8	Duk dumaꞌin hadja miyaꞌan, saguwaꞌ kēmon ne mamahalgaꞌ si aku matuꞌuhin, tinayikutan ne weꞌ ku supaya hadja kataꞌuhanku Isa Almasi, Panuhutankun, peggeꞌ pasōng teꞌed inin mahalgaꞌ si aku. Sabab iye tinayikutan weꞌ ku kēmon miyaꞌan duk kimmatanku kuweꞌ meꞌ seggit hadja supaya ku tapanuhut pu Almasi, 
PHP.3.9	duk supaya ku kapagdambuwaꞌ duk iye. Gaꞌ ku kinimmatan bentel sabab panuhutku saraꞌin saguwaꞌ kinimmatan ku bentel sabab sandelku pu Almasihin. Kabentelan inin pangurung Tuhanin bang kite sandel pu Almasi. 
PHP.3.10	Iye hadja kabayaꞌankun weꞌ kataꞌuhanku teꞌed Almasi. Hātinen mabayaꞌ kataꞌuhanku balakat mamakellum iye balik amban kamateynen duk mabayaꞌ ku magsandal katiksaꞌan kuweꞌ panandalne meꞌ katiksaꞌan matekka si iyehin. Kabayaꞌankun weꞌ tatuhutku hadja kinabayaꞌan Tuhanin kuweꞌ panuhut Almasihin bisan sampay matey iye. 
PHP.3.11	Hangkan inin kabayaꞌanku, supaya si pasōngan pinakellum du ku amban kamateykun duk ellum ku salama-lama.
PHP.3.12	Gaꞌi ku magpaꞌin weꞌ tepe si aku ne kēmon miyaꞌan atawa weꞌ kuweꞌitu gaꞌ ne niyaꞌ sallaꞌ-sallaꞌku. Saguwaꞌ apasku ne paꞌin ngahinang kinabayaꞌan Isa Almasihin peggeꞌ inin sababnen hangkan ku pagdapuꞌne. 
PHP.3.13	Toꞌo, meꞌ kapungtinaꞌihanku, gaꞌ pe taꞌabutku inapasku inin, saguwaꞌ gaꞌi ne pikilku meꞌ bakas talabeykun. Iye hadja pinikilkun kuweꞌitu maggeꞌes teꞌed supaya tepe si aku kēmon kabayaꞌan Tuhan para si aku si pasōnganin. 
PHP.3.14	Maggeꞌes ne ku paꞌin supaya du tasangkaku kahāpan pangurung Tuhan akuhin. Kahāpan inin umul salama-lama. Tinawag ku weꞌ Tuhanin supaya tapangurungne umul inin si aku peggeꞌ sandel ku pu si Isa Almasi.
PHP.3.15	Manjari kēmon kite bi meꞌ mabasag sandelne pu si Isa Almasihin subey saliꞌ-saliꞌ pamikilten bi sabab meꞌ miyaꞌan. Saguwaꞌ bang niyaꞌ kaꞌam seddili pamikilbin, na, papastiꞌ Tuhanin du inin si kaꞌam. 
PHP.3.16	Saguwaꞌ subey tuhutte bi ne paꞌin meꞌ bakas panoloꞌ Tuhan si kite bi kemuwe matuꞌuhin.
PHP.3.17	Manjari meꞌ kapungtinaꞌihanku, batukanun bi ne paꞌin kawul-piꞌilkun. Pandogahanun bi isab meꞌ aꞌa mamatukan kawul-piꞌilkun duk batukanun bi siye. 
PHP.3.18	Daran kaꞌam akahanku inin matuꞌuhin, duk kuweꞌitu akahante ne isab kaꞌam balik duk makatangis-tangis aku, weꞌ ekka aꞌa magpaꞌin weꞌ sukuꞌ pu si Isa siye saguwaꞌ takitete si kawul-piꞌilden weꞌ kuntarahande du toloꞌ sabab kamatey Almasi diyataꞌ olomin. 
PHP.3.19	Ujud tapī du siye si narkaꞌ peggeꞌ meꞌ napsuden kuweꞌ tuhande, iye luwal tinuhutden. Imbes siye iyaꞌ, magbantu pe siye sabab meꞌ hinangande makaꞌiyaꞌ-iyaꞌin. Duk iye luwal pinikilden meꞌ bayuꞌan si dunya inin hadja. 
PHP.3.20	Saguwaꞌ kite bi, lahatten bi laꞌi si surgaꞌ duk asal agad-agadte bi teꞌed pabalik manimbul kitehin bi amban surgaꞌ, iye Isa Almasi, Panuhutanten bi. 
PHP.3.21	Bang pitu iye, pindahanne ne barante bi malamma duk mamatey inin duk hinangne kuweꞌ barannen gaꞌi matey-matey duk makajari patennaꞌ laꞌi si Tuhan. Si Almasi taga balakat magbayaꞌ si kēmon-kēmonin duk gunane balakatne inin pamaꞌahune baranten bi.
PHP.4.1	Hangkan hep meꞌ kapungtinaꞌihanku masandel pu si Isa Almasihin, bang inin inase-asete bi amban Almasihin, subey kite bi asal pateteg teꞌed sandel si iye. Kalasahante kaꞌam duk essebte teꞌed kaꞌam. Kaꞌam jānnen hangkan ku kēgan duk sinna ku teꞌed si kaꞌam.
PHP.4.2	Kaꞌam, Yudi duk Sintiki, buyuꞌ-buyuꞌte kaꞌam subey kaꞌam magsulut-sulut peggeꞌ kaꞌam kuweꞌ magpungtinaꞌi ne sabab sandel ne kaꞌam pu si Isa Almasi Panuhutanten bi. 
PHP.4.3	Duk kaꞌu isab, saweꞌku kapangandelan maghinang si Tuhan maluꞌuhin, tabanganun koꞌ aku meꞌ dende iyan duk siye magsulut-sulut. Peggeꞌ matuꞌuhin tinabangan ku teꞌed weꞌ de supaya palatag aka-aka mahāpin. Magtuhut siye duk si Kelemen duk meꞌ saweꞌku sinduwe maghinang si Tuhanin. Meꞌ ēnden kēmon tasulat ne du weꞌ Tuhanin dem libru pangalistahanne ēn meꞌ aꞌa taga umul si surgaꞌ gaꞌ tamanannen.
PHP.4.4	Subey kaꞌam luwal kēgan peggeꞌ sukuꞌ pu si Isa Almasi kaꞌam. Balikku pinaꞌinku miyaꞌan. Subey kaꞌam kēgan. 
PHP.4.5	Subey sulut-sulutbi saweꞌbin peggeꞌ sōng balik ne pitu Isa Almasi, Panuhutanten bi. 
PHP.4.6	Daꞌa kaꞌam suse sabab ine-ine. Saguwaꞌ bang kaꞌam ngampun si Tuhan, pākuhun bi si iye meꞌ sukalbin duk daꞌa kayipatanun bi magsukul si iye. 
PHP.4.7	Manjari pasanyang Tuhanin iyan dem ateybin duk dem pikilanbin peggeꞌ sukuꞌ pu si Isa kaꞌam. Duk kasanyangan inin gaꞌi takila-kila.
PHP.4.8	Manjari si katambusannen, meꞌ kapungtinaꞌihanku, subey luwal pikilbi hadja sasuku mahāpin duk meꞌ pataꞌ pinudjihin. Pikilun bi hadja meꞌ mabennalin duk meꞌ pataꞌ pinahadjehin duk meꞌ hinangan mabentelin. Pikilun bi sasuku masutsihin duk meꞌ makasinna-sinnahin duk meꞌ tapudjihin. 
PHP.4.9	Ine-ine taꞌayabi duk tasangkabi amban aku, amban bissāku ke atawa amban meꞌ hinangankun, subey teꞌed tuhutbi. Duk luꞌu du si kaꞌam Tuhan mangurung kasanyangan dem ateyten bi.
PHP.4.10	Kēgan ku teꞌed duk magsukul ku si Panuhutanten bi peggeꞌ tinabang ne isab weꞌ bi sukalkun. Kataꞌuhanku weꞌ bisan tiggel-tiggel bahu tekka inin pitu si aku, dumaꞌin hātinen weꞌ gaꞌ kaꞌam gagal si aku saguwaꞌ peggeꞌ gaꞌ tapaboꞌohanbi. 
PHP.4.11	Duk dumaꞌin hangkan inin paꞌinku weꞌ sabab kasukalan ku, peggeꞌ biyaksa ne ku bisan ine-ine talabeyku, niyaꞌ si aku atawa gaꞌ, gaꞌi ku magsuse. 
PHP.4.12	Talabeyku ne kasukalanin duk talabeyku isab maniyaꞌ maglabi-labihin. Biyaksa ne ku hangkan hep bisan antag duk bisan sumiyan, bang ku esso atawa inusan, bang labi-labihan ku atawa kasukalan, masi ku gaꞌi magsuse. 
PHP.4.13	Tahinangku inin kēmon peggeꞌ tinabangan ku weꞌ Isa Almasi duk urunganne ku basag.
PHP.4.14	Saguwaꞌ asal hāp peggeꞌ tinabang ku weꞌ bi sakaliꞌ ku dem kasusehan. 
PHP.4.15	Kaꞌam meꞌ maluꞌu si Pilipihin, kataꞌuhanbi du weꞌ tagnaꞌ magmahalayak ku aka-aka mahāpin luꞌu si kaꞌam, ubus pagtahalaꞌ ku amban lahat Makedoniya, luwal hadja kaꞌam da grupu meꞌ masandel pu si Isa maluꞌuhin manabang sukalkun. 
PHP.4.16	Duk palaꞌiku isab si Tessalonikahin, dumaꞌin hadja mintedde pamaboꞌobi sīn si akuhin panabangbi sukalkun. 
PHP.4.17	Dumaꞌin weꞌ sinna ku hadja makasangka amban kaꞌam. Saguwaꞌ asal kabayaꞌankun weꞌ magkatamba pahalaꞌbi amban Tuhanin. 
PHP.4.18	Kuweꞌitu gaꞌi ne ku kasukalan peggeꞌ tasangkaku ne amban Epaprode meꞌ lasa-lasahan pinaboꞌohanbi si akuhin duk maglabi-labi pinangurungbi si aku inin. Kuweꞌ du inin pangurungbi si Tuhan duk kasulutan teꞌed Tuhanin si kaꞌam. 
PHP.4.19	Duk tabang Tuhanin du kēmon sukalbin amban alataꞌne gaꞌi takila-kilahin. Tabangne sukalbin peggeꞌ sandel kaꞌam pu Isa Almasi.
PHP.4.20	Pudjite bi Samate bi Tuhanin salama-lama. Amin.
PHP.4.21	Kēmon kaꞌam meꞌ aꞌa Tuhanin, meꞌ masandel pu si Isa Almasi maluꞌuhin, essebte kaꞌam. Maboꞌo bissā si kaꞌam isab meꞌ pungtinaꞌite bi matuꞌu manaweꞌan akuhin weꞌ essebde kaꞌam. 
PHP.4.22	Kēmon meꞌ masandel pu si Isa matuꞌuhin, lagiꞌ ne meꞌ maghinang dem astanaꞌ sultanin, essebde kaꞌam.
PHP.4.23	Karayaw weꞌ luwal kaꞌam kēmon ipat Isa Almasi, Panuhutanten bi.
PHP.4.23	Wassalam
COL.1.1	Sulat inin amban aku, si Paul duk amban pungtinaꞌiten bi Timoteo. Amban kabayaꞌan Tuhan kawakilan ku weꞌ Isa Almasi dinaꞌak magmahalayak lapalnen. 
COL.1.2	Pasampay kami sulat inin piyu si kaꞌam meꞌ aꞌa Tuhan maluꞌu si lahat Kolossahin, si kaꞌam meꞌ pungtinaꞌi kami mamatuyuꞌ masandel pu si Isa Almasihin.
COL.1.2	Karayaw kaꞌam luwal ipat Samate bi Tuhanin. Karayaw isab weꞌ urunganne kaꞌam kasanyangan dem ateybi.
COL.1.3	Kahabaꞌ kami ngampun-ngampun para si kaꞌam, luwal kami magsukul si Tuhan, Sama Panuhutanten bi Isa Almasi. 
COL.1.4	Hangkan kami magsukul si Tuhan, peggeꞌ takale kami weꞌ sandel ne kaꞌam pu si Isa Almasi duk malasa koꞌ kaꞌam si meꞌ masandel pu si Isa Almasihin kēmon. 
COL.1.5	Matuꞌuhin, sakaliꞌ takalebi lapal mabennalin, iye aka-aka mahāp sabab Isa Almasihin, asal ngase-ngase ne kaꞌam weꞌ niyaꞌ ennaꞌ Tuhanin para si kaꞌam laꞌi si surgaꞌ. Duk iye miyaꞌan puꞌunnen hangkan kaꞌam sandel pu si Isa Almasi duk malasa kaꞌam si meꞌ pagkasibin. 
COL.1.6	Duk aka-aka mahāp bakas takalebi sabab Isa Almasi inin, palatag ne si kēmon kalahatan tuꞌu si dunya duk ekka ne makahagadin. Duk sasuku makahagadin pinda kawul-piꞌilden kuweꞌ kaꞌamin du isab pinda kawul-piꞌilbin sakaliꞌ takalebi sabab lasa duk aseꞌ Tuhan si kaꞌamin duk sakaliꞌ tasabutbi weꞌ asal toꞌo inin. 
COL.1.7	Takalebi aka-aka mahāp inin amban Epapras. Iye inin saweꞌ kami maghinang pu Isa Almasi duk matuyuꞌ iye magmahalayak si kaꞌam ngagantiꞌan kami. 
COL.1.8	Iye hep mangakahan kamihin weꞌ maglasa-ilasa kaꞌam. Lasa inin pinapī weꞌ Niyawa Tuhanin dem ateybi.
COL.1.9	Iye inin sababnen hangkan kemuwe takale kami sabab sandelbin, luwal ne hadja kami ngampun-ngampun si Tuhan para si kaꞌam. Māku-māku kami si Tuhan karayaw du paꞌin kaꞌam urungan Niyawanen kataꞌu supaya kataꞌuhanbi duk asal tahātibi kēmon kabayaꞌan Tuhanin. 
COL.1.10	Manjari makajari ne kawul-piꞌilbin patut si meꞌ aꞌa masandel pu si Isa Almasihin duk makasulut Isa Almasi ne. Duk tahinangbi ne meꞌ hinangan mahāpin bisan ine, duk pasōng isab pangataꞌubi sabab Tuhanin. 
COL.1.11	Karayaw kaꞌam urungan Tuhanin basag amban balakatne mahadjehin supaya kaꞌam makasandal bisan ine duk supaya basag imanbin duk kēgan pe kaꞌam. 
COL.1.12	Duk asal magsukul teꞌed kaꞌam si Samate bi Tuhanin. Sabab hinangan Tuhan para si kaꞌamin, pataꞌ kaꞌam pinasakup inurungan meꞌ inennaꞌne para si meꞌ aꞌanen laꞌi si lahatne masahayahin. 
COL.1.13	Pinaluwas kite bi weꞌ Tuhanin amban dem lindem, hātinen amban antanan nakuraꞌ seyitanin duk ilinda kite bi weꞌ ne pī si antanan Anakne kinalasahannen, Isa Almasi. 
COL.1.14	Peggeꞌ sandel ne kite bi pu si Isa Almasi, ilekkat kite bi weꞌ ne amban antanan nakuraꞌ seyitanin duk luhaya ne kite bi, hātinen, taꞌampun ne kēmon duseten bi.
COL.1.15	Bang Tuhanin, gaꞌi takitete saguwaꞌ Isa Almasi saliꞌ du teꞌed duk Tuhanin duk bang takitete Almasi kataꞌuhante bang saꞌingge Tuhanin. Gaꞌ pe pinapanjari kēmon-kēmonin andang ne Almasi duk langkew iye amban kēmon bakas pinapanjarihin. 
COL.1.16	Kēmon bayuꞌ-bayuꞌan diyataꞌ langitin duk matuꞌu si dunyahin, kēmon meꞌ takite manusiyaꞌin duk meꞌ manggaꞌi takitehin, kēmon meꞌ magbayaꞌin sampay meꞌ malaꞌikatin, duk meꞌ bayuꞌ-bayuꞌan mananassatin, pinapanjari weꞌ Almasi amban pangandaꞌakan Tuhanin supaya pinahadje Almasi. 
COL.1.17	Gaꞌ pe niyaꞌ pinapanjari, andang ne Almasi duk kēmon bakas pinapanjarihin gaꞌ du usaꞌ peggeꞌ iye mangantanan siyehin. 
COL.1.18	Iye du isab magbayaꞌ si kēmon meꞌ masandel si iyehin. Kēmon siye dalil barannen duk iye kōkden. Iye poꞌon umul baꞌahuhin. Iye dehellu-dehellu pinakellum amban kamateynen supaya iye tamanan malangkewin duk mabangsahanin. 
COL.1.19	Peggeꞌ kabayaꞌan Tuhanin weꞌ Anaknen asal tattap kuweꞌ iyehin. 
COL.1.20	Duk sabab Anakne inin kabayaꞌan Tuhanin weꞌ kēmon-kēmonin, hātinen kēmon meꞌ malaꞌi diyataꞌ langitin duk matuꞌu si dunyahin maghāp du balik duk iye. Duk sabab kamatey Anakne diyataꞌ olomin makajari siye pinaghāp duk iye.
COL.1.21	Kaꞌam matuꞌuhin, tala kaꞌam amban Tuhanin. Duk meꞌ banta Tuhanin kaꞌam peggeꞌ meꞌ pikilanbin duk meꞌ hinanganbin laꞌat. 
COL.1.22	Saguwaꞌ kuweꞌitu maghāp ne kaꞌam duk Tuhanin sabab kamatey Isa Almasihin. Maglillaꞌ hep Isa Almasi pinapatey supaya hadja kaꞌam manjari meꞌ aꞌa sutsi pagateybin, gaꞌ niyaꞌ laꞌat-laꞌatbi, duk gaꞌ ne niyaꞌ panallaꞌan kaꞌam bang boꞌone kaꞌam si pasōngan laꞌi si harapan Tuhanin. 
COL.1.23	Saguwaꞌ subey paꞌin kaꞌam pateteg pu si Isa Almasi. Daꞌa kaꞌam usaꞌ amban iye duk subey ase-asebi ne paꞌin kēmon pananggup Tuhan inaka dem aka-aka mahāp bakas takalebin. Aka-aka mahāp inin tamahalayak ne hep si kēmon aꞌa tuꞌu si dunya duk aku, si Paul, iye hinangkun magmahalayak inin.
COL.1.24	Manjari, kēgan pe ku magsandal kabinasahan peggeꞌ para si kahāpanbi du. Magsandal ku supaya ganap meꞌ sinandalan Isa Almasi meꞌ manggaꞌ pe maꞌubusin, hātinen supaya ganap meꞌ sinandalan barannen; hāti barannen meꞌ masandel si iyehin. 
COL.1.25	Tahinang ku weꞌ Tuhanin daraꞌakan meꞌ masandel pu si Isa Almasihin supaya kaꞌam tatabanganku. Kawakilan ku weꞌ ne dinaꞌak minahalayak si kaꞌam lapalnen. 
COL.1.26	Lapalne inin masa awwalley tinapukan weꞌ Tuhanin amban meꞌ manusiyaꞌin kēmon, saguwaꞌ kuweꞌitu pinakataꞌu ne weꞌ ne si kite bi meꞌ masandel si iyehin. 
COL.1.27	Peggeꞌ kite bi hep tapeneꞌ weꞌ Tuhanin pangakahanne meꞌ tinapukannen, hātinen meꞌ mahāp tapikilne para si kēmon meꞌ aꞌa si dunyahin. Iye lapalne tinapukannen, weꞌ Isa Almasi asal patennaꞌ dem ateyte bi. Hangkan kabugtuꞌante bi ne weꞌ asal pahadjene du kite bi si surgaꞌ. 
COL.1.28	Hangkan gaꞌ niyaꞌ seddili mahalayak kami luwal sabab si Isa Almasi. Sessaꞌan kami meꞌ aꞌahin duk usihatan kami siye kēmon meꞌ kinataꞌuhan kami sabab Isa Almasihin, supaya du siye dangan-dangan kahagad duk ngahaget ne teꞌed sandelde pu si Isa Almasihin. 
COL.1.29	Iye inin inapaskun hangkan ku maghinang duk maggeꞌes ne paꞌin, duk inurungan du ku basag amban balakat Almasihin, iye manabangan akuhin.
COL.2.1	Kabayaꞌankun kataꞌuhanbi weꞌ asal gagal ku si kaꞌam duk māku-māku ku teꞌed si Tuhan para si kaꞌam duk para si meꞌ masandel pu si Isa laꞌi si lahat Laodikeahin duk si meꞌ sinduwe manggaꞌ bakas mangite akuhin. 
COL.2.2	Iye inin hinangkun supaya asig ateybin duk luwal kaꞌam maglasa-ilasa, ubus ngahaget ne sandelbin duk gaꞌi ne kaꞌam duwe-duwehan peggeꞌ tahātibi ne teꞌed mabennalin. Manjari kataꞌuhanbi ne iyan sabab tinapukan Tuhanin, hātinen sabab Almasi. 
COL.2.3	Almasi puꞌunnen hangkan makajari kataꞌuhante bi kataꞌu Tuhan malalemin, peggeꞌ iye kuweꞌ dalil kunsiꞌ mangaluka pagennaꞌan kataꞌu Tuhanin.
COL.2.4	Hangkan inin paꞌinku si kaꞌam, supaya kaꞌam gaꞌi tapadupang weꞌ meꞌ aꞌa mamissā kuweꞌ asal tewwaꞌ pinaꞌinden saguwaꞌ gaꞌi toꞌo. 
COL.2.5	Peggeꞌ bisan ku gaꞌ luꞌu si kaꞌam, luwal kaꞌam tapikilku. Kēgan ku peggeꞌ magsulut-sulut du kaꞌam duk peggeꞌ basag du sandelbi pu si Isa Almasihin.
COL.2.6	Manjari, peggeꞌ bakas tayimaꞌbi ne Isa Almasi duk iye ne kuweꞌitu Panuhutanbin, subey ne kawul-piꞌilbin matukan iye. 
COL.2.7	Kuweꞌ kayuhin nganggamut pinalalem, sa iyan du isab subey sandelbi pu si Isa Almasihin. Pateteg kaꞌam si iye duk pabasagun bi sandelbin sa bakas panoloꞌ si kaꞌam matuꞌuhin. Duk subey kaꞌam luwal magsukul si Tuhan.
COL.2.8	Pahatul-hatul kaꞌam kaw kaꞌam inakkalan weꞌ aꞌa, peggeꞌ batang kaꞌam boꞌode nuhut siye. Bang pinakale meꞌ bissāden kuweꞌ bantuk hāp, saguwaꞌ gaꞌ niyaꞌ kagunahanne. Peggeꞌ meꞌ toloꞌden hinang-hinang aꞌa hadja, meꞌ panoloꞌ meꞌ aꞌa dehellu sabab meꞌ malaꞌikat duk meꞌ seyitan. Dumaꞌin toloꞌden amban Isa Almasi. 
COL.2.9	Peggeꞌ Almasi bisan iye inanakan kuweꞌ bantukte bi manusiyaꞌ, saguwaꞌ tipun laꞌi si iye kēmon addat duk pikilan Tuhanin; 
COL.2.10	duk kaꞌam iyan, peggeꞌ luꞌu ne si kaꞌam Almasi, tepe si kaꞌam isab sasuku maniyaꞌ pu Almasihin. Duk amban kēmon meꞌ magbayaꞌin duk taga kapatutin, malaꞌikat ke siye atawa seyitan, gaꞌ niyaꞌ palangkew amban Isa Almasi. Iye pe magbayaꞌ si siyehin kēmon.
COL.2.11	Meꞌ Yahudihin, magislam siye sa pangandaꞌakan saraꞌin supaya koꞌ siye manjari meꞌ aꞌa Tuhanin. Saguwaꞌ kaꞌam, dumaꞌin sa inin hangkan kaꞌam manjari meꞌ aꞌa Tuhanin; dumaꞌin sabab niyaꞌ hinang aꞌa si kite saguwaꞌ sabab inānan weꞌ Almasi duseten bi duk pinaluwas kite bi weꞌ ne amban meꞌ malaꞌat kinabayaꞌan napsuten bi. 
COL.2.12	Duk pamandi si kaꞌamin, dalilnen patuhut kaꞌam pu si Isa Almasi kinubul, duk patuhut isab kaꞌam si iye pinakellum balik peggeꞌ kahagad kaꞌam weꞌ balakatan Tuhanin. Duk Tuhanin mamakellum Almasi amban kamateynen. 
COL.2.13	Matuꞌuhin kuweꞌ matey kaꞌam si pagmatahan Tuhanin peggeꞌ dusehan kaꞌam duk peggeꞌ dumaꞌin kaꞌam meꞌ aꞌa Tuhanin, hātinen gaꞌ tuhutbi saraꞌ tasulat si Musahin. Saguwaꞌ kuweꞌitu kuweꞌ pinakellum ne kaꞌam magtuhut duk Almasi. Inampun weꞌ Tuhanin kēmon duseten bi. 
COL.2.14	Matuꞌuhin ilaboꞌan kite bi hukuman weꞌ subey kite bi ilegga sabab gaꞌ tuhutte bi saraꞌin. Saguwaꞌ kamatey Almasi diyataꞌ olomin, inānan weꞌ Tuhanin kapatut saraꞌ si kitehin bi, hangkan gaꞌ ne niyaꞌ jānne pangaleggahan kite bi. 
COL.2.15	Duk laꞌi diyataꞌ olom miyaꞌan tadaꞌag teꞌed weꞌ Almasi meꞌ mananassat taga kapatutin. Inānan weꞌ Almasi kapatutde magbayaꞌin duk pakitehanne si kēmon aꞌa weꞌ iye mangandaꞌagin.
COL.2.16	Hangkan hep, meꞌ kapungtinaꞌihanku masandel pu si Isa Almasihin, daꞌa kaꞌam ngatu pagbayaꞌan aꞌa pasal kinakanbin duk ininumbin atawa pasal meꞌ kādjaꞌan meꞌ Yahudihin duk pagkādjaꞌanden bang bulan baꞌahu duk pasal meꞌ ellew liꞌihin. 
COL.2.17	Kēmon meꞌ saraꞌ Yahudi pasal meꞌ miyaꞌan pangessebande bang ine inagad-agadde matekka si pasōnganin. Bu inagad-agadde inin, tekka ne hep duk inin si Almasi. 
COL.2.18	Daꞌa kaꞌam ngatu diniyawaꞌan weꞌ meꞌ aꞌa magabbu weꞌ siye mataꞌuhin peggeꞌ paꞌinde weꞌ niyaꞌ meꞌ bakas pabagala si siye. Sinna siye magmā-mā kuweꞌ diyawaꞌ ateyden duk magtoloꞌ siye weꞌ subey kite bi koꞌ nambahayang si meꞌ malaꞌikat. Meꞌ panoloꞌde inin kadupangan, peggeꞌ amban pikilande hadja duk pagabbude hadja. 
COL.2.19	Meꞌ aꞌa inin gaꞌi ne pateteg pu si Almasi, bu Almasi hep dalil kōkin duk meꞌ masandel si iyehin dalil barannen. Almasi magbayaꞌ si barannen, hātinen meꞌ masandel si iyehin. Pabasagne sandelden sa kabayaꞌan Tuhanin duk pagdambuwaꞌne siye kēmon kuweꞌ dalil baranin isab magtoket kēmon sabab meꞌ ohatnen.
COL.2.20	Kaꞌam, sabab sandelbi pu si Almasihin, kuweꞌ kaꞌam bakas patuhut si iye matey duk gaꞌi ne kaꞌam nuhut meꞌ biꞌat-biꞌatan manusiyaꞌ. Hangkan, weꞌey boꞌohanbin kuweꞌ tuhutbi pe meꞌ pangandaꞌakan meꞌ aꞌa manguntarahan Tuhanin? Weꞌey tuhutbi bang paꞌinde, 
COL.2.21	“Daꞌa iyan singkuhun,” atawa “Daꞌa iyan kakanun,” atawa “Daꞌa iyan antanun.” 
COL.2.22	Kēmon tinaggahande inin bang ubus ne ginuna, na, gaꞌ ne. Meꞌ pangandaꞌakan miyaꞌan hinang-hinang meꞌ manusiyaꞌ du hadja. 
COL.2.23	Toꞌo, kuweꞌ bantuk patut isab meꞌ biꞌat-biꞌatanden. Magāgama siye teꞌed duk magmā-mā siye weꞌ diyawaꞌ ateyden duk tiksaꞌde baranden, bu kēmon hinangande inin amban kabayaꞌande hadja. Saguwaꞌ gaꞌi du inin makapages napsu baranden.
COL.3.1	Manjari, peggeꞌ Almasi bakas pinakellum amban kamateynen, kite bi isab kuweꞌ bakas patuhut si iye pinakellum balik duk niyaꞌ ne umulte bi gaꞌ niyaꞌ tamananne. Hangkan iye subey inapasten bi meꞌ malaꞌi si surgaꞌin. Peggeꞌ īꞌ laꞌi Almasi si surgaꞌ magbayaꞌ duk ningkoloꞌ si kanawanan Tuhanin, iye lugal mabangsahanin. 
COL.3.2	Subey ne iye luwal pinikilten bi meꞌ malaꞌi si surgaꞌin, dumaꞌin meꞌ matuꞌu si dunyahin. 
COL.3.3	Peggeꞌ kite bi meꞌ masandel pu si Isa Almasihin, kuweꞌ ne kite bi bakas mamatey miyaꞌan, gaꞌ ne niyaꞌ bayaꞌte si meꞌ bayuꞌan si dunya inin. Duk umulte mabaꞌahu inin laꞌi pu si Almasi duk gaꞌi pe pinakitehan weꞌ Tuhanin. 
COL.3.4	Almasi mangurungan kite umul baꞌahuhin hangkan si pasōngan bang ne iye paguwaꞌ balik si dunya, paguwaꞌ du isab kite nuhut iye liput weꞌ sahayane.
COL.3.5	Hangkan hep, meꞌ kapungtinaꞌihanku masandel pu si Isa Almasihin, daꞌa teꞌed ūtanun bi napsu baranbin. Daꞌa teꞌed kaꞌam magjina. Daꞌa kaꞌam baꞌisan duk daꞌa kaꞌam magkadupangan. Lebbahanun bi ne napsubi si meꞌ bayuꞌan matuꞌu si dunyahin. Peggeꞌ bang gaꞌi lebbahanbi napsubi inin, kuweꞌ tuhanbi ne napsubin peggeꞌ iye luwal tinuhutbin. 
COL.3.6	Sabab meꞌ hinangan malaꞌat miyaꞌan, ujudnen legga Tuhanin du meꞌ aꞌa manggaꞌi manuhut iyehin. 
COL.3.7	Kaꞌam matuꞌuhin luwal teꞌed hinangbi meꞌ hinangan malaꞌat miyaꞌan.
COL.3.8	Saguwaꞌ kuweꞌitu subey ne lebbahanbi meꞌ addatbi malaꞌatin kuweꞌ magastel, bunsi duk magpikilan laꞌat si saweꞌbi. Subey kaꞌam gaꞌi ngalimutan saweꞌbi atawa ngalakaꞌ-ngalakaꞌan saweꞌbi. 
COL.3.9	Daꞌa ne kaꞌam magdustaꞌ si saweꞌbi. Essebun bi weꞌ bakas lebbahanbi ne meꞌ addatbi duk meꞌ hinanganbi masahin. 
COL.3.10	Duk kuweꞌitu pinda ne kawul-piꞌilbin. Binaꞌahuhan ne weꞌ Tuhanin ateybin duk luwal pe kaꞌam baꞌahuhanne sampay ujudnen manjari ne kaꞌam kuweꞌ iyehin. Hangkan kaꞌam baꞌahuhanne, supaya kataꞌuhanbi ne teꞌed Tuhanin. 
COL.3.11	Bang baꞌahu ne kēmon saliꞌ-saliꞌ, manjari gaꞌ ne iyan niyaꞌ pagbiddaꞌan Yahudihin duk dumaꞌin Yahudihin, meꞌ bakas magislamin duk manggaꞌ magislamin, meꞌ taga pangadjiꞌin duk meꞌ manggaꞌ niyaꞌ pangadjiꞌnen, banyagaꞌin duk amuhin. Gaꞌ ne niyaꞌ pagbiddaꞌande, peggeꞌ laꞌi Almasi patennaꞌ dem ateyde saliꞌ-saliꞌ, duk Almasi hadja iye mahadje si siyehin.
COL.3.12	Kaꞌam iyan meꞌ aꞌa tapeneꞌ weꞌ Tuhanin hinangne meꞌ aꞌane, duk kinalasahan kaꞌam weꞌ ne. Hangkan subey kaꞌam maꞌaseꞌ si pagkasibi. Subey hāp addatbin si siye. Subey diyawaꞌ pagateybin duk lunuk ateybin. Subey kaꞌam be-iman. 
COL.3.13	Subey kaꞌam magpasensiya si saweꞌbi bang niyaꞌ gaꞌi kasulutanbi. Bang niyaꞌ taga duse si saweꞌne magampun-inampun kaꞌam. Ampunun bi saweꞌbin kuweꞌ pangampun Tuhan kaꞌamin. 
COL.3.14	Duk importante amban kēmon inin, subey kaꞌam malasa si pagkasibi. Peggeꞌ bang maglasa-ilasa kite bi asal magsulut-sulut teꞌed kite bi. 
COL.3.15	Ambat Almasi magbayaꞌ dem ateybi supaya kaꞌam magsulut-sulut. Kite bi meꞌ masandel pu si Isa Almasihin kuweꞌ dambuwaꞌ baran hadja duk kabayaꞌan Tuhanin weꞌ magsulut-sulut kite bi. Daꞌa isab kayipatanun bi magsukul si Tuhan. 
COL.3.16	Essebun bi kēmon meꞌ panoloꞌ Almasihin duk ennaꞌun bi dem ateybi. Subey kaꞌam magusihat-inusihat duk magtoloꞌ-tinoloꞌ, duk gunahun bi kataꞌu pangurung Tuhan kaꞌamin. Magkanta kaꞌam meꞌ kanta pamudjibi Tuhanin duk meꞌ kanta pinanoloꞌan weꞌ Niyawa Tuhanin si kaꞌam. Nganta kaꞌam si Tuhan sabab magsukul teꞌed kaꞌam si iye dem ateybi. 
COL.3.17	Ine-ine hinangbi atawa paꞌinbi, subey essebbi weꞌ Isa Almasi Panuhutanbin. Duk subey hadje pagsukulbin si Samaten bi Tuhanin sabab Isa Almasi.
COL.3.18	Kaꞌam meꞌ dendehin, subey kaꞌam patuhut si kabayaꞌan ellabin. Patut inin hinangbi peggeꞌ sandel kaꞌam si Panuhutanten bi Isa Almasi.
COL.3.19	Kaꞌam isab meꞌ lellahin, subey kalasahanbi andabin. Daꞌa siye kaꞌastelanun bi.
COL.3.20	Duk kaꞌam isab meꞌ mākanakin, peggeꞌ sandel ne kaꞌam si Panuhutanten bi, subey luwal tuhutbi toloꞌ meꞌ matettoꞌabin peggeꞌ kasulutan Tuhanin si kaꞌam bang inin hinangbi.
COL.3.21	Kaꞌam meꞌ matettoꞌahin, daꞌa paꞌastelun bi meꞌ anakbin palanduꞌ duk gaꞌi ngalamma ateyden.
COL.3.22	Kaꞌam meꞌ banyagaꞌin, subey tuhutbi kēmon pangandaꞌakan amubi matuꞌu si dunyahin, dumaꞌin hadja bang luꞌu siye mayam-mayam supaya kaꞌam sanglitande. Saguwaꞌ subey siye tuhutbi ateybin dambūs-būs peggeꞌ talew kaꞌam si Tuhan. 
COL.3.23	Ine-ine hinangbi, hinangun bi ateybin dambūs-būs duk kimmatanun bi weꞌ Panuhutanin, Isa Almasi, paghinanganbin duk dumaꞌin aꞌa, 
COL.3.24	peggeꞌ kataꞌuhanbi du weꞌ urungan Tuhanin kaꞌam kahāpan si pasōngan duk tasangkabi du iyan meꞌ inennaꞌne para si meꞌ aꞌanen. Peggeꞌ Almasi hep teꞌed amubi paghinanganbin. 
COL.3.25	Duk sasuku maghinangan laꞌat, tinumbasan du iye sabab hinanganne malaꞌatin, peggeꞌ Tuhanin gaꞌi pagbiddaꞌne manusiyaꞌin.
COL.4.1	Kaꞌam meꞌ amuhin, subey hāp pangahatulbi meꞌ banyagaꞌbin. Pangurungun bi si siye mapatut si siyehin. Essebun bi weꞌ niyaꞌ isab amubi laꞌi si surgaꞌ.
COL.4.2	Manjari, pasal ngampun si Tuhan, subey teꞌed kaꞌam matuyuꞌ ngampun-ngampun, duk subey pikilanbin dambūs-būs hadja sābubi mangampunin. Subey isab kaꞌam magsukul si Tuhan bang kaꞌam ngampun. 
COL.4.3	Duk māku-māku kaꞌam si Tuhan isab para si kami, karayaw weꞌ urungan Tuhanin kami lān supaya kami kapagmahalayak sabab meꞌ pinakataꞌu Tuhan sabab Almasihin. Puꞌunku hep inin kinalabusu peggeꞌ magmahalayak ku sabab inin. 
COL.4.4	Hangkan māku-māku kaꞌam si Tuhan weꞌ tabanganne ku supaya tapapastiꞌku teꞌed pagusihatku sabab Almasihin, supaya tahāti teꞌed weꞌ meꞌ mapakalehin.
COL.4.5	Pahāpun bi addatbin si meꞌ aꞌa manggaꞌi masandel pu si Isa Almasihin. Kahabaꞌ niyaꞌ lugalbi, maghinang hāp kaꞌam si siye. 
COL.4.6	Missā kaꞌam pahāp-hāp si siye duk siye kahāpan si meꞌ bissābin. Subey isab kaꞌam taꞌu nambungan siye dangan-dangan bang niyaꞌ tilewde si kaꞌam.
COL.4.7	Akahan si Tikikus saꞌ kaꞌam sabab meꞌ bakas talabeykun. Si Tikikus inin pungtinaꞌite bi kinalasahanten bi duk kapangandelan iye. Saliꞌ-saliꞌ kami maghinang pu si Isa Almasi, Panuhutanten bi. 
COL.4.8	Dinaꞌak iye weꞌ ku piyu si kaꞌam duk kaꞌam kaꞌakahanne sabab kami tuꞌu supaya taꞌasigne ateybin. 
COL.4.9	Pinatuhut isab weꞌ ku si iye si Onesimus, dambuwaꞌ du isab pungtinaꞌite bi kinalasahan duk kapangandelan du isab iye. Iye inin amban lahatbi du. Na, akahande du kaꞌam iyan sabab kēmon meꞌ bakas lumabey matuꞌuhin.
COL.4.10	Si Aristarkus, saweꞌku tuꞌu dem kalabusuhin, maboꞌo bissā piyu si kaꞌam weꞌ essebne kaꞌam. Damikkiyan si Markus, danganakan Barnabasin, maboꞌo bissā du isab sa miyaꞌan. Bakas ne hep kaꞌam akahanku sabab iye, weꞌ bang iye tekka piyu subey iye addatanbi. 
COL.4.11	Si Yussaꞌ, inēnan isab si Justus, maboꞌo bissā isab weꞌ essebne kaꞌam. Siye du hadja tellungan inin meꞌ Yahudihin si meꞌ saweꞌku magmahalayak sabab pagbayaꞌan Tuhanin, duk hadje teꞌed panabangde akuhin.
COL.4.12	Si Epapras maboꞌo bissā du isab weꞌ essebne kaꞌam. Iye inin amban lahatbi du, duk maghinang iye pu si Isa Almasi. Luwal iye ngampun-ngampun teꞌed si Tuhan para si kaꞌam weꞌ karayaw koꞌ ngabasag sandelbi pu si Isa Almasihin duk pateteg du kaꞌam si iye duk asal hinangbi teꞌed dambūs-būs meꞌ kinabayaꞌan Tuhanin. 
COL.4.13	Kapanaksiꞌ ku teꞌed weꞌ asal maghinang iye pabasag para si kahāpanbi duk para si kahāpan meꞌ masandel pu si Isa laꞌi si lahat Laodikeahin duk si lahat Hirapolisin. 
COL.4.14	Si Lukas, doktol kinalasahanten bi, duk sampay si Demas maboꞌo du isab bissā weꞌ essebde kaꞌam.
COL.4.15	Akahanun bi aku meꞌ pungtinaꞌite bi laꞌi si lahat Laodikeahin weꞌ essebku siye. Akahanun bi aku isab si Nimpa duk meꞌ masandel pu si Isa magtipun si lumaꞌnen weꞌ essebku siye. 
COL.4.16	Bang ubus batsabi sulat inin, paboꞌohanun bi pī si puweblo Laodikea, si meꞌ masandel pu si Isa malaꞌihin duk isab tabatsade. Pākuhun bi isab sulatku si siyehin duk isab tabatsabi. 
COL.4.17	Akahanun bi isab Arkippus weꞌ subey teꞌed luwal hinangne meꞌ dinaꞌak hininang si iye weꞌ Panuhutanten bi Isa Almasi.
COL.4.18	Aku, si Paul manulat bissā inin. Essebte kaꞌam kēmon maluꞌuhin. Daꞌa kayipatanun bi weꞌ tiyaꞌ ku dem kalabusu. Karayaw kaꞌam luwal ipat Tuhanin.
COL.4.18	Wassalam
1TH.1.1	Sulat inin amban aku, si Paul, duk meꞌ saweꞌkun si Silas duk Timoteo. Pasampay kami inin piyu si puweblo Tessalonika si kaꞌam kēmon meꞌ sukuꞌ si Samate bi Tuhanin duk si Panuhutanten bi Isa Almasi. Karayaw weꞌ luwal kaꞌam ipat Tuhanin duk karayaw luwal sanyang dem ateybin.
1TH.1.2	Luwal kami magsukul si Tuhan sabab kaꞌam kēmon duk luwal kaꞌam subahat kami kahabaꞌ kami ngampun-ngampun si Tuhan. 
1TH.1.3	Sābu kami ngampun-ngampun si Samate bi Tuhanin, luwal teꞌed taꞌesseb kami meꞌ kahāpan luwal hininangbin sabab sandelbi pu si Isa Almasi, Panuhutanten bi. Gaꞌi isab takayipat kami pagluꞌugbin hawal lasabi si iyehin duk pagtuyuꞌbin peggeꞌ ase-asebi teꞌed weꞌ pitu balik Panuhutanten bi. 
1TH.1.4	Meꞌ kapungtinaꞌihanku, kinalasahan kaꞌam weꞌ Tuhanin duk kataꞌuhan kami weꞌ tapeneꞌne kaꞌam, 
1TH.1.5	peggeꞌ aka-aka hāp inusihat kami si kaꞌamin dumaꞌin bissā manusiyaꞌ hadja saguwaꞌ amban balakat Niyawa Tuhanin, duk kataꞌuhan kami weꞌ asal bennal teꞌed bissā kamihin. Takite isab kawul-piꞌil kamihin paluꞌu kami si kaꞌamin. Kēmon hinangan kamihin para si kahāpanbi. 
1TH.1.6	Binatukan weꞌ bi kawul-piꞌil kamihin duk kawul-piꞌil Panuhutanten bi. Bisan du kaꞌam bininasa peggeꞌ tuhutbi lapal Tuhanin, saguwaꞌ kēgan pe teꞌed kaꞌam peggeꞌ pinakēg kaꞌam weꞌ Niyawa Tuhanin. 
1TH.1.7	Duk kuweꞌitu binatukan isab kaꞌam weꞌ meꞌ masandel pu si Isa si lahat Makedoniya duk Akayahin. 
1TH.1.8	Duk aka-aka hāp bakas inakabi sabab Panuhutanin bawag si lahat Makedoniya duk Akaya. Duk dumaꞌin hadja inin saguwaꞌ aka-aka sabab sandelbi si Tuhanin takale isab si kēmon kalahatan. Gaꞌi ne kami subey magaka sabab sandelbin. 
1TH.1.9	Siye ne mangakahin. Magaka siye bang saꞌingge panayimaꞌbi kamihin papiyu kami si kaꞌamin. Magaka isab siye weꞌ tinayikutan ne weꞌ bi meꞌ tuhan-tuhanbin, duk kuweꞌitu iye ne tinuhutbin Tuhan maꞌellum duk mabennalin. 
1TH.1.10	Magaka isab siye weꞌ luwal inagad-agad weꞌ bi katekka Anak Tuhan amban surgaꞌin, si Isa bakas pinakellum Tuhan amban kamateynen. Duk si Isa inin, iye manimbul kitehin bi amban mulkaꞌ Tuhan sōng pinatekka si meꞌ aꞌahin.
1TH.2.1	Meꞌ kapungtinaꞌihanku masandel pu si Isa Almasihin, kataꞌuhanbi weꞌ papiyu kami manindew kaꞌamin niyaꞌ kagunahanne. 
1TH.2.2	Kataꞌuhanbi hep weꞌ gaꞌ pe kami tapiyu luꞌu si Tessalonika, makalabey dahuꞌ kami kabinasahan si puweblo Pilipi duk pinaꞌiyaꞌ kami laꞌi. Saguwaꞌ tinabang kami weꞌ Tuhanin supaya kami makaꞌaraꞌ-araꞌ ngakahan kaꞌam isab aka-aka mahāp amban Tuhanin bisan pe ekka naggaꞌ kami. 
1TH.2.3	Kēmon inaka kami si kaꞌamin toꞌo. Dumaꞌin laꞌat pikilan kamihin hangkan kami magusihat. Gaꞌi kami ngakkal. 
1TH.2.4	Iye inaka kamihin, meꞌ pangandaꞌakan Tuhan kamihin. Peggeꞌ tapeneꞌ kami weꞌ ne duk pinangandel weꞌ ne si kami dinaꞌak pinalataꞌ aka-aka mahāp inin. Hangkan minahalayak inin weꞌ kami panulut Tuhanin dumaꞌin panulut manusiyaꞌ. Kataꞌuhan Tuhanin bang ine dem atey kamihin. 
1TH.2.5	Kataꞌuhanbi du weꞌ bentel pamissā kami si kaꞌamin; gaꞌ kami bakas missā nanglitan kaꞌam supaya kami urunganbi pilak atawa ine-ine. Tuhanin saksiꞌ kamihin. 
1TH.2.6	Gaꞌ bakas angut kami weꞌ pahadje aꞌa kami, kaꞌam ke atawa aꞌa seddili, 
1TH.2.7	bisan ne kami meꞌ aꞌa pataꞌ pinahadje peggeꞌ kapatut kamihin amban Almasi. Saguwaꞌ hāp pangahatul kami kaꞌamin, kuweꞌ kami dende ngahatul meꞌ anakne. 
1TH.2.8	Hawal lasa kami si kaꞌamin, sinna kami dumaꞌin hadja ngakahan kaꞌam aka-aka mahāp amban Tuhanin, saguwaꞌ bisan umul kamihin paglillaꞌ kami para si kaꞌam. Kinalasahan teꞌed kaꞌam weꞌ kami. 
1TH.2.9	Bugtuꞌ taꞌessebbi, meꞌ kapungtinaꞌihanku, bang saꞌingge paghinang kami paluꞌu kami si kaꞌamin. Maglubag kami ellew-sangem duk niyaꞌ kaꞌelluman kami, supaya kaꞌam gaꞌi kabohatan tiggelan kami luꞌu si kaꞌam magmahalayak aka-aka mahāp amban Tuhanin.
1TH.2.10	Kasaksiꞌanbi duk kasaksiꞌan Tuhanin isab bang saꞌingge addat kami si kaꞌam meꞌ masandel pu si Isa Almasihin. Kēmon hinangan kamihin hāp duk bentel diyalemanbi duk gaꞌ teꞌed niyaꞌ nallaꞌ kami. 
1TH.2.11	Kataꞌuhanbi weꞌ addat kami si kaꞌamin dangan-dangan kuweꞌ addat sama si meꞌ anaknen. 
1TH.2.12	Pinaꞌasig weꞌ kami ateybin duk tinoloꞌan kaꞌam weꞌ kami dinaꞌak pinahāp hadja kawul-piꞌilbin supaya kasulutan Tuhanin. Peggeꞌ tapeneꞌ kaꞌam weꞌ ne supaya kaꞌam sumakup laꞌi dem pagbayaꞌanne duk dem sahayane.
1TH.2.13	Duk luwal isab kami magsukul si Tuhan peggeꞌ sakaliꞌ takalebi lapal Tuhan binoꞌo kamihin, kinahagad duk tinayimaꞌ weꞌ bi peggeꞌ takilalebi weꞌ lapal Tuhanin miyaꞌan, dumaꞌin bissā manusiyaꞌ. Duk asal bennal miyaꞌan lapal Tuhanin. Duk kaꞌam meꞌ makahagadin, pinindahan weꞌ Tuhanin pamikilbin duk kawul-piꞌilbin. 
1TH.2.14	Kaꞌam, meꞌ kapungtinaꞌihanku, saliꞌ ne kaꞌam duk meꞌ aꞌa masandel pu si Isa Almasi malaꞌi si Yahudiyahin. Bakas sinigpitan isab kaꞌam weꞌ meꞌ pagkasibi da bangsahin kuweꞌ siyehin sinigpitan weꞌ meꞌ pagkaside Yahudihin. 
1TH.2.15	Meꞌ Yahudihin hep mamapatey si Isa Panuhutanten bi. Duk siye isab mamapatey meꞌ kanabihan awwalley. Siye isab mangandaꞌak kami tahalaꞌin. Asal gaꞌi teꞌed Tuhanin kasulutan si siye. Binantahan weꞌ de kēmon manusiyaꞌin, 
1TH.2.16	peggeꞌ sinaggaꞌ kami weꞌ de duk kami gaꞌi makapagmahalayak aka-aka mahāpin pī si meꞌ kabangsahan dumaꞌin Yahudihin. Gaꞌi siye mabayaꞌ weꞌ meꞌ kabangsahan seddilihin tinimbul amban duseden. Meꞌ Yahudi inin luwal magkasōng duseden duk pinatekka ne si siye mulkaꞌ Tuhanin.
1TH.2.17	Meꞌ kapungtinaꞌihanku, bisan pe gaꞌ tiggel kemuwe magsapeꞌ kite bi, ngesseb ne teꞌed kami si kaꞌam. Batang teꞌed kami magkite balik duk kaꞌam. Bennal, tala kami amban kaꞌam saguwaꞌ pikilan kamihin luwal luꞌu si kaꞌam. 
1TH.2.18	Mabayaꞌ kami piyu si kaꞌam, pasōng ne aku, si Paul. Mimpiye ku magmemes sōng piyu saguwaꞌ inalal kami weꞌ nakuraꞌ seyitanin. 
1TH.2.19	Na, kaꞌam hep jānnen hangkan kami kēgan duk hangkan niyaꞌ ase-ase kami. Kaꞌam hep isab jānnen, dumaꞌin hadja meꞌ sinduwehin. Duk kaꞌam jānnen hangkan kami makapagbantu laꞌi si harapan Panuhutanten bi si Isa bang pitu ne iye balik. 
1TH.2.20	Aweꞌ, kaꞌam jānnen hangkan kami pinahadje duk magkēg.
1TH.3.1	Na, peggeꞌ gaꞌi ne tasandal kami magsusehin, hangkan magsakap kami weꞌ duwangan kami paꞌamban tuꞌu si Aten. 
1TH.3.2	Duk pinapiyu weꞌ kami Timoteo si kaꞌam. Pungtinaꞌite bi iye duk saweꞌku iye maghinang si Tuhan magmahalayak aka-aka hāp sabab Almasihin. Papiyu kami iye supaya paꞌasigne ateybin duk supaya ngabasag sandelbi si Tuhanin. 
1TH.3.3	Gaꞌi kami mabayaꞌ weꞌ sabab meꞌ kasigpitanbin niyaꞌ kaꞌam nayikutan meꞌ toloꞌ mabennalin. Kataꞌuhanbi ne du andang weꞌ sukuꞌte bi kēmon palabey si kasigpitan. 
1TH.3.4	Peggeꞌ paluꞌu kami si kaꞌamin, bakas kaꞌam akahan kami andang weꞌ niyaꞌ tekka si kite bi kasigpitan. Duk kataꞌuhanbi du weꞌ iyuꞌ ne tekka. 
1TH.3.5	Suse ku teꞌed bang saꞌingge du kaꞌam luꞌu, hangkan hep peggeꞌ gaꞌi ne tasandalku, daꞌakku piyu Timoteo mastiꞌan kaꞌam bang basag pe du ke sandelbi pu si Isa Almasihin. Talew ku kaw kaꞌam tasassat weꞌ seyitanin. Peggeꞌ bang saꞌupama taboꞌo kaꞌam weꞌ sassat seyitanin, na, gaꞌ ne niyaꞌ kagunahan meꞌ hinang kami si kaꞌamin.
1TH.3.6	Saguwaꞌ tiyaꞌ ne tekka balik si Timoteo duk sinna teꞌed kami peggeꞌ hāp teꞌed bissāne sabab kaꞌamin. Paꞌinne weꞌ basag sandelbi si Tuhanin duk asal maglasa-ilasa teꞌed kaꞌam. Paꞌin Timoteo isab weꞌ luwal kami inesseb weꞌ bi duk batang teꞌed kami kitebi kuweꞌ kamihin batang isab magkite duk kaꞌam. 
1TH.3.7	Hangkan hep, meꞌ kapungtinaꞌihanku, bisan kami dem kasigpitan duk kabinasahan, asig atey kamihin peggeꞌ kataꞌuhan kami weꞌ gaꞌ du usaꞌ sandelbi pu si Isa Almasihin. 
1TH.3.8	Hāp ne atey kamihin peggeꞌ kataꞌuhan kami weꞌ teteg kaꞌam pu si Isa Panuhutanten bi. 
1TH.3.9	Hadje pagsukul kami si Tuhanin sababbi, peggeꞌ kēgan atey kamihin sabab sandelbin. 
1TH.3.10	Ellew-sangem māku-māku kami si Tuhan karayaw magkite du kite bi magtampak supaya kaꞌam tatabangan kami duk dambūs-būs ne sandelbin.
1TH.3.11	Karayaw kami tabangan Samate bi Tuhanin duk Panuhutanten bi Isa Almasi supaya kami tapiyu si kaꞌam. 
1TH.3.12	Duk karayaw magkasōng kaꞌam maglasa-ilasa, duk malasa isab kaꞌam si kēmon aꞌa, kuweꞌ du pangalasa kami si kaꞌamin. 
1TH.3.13	Karayaw patetegne ateybin supaya kaꞌam sutsi duk gaꞌ niyaꞌ sallaꞌ-sallaꞌbi si harapan Samate bi Tuhanin bang pitu ne balik Panuhutanten bi si Isa magtuhut duk meꞌ aꞌa sukuꞌ si iyehin.
1TH.4.1	Manjari, meꞌ kapungtinaꞌihanku, bakas katoloꞌan kami ne kaꞌam bang saꞌingge subey kawul-piꞌilbin supaya kasulutan Tuhanin si kaꞌam. Duk inin tatuhutbi ne. Kuweꞌitu pāku kami pe si kaꞌam duk daꞌak kami kaꞌam amban kapatut pangurung Panuhutanten bi si Isa, weꞌ subey pe pasōngbi kawul-piꞌilbi mahāp inin. 
1TH.4.2	Kataꞌuhanbi du panoloꞌ kami kaꞌamin amban kapatut Panuhutanten bi si Isa. 
1TH.4.3	Kabayaꞌan Tuhanin weꞌ sutsi kaꞌam. Daꞌa teꞌed kaꞌam magjina. Subey kaꞌam gaꞌi ngūtan napsu baranbin; hinangun bi hadja masutsi si matahan Tuhanin duk addat mahāpin. 
1TH.4.4	Kaꞌam, meꞌ lellahin, subey addatbi si andabin patut si matahan Tuhan duk si matahan meꞌ aꞌahin. 
1TH.4.5	Daꞌa duhulanun bi napsu baranbin kuweꞌ meꞌ aꞌa manggaꞌi mangataꞌuhan Tuhanin. 
1TH.4.6	Duk pasal da bayuꞌ inin, daꞌa teꞌed kaꞌam magduse si pagkasibi atawa ngakkalan siye, peggeꞌ asal legga Tuhanin teꞌed sasuku kapagduse sa miyaꞌanin. Bakas sessaꞌan kami ne kaꞌam matuꞌuhin sabab inin. 
1TH.4.7	Peggeꞌ dumaꞌin hangkan kite bi peneꞌ Tuhanin supaya kite bi magkahinangan laꞌat, saguwaꞌ kabayaꞌannen weꞌ sutsi kite bi. 
1TH.4.8	Hangkan manayikutan toloꞌ inin, dumaꞌin manusiyaꞌ tinayikutannen, saguwaꞌ iye tinayikutannen, Tuhan mangurungan kaꞌam Niyawa Sutsihin.
1TH.4.9	Na, gaꞌi ne kaꞌam subey sulatan kami pasal lasabi si meꞌ pagkasibi masandel pu si Isa Almasihin, peggeꞌ katoloꞌan ne du kaꞌam weꞌ Tuhanin maglasa-ilasa. 
1TH.4.10	Duk asal kalasahanbi kēmon masandel pu si Isa si tibuꞌukan Makedoniyahin. Saguwaꞌ pāku kami si kaꞌam, meꞌ kapungtinaꞌihanku, weꞌ pasōngbi pe lasabi si siyehin. 
1TH.4.11	Apasun bi makasanyang kaꞌamin. Daꞌa kulebeꞌanun bi hinang saweꞌbin, saguwaꞌ papages kaꞌam maghinang duk niyaꞌ kaꞌellumanbi sa panessaꞌ kami kaꞌam matuꞌuhin. 
1TH.4.12	Manjari bang kaꞌam nuhut panoloꞌ inin pinagaddatan du kaꞌam bisan weꞌ meꞌ aꞌa manggaꞌi masandel pu si Isa Almasihin duk gaꞌi isab kaꞌam kasukalan.
1TH.4.13	Na, meꞌ kapungtinaꞌihanku, batang isab kaꞌam pahātihan kami sabab meꞌ masandel pu si Isa Almasi mamateyin ne, supaya kaꞌam gaꞌi magsugul kuweꞌ meꞌ aꞌa sinduwehin gaꞌ niyaꞌ ase-asede weꞌ ellum siye balik. 
1TH.4.14	Kahagad kite bi weꞌ si Isa bakas matey duk ellum iye balik amban kamateynen. Hangkan kahagad isab kite bi weꞌ bang matey ne aꞌa masandel pu si Isahin, pinakellum du siye weꞌ Tuhanin duk patuhutne siye pu si Isa bang tekka ne waktu pabaliknen.
1TH.4.15	Inin ne panoloꞌ Panuhutanten bi si Isa: kite bi, meꞌ maꞌellumin pe waktu pabalikne mapituhin, gaꞌi du kite bi padehellu amban meꞌ pateyin nampang iye. 
1TH.4.16	Peggeꞌ niyaꞌ dahuꞌ iyan ngalingan papales amban surgaꞌ duk takale iyan suwala nakuraꞌ malaꞌikatin ngellang. Ubus bu niyaꞌ iyan helling kuweꞌ hellingan tabuliꞌ amban Tuhan. Manjari duwaꞌi ne Panuhutanin amban surgaꞌ. Ubus miyaꞌan pinakellum ne dehellu meꞌ mamatey masandel pu Almasihin. 
1TH.4.17	Ubus kite bi isab maꞌellumin, binoꞌo kite bi magtuhut duk siye paꞌangkat pī diyataꞌ inalak nampang Panuhutanin diyataꞌ mahawan. Manjari patennaꞌ kite bi si Panuhutanin gaꞌ niyaꞌ tamananne. 
1TH.4.18	Hangkan akahun bi meꞌ bissā inin dangan pī si dangan supaya asig dem ateybin.
1TH.5.1	Na, meꞌ kapungtinaꞌihanku, gaꞌi ne subey sulat kami bang sumiyan inin umantag. 
1TH.5.2	Peggeꞌ kataꞌuhanbi ne du weꞌ bessuwang hadja iyan tekka ellew papitu Almasihin kuweꞌ papitu aꞌa panangkewin bessuwang hadja tekka sangem. 
1TH.5.3	Bang meꞌ aꞌahin magpaꞌin, “Na, sanyang ne. Gaꞌ ne niyaꞌ kasiya-siyahan,” bessuwang hadja iyan tekka balaꞌin duk magmula siye. Keddut patekka balaꞌin kuweꞌ dende bessuwang peddiꞌan bang sōng nganak bu gaꞌi iyan lumahi meꞌ aꞌahin. 
1TH.5.4	Saguwaꞌ kaꞌam, meꞌ kapungtinaꞌihanku, dumaꞌin kaꞌam dem lindem, hātinen gaꞌi kaꞌam awam sabab inin. Hangkan gaꞌi kaꞌam subey takeddut bang bessuwang tekka ellew miyaꞌan kuweꞌ katekka aꞌa panangkewin. 
1TH.5.5	Peggeꞌ kaꞌam kēmon, patennaꞌanbin dem dantaꞌ, baytu ellew, hātinen sukuꞌ si Tuhan kaꞌam. Dumaꞌin kite bi meꞌ aꞌa patennaꞌ dem lindem, baytu sangem. 
1TH.5.6	Hangkan daꞌa kite bi kuweꞌ meꞌ aꞌa matuli miyaꞌan. Saguwaꞌ subey kite bi magjaga duk subey hāp pamikilten bi. 
1TH.5.7	Sangem hep patuli meꞌ aꞌahin duk sangem isab luwal kalango meꞌ aꞌa maginumanin. 
1TH.5.8	Saguwaꞌ kite bi, peggeꞌ meꞌ aꞌa patennaꞌ dem dantaꞌ kite bi, subey hāp pamikilten bi, dumaꞌin kuweꞌ pamikil aꞌa malangohin. Kite bi meꞌ masandelin kuweꞌ dalil sundalu, niyaꞌ pangelligne barannen duk kōknen. Bang kite bi, iye pangellig kitehin bi sandelte bi si Tuhanin duk lasaten bi duk pangase-ngaseten bi weꞌ tinimbul du kite bi. 
1TH.5.9	Dumaꞌin hangkan kite bi peneꞌ Tuhanin supaya kite bi tapapeddiꞌanne saguwaꞌ supaya kite bi tatimbulne sabab Panuhutanten bi Isa Almasi. 
1TH.5.10	Matey hep iye para si kite bi supaya kite bi patennaꞌ laꞌi si iye bang matey ne kite bi atawa bang ellum pe kite bi si waktu pabaliknen. 
1TH.5.11	Hangkan magasig-inasig kaꞌam duk magtabang-tinabang kaꞌam sa hinanganbin du.
1TH.5.12	Na, meꞌ kapungtinaꞌihanku masandel pu si Isa Almasihin, niyaꞌ pe pāku kami si kaꞌam: pagaddatanun bi meꞌ nakuraꞌbi si langgalin. Maghinang siye diyalemanbi peggeꞌ pineneꞌ siye weꞌ Panuhutanten bi noloꞌan kaꞌam. 
1TH.5.13	Pagmātabatanun bi duk kalasahanun bi teꞌed siye sabab hinangde si kaꞌamin. Duk subey kaꞌam kēmon magsulut-sulut.
1TH.5.14	Sessaꞌan kami isab kaꞌam, meꞌ kapungtinaꞌihanku, toloꞌanun bi meꞌ mabulasanin dinaꞌak maghinang. Paꞌasigun bi meꞌ masasew dem ateyden. Tabangun bi meꞌ mamura taboꞌo weꞌ sassatin. Duk magpasensiya kaꞌam si kēmon aꞌa. 
1TH.5.15	Papateng kaꞌam supaya kaꞌam gaꞌi males bang niyaꞌ maghinangan laꞌat si kaꞌam. Saguwaꞌ apasun bi luwal maghinangan hāp si meꞌ pagkasibi masandel pu si Isa Almasihin duk si meꞌ aꞌa seddilihin isab.
1TH.5.16	Subey kaꞌam luwal magkēg. 
1TH.5.17	Subey kaꞌam luwal ngampun-ngampun si Tuhan. 
1TH.5.18	Ine-ine tekka si kaꞌam, subey kaꞌam magsukul si Tuhan peggeꞌ inin kabayaꞌan Tuhan subey hininangbin, peggeꞌ magdambuwaꞌ ne kaꞌam duk Isa Almasi.
1TH.5.19	Daꞌa saggaꞌun bi ine-ine bissā Niyawa Tuhanin si kaꞌam. 
1TH.5.20	Daꞌa diyawaꞌanun bi meꞌ bissā pinabissā weꞌ Tuhanin. 
1TH.5.21	Saguwaꞌ paliksaꞌun bi dahuꞌ meꞌ takalebin duk sasuku mahāpin tayimaꞌun bi. 
1TH.5.22	Halliꞌanun bi kēmon bayuꞌ-bayuꞌan hinangan laꞌat.
1TH.5.23	Tuhanin mangurungan kite bi kasanyanganin, karayaw pasutsine kaꞌam. Karayaw ipatne niyawabin duk pikilanbin sampay baranbin supaya gaꞌ niyaꞌ sallaꞌ-sallaꞌbi pagbalik Panuhutanten bi Isa Almasi pitu. 
1TH.5.24	Asal hinang Tuhanin du inin peggeꞌ iye mameneꞌ kaꞌamin, duk kapangandelan teꞌed iye.
1TH.5.25	Meꞌ kapungtinaꞌihanku, māku-māku ne paꞌin kaꞌam si Tuhan para si kami.
1TH.5.26	Salamun bi aku kēmon meꞌ kapungtinaꞌihante bi maluꞌuhin.
1TH.5.27	Daꞌakte kaꞌam amban kapatut pangurung Panuhutanin, weꞌ subey batsabi sulat inin si kēmon pagkasibi masandel pu si Isa Almasihin.
1TH.5.28	Karayaw weꞌ luwal kaꞌam ipat Panuhutanten bi Isa Almasi.
1TH.5.28	Wassalam
2TH.1.1	Sulat inin amban aku, si Paul, duk meꞌ saweꞌkun si Silas duk Timoteo. Pasampay kami inin piyu si puweblo Tessalonika si kaꞌam kēmon meꞌ sukuꞌ si Samate bi Tuhanin duk si Panuhutanten bi Isa Almasi. 
2TH.1.2	Karayaw kaꞌam luwal ipat Samate bi Tuhanin duk Panuhutanten bi Isa Almasi. Duk karayaw isab pasanyangde dem ateybin.
2TH.1.3	Meꞌ kapungtinaꞌihanku masandel pu si Isa Almasihin, subey kami luwal magsukul si Tuhan sababbi. Asal patut kami magsukul peggeꞌ magkasōng teꞌed sandelbi pu si Isa Almasihin duk magkasōng isab lasabi si meꞌ pagkasibi masandelin. 
2TH.1.4	Hangkan hep kami sinna magbantu si meꞌ pagtipunan meꞌ aꞌa masandel pu si Isa Almasihin sababbi, peggeꞌ bisan kaꞌam dem kabinasahan duk dem katiksaꞌan, gaꞌi teꞌed usaꞌ sandelbi si Tuhanin saguwaꞌ matuyuꞌ kaꞌam magsandal.
2TH.1.5	Kēmon inin tandaꞌ weꞌ bentel hukuman Tuhanin. Kuweꞌitu magsandal kaꞌam supaya kataꞌuhan weꞌ pataꞌ kaꞌam sinakup dem pagbayaꞌan Tuhanin. 
2TH.1.6	Bentel teꞌed Tuhanin, tiksaꞌne du iyan meꞌ maniksaꞌ kaꞌamin 
2TH.1.7	duk kaꞌam, meꞌ magsusehin, ānan Tuhanin du kēmon meꞌ kasusehanbin, duk sampay meꞌ kasusehan kamihin du isab. Hinang Tuhanin inin bang balik ne pitu amban surgaꞌ Panuhutanten bi si Isa. Kitete bi iye iyan magtuhut duk meꞌ malaꞌikatne mabalakatanin. 
2TH.1.8	Pitu iye liput weꞌ kayat ebbut duk leggane iyan meꞌ manayikutan Tuhanin, meꞌ manggaꞌi manuhut aka-aka mahāp sabab Panuhutanten bi si Isa. 
2TH.1.9	Legga Tuhanin siye si narkaꞌ gaꞌ niyaꞌ tamananne. Pinasapeꞌ siye amban Panuhutanin duk gaꞌi teꞌed kitede sahayanen, iye tandaꞌ balakatnen. 
2TH.1.10	Waktu miyaꞌan, ellew pabalik si Isa Almasihin, pinudji iye duk pinahadje weꞌ meꞌ aꞌa sukuꞌ si iyehin hātinen meꞌ masandel si iyehin. Sampay kaꞌam sakup du isab si meꞌ mamudji iyehin peggeꞌ kinahagad weꞌ bi inusihat kami si kaꞌam sabab Almasihin.
2TH.1.11	Hangkan hep kami māku-māku ne paꞌin si Tuhan para si kaꞌam, weꞌ karayaw tinabangan kaꞌam supaya meꞌ hinanganbin patut si meꞌ aꞌa tapeneꞌ weꞌ Tuhanin. Māku-māku isab kami weꞌ sabab balakat Tuhanin tabanganne kaꞌam supaya tahinangbi kēmon mahāp kabayaꞌanbi hininangin peggeꞌ sandel ne kaꞌam. 
2TH.1.12	Hangkan kami māku-māku sa inin supaya pinahadje du si Isa Panuhutanten bi sababbi. Duk pinahadje du isab kaꞌam peggeꞌ sukuꞌ pu si Isa kaꞌam. Tuman du inin peggeꞌ malasa duk maꞌaseꞌ Tuhanin duk Isa Almasi Panuhutanten bi si kaꞌam.
2TH.2.1	Na, pasal pabalik Panuhutanten bi Isa Almasi, duk pasal panipun kitehin bi laꞌi si iye, inin toloꞌ kami si kaꞌamin meꞌ kapungtinaꞌihankun: 
2TH.2.2	daꞌa kaꞌam mura-mura sasew dem pikilanbin bang niyaꞌ meꞌ suwi-suwi takalebi weꞌ tekka ne ellew papitu Isa Almasi ngahukum meꞌ aꞌa si dunyahin. Bang makakale kaꞌam weꞌ niyaꞌ bakas magpalataꞌ bissā pinabissā koꞌ weꞌ Tuhanin sabab inin atawa bang paꞌinde weꞌ bakas koꞌ inin tabissā kami, atawa weꞌ niyaꞌ koꞌ sulat amban kami sabab inin, daꞌa teꞌed kahagadun bi. 
2TH.2.3	Saꞌingge-saꞌingge daꞌa kaꞌam ngatu pinadupang. Peggeꞌ meke tekka ellew miyaꞌan subey dahuꞌ kaꞌekkahan meꞌ aꞌahin kuntarahande Tuhanin, ubus subey isab dahuꞌ paguwaꞌ aꞌa malaꞌat manamalin. Kuntarahanne teꞌed saraꞌ Tuhanin duk sukuꞌnen si narkaꞌ. 
2TH.2.4	Aꞌa inin bantahanne kēmon pagtuhanan duk kēmon sinambahayang weꞌ manusiyaꞌin. Palangkewne dinen amban siye kēmon duk sampay dem langgal Tuhanin pī iye ningkoloꞌ duk paꞌinne weꞌ iye Tuhanin.
2TH.2.5	Gaꞌ ke taꞌessebbi? Bakas ne hep kaꞌam kaꞌakahanku sabab inin paluꞌuku pe si kaꞌamin. 
2TH.2.6	Duk kataꞌuhanbi du bang ine managgaꞌ iyehin kuweꞌitu hangkan gaꞌi pe iye paguwaꞌ. Peggeꞌ meke iye paguwaꞌ subey ne taꞌabut waktu pinasukuꞌ si iyehin. 
2TH.2.7	Saguwaꞌ manguntarahan saraꞌ Tuhan inin, asal ne maghinang kuweꞌitu sipuk, saguwaꞌ gaꞌi pe iye makajari paguwaꞌ peggeꞌ tiyaꞌ pe tuꞌu managgaꞌ iyehin. 
2TH.2.8	Bang tahalaꞌ ne managgaꞌ iye inin, manjari meke ne aꞌa manguntarahan Tuhan inin paguwaꞌ, ubus bu magmula du iye weꞌ Isa Almasi pagbalikne pitu. Tihupne hadja iye, magtawus iye matey duk magmula iye sabab sahaya Almasihin. 
2TH.2.9	Paguwaꞌ du aꞌa manguntarahan Tuhan inin, iban balakatne amban nakuraꞌ seyitanin. Maghinang iye kēmon bayuꞌ-bayuꞌan hinangan balakatan duk makite iye meꞌ tandaꞌ duk meꞌ hinangan makaꞌulaliꞌ pamadupangne meꞌ aꞌahin. 
2TH.2.10	Tapadupangne du iyan meꞌ aꞌa sukuꞌ si narkaꞌin peggeꞌ gaꞌi siye ngatu nuhut toloꞌ mabennal sabab Isa Almasihin supaya siye timbul. 
2TH.2.11	Peggeꞌ gaꞌi siye ngatu nuhut mabennalin, hangkan pasagadan Tuhanin du siye pinadupang duk iye kinahagadden meꞌ manggaꞌi mabennalin, 
2TH.2.12	supaya kalaboꞌan hukuman siye kēmon meꞌ manggaꞌi makahagad si toloꞌ mabennalin. Peggeꞌ iye hadja kasinnahanden maghinangan malaꞌatin.
2TH.2.13	Saguwaꞌ kaꞌam, meꞌ kapungtinaꞌihanku, asal subey teꞌed kami magsukul si Tuhan sabab kaꞌam meꞌ kinalasahan weꞌ Panuhutanten bi. Peggeꞌ gaꞌ pe dunya inin pinapanjari, andang ne kaꞌam tapeneꞌ weꞌ Tuhanin supaya kaꞌam timbul. Timbul kaꞌam peggeꞌ sinutsi ateybin weꞌ Niyawa Tuhanin duk kinahagad weꞌ bi toloꞌ mabennal sabab Isa Almasihin. 
2TH.2.14	Tinawag kaꞌam weꞌ Tuhanin supaya kaꞌam timbul peggeꞌ takale weꞌ bi aka-aka mahāp minahalayak kami sabab si Isahin. Tinawag kaꞌam weꞌ ne supaya kaꞌam tumuhut pinahadje duk si Isa Almasi, Panuhutanten bi. 
2TH.2.15	Hangkan hep meꞌ kapungtinaꞌihanku, patetegun bi teꞌed sandelbin duk tentemanun bi teꞌed meꞌ toloꞌ pamanoloꞌ kami si kaꞌam paluꞌu kamihin duk meꞌ toloꞌ dem sulat pinaboꞌohan kami si kaꞌamin.
2TH.2.16+2TH.2.17	Kinalasahan kite bi weꞌ Samate bi Tuhanin, duk hawal lasanen, gaꞌ niyaꞌ tamanan pangasigne ateyten bi duk pinabugtuꞌ weꞌ ne si kite bi inase-asete bi si iyehin. Karayaw Samate bi Tuhanin duk Panuhutanten bi Isa Almasi mahaget ateybin duk ngurungan kaꞌam basag ngahinang duk missā sasuku mahāpin.
2TH.3.1	Manjari meꞌ kapungtinaꞌihanku, māku-māku koꞌ kaꞌam si Tuhan para si kami. Māku-māku kaꞌam weꞌ aka-aka mahāp sabab Panuhutanin asal palatag palakkes duk kinahagad du weꞌ meꞌ aꞌahin kuweꞌ pakahagadbin. 
2TH.3.2	Māku-māku isab kaꞌam duk kami elligan Tuhanin amban meꞌ aꞌa malaꞌatanin, peggeꞌ gaꞌi hep kēmon aꞌahin kahagad si aka-aka mahāpin.
2TH.3.3	Saguwaꞌ kapangandelan teꞌed Panuhutanten bi. Patetegne du sandelbin duk banteyanne kaꞌam supaya kaꞌam gaꞌi inusaꞌ weꞌ nakuraꞌ seyitanin. 
2TH.3.4	Sabab sandel kami si Panuhutanten bi kataꞌuhan kami weꞌ tuhutbi du meꞌ pangandaꞌakan kami kaꞌamin duk asal hinangbi ne paꞌin.
2TH.3.5	Karayaw pasōng Panuhutanin kataꞌubi sabab lasa Tuhan si kaꞌamin, duk sabab pagtuyuꞌ Almasihin.
2TH.3.6	Manjari meꞌ kapungtinaꞌihanku, sabab kapatut kami amban Panuhutanten bi Isa Almasi, niyaꞌ pangandaꞌakan kami kaꞌam: daꞌa kaꞌam magtuhut-tuhut duk meꞌ pagkasibi tindeg si Isa manggaꞌi mabayaꞌ maghinangin duk gaꞌi nuhut pamanoloꞌ kami si kaꞌamin. 
2TH.3.7	Peggeꞌ kaꞌam, asal kataꞌuhanbi du teꞌed weꞌ subey kami iye binatukanbin. Kaluꞌu kami si kaꞌamin, gaꞌ kami bakas kitebi weꞌ gaꞌ maghinang. 
2TH.3.8	Gaꞌ kami bakas paꞌemmit si kaꞌam saguwaꞌ binayedan weꞌ kami takakan kamihin. Maghinang kami pabasag dumaꞌin hadja ellew saguwaꞌ sampay sangem supaya niyaꞌ kaꞌelluman kami duk gaꞌi kami subey gastuhanbi. 
2TH.3.9	Patut kami māku gastu amban kaꞌam, saguwaꞌ gaꞌ kami māku supaya niyaꞌ pamintanganbi. 
2TH.3.10	Peggeꞌ bisan pe paluꞌu kami si kaꞌamin, iye pangandaꞌakan kami kaꞌamin weꞌ bang niyaꞌ gaꞌi ngatu maghinang, subey iye gaꞌi pakanbi.
2TH.3.11	Hangkan inin tasubahat kami tuꞌu, peggeꞌ takale kami weꞌ niyaꞌ luꞌu si kaꞌam meꞌ aꞌa bulasan manamal duk gaꞌi teꞌed maghinang, saguwaꞌ iye bahan-bahanden ngulebeꞌan hinang saweꞌden. 
2TH.3.12	Na, si meꞌ aꞌa kuweꞌ iyan, daꞌak kami duk toloꞌan kami siye amban kapatut Panuhutanten bi Isa Almasi, weꞌ subey ne siye pahantap maghinang supaya niyaꞌ kaꞌellumande.
2TH.3.13	Bang kaꞌam, meꞌ kapungtinaꞌihanku, daꞌa kaꞌam jumuꞌ maghinangan mahāpin. 
2TH.3.14	Bang niyaꞌ luꞌu gaꞌi ngatu nuhut meꞌ pangandaꞌakan kami dem sulat inin, indananun bi aꞌa miyaꞌan duk daꞌa kaꞌam magtuhut duk iye supaya du iye iyaꞌ. 
2TH.3.15	Daꞌa paꞌin isab iye kimmatanun bi kuweꞌ bantabi, saguwaꞌ toloꞌanun bi iye kuweꞌ dambuwaꞌ pungtinaꞌibi.
2TH.3.16	Karayaw kaꞌam urungan Panuhutanten bi kasanyangan dem ateybi bisan ine matekka si kaꞌamin peggeꞌ iye poꞌon kasanyanganin. Karayaw isab luwal iye luꞌu nuhut-nuhutan kaꞌam.
2TH.3.17	Aku, si Paul, manulat panambusan inin. Kuweꞌ inin sulatankun sa si meꞌ sulatkun du kēmon.
2TH.3.18	Karayaw kēmon kaꞌam ipat Panuhutanten bi Isa Almasi.
2TH.3.18	Wassalam
1TI.1.1	Sulat inin amban aku, si Paul. Kawakilan ku weꞌ Isa Almasi magmahalayak lapalnen. Kawakilan ku amban pangandaꞌakan Tuhanin, iye manimbul kitehin bi, duk amban pangandaꞌakan Isa Almasi isab, iye pangase-ngasehanten bi. 
1TI.1.2	Pasampayku sulat inin piyu si kaꞌu, Timoteo, peggeꞌ kuweꞌ ne kew anakku lasiyaꞌ peggeꞌ tinoloꞌan kew weꞌ ku sandel pu si Isa Almasi. Karayaw kew luwal ipat Samate bi Tuhanin duk Isa Almasi, Panuhutanten bi. Karayaw kew isab kaꞌaseꞌande duk pasanyangde dem ateynun.
1TI.1.3	Manjari, Timoteo, balikku bakas panessaꞌku si kaꞌu sōng patahalaꞌku hap Makedoniyahin. Amey-amey daꞌa kew dahuꞌ usaꞌ billuꞌu amban Epesus supaya tapagesnu meꞌ aꞌa maluꞌu magtoloꞌ meꞌ toloꞌ manggaꞌi mabennalin. 
1TI.1.4	Daꞌakun siye padeheng magsuwi-suwi meꞌ kissa hinang-hinang aꞌa hadja. Duk subey isab siye padeheng luwal magsuwi-suwi sabab meꞌ ēn kapapuꞌande meꞌ pangkat-mamangkatin. Sabab meꞌ suwi-suwi miyaꞌan kaꞌujudannen magjawab hadja siye iyan. Gaꞌi du iyan makatabang siye supaya tatuhutde kinabayaꞌan Tuhanin. Saguwaꞌ iye makatabang siyehin sandelde pu si Isa Almasihin. 
1TI.1.5	Hangkan kew sessaꞌanku inin peggeꞌ kabayaꞌankun weꞌ kēmon masandel pu si Isa Almasihin malasa teꞌed. Malasa teꞌed siye bang sutsi ateyden duk tabugtuꞌde dem ateyde weꞌ gaꞌ niyaꞌ sallaꞌde si Tuhan duk bang asal sandel teꞌed siye pu si Isa Almasi. 
1TI.1.6	Niyaꞌ meꞌ aꞌa gaꞌi ne inin tuhutde duk iye bahanden luwal magjawab gaꞌ niyaꞌ kagunahanne. 
1TI.1.7	Paꞌinde weꞌ siye meꞌ guru si saraꞌ Tuhanin bu paꞌin gaꞌi du tahātide meꞌ binissāden duk meꞌ inusihatde mabasag si meꞌ aꞌahin.
1TI.1.8	Kataꞌuhante weꞌ saraꞌ Tuhan tasulat si Musahin hāp bang patut panganggunahan iyehin. 
1TI.1.9	Peggeꞌ subey tasabutte weꞌ saraꞌin dumaꞌin hep pangurung si meꞌ aꞌa bentel saguwaꞌ si meꞌ aꞌa ngalanggalan saraꞌ duk meꞌ aꞌa gaꞌi nuhut toloꞌ, meꞌ aꞌa gaꞌi talew si Tuhan duk meꞌ aꞌa dusehan. Pangurung isab si meꞌ aꞌa gaꞌi magmātabat si Tuhan duk hinangde hadja dagey Tuhanin, si meꞌ aꞌa mapatey saꞌi-samade atawa pagkaside manusiyaꞌin. Siye inin pangurungan saraꞌ Tuhanin. 
1TI.1.10	Damikkiyan isab si meꞌ aꞌa magjina, meꞌ aꞌa pagbaꞌisande pagkaside lella atawa pagkaside dende, meꞌ aꞌa niggew pagkaside bu pagsīnde, meꞌ aꞌa dustaꞌan, meꞌ aꞌa naksiꞌ bisan gaꞌi toꞌo duk sasuku ne maghinangan kuntara si toloꞌ mabennalin. 
1TI.1.11	Meꞌ toloꞌ inin magsaliꞌ duk toloꞌ dem aka-aka mahāp sabab si Isa pinangandel Tuhan si akuhin dinaꞌak minahalayak si meꞌ aꞌa. Aka-aka mahāp inin pinakitaꞌu weꞌ Tuhan pinudjihin duk iye poꞌon kēgin.
1TI.1.12	Magsukul ku pu si Isa Almasi, Panuhutanten bi, iye mangurungan aku basagin supaya tahinangku hinangkun. Magsukul ku si iye peggeꞌ kinimmatan ku weꞌ ne kapangandelan duk kawakilan ku weꞌ ne maghinang si iye. 
1TI.1.13	Wakilan Isa Almasi ku bisan ne matuꞌuhin binissāhan iye weꞌ ku laꞌat duk bininasa isab weꞌ ku meꞌ tindegnen duk pinaꞌiyaꞌ weꞌ ku. Saguwaꞌ kaꞌaseꞌan ku weꞌ ne bisan kuweꞌ miyaꞌan hininangkun peggeꞌ gaꞌ pe ku miyaꞌan sandel si iye hangkan gaꞌ kataꞌuhanku weꞌ laꞌat meꞌ hininangku miyaꞌan. 
1TI.1.14	Duk asal hadje lasane duk aseꞌne si akuhin duk tinabangan ku weꞌ ne sandel si iye. Tinabangan ku isab weꞌ ne malasa si meꞌ pagkasikun. Asal kuweꞌ inin du bang magdambuwaꞌ ne kite duk Isa Almasi. 
1TI.1.15	Asal toꞌo pinaꞌin inin duk subey teꞌed kinahagad, weꞌ Isa Almasi bakas pitu si dunya supaya tatimbulne meꞌ aꞌa dusehanin. Duk amban kēmon aꞌa miyaꞌan aku ne tamanan madusehanin. 
1TI.1.16	Saguwaꞌ bisan kuweꞌ miyaꞌan dusekun kaꞌaseꞌan ku teꞌed weꞌ Tuhanin duk inampun ku weꞌ ne supaya tapakite Isa Almasi si meꞌ aꞌa weꞌ iye asal matuyuꞌ si meꞌ madusehanin. Hinangne ku pamintangan si meꞌ aꞌa masandel si iye si pasōnganin duk inurungan umul siye gaꞌ tamananne. 
1TI.1.17	Pahadjete bi Tuhan dambuwaꞌ-buwaꞌin. Iye magbayaꞌin salama-lama. Gaꞌi iye matey. Gaꞌi iye takite manusiyaꞌ. Pataꞌ iye pinudji duk pinahadje salama-lama. Amin.
1TI.1.18	Na, Timoteo, anakku, inin panessaꞌku si kaꞌuhin: essebun meꞌ pinaꞌal sabab kaꞌu weꞌ meꞌ aꞌa pinabissā bissā Tuhanin. Essebun meꞌ bissā miyaꞌan duk hinangun teꞌed pahāp-hāp hinang pinasukuꞌ Tuhan si kaꞌuhin duk bantahanun teꞌed sasuku malaꞌatin. 
1TI.1.19	Patetegun sandelnu pu si Isa Almasihin duk daꞌa kew maghinangan laꞌat duk gaꞌi sasew pikilannun. Peggeꞌ niyaꞌ meꞌ aꞌa pagtuꞌurande maghinangan bisan du kataꞌuhande dem pikilande weꞌ laꞌat hinangan miyaꞌan. Hangkan magkaꞌat ne sandelde si Tuhanin. 
1TI.1.20	Sa miyaꞌan du Himunus duk Iskandal duk meꞌ sinduwehin pe. Pinasagadan ne siye weꞌ ku boꞌo nakuraꞌ seyitanin supaya mintang siye weꞌ subey gaꞌi bissā-bissāhande Tuhanin.
1TI.2.1	Iye inin meꞌ toloꞌkun. Kaꞌissaꞌ, subey kite bi meꞌ masandel pu si Isa Almasihin ngampun-ngampun si Tuhan duk māku-māku duk magsukul si iye. Subey kite bi ngampun-ngampun para kēmon manusiyaꞌin; 
1TI.2.2	para meꞌ magbayaꞌin duk para kēmon aꞌa taga kapatutin supaya sanyang duk hāp dem paglahatanten bi duk samunsayaꞌte bi magmātabat si Tuhan duk hāp isab kawul-piꞌilten bi. 
1TI.2.3	Bang ngampun-ngampun kite bi sa inin hāp duk kasulutan Tuhanin, iye manimbul kitehin bi. 
1TI.2.4	Kabayaꞌan Tuhanin hep weꞌ kēmon manusiyaꞌin timbul duk ngataꞌuhan toloꞌ mabennalin. 
1TI.2.5	Dambuwaꞌ du hadja Tuhanin duk dambuwaꞌ du isab hadja mapasellet si Tuhan duk manusiyaꞌin maghāp siye, iye si Isa Almasi pagkasite bi manusiyaꞌ. 
1TI.2.6	Paglillaꞌne umulnen duk pinagantiꞌ weꞌ ne dinen supaya manusiyaꞌin gaꞌi legga Tuhanin sabab duseden. Manjari peggeꞌ matey si Isa Almasi ellew pangeddew Tuhanin hangkan kabugtuꞌante teꞌed weꞌ kabayaꞌan Tuhanin kēmon manusiyaꞌin timbul duk tapī si surgaꞌ. 
1TI.2.7	Inin sababnen hangkan ku kawakilan weꞌ Tuhanin dinaꞌak magusihat toloꞌ mabennal inin si meꞌ aꞌa dumaꞌin Yahudi supaya siye sandel pu si Isa Almasi duk kahagadde toloꞌ mabennalin. Toꞌo pinaꞌinku inin, gaꞌi ku magdustaꞌ!
1TI.2.8	Antag-antag meꞌ masandel pu si Isahin magtipun nambahayang si Tuhan kabayaꞌankun weꞌ meꞌ lellahin ngampun-ngampun, meꞌ lella nuhut Tuhanin dambūs-būs. Subey gaꞌ niyaꞌ kaꞌastelande duk subey siye gaꞌi magsasaꞌ.
1TI.2.9	Duk kabayaꞌankun isab meꞌ dendehin subey hāp boꞌohanden. Semmekden subey matalep si dende petten. Subey sarang-sarang hadja pamahāpde diden, gaꞌi pinalanduꞌ paghatulde kōkden atawa paggunade meꞌ pamulawanin duk meꞌ mutsaꞌin duk meꞌ semmek mahalgaꞌin. Peggeꞌ dumaꞌin makahāp dendehin pagdende-dendenen 
1TI.2.10	saguwaꞌ meꞌ hinanganne mahāpin. Inin matalep si meꞌ dende magpaꞌin weꞌ siye asal nuhut Tuhanin. 
1TI.2.11	Meꞌ dendehin isab bang inusihatan subey siye pakale hadja, duk subey siye ngatu tinoloꞌan. 
1TI.2.12	Meꞌ dendehin gaꞌi daꞌakku magusihat atawa magmanda si lella. Subey meꞌ dendehin pakale hadja luꞌu si pagtipun-tipunanbi. 
1TI.2.13	Peggeꞌ Apuꞌ Adam pinapanjari dehellu weꞌ Tuhanin ubus bu Sitti Hawa. 
1TI.2.14	Duk dumaꞌin Apuꞌ Adam kaꞌakkalan nakuraꞌ seyitanin. Saguwaꞌ dendehin kaꞌakkalanin duk iye mangalanggalan saraꞌ Tuhanin. 
1TI.2.15	Saguwaꞌ timbul du meꞌ dendehin si paganakde bang teteg paꞌin sandelden pu si Isa Almasi duk malasa siye si saweꞌde duk sutsi pagateyden. Duk subey hāp kawul-piꞌilden.
1TI.3.1	Toꞌo pinaꞌin inin weꞌ bang aꞌahin mabayaꞌ ginellal nakuraꞌ meꞌ masandel pu si Isa Almasihin hāp inangutne inin. 
1TI.3.2	Aꞌa ginellal nakuraꞌ meꞌ masandel pu si Isa Almasihin subey aꞌa gaꞌ niyaꞌ panallaꞌan iye. Subey dambuwaꞌ du hadja andanen. Aꞌa miyaꞌan subey gaꞌi ūtanne napsunen, subey hāp pikilannen duk hāp addatnen. Bang niyaꞌ aꞌa pī si lumaꞌne subey addatanne teꞌed. Subey isab iye pandey magusihat si saweꞌne. 
1TI.3.3	Subey iye gaꞌi maglangohan. Subey iye gaꞌi bingis saguwaꞌ subey iye mura binoꞌo magsulut. Subey iye gaꞌi pananasaꞌ duk gaꞌi napsuhan si sīn. 
1TI.3.4	Subey iye taꞌu ngahatul anak-andanen. Subey iye aꞌa pagaddatan weꞌ meꞌ anaknen duk tinuhut weꞌ de meꞌ pangandaꞌakannen. 
1TI.3.5	Peggeꞌ bistahun bi, bang ginellal nakuraꞌin gaꞌi bisan taꞌu ngahatul anak-andanen inumey pangahatulne meꞌ masandel pu si Isa si antanannen? 
1TI.3.6	Gaꞌi isab makajari ginellal nakuraꞌ bang aꞌa baꞌahu pe sandel pu si Isa Almasi, sabab bang gaꞌi pe basag sandelnen kaw-kaw ngalangkew ateynen duk ilaboꞌan hukuman iye kuweꞌ hukuman si nakuraꞌ seyitanin awwalley. 
1TI.3.7	Saguwaꞌ bang aꞌa ginellal nakuraꞌ subey iye aꞌa inaddatan bisan weꞌ meꞌ aꞌa manggaꞌi manuhut Isa Almasihin, peggeꞌ bang niyaꞌ panallaꞌande iye bu bissā-bissāhande iye, kaw iye sinassat maghinangan laꞌat duk iye miyaꞌan kinabayaꞌan nakuraꞌ seyitanin.
1TI.3.8	Manjari pasal meꞌ aꞌa ginellal isab nabangan nakuraꞌ si langgalin subey isab hāp addatden duk kapangandelan siye. Subey siye gaꞌi maginuman makalango duk subey gaꞌi napsuhan si sīn. 
1TI.3.9	Subey siye pateteg si toloꞌ mabennal sabab Isa Almasihin bakas pinakitaꞌu weꞌ Tuhanin. Subey isab siye gaꞌi maghinangan laꞌat supaya gaꞌi sasew dem pikilanden. 
1TI.3.10	Duk meke siye ginellal tabang nakuraꞌ si langgalin subey dahuꞌ pinandogahan addatden. Bang tapandoga weꞌ asal hāp du addatden makajari siye ginellal tabang nakuraꞌin. 
1TI.3.11	Damikkiyan andaden subey isab hāp addatden duk gaꞌi ngalimutan saweꞌde. Subey isab gaꞌi ūtande napsuden duk subey siye kapangandelan si ine-ine. 
1TI.3.12	Aꞌa ginellal inin subey dambuwaꞌ du andanen. Subey hāp pangahatulne anak-andanen duk kēmon saweꞌne magdambuwaꞌ lumaꞌin. 
1TI.3.13	Peggeꞌ meꞌ aꞌa ginellal inin bang hāp du paghinangden asal pinahadje du siye duk bahani du siye missā sabab sandelde pu si Isa Almasihin.
1TI.3.14	Na, Timoteo, ngase-ngase ku weꞌ tapiyu du ku si kaꞌu mura. Saguwaꞌ sulatante ne kew hadja meꞌ toloꞌ inin 
1TI.3.15	supaya bang niyaꞌ makaꞌalal aku, kataꞌuhannu du bang saꞌingge subey kawul-piꞌilten bi meꞌ aꞌa sukuꞌ si Tuhanin, Tuhan maꞌellumin. Kite bi meꞌ pangandelan Tuhan toloꞌ mabennalin. Hangkan subey usihatte bi duk bēbbegante bi toloꞌ mabennal inin. 
1TI.3.16	Gaꞌ niyaꞌ kapamasuwey weꞌ asal gaꞌi lalem toloꞌ āgamate bi inin, iye toloꞌ mabennal gaꞌ kataꞌuhan samantaꞌan gaꞌ pe pinakitaꞌu weꞌ Tuhanin, hātinen toloꞌ sabab Isa Almasihin:
1TI.3.16	Laꞌi iye si surgaꞌ bu pitu iye si dunya manjari manusiyaꞌ. Niyawa Sutsihin naksiꞌ weꞌ iye asal bentel. Takite iye weꞌ meꞌ malaꞌikatin. Minahalayak sabab iye si kēmon kabangsa-bangsahan. Duk kinahagad iye weꞌ meꞌ aꞌahin. Manjari pinaꞌangkat iye pī balik si surgaꞌ duk laꞌi iye magbayaꞌ.
1TI.4.1	Asal pastiꞌ pinaꞌin Niyawa Tuhanin weꞌ si pasōngan niyaꞌ meꞌ aꞌa nayikutan toloꞌ mabennalin. Iye pinakalede iyan meꞌ seyitanin duk tuhutde iyan meꞌ toloꞌden. 
1TI.4.2	Meꞌ toloꞌde inin pinalataꞌ weꞌ meꞌ guru madustaꞌanin. Meꞌ hinangande inin gaꞌi ne makasasew pikilanden peggeꞌ tagam ne siye magdustaꞌ. 
1TI.4.3	Meꞌ guru inin magtoloꞌ weꞌ dusehan koꞌ aꞌahin bang magella atawa maganda. Paꞌinde isab weꞌ niyaꞌ koꞌ meꞌ kinakan gaꞌi makajari kakante. Salaꞌ toloꞌde inin peggeꞌ kēmon kinakan inin pinapanjari du weꞌ Tuhanin. Basta magsukul kite bi si Tuhan makajari kite bi mangan kinakan ine-ine, kite bi meꞌ masandel pu si Isa Almasihin duk mangataꞌuhan toloꞌ mabennalin. 
1TI.4.4	Peggeꞌ kēmon bakas pinapanjari weꞌ Tuhanin hāp. Hangkan subey tayimaꞌte hadja basta magsukul kite si iye. 
1TI.4.5	Peggeꞌ halal kēmon kinakanten sabab lapal Tuhanin duk sabab pagsukulten isab.
1TI.4.6	Manjari, Timoteo, bang pangusihatnu meꞌ pinaꞌinku inin si meꞌ pungtinaꞌite masandel pu si Isa Almasihin, hāp paghinangnu pu si Isa Almasihin. Duk basag sandelnun peggeꞌ lapal kinahagadten asal tuhutnu ne paꞌin. Asal teteg kew nuhut toloꞌ mabennalin. 
1TI.4.7	Saguwaꞌ daꞌa asipun meꞌ kissa-kissa paꞌinde makaboꞌo aꞌahin tudju Tuhan bu gaꞌi du. Meꞌ kissa miyaꞌan gaꞌ teꞌed niyaꞌ kagunahanne. Saguwaꞌ tagamun pikilannun luwal mikil toloꞌ mabennalin duk du tatuhutnu meꞌ kinabayaꞌan Tuhanin. 
1TI.4.8	Bang pabasagte baranten, niyaꞌ kagunahanne saguwaꞌ kulang du. Saguwaꞌ bang iye pinabasagten sandelte si Tuhanin supaya tatuhutte kinabayaꞌan Tuhanin, na, ekka teꞌed kagunahanne. Moꞌo kite inin si kahāpan dumaꞌin hadja tuꞌu si dunya saguwaꞌ sampay si ahilat. 
1TI.4.9	Bennal teꞌed bissā miyaꞌan duk pataꞌ teꞌed kinahagad. 
1TI.4.10	Hangkan kite bi maghinang ne paꞌin si Tuhan duk magtuyuꞌ teꞌed magusihat peggeꞌ Tuhanin pangase-ngasehanten bi; iye Tuhan maꞌellumin duk iye manimbul kēmon manusiyaꞌin, lagiꞌ ne meꞌ masandel si iyehin.
1TI.4.11	Manjari, Timoteo, kēmon meꞌ usihatku inin daꞌakun tinuhut si meꞌ masandel pu si Isa maluꞌuhin. 
1TI.4.12	Daꞌa kew iyaꞌ bang niyaꞌ ngandiyawaꞌan kaꞌu peggeꞌ magusihat ne kew bu bataꞌ pe kew. Saguwaꞌ subey hāp kawul-piꞌilnun duk bissānun. Kalasahanun pagkasinun, pabasagun sandelnu si Tuhanin duk subey gaꞌ niyaꞌ laꞌat dem pikilannun. Manjari binatukan du kawul-piꞌilnun weꞌ meꞌ masandel pu si Isa Almasi maluꞌuhin. 
1TI.4.13	Samantaꞌan gaꞌi pe ku tapiyu, tuyuꞌanun teꞌed matsa amban dem kitab duk usihatanun duk toloꞌanun siye kahabaꞌ kaꞌam magtipun duk meꞌ pagkasibi masandel pu si Isa Almasihin. 
1TI.4.14	Gunahun teꞌed kapandeyan pinangurung Niyawa Tuhan si kaꞌuhin. Pinangurung kapandeyan inin si kaꞌu matuꞌuhin sakaliꞌ niyaꞌ pinaꞌal bissā amban Tuhan sabab kaꞌu duk binettad weꞌ meꞌ bahiꞌin meꞌ tanganden pī si kaꞌu. 
1TI.4.15	Hinangun teꞌed kēmon pinahinangku si kaꞌu si sulat inin ateynun dambūs-būs supaya takite aꞌahin kēmon weꞌ pasōng ngahāp hinangannun. 
1TI.4.16	Pahatul-hatul kew si dinu duk meꞌ panoloꞌnun. Duk hinangun paꞌin meꞌ usihatku si kaꞌuhin. Bang pagtuyuꞌannu inin hininang, dumaꞌin hadja kaꞌu matimbulin saguwaꞌ kēmon isab makakale kaꞌuhin.
1TI.5.1	Daꞌa amāhanun bang lella bahiꞌ amban kaꞌu saguwaꞌ missā kew si iye pahāp-hāp kuweꞌ samanu bang niyaꞌ panoloꞌnu si iye. Meꞌ lella mabataꞌin kimmatanun kuweꞌ meꞌ pungtinaꞌinu. 
1TI.5.2	Meꞌ dende mabahiꞌ amban kaꞌuhin addatanun kuweꞌ saꞌinu. Duk meꞌ dende mabataꞌin addatanun kuweꞌ meꞌ pungtinaꞌinu isab. Daꞌa kew magpikilan seddili si siye.
1TI.5.3	Manjari pasal meꞌ dende balu masandel pu si Isa Almasihin bang gaꞌ niyaꞌ ngahatul siye, addatanun siye. 
1TI.5.4	Saguwaꞌ bang dende baluhin taga anak atawa ampu subey dahuꞌ siye taꞌu nabangan matettoꞌaden. Peggeꞌ bang asal malasa siye si Tuhan subey tabangde matettoꞌaden atawa papuꞌden panumbasde panabangde siye matuꞌuhin. Bang hinangde inin, kasulutan Tuhanin si siye. 
1TI.5.5	Saguwaꞌ bang dende baluhin dendangan saꞌ, iye pangase-ngasehannen Tuhanin, ngampun-ngampun iye duk māku-māku iye tabang si Tuhan ellew-sangem. 
1TI.5.6	Saguwaꞌ bang niyaꞌ dende balu bu iye luwal tapikilnen nganduhulan napsu barannen magadjak-adjak, kuweꞌ iye dalil matey bisan pe iye ellum. 
1TI.5.7	Pasampayun usihatku inin piyu si meꞌ masandel pu si Isa Almasi maluꞌuhin supaya gaꞌ niyaꞌ panallaꞌan aꞌa siye. 
1TI.5.8	Saguwaꞌ bang niyaꞌ aꞌa luꞌu gaꞌi ngahatul usbanen, lagiꞌ ne bang magtewtey-anak siye, aꞌa iyan ilebbahan ne weꞌ ne toloꞌ kinahagadten bi duk laꞌat pe iye amban aꞌa manggaꞌi masandel pu si Isa Almasihin.
1TI.5.9	Manjari pasal meꞌ dende balu, listahun meꞌ balu sōng tinabangan weꞌ meꞌ masandel pu si Isa Almasihin. Listahun hadja meꞌ balu labi ne ennempūꞌ tahun umulden duk dambuwaꞌ hadja bakas elladen. 
1TI.5.10	Subey isab bawag meꞌ hinangande mahāpin, hātinen hāp pamaketoꞌde meꞌ anakden, addatande teꞌed meꞌ aꞌa mapī si lumaꞌden, diyawaꞌ ateyden maghinang siye bisan ine si meꞌ sukuꞌ si Tuhanin, tabangande meꞌ dem kasusehanin duk sasuku hinangan hāp hinangde. Meꞌ dende balu kuweꞌ iyan makajari ilista.
1TI.5.11	Saguwaꞌ bang meꞌ dende balu bataꞌ pe, daꞌa siye sakupun dem listanu lu peggeꞌ mura pinda pikilanden. Bang tekka bayaꞌde magellahin, tayikutande ne du paghinangde pu si Isa Almasihin. 
1TI.5.12	Manjari kapagduse siye peggeꞌ gaꞌ du tumanande sanggupde pu si Isa Almasi tagnaꞌ kabaluden. 
1TI.5.13	Ngatagam isab siye lisuꞌan maghinang duk iye bahanden ngalatag kalumaꞌan. Duk dumaꞌin hadja iyan, magkoto-koto isab siye duk pakulebeꞌ siye si meꞌ palkalaꞌ saweꞌden, luwal siye missā meꞌ manggaꞌi subey binissāden. 
1TI.5.14	Bang si aku, gam pe meꞌ balu mabataꞌin magella balik duk maganak duk ngahatul dem lumaꞌde. Manjari gaꞌ niyaꞌ laꞌat tabissā meꞌ bantaten bi sabab kite bi meꞌ masandel pu si Isa Almasihin. 
1TI.5.15	Peggeꞌ niyaꞌ ne meꞌ balu nayikutan Tuhanin duk iye tinuhutden nakuraꞌ seyitanin. 
1TI.5.16	Hangkan hep sa pinaꞌinkun, bang niyaꞌ luꞌu dende sandel pu si Isa bu taga usba dende balu subey ne iye mangahatul baluhin dumaꞌin meꞌ masandel pu si Isa sinduwehin supaya isab tahatulde meꞌ dende balu manggaꞌ niyaꞌ usbaden.
1TI.5.17	Pasal meꞌ bahiꞌ hinang nakuraꞌ si langgalin bang hāp du pangantande meꞌ masandel pu si Isa Almasihin, pataꞌ siye pinahadje duk sinuweldohan pahāp, lagiꞌ ne meꞌ mapages magmahalayak duk magusihat lapal Tuhanin. 
1TI.5.18	Peggeꞌ tasulat hep dem kitab, pinaꞌin, “Daꞌa pugungun bi behe kābewin sābune magdiꞌik paleyin.” Duk niyaꞌ isab pinaꞌin seddili, “Bang aꞌahin dinaꞌak maghinang pataꞌ iye tinangdanan.” 
1TI.5.19	Bang saꞌupama niyaꞌ nuntutan dambuwaꞌ bahiꞌbi, daꞌa asipun tuntutne miyaꞌan bang gaꞌ du niyaꞌ duwangan atawa tellungan makasaksiꞌ si dusenen. 
1TI.5.20	Bang niyaꞌ kapagduse, toloꞌanun iye si harapan meꞌ masandel pu si Isahin kēmon supaya meꞌ sinduwehin mintang duk gaꞌi lekkatde hininangne miyaꞌan.
1TI.5.21	Timoteo, iyuꞌ Tuhanin pakale duk pakale isab Isa Almasi duk meꞌ malaꞌikat masutsihin, asal sessaꞌante kew tuhutun meꞌ pangandaꞌakanku si kaꞌu dem sulat inin. Daꞌa pagbiddaꞌun bisan sine. Ine-ine hinangnu daꞌa kew mēbbegan sine-sine sewukat ne kew kahāpan si siye. 
1TI.5.22	Daꞌa kew magdayiꞌ-dayiꞌ meneꞌ aꞌa hinang nakuraꞌ luꞌu diyalemanbi meꞌ masandel pu si Isa Almasihin saguwaꞌ pandogahanun dahuꞌ addatnen. Peggeꞌ bang saꞌupama aꞌa tapeneꞌnun magduse, sampay kaꞌu sinakup kew si dusenen. Pahatul kew, daꞌa kew magduse si hinangannu duk si pikilannu.
1TI.5.23	Daꞌa isab pikilun weꞌ subey boheꞌ hadja ininumnun. Saguwaꞌ hāp bang nginum kew boheꞌ buwaꞌ ubas kuweꞌahat panambal bettengnun peggeꞌ daran kew saki.
1TI.5.24	Niyaꞌ meꞌ aꞌa pastiꞌ teꞌed duseden duk kataꞌuhante weꞌ taga duse siye duk hinukum siye si pasōngan. Niyaꞌ isab meꞌ aꞌa sinduwe gaꞌi magtawus takite duseden, saguwaꞌ gaꞌi tiggel kataꞌuhan du. 
1TI.5.25	Damikkiyan isab niyaꞌ meꞌ hinangan mahāpin pastiꞌ teꞌed si meꞌ aꞌa. Duk bisan meꞌ hinangan hāp gaꞌi pe tantu pastiꞌ gaꞌi du katapukan.
1TI.6.1	Kēmon banyagaꞌ sandel pu si Isa Almasi subey kimmatande teꞌed weꞌ talep amuden pahadjede, supaya gaꞌi Tuhanin binissāhan laꞌat weꞌ meꞌ aꞌa duk gaꞌi diniyawaꞌan toloꞌ tinuhutten bi. 
1TI.6.2	Bang banyagaꞌin duk amunen saliꞌ-saliꞌ sandel pu si Isa Almasi, daꞌa banyagaꞌ miyaꞌan magpikil weꞌ gaꞌi ne iye subey tinalew si amunen peggeꞌ kuweꞌ ne du siye magpungtinaꞌi. Bisan miyaꞌan subey pe pahāpne teꞌed paghinangnen peggeꞌ aꞌa paghinanganne miyaꞌan kuweꞌ iyehin isab sandel pu si Isa Almasi, duk peggeꞌ malasa isab iye si amune miyaꞌan.
1TI.6.2	Iye inin subey panoloꞌnu si siyehin duk daꞌakun teꞌed tinuhut si siye. 
1TI.6.3	Bang niyaꞌ luꞌu magtoloꞌ bu seddili panoloꞌnen amban meꞌ toloꞌ mabennal amban Panuhutanten bi Isa Almasi duk bang meꞌ toloꞌnen gaꞌi maguyun duk toloꞌ makaboꞌo kite tudju Tuhanin, 
1TI.6.4	na, aꞌa iyan abbuhan duk gaꞌ niyaꞌ kataꞌuhanne. Iye luwal kabayaꞌannen magsuꞌal duk magjawab sabab bissā. Kaꞌujudanne inin niyaꞌ maglindi-lindi, niyaꞌ magsasaꞌ-sinasaꞌ, niyaꞌ maglimut-ilimut duk gaꞌi ne siye magandel-inandel. 
1TI.6.5	Meꞌ aꞌa inin luwal ne magsaggaꞌ peggeꞌ gaꞌi ne tewwaꞌ pamikilden duk gaꞌi ne kataꞌuhande toloꞌ mabennalin. Kannalde weꞌ bang siye magāgama ngandayahan siye.
1TI.6.6	Bennal isab, bang aꞌahin nuhut kinabayaꞌan Tuhanin kuweꞌ dayahan teꞌed iye bang magsukul iye ine-ine pangurung Tuhanin iye. 
1TI.6.7	Panganak kite si dunya inin, niyaꞌ ke taboꞌote? Gaꞌ niyaꞌ. Damikkiyan du isab gaꞌ niyaꞌ taboꞌote bang kite matey. 
1TI.6.8	Hangkan hep basta niyaꞌ du kakante duk semmekte subey ne kite magsukul. 
1TI.6.9	Saguwaꞌ meꞌ aꞌa mabayaꞌ magdayahin, mura siye taboꞌo sassat magduse. Kuweꞌ bantuk ileppas siye weꞌ napsude si bayuꞌ-bayuꞌan kadupanganin duk meꞌ makapagkaꞌat siyehin. Ujudnen magmula du siye dumaꞌin hadja si dunya inin saguwaꞌ sampay si ahilat. 
1TI.6.10	Peggeꞌ napsute si sīnin iye inin poꞌon kēmon bayuꞌ-bayuꞌan laꞌat hininang weꞌ manusiyaꞌ. Niyaꞌ meꞌ aꞌa hawal napsude si sīnin, ilebbahan weꞌ de sandelde pu si Isa Almasihin duk kaꞌujudannen ekka kasusehan tekka si siye.
1TI.6.11	Saguwaꞌ kaꞌu, Timoteo, peggeꞌ tapeneꞌ kew weꞌ Tuhanin maghinang si iye, patala kew amban kēmon malaꞌat inin. Iye subey inapasnun kawul-piꞌil mabentelin, duk maghinangan sasuku kinabayaꞌan Tuhanin. Pabasagun sandelnu pu si Isa Almasihin, kalasahanun pagkasinun duk pahāpun addatnun si siye. Bisan kew dem kasigpitan sandalanun hadja. 
1TI.6.12	Maggeꞌes kew teꞌed nuhut Tuhanin duk tepe si kaꞌu du umul gaꞌ niyaꞌ tamanannen. Essebun weꞌ hangkan kew tapeneꞌ weꞌ Tuhanin supaya kew kaꞌurungan umul inin. Duk bakas magbennal kew si harapan meꞌ saksiꞌ ekka weꞌ sandel kew pu si Isa Almasi. 
1TI.6.13	Kuweꞌitu niyaꞌ panessaꞌku kaꞌu si pakalehan Tuhanin iye mangurung umul si kēmon bayuꞌ-bayuꞌan maꞌellumin duk si pakalehan Isa Almasi isab, iye bakas mabahani mamissā pu si Gubnul Pontiyus Pilatusin pasal mabennal sabab Tuhanin. Inin panessaꞌku si kaꞌuhin: 
1TI.6.14	tuhutun teꞌed kēmon pangandaꞌakan Tuhan kaꞌuhin supaya gaꞌi sagetan laꞌat duk supaya gaꞌi diniyawaꞌan toloꞌ Tuhanin. Tuhutun teꞌed samantaꞌan gaꞌi taꞌabut waktu pabalik Panuhutanten bi Isa Almasi pitu si dunya. 
1TI.6.15	Pagtaꞌabut waktuhin, pinapitu du iye balik si dunya weꞌ Tuhanin. Tuhanin hadja subey pinudjihin duk iye dendangan magbayaꞌin. Iye magbayaꞌ si meꞌ magbayaꞌin duk iye Panuhutan meꞌ panuhutanin. 
1TI.6.16	Iye hadja dendangan manggaꞌi mamateyin. Patennaꞌannen dem sahaya gaꞌi katumapitan. Gaꞌ niyaꞌ bakas ngite iye duk gaꞌ teꞌed niyaꞌ makakite iye. Pataꞌ teꞌed iye pinahadje duk iye asal mabalakatanin gaꞌ tamananne. Amin.
1TI.6.17	Pasal meꞌ aꞌa madayahan maluꞌu masandel pu si Isahin, toloꞌanun siye weꞌ subey siye gaꞌi maglangkew atey sabab meꞌ alataꞌde si dunya inin. Subey siye gaꞌi ngandel si alataꞌden peggeꞌ gaꞌi du layun. Subey Tuhanin pangandelanden peggeꞌ sayuꞌ iye ngurungan kite bi kēmon bayuꞌ-bayuꞌan mahāpin supaya kite bi kēgan. 
1TI.6.18	Toloꞌanun isab siye weꞌ subey siye luwal maghinang hāp si saweꞌde, manjari, meꞌ hinangande mahāpin ne alataꞌden. Akahanun siye weꞌ subey siye gaꞌi liskutan saguwaꞌ subey siye sayuꞌ bang siye ngurung si meꞌ kasukalanin. 
1TI.6.19	Bang hinangde inin, kuweꞌ du siye ngennaꞌ alataꞌde si surgaꞌ duk gaꞌi teꞌed inin lepas. Duk inurungan isab siye umul matoꞌohin, hātinen umul salama-lama.
1TI.6.20	O Timoteo, amey-amey banteyanun teꞌed kēmon meꞌ toloꞌ bakas pinangandel si kaꞌuhin. Halliꞌanun meꞌ pagbissā duk pagsuꞌal gaꞌ niyaꞌ gunane duk gaꞌi makasulut Tuhanin. Paꞌinde kataꞌu koꞌ miyaꞌan bu dumaꞌin. 
1TI.6.21	Peggeꞌ niyaꞌ magpaꞌin weꞌ taga kataꞌu miyaꞌan ne siye, bu kasuddahannen gaꞌi ne kahagadde toloꞌ mabennal kinahagadten bi.
1TI.6.21	Karayaw kēmon kaꞌam ipat Tuhanin du.
1TI.6.21	Wassalam
2TI.1.1	Sulat inin amban aku, si Paul. Kawakilan ku weꞌ Isa Almasi amban kabayaꞌan Tuhanin dinaꞌak magmahalayak si meꞌ aꞌa sabab umul gaꞌ niyaꞌ tamananne bakas pananggup Tuhan si kēmon sasuku masandel pu si Isa Almasihin. 
2TI.1.2	Pasampayku sulat inin piyu si kaꞌu, Timoteo. Kuweꞌ ne kew anakku kinalasahan teꞌed. Karayaw kew luwal ipat Samate Tuhanin duk Isa Almasi Panuhutanten. Karayaw kew isab kaꞌaseꞌande duk pasanyangde dem ateynun.
2TI.1.3	Magsukul ku si Tuhan iye paghinangankun, duk maghinang ku si iye dambūs-būs pikilankun kuweꞌ du isab paghinang meꞌ kapapuꞌanku si iyehin masaley. Magsukul ku si Tuhan sabab kaꞌu peggeꞌ luwal kew taꞌessebku kahabaꞌ ku ngampun-ngampun si Tuhan ellew-sangem. 
2TI.1.4	Taꞌessebku weꞌ nangis kew patahalaꞌkun duk kabayaꞌankun weꞌ magkite kite balik supaya ku kēgan teꞌed. 
2TI.1.5	Taꞌessebku isab weꞌ sandelnu pu si Isa Almasihin asal amban dem ateynu teꞌed kuweꞌ du isab sandel papuꞌnu dendehin, si Loyda, duk sandel saꞌinun, si Yunis. Kabugtuꞌanku weꞌ kuweꞌ miyaꞌan du isab sandelnun. 
2TI.1.6	Iye inin sababnen hangkan kew paꞌessebanku kuweꞌitu weꞌ subey teꞌed gunanu kapandeyan pinangurung Tuhan si kaꞌuhin masa pamettadku meꞌ tangankun diyataꞌ kōknu ngampun-ngampunan kaꞌu. 
2TI.1.7	Peggeꞌ dumaꞌin hangkan pangurung Tuhanin Niyawanen si kite supaya mura tinalew ateyten saguwaꞌ supaya niyaꞌ basagte nuhut kinabayaꞌan Tuhanin duk supaya kite malasa si pagkasiten duk gaꞌi kite katimboꞌohan maghinangan laꞌat.
2TI.1.8	Daꞌa kew iyaꞌ magbennal si aꞌa weꞌ Isa Almasi Panuhutannun. Duk daꞌa kew isab iyaꞌ sabab aku peggeꞌ tiyaꞌ ku dem kalabusu sabab panuhutku Isa Almasihin. Saguwaꞌ maglillaꞌ kew hadja bisan kew bininasa sabab pangaka-ngakanu aka-aka mahāp sabab Isa Almasi si meꞌ aꞌahin. Urungan Tuhanin du kew iyan basag nandalanne. 
2TI.1.9	Tinimbul ne kite weꞌ ne duk tapeneꞌ weꞌ ne hinangne meꞌ aꞌane, dumaꞌin peggeꞌ niyaꞌ hāp bakas tahinangte duk inin panumbasne kitehin. Saguwaꞌ hangkan inin hinangne si kite peggeꞌ kalasahanne duk kaꞌaseꞌanne kite, duk peggeꞌ andang sakapne masa gaꞌ pe pinapanjari dunyahin weꞌ pakitehanne lasanen duk aseꞌnen si kite sabab tahinang Isa Almasihin. 
2TI.1.10	Kuweꞌitu pinakitaꞌu ne si kite lasa duk aseꞌ Tuhanin peggeꞌ bakas pitu ne Isa Almasi manimbul kitehin bi. Tadaꞌag weꞌ ne kapatut kamateyin. Duk bang kahagadte aka-aka mahāp sabab Isa Almasihin niyaꞌ umulte gaꞌ tamanan si surgaꞌ.
2TI.1.11	Kawakilan ku weꞌ Tuhanin dinaꞌak magmahalayak duk magusihat aka-aka mahāpin. 
2TI.1.12	Duk inin jānnen hangkan ku magsandal tuꞌu dem kalabusu. Saguwaꞌ gaꞌi ku iyaꞌ peggeꞌ kataꞌuhanku du bang sine pangandelankun. Duk kabugtuꞌanku weꞌ takoleꞌne du manteyan kēmon pinangandelne si akuhin sampay taꞌabut ellew pabalikne si dunyahin. 
2TI.1.13	Tentemanun teꞌed meꞌ toloꞌ mabennal panoloꞌku kaꞌuhin duk tuhutun. Duk patetegun sandelnun pu si Isa Almasi duk kalasahanun pagkasinun peggeꞌ magdambuwaꞌ ne kite bi duk Isa Almasi. 
2TI.1.14	Tentemanun teꞌed dem ateynu toloꞌ mabennal bakas pinangandel Tuhan si kaꞌuhin. Tinabangan du kew iyan weꞌ Niyawa Tuhan mapatennaꞌ dem ateyten bi.
2TI.1.15	Kataꞌuhannu, Timoteo, kēmon masandel pu si Isa si lahat Asiyahin, tinayikutan ne ku weꞌ de sampay disi Pigelus duk Hermogen. 
2TI.1.16	Saguwaꞌ bang disi Onesiporos magtewtey-anakin karayaw kaꞌaseꞌan Tuhanin du siye kēmon peggeꞌ daran paꞌasig Onesiporos ateykun. Gaꞌ iye iyaꞌ nindew aku bisan ku tuꞌu dem kalabusu. 
2TI.1.17	Saguwaꞌ pagtekka iye tuꞌu si Roma magtawus ku pihane duk gaꞌ iye padeheng samantaꞌan gaꞌ ku kasuwaꞌne. 
2TI.1.18	Karayaw du iye kaꞌaseꞌan Panuhutanten si Isa laꞌi si ellew pabalik Isa Almasi pitu ngahukum manusiyaꞌin. Kataꞌuhannu du isab bang saꞌingge panabangne akuhin palaꞌiku si lahat Epesusin.
2TI.2.1	Manjari, kaꞌu, Timoteo, anakku, pabasagun sandelnun peggeꞌ tabangan Tuhanin du kite bi meꞌ magdambuwaꞌ duk Isa Almasihin. 
2TI.2.2	Bakas takalenu ne meꞌ usihatku si meꞌ aꞌa maꞌekkahin. Manjari, kēmon usihatku bakas takalenu miyaꞌan subey panoloꞌnu si meꞌ aꞌa kapangandelan, meꞌ aꞌa taꞌu noloꞌan saweꞌde.
2TI.2.3	Maglillaꞌ kew nandalan kasigpitan kuweꞌ akuhin supaya kew kuweꞌ sundalu hāp si antanan Isa Almasi. 
2TI.2.4	Aꞌa magsundaluhin, mabayaꞌ iye weꞌ kasulutan nakuraꞌnen si iye. Hangkan gaꞌi iye patuhut si meꞌ hinangan meꞌ sibilyanin. 
2TI.2.5	Bang niyaꞌ aꞌa paꞌasek maglakkesan magubas, gaꞌi du iye ngandaꞌag bang gaꞌi tuhutne meꞌ saraꞌ pagdaꞌagan miyaꞌan. 
2TI.2.6	Aꞌa mabasag maghinang si bulakin, subey iye dehellu mangeddoꞌ bahagiꞌ si jari tinanemnen. 
2TI.2.7	Pikil-pikilun meꞌ dalilanku inin peggeꞌ tabangan Tuhanin du kew supaya tahātinu teꞌed kēmon.
2TI.2.8	Essebun Isa Almasi, tubuꞌ si Daꞌud iye duk pinakellum iye balik amban kamateynen. Iye inin aka-aka mahāp minahalayakkun. 
2TI.2.9	Sabab pagmahalayakku aka-aka mahāp inin tiyaꞌ ku magsandal dem kalabusu duk kinarena ku ituꞌ kuweꞌ aꞌa bakas ngalanggalan saraꞌ. Ambat ne bisan ku kinarena saguwaꞌ lapal Tuhanin gaꞌi du kinarena. 
2TI.2.10	Hangkan hep sandalanku hadja kēmon bayuꞌ-bayuꞌan kasigpitanin supaya meꞌ aꞌa tapeneꞌ Tuhanin sandel ne paꞌin pu si Isa Almasi duk sabab sandelde miyaꞌan tepe si siye umul gaꞌ niyaꞌ tamanannen si surgaꞌ duk sakup siye dem sahaya Tuhanin salama-lama. 
2TI.2.11	Bennal meꞌ bissā inin:
2TI.2.11	“Bang kite bakas nuhut Isa Almasi matey, nuhut iye du isab kite ellum balik. 
2TI.2.12	Bang nandal ne paꞌin kite kasigpitan kuweꞌitu, patuhut du kite pu si Isa magbayaꞌ si pasōngan. Bang masuwey kite weꞌ gaꞌi kite nuhut iye, masuwey du isab iye iyan weꞌ dumaꞌin iye Panuhutanten. 
2TI.2.13	Bang kite gaꞌi teteg si iye, masi du iye kapangandelan duk asal tumananne du bissānen. Peggeꞌ bang iye, gaꞌi teꞌed pinda addatnen.”
2TI.2.14	Paꞌessebanun meꞌ masandel pu si Isa maluꞌuhin sabab meꞌ bakas pinaꞌinku miyaꞌan. Sessaꞌanun isab siye si pakalehan Tuhan, amey-amey daꞌa siye magsuꞌal sabab meꞌ bissā. Gaꞌi makahāp siye meꞌ pagsuꞌal inin bisan miyaꞌan makapagkaꞌat sandel meꞌ aꞌa makakalehin pe. 
2TI.2.15	Paggeꞌesanun teꞌed pinahāp meꞌ hinangnun supaya kasulutan Tuhanin si kaꞌu. Pabentelun pagusihatnu lapal Tuhan mabennalin supaya kew gaꞌi iyaꞌ sabab meꞌ hinangnun. 
2TI.2.16	Halliꞌanun meꞌ pagbissā kadupangan gaꞌi makaboꞌo kite tudju Tuhanin. Sasuku palamud si meꞌ pagbissā iyan ujud pasōng katimboꞌohan magduse duk tumala ne amban Tuhan. 
2TI.2.17	Meꞌ panoloꞌde inin kuweꞌ ibatan bakatew palatag ne paꞌin sampay lapat baranin. Kuweꞌ miyaꞌan panoloꞌ disi Himunus duk Pilitusin. 
2TI.2.18	Ilebbahan weꞌ de toloꞌ mabennalin. Paꞌinde weꞌ bakas palabey ne pamakellum meꞌ aꞌa mamateyin, ubus si pasōngan gaꞌi ne pinakellum. Sabab toloꞌde manggaꞌi matoꞌo inin niyaꞌ meꞌ aꞌa gaꞌi ne sandel pu si Isa. 
2TI.2.19	Saguwaꞌ toloꞌ amban Tuhanin pagen manamal kuweꞌ batu hadje gaꞌi tajedjeg. Duk niyaꞌ tasulat pinaꞌin, “Kataꞌuhan Tuhanin bang asal sine meꞌ aꞌanen.” Duk niyaꞌ pe isab pinaꞌin, “Sine-sine magpaꞌin weꞌ sukuꞌ si Tuhan iye, subey lebbahanne kēmon hinangan malaꞌatin.”
2TI.2.20	Magdalilan ku si kaꞌu, Timoteo. Si lumaꞌ mahadje patennaꞌan aꞌa dayahanin ekka bayuꞌ-bayuꞌan panyap. Niyaꞌ meꞌ laley bulawan duk meꞌ laley pilak. Meꞌ laley mamahalgaꞌ inin ginuna hadja bang niyaꞌ bangsahan nindew siye. Niyaꞌ isab si lumaꞌ miyaꞌan meꞌ laley kayu duk meꞌ paliyuk. Iye inin ginuna ellew-ellewin. 
2TI.2.21	Manjari kite bi meꞌ masandel pu si Isahin dalil meꞌ panyap mamahalgaꞌ miyaꞌan. Bang sutsi ateyten bi duk lebbahante bi kēmon hinangante bi malaꞌatin, mahalgaꞌ kite bi si Tuhan peggeꞌ dambūs-būs ne kite bi si Tuhan. Manjari niyaꞌ kagunahanne si kite bi duk tahante bi ne maghinang sasuku mahāpin. 
2TI.2.22	Daꞌa ūtanun napsunun, iye napsu meꞌ lella mabataꞌin. Iye apasun maghinangan bentel. Pabasagun sandelnu si Tuhanin. Kalasahanun ne paꞌin meꞌ pagkasinun duk magsulut-sulut kaꞌam duk meꞌ masandel si Panuhutanten bi Isa Almasi, ateyden asal dambūs-būs hadja. 
2TI.2.23	Halliꞌanun meꞌ pagjawaban gaꞌ niyaꞌ kagunahanne duk kadupangan hadja. Kataꞌuhannu du weꞌ kaꞌujudanne iyan magsasaꞌ siye. 
2TI.2.24	Bang kite bi meꞌ daraꞌakan Tuhanin subey kite bi gaꞌi magsasaꞌ duk sine-sine. Subey kite bi maꞌaseꞌ si kēmon aꞌa duk subey kite bi taꞌu magtoloꞌ duk gaꞌi mura jumuꞌ magtoloꞌ. 
2TI.2.25	Bang sābute bi magtoloꞌin bu niyaꞌ ngajampa kite bi, paꞌagak-agakte bi bang siye sambungante bi. Kaw siye inurungan lugal magsusun duk pindahan Tuhanin pikilanden duk ujud kataꞌuhande toloꞌ mabennalin. 
2TI.2.26	Manjari ngahāp du balik pikilanden duk lumuwas du siye amban antanan nakuraꞌ seyitanin, iye bakas mangati siye nuhut kinabayaꞌannen.
2TI.3.1	Essebun teꞌed inin, Timoteo. Bang sōng taꞌabut ne gantaꞌan dunya inin, ekka kasusehan tuꞌu si dunya. 
2TI.3.2	Peggeꞌ meꞌ aꞌahin si meꞌ ellew īꞌ iye hadja inapasden kahāpan diden, gaꞌi ne tapikilde saweꞌden. Napsuhan siye si sīn. Abbuhan siye duk langkew pagateyden. Bissā-bissāhande saweꞌden. Gaꞌi siye nuhut toloꞌ matettoꞌade. Gaꞌi siye magsukul bang niyaꞌ nabangan siye duk gaꞌi siye talew si Tuhan. 
2TI.3.3	Gaꞌi siye maꞌaseꞌ si saweꞌde. Gaꞌi siye ngatu ngampun saweꞌde. Luwal siye ngalimut-ngalimutan saweꞌde. Paduhul siye ngūtan kēmon kinabayaꞌanden. Bingis siye manamal. Kēmon mahāpin kabunsihande du. 
2TI.3.4	Gaꞌi siye kapangandelan peggeꞌ buddihande saweꞌden. Bahani siye manamal. Lumanduꞌ pamahadjede diden. Bayaꞌ siye luwal magadjak-adjak saguwaꞌ gaꞌi siye bayaꞌ nuhut Tuhanin. 
2TI.3.5	Toꞌo magāgama siye, saguwaꞌ gaꞌ du niyaꞌ gunane peggeꞌ gaꞌi du siye mabayaꞌ pinda ateyden. Halliꞌanun meꞌ aꞌa kuweꞌ iyan. 
2TI.3.6	Niyaꞌ meꞌ lella kuweꞌ iyan paꞌasek pī dem lumaꞌ aꞌa duk akkalande meꞌ dende mamura katimboꞌohanin. Mura siye hinumatan peggeꞌ sasew pikilanden sabab dusede maꞌekkahin duk mura siye taboꞌo weꞌ napsuden. 
2TI.3.7	Pakale ne hadja siye pu sine-sine magtoloꞌ si siyehin saguwaꞌ gaꞌi tapaꞌilde toloꞌ mabennalin. 
2TI.3.8	Meꞌ aꞌa mangakkal miyaꞌan kinuntarahan weꞌ de toloꞌ mabennalin. Gaꞌi ne tewwaꞌ pamikilden duk gaꞌi ne siye nuhut toloꞌ mabennalin. Binatukan weꞌ de hinangan disi Jannes duk Jambes, meꞌ aꞌa managgaꞌ si Musa awwalley. 
2TI.3.9	Saguwaꞌ gaꞌ du niyaꞌ kasōngan pagtoloꞌ meꞌ aꞌa miyaꞌan. Gaꞌi tiggel kataꞌuhan du iyan weꞌ meꞌ aꞌahin kēmon meꞌ kadupanganden sa talabey disi Jannes duk Jambes masaley.
2TI.3.10	Saguwaꞌ kaꞌu Timoteo, kataꞌuhannu du bang ine meꞌ panoloꞌkun duk bang saꞌingge kawul-piꞌilkun duk bang ine inapaskun. Kataꞌuhannu isab weꞌ asal sandel ku pu si Isa duk asal magpasensiya ku duk malasa ku si pagkasiku duk magsandal ku. 
2TI.3.11	Kataꞌuhannu meꞌ kabinasahan duk meꞌ kasusehan matekka si akuhin. Kataꞌuhannu meꞌ maꞌumantag laꞌi si puweblo Antiyokin duk laꞌi si Ikoni duk laꞌi si Listara. Aweꞌ, kataꞌuhannu kēmon kabinasahan sinandalankun. Saguwaꞌ pinaluwas du ku weꞌ Panuhutanten amban kēmon meꞌ kasigpitankun. 
2TI.3.12	Bennal weꞌ kēmon sasuku mabayaꞌ manuhut kinabayaꞌan Tuhanin, sabab sandelde pu si Isa Almasihin, katekkahan du siye kasigpitan. 
2TI.3.13	Duk meꞌ aꞌa malaꞌatanin duk meꞌ mamadupangin, pasōng du meꞌ hinangande malaꞌatin. Madupang siye saweꞌde saguwaꞌ tapadupang du isab siye. 
2TI.3.14	Saguwaꞌ kaꞌu, Timoteo, tuhutun paꞌin kēmon toloꞌ mabennal bakas panoloꞌ si kaꞌuhin duk asal kinahagad teꞌed weꞌ nu. Kataꞌuhannu du bang sine bakas manoloꞌan kaꞌuhin, 
2TI.3.15	duk kataꞌuhannu weꞌ kemuwe dikiꞌ kew sampay hadje ne kew asal ne kew katoloꞌan meꞌ tasulat dem kitabin. Sabab kitab miyaꞌan puꞌunnu makapikil nayimaꞌ umul gaꞌ niyaꞌ tamananne pangurung Tuhanin sakaliꞌ kew sandel pu si Isa Almasi. 
2TI.3.16	Kēmon tasulat dem kitabin pinasulat weꞌ Tuhanin duk niyaꞌ kagunahanne bang magtoloꞌ kite toloꞌ mabennalin duk bang toloꞌante meꞌ bakas kapagdusehin, duk bang pamabentelte meꞌ aꞌa maniyaꞌ hinangande gaꞌi tumuꞌunin, duk pamanoloꞌte meꞌ addat mahāpin, 
2TI.3.17	supaya aꞌa sukuꞌ si Tuhanin jukup kapandeyannen duk panyap iye maghinang sasuku hinangan mahāpin.
2TI.4.1	Manjari, Timoteo, niyaꞌ pe teꞌed panessaꞌku kaꞌu kuweꞌitu, peggeꞌ Isa Almasi asal balik du pitu si dunya magbayaꞌ. Panessaꞌku si kaꞌu inin si panaꞌanan Tuhanin duk Isa Almasi, iye mangahukum kēmon manusiyaꞌin, maꞌellumin duk meꞌ mamateyin. 
2TI.4.2	Sessaꞌante kew, amey-amey mahalayakun lapal Tuhanin si meꞌ aꞌa. Bisan waktu ine, bayaꞌ ke siye pakale atawa gaꞌi, masi kew subey magusihat si siye. Humatanun siye nuhut si Isa. Bang niyaꞌ salaꞌde, toloꞌanun siye. Bang niyaꞌ lamma sandelne si Tuhanin, paꞌasigun ateynen. Papastiꞌun pagusihatnun duk siye kahagad duk daꞌa kew jumuꞌ magusihat. 
2TI.4.3	Hangkan inin panessaꞌku si kaꞌuhin peggeꞌ niyaꞌ iyan ellew si pasōngan, meꞌ aꞌahin gaꞌi ne iyan mabayaꞌ pakale si toloꞌ mabennalin saguwaꞌ supaya tatuhutde kinabayaꞌanden, ngeddoꞌ siye iyan meꞌ guru ekka, sasuku meꞌ guru manoloꞌan siye meꞌ toloꞌ kabayaꞌande pinakalehin. 
2TI.4.4	Gaꞌi iyan pakalede bang toloꞌ mabennalin panoloꞌ si siyehin. Iye inasipden meꞌ kissa hinang-hinang aꞌa hadja. 
2TI.4.5	Saguwaꞌ kaꞌu, Timoteo, subey teteg pikilannun bisan ine maꞌumantagin. Sandalanun ine-ine kasigpitan tekka si kaꞌu. Pagtuyuꞌanun magmahalayak aka-aka mahāp sabab Isa Almasihin. Tuhutun teꞌed kēmon hinang pangandaꞌakan Tuhan kaꞌuhin.
2TI.4.6	Bang aku inin, gaꞌi tiggel pinapatey du ku. Tapit ne sōng pamoleꞌku hap ahilatin. 
2TI.4.7	Aku inin dalil aꞌa matuk maglakkesan magubas duk umabut du si batasannen. Bakas maggeꞌes ku manamal ngahinang kēmon pinasukuꞌ Tuhan si akuhin. Gaꞌ teꞌed usaꞌ sandelku si iyehin. 
2TI.4.8	Kuweꞌitu niyaꞌ laꞌi si surgaꞌ pinanyap weꞌ Tuhanin panumbasne sasuku aꞌa bentel. Pagtaꞌabut ellew pabalik si Isa mapituhin pangurung du inin si aku weꞌ Isa Almasi Panuhutankun, iye hukum mabentelin. Dumaꞌin hadja aku tinumbasanin saguwaꞌ tinumbasan du isab kēmon sasuku ngagad-ngagad papitu si Isa si dunyahin peggeꞌ kalasahande iye.
2TI.4.9	Geꞌesanun teꞌed duk kew mura tapitu si aku. 
2TI.4.10	Si Demas, iye ne mamahalgaꞌ si iyehin meꞌ bayuꞌan si dunya kuweꞌitu inin. Gaꞌ ne iye tuꞌu si aku, ubus ne iye tahalaꞌ hap Tessalonika. Si Kereskes īꞌ hap Galatiya duk si Titus īꞌ hap Dalmatiya. 
2TI.4.11	Luwal du si Lukas saweꞌku tu. Eddoꞌun si Markus duk boꞌohun iye pitu peggeꞌ katabanganne ku teꞌed si hinangku inin. 
2TI.4.12	Si Tikikus īꞌ daꞌakku hap Epesus. 
2TI.4.13	Bang kew pitu, boꞌohun semmekkun īꞌ taꞌamban si lumaꞌ si Karpus laꞌi si lahat Toroas. Boꞌohun isab meꞌ librukun, lagiꞌ ne meꞌ sulatlu daꞌa kayipatanun binoꞌo.
2TI.4.14	Si Iskandal, iye aꞌa magsasalin, laꞌat teꞌed hinanganne si akuhin. Saguwaꞌ ambat ne, Tuhanin saꞌ taꞌu numbasan meꞌ hinanganne miyaꞌan. 
2TI.4.15	Kaꞌu isab, pahatul-hatul kew teꞌed si iye peggeꞌ kinuntarahan teꞌed weꞌ ne kēmon usihatten.
2TI.4.16	Tagnaꞌku sinumariya laꞌi si saraꞌ gaꞌ niyaꞌ naksiꞌan aku. Inambanan ku weꞌ de kēmon. Karayaw gaꞌi du siye legga Tuhanin sabab hininangde si aku miyaꞌan. 
2TI.4.17	Saguwaꞌ bisan ku ambanande, gaꞌ du ku ambanan Isa Almasi, Panuhutanten. Tinabangan ku weꞌ ne duk inurungan ku weꞌ ne basag supaya tapalataꞌku teꞌed lapalnen si kēmon aꞌa dumaꞌin bangsa Yahudi. Pinaluwas ku weꞌ Tuhanin amban dem kasiya-siyahan. 
2TI.4.18	Sandel ku teꞌed si Tuhan weꞌ tabangne du ku bisan ine umantag si aku si pasōngan duk ujud boꞌone du ku pī si surgaꞌ, laꞌi si lahat pagbayaꞌannen. Pataꞌ Tuhanin pinudji salama-lama. Amin.
2TI.4.19	Akahanun aku disi Pirisila duk Akila duk disi Onesiporos magtewtey-anakin weꞌ essebku siye. 
2TI.4.20	Si Erastus īꞌ paꞌamban laꞌi si Korinto. Si Toropimus īꞌ inambanan weꞌ ku laꞌi si Miletus peggeꞌ saki iye. 
2TI.4.21	Timoteo, geꞌesanun teꞌed pitu si aku mura duk kew gaꞌi taꞌabut badju si lān.
2TI.4.21	Maboꞌo bissā piyu si kaꞌu disi Ubulus, si Pudes, si Linus duk si Kalauda weꞌ essebde kew. Damikkiyan isab meꞌ kapungtinaꞌihante bi masandel pu si Isa matuꞌu sinduwehin.
2TI.4.22	Karayaw Panuhutanten bi Isa Almasi pateteg luꞌu dem ateynu. Karayaw kēmon kaꞌam ipat Tuhanin du.
2TI.4.22	Wassalam
TIT.1.1	Sulat inin amban aku, si Paul. Aku inin daraꞌakan Tuhanin duk kawakilan ku weꞌ Isa Almasi dinaꞌak magmahalayak lapalnen. Tapeneꞌ ku dinaꞌak pī si meꞌ aꞌa bakas pineneꞌ weꞌ Tuhanin nabangan siye supaya pasōng sandelde si iyehin, duk supaya isab pasōng kataꞌuhande toloꞌ mabennalin, iye toloꞌ āgamaten bi. 
TIT.1.2	Tapeneꞌ ku isab noloꞌan siye duk du ase-asede umul gaꞌ niyaꞌ tamanannen. Umul miyaꞌan bakas pananggup Tuhanin masa awwalley gaꞌ pe pinapanjari dunyahin duk gaꞌi magdustaꞌ Tuhanin. 
TIT.1.3	Manjari pagtaꞌabut ne ellew pangeddewnen pinaguwaꞌ ne weꞌ ne lapalnen. Lapalne inin pinangandel si aku dinaꞌak minahalayak weꞌ Tuhan manimbul kitehin bi. Duk iye ne inin minahalayakkun.
TIT.1.4	Pasampayku sulat inin si kaꞌu, Titus. Kuweꞌ anakte kew lasiyaꞌ peggeꞌ saliꞌ du kite sandel pu si Isa Almasi. Karayaw kew luwal ipat Samate bi Tuhanin duk Isa Almasi manimbul kitehin bi. Karayaw isab pasanyangde dem ateynun.
TIT.1.5	Inambanan kew weꞌ ku luꞌu si pūꞌ Kerete supaya tahatulnu meꞌ manggaꞌ maꞌubusin, duk supaya kew isab makapeneꞌ meꞌ aꞌa hinang bahiꞌ si meꞌ aꞌa masandel pu si Isa Almasihin si kēmon kalahat-lahatan si pūꞌ Kerete. Esseb-essebun panoloꞌku si kaꞌuhin: 
TIT.1.6	bahiꞌin subey gaꞌ niyaꞌ sallaꞌ-sallaꞌne duk subey dambuwaꞌ hadja andanen. Meꞌ anaknen subey sandel pu si Isa Almasi, duk subey gaꞌi tuwas kōkden duk subey siye gaꞌi nganduhulan napsuden. 
TIT.1.7	Peggeꞌ bang aꞌahin nakuraꞌ si langgal duk pinangandel si iye hinang Tuhanin subey gaꞌ niyaꞌ sallaꞌ-sallaꞌne. Subey iye gaꞌi abbuhan duk gaꞌi mura panas kōknen. Subey iye gaꞌi maginuman duk gaꞌi bingis duk gaꞌi napsuhan si sīn. 
TIT.1.8	Bang niyaꞌ aꞌane subey siye addatanne teꞌed duk subey kasinnahanne kēmon mahāpin. Subey iye taꞌu mages dinen duk subey iye bentel. Subey iye nuhut Tuhanin dambūs-būs ateynen duk subey gaꞌi ūtanne napsunen. 
TIT.1.9	Subey teꞌed iye pateteg si lapal kapangandelanin, iye bakas panoloꞌ si iyehin. Manjari taꞌu du iye magtoloꞌ si meꞌ sinduwehin toloꞌ mabennalin duk taꞌu isab iye nambungan meꞌ aꞌa manguntarahan toloꞌ inin duk akahanne siye bang ine kasalaꞌanden.
TIT.1.10	Peggeꞌ ekka meꞌ aꞌa tuwas kōkden duk gaꞌi nuhut toloꞌ, lagiꞌ ne meꞌ saweꞌbi sinduwe masandel pu si Isahin bakas manuhut āgama Yahudihin. Meꞌ aꞌa miyaꞌan gaꞌ niyaꞌ kagunahan bissāden duk akkalande hadja aꞌahin. 
TIT.1.11	Subey siye pagesnu peggeꞌ ekka meꞌ magtewtey-anakin sasew sabab pagtoloꞌde manggaꞌi subey panoloꞌden. Duk magtoloꞌ hadja siye duk siye makasangka sīn. 
TIT.1.12	Dambuwaꞌ pagkaside, aꞌa langkew bangsa Kerete bakas magpaꞌin, “Meꞌ bangsa Kerete inin luwal siye magdustaꞌ, bingis siye kuweꞌ hayep talun, dahagaꞌ siye, duk bulasan pe siye.” 
TIT.1.13	Toꞌo pinaꞌinne miyaꞌan. Hangkan hep sagdahun meꞌ aꞌa magtoloꞌ miyaꞌan supaya siye kahagad si toloꞌ mabennalin. 
TIT.1.14	Pagesun siye duk ne gaꞌi asipde meꞌ kissa-kissa meꞌ Yahudi manggaꞌi matoꞌohin duk supaya gaꞌi ne tuhutde meꞌ pangandaꞌakan hinang-hinang manusiyaꞌin hadja. Meꞌ aꞌa mangahinang pangandaꞌakan miyaꞌan tinayikutan weꞌ de toloꞌ mabennalin. 
TIT.1.15	Bang aꞌahin sutsi pagateynen bisan ine-ine sutsi du si iye. Saguwaꞌ si aꞌa manggaꞌi sutsi pagateynen bu gaꞌ pe iye sandel pu si Isa Almasi, gaꞌ niyaꞌ sutsi si iye peggeꞌ laꞌat du dem ateynen duk pikilannen duk gaꞌi pagpaꞌilne hāp duk laꞌatin. 
TIT.1.16	Meꞌ aꞌa miyaꞌan, paꞌinde weꞌ kataꞌuhande Tuhanin saguwaꞌ hinangden gaꞌi magsaliꞌ duk bissāden. Makabunsi-bunsi siye duk gaꞌi siye nuhut toloꞌ, gaꞌi siye kapaghinangan hāp.
TIT.2.1	Saguwaꞌ kaꞌu, Titus, pagtoloꞌnun subey magsaliꞌ duk toloꞌ mabennalin. 
TIT.2.2	Toloꞌanun meꞌ lella mabahiꞌin weꞌ subey gaꞌi ūtande napsuden duk subey pahāpde addatden duk subey hāp isab pikilanden. Subey siye sandel teꞌed pu si Isa. Subey kalasahande pagkasiden duk subey siye masandal teꞌed. 
TIT.2.3	Sa miyaꞌan isab panoloꞌun si meꞌ dende mabahiꞌin. Subey hāp addatden supaya kasulutan Tuhanin si siye. Subey siye gaꞌi ngalimutan saweꞌde duk gaꞌi maginuman. Meꞌ panoloꞌden subey hāp. 
TIT.2.4	Manjari katoloꞌande meꞌ dende mabataꞌin supaya kalasahande meꞌ elladen duk meꞌ anakden 
TIT.2.5	duk supaya hāp pikilanden duk petten siye duk maꞌaseꞌ siye si saweꞌde. Subey siye matuyuꞌ maghinang diyalem lumaꞌ duk subey tuhutde kinabayaꞌan elladen. Bang sa miyaꞌan addat meꞌ dende mabataꞌin gaꞌi diyawaꞌan meꞌ aꞌahin lapal Tuhanin.
TIT.2.6	Damikkiyan toloꞌanun isab meꞌ lella mabataꞌin weꞌ subey hāp pikilanden. 
TIT.2.7	Kaꞌu Titus, subey hāp manamal kawul-piꞌilnun duk batukan meꞌ saweꞌnun addatnun. Duk bang kew magtoloꞌ subey bentel hadja pagtoloꞌnun duk subey magtewwaꞌ boꞌohannun duk lapal Tuhan pamanoloꞌnun. 
TIT.2.8	Bissānun subey hāp hadja supaya gaꞌi diyawaꞌan meꞌ aꞌahin pagtoloꞌnun, duk supaya isab iyaꞌ meꞌ kuntaraten bi peggeꞌ gaꞌ du niyaꞌ jān pangandiyawaꞌande kite bi.
TIT.2.9	Toloꞌanun meꞌ banyagaꞌin weꞌ subey siye nuhut kēmon pangandaꞌakan amuden duk subey sulutde amuden. Subey siye gaꞌi ngajampa amuden. 
TIT.2.10	Subey gaꞌi tangkewande amuden saguwaꞌ subey pakitehande weꞌ kapangandelan teꞌed siye duk aꞌa bentel siye supaya kahāpan meꞌ aꞌahin si panoloꞌten bi sabab Tuhan manimbul kitehin bi.
TIT.2.11	Manjari, pinakitehan weꞌ Tuhanin si meꞌ manusiyaꞌin weꞌ malasa duk maꞌaseꞌ iye si siye. Duk sabab lasanen duk aseꞌnen tatimbul meꞌ manusiyaꞌin kēmon. 
TIT.2.12	Amban lasane duk aseꞌne miyaꞌan toloꞌan Tuhanin kite bi weꞌ subey gaꞌi ūtante bi napsuten bi duk subey lebbahante bi kēmon manggaꞌi makaboꞌo kite bi tudju Tuhanin. Subey hāp teꞌed pikilanten bi duk subey kite bi meꞌ aꞌa bentel. Subey isab kite bi nuhut kēmon pangandaꞌakan Tuhanin tiggelante bi tuꞌu si dunya 
TIT.2.13	sasangte bi ngagadan ellew pagkēg-kēgan inase-aseten bi bang pitu ne balik Tuhan Mabalakatanin, iye Isa Almasi manimbul kitehin bi. Bang pitu iye takitete bi sahayanen. 
TIT.2.14	Si Isa Almasi maglillaꞌ matey supaya kite bi lekkatne duk paluwasne amban kēmon malaꞌatin. Kabayaꞌannen weꞌ sutsi ateyten bi duk kite bi manjari meꞌ aꞌa sukuꞌ si iyehin duk iye hadja kinabayaꞌanten bi maghinangan hāp.
TIT.2.15	Iye ne miyaꞌan panoloꞌun si meꞌ aꞌahin duk pagesun siye bang siye maghinang laꞌat peggeꞌ niyaꞌ kapatutnu mages siye duk noloꞌan siye. Gaꞌ niyaꞌ subey ngandiyawaꞌan kaꞌu.
TIT.3.1	Paꞌessebanun meꞌ aꞌa masandel pu si Isa Almasi maluꞌuhin weꞌ subey siye maglillaꞌ si meꞌ magbayaꞌin duk si meꞌ sinduwe taga kapatutin duk subey tuhutde pangandaꞌakanden. Duk subey siye patabang ine-ine hāp hinang gubelnohin. 
TIT.3.2	Toloꞌanun siye gaꞌi dinaꞌak missā-missāhan sine-sine. Subey siye gaꞌi magsasaꞌ-sasaꞌ saguwaꞌ subey siye magay. Subey addatande kēmon aꞌahin. 
TIT.3.3	Peggeꞌ kite bi isab matuꞌuhin awam kite bi duk gaꞌi kite bi nuhut toloꞌ. Luwal kite bi kaꞌakkalan. Luwal kite bi nuhut kabayaꞌanten bi hāp-laꞌat. Laꞌat hadja dem ateyten bi duk luwal kite bi ngajidjil saweꞌten bi. Kabunsihan kite bi weꞌ meꞌ aꞌahin duk bunsi isab kite bi si siye. 
TIT.3.4	Saguwaꞌ pinakitehan weꞌ Tuhan manimbul kitehin bi weꞌ malasa duk maꞌaseꞌ iye si meꞌ manusiyaꞌin. 
TIT.3.5	Tinimbul kite bi weꞌ ne dumaꞌin peggeꞌ maghinang hāp kite bi saguwaꞌ peggeꞌ maꞌaseꞌ iye si kite bi. Kuweꞌ bantuk kinosoꞌan weꞌ ne lege dem ateyten bi duk inurungan ne kite bi umul baꞌahu weꞌ Niyawa Sutsihin duk inanakan ne kite bi balik. 
TIT.3.6	Ekka kahāpan pinangurung si kite bi peggeꞌ pinapitu weꞌ Tuhanin Niyawa Sutsihin sabab Isa Almasi manimbul kitehin bi. 
TIT.3.7	Peggeꞌ malasa duk maꞌaseꞌ Tuhanin si kite bi hangkan inampun duk hināp kite bi weꞌ ne duk hangkan tepe si kite bi du umul salama-lama inase-aseten bi. 
TIT.3.8	Bennal teꞌed pinaꞌinku inin.
TIT.3.8	Kabayaꞌankun weꞌ matuyuꞌ kew magtoloꞌ si meꞌ aꞌahin weꞌ subey teꞌed tuhutde toloꞌku dem sulat inin supaya sasuku sandel si Tuhanin luwal hadja kinabayaꞌanden maghinang hāp. Kēmon inin hāp duk niyaꞌ kagunahanne si kēmon meꞌ aꞌahin. 
TIT.3.9	Saguwaꞌ halliꞌanun meꞌ aꞌa magjawab gaꞌ niyaꞌ kagunahanne duk bang niyaꞌ magsuwi-suwi sabab meꞌ ēn kapapuꞌande meꞌ pangkat-mamangkatin, duk daꞌa kew matuk bang niyaꞌ magsasaꞌ sabab saraꞌ si Musa ley. Kēmon miyaꞌan gaꞌ du niyaꞌ kagunahanne. 
TIT.3.10	Bang niyaꞌ saweꞌbi magpaꞌil meꞌ masandel pu si Isa Almasihin, pagesun iye mintedde atawa minduwe. Ubus bang gaꞌi iye ngasip daꞌa ne iye hinangun ine. 
TIT.3.11	Kataꞌuhannu du weꞌ aꞌa sa miyaꞌan libuwad duk dusehan. Duk sabab dusenen kataꞌuhan weꞌ salaꞌ iye.
TIT.3.12	Sōng daꞌakku piyu si kaꞌu, Titus, sine-sine siye si Artemas ke atawa si Tikikus. Bang tekka iye luꞌu si kaꞌu geꞌesanun teꞌed pī si puweblo Nikopolis duk kite magkasuwaꞌ laꞌi. Mabayaꞌ ku patennaꞌ laꞌi bang baytu haggut. 
TIT.3.13	Tabanganun Apollos duk si Senas, abugawin bang palaꞌus ne siye lumengngan. Urunganun siye ine-ine kulang si siye. 
TIT.3.14	Toloꞌanun meꞌ saweꞌten bi maluꞌu masandel pu si Isa Almasihin weꞌ subey siye matuyuꞌ maghinang hāp duk subey siye nabang si meꞌ aꞌa kakulanganin. Sa miyaꞌan niyaꞌ kagunahan hinanganden. 
TIT.3.15	Kēmon saweꞌku matuꞌuhin maboꞌo bissā weꞌ essebde kew. Akahanun isab kēmon mamalasa si kamihin, peggeꞌ saliꞌ kite bi sandel pu si Isa Almasi, weꞌ esseb kami siye. Karayaw luwal kaꞌam ipat Tuhanin.
TIT.3.15	Wassalam
PHM.1.1	Sulat inin amban aku, si Paul duk amban Timoteo, pungtinaꞌite bi masandel pu si Isa Almasihin. Kinalabusu ku tuꞌu peggeꞌ nuhut ku pu si Isa Almasi. Pasampay kami sulat inin si kaꞌu, Pilemon. Bagay kami kew duk saweꞌ kami maghinang si Tuhan. 
PHM.1.2	Pasampay kami isab sulat inin pu Appiya, pungtinaꞌite bi dende peggeꞌ sandel iye duk pu Arkippus, saweꞌte bi kuweꞌ dalil sundalu maghinang pu si Almasi duk si meꞌ masandel pu si Isa Almasi magtipun maluꞌu si lumaꞌnun.
PHM.1.3	Karayaw kaꞌam luwal ipat Samate bi Tuhanin duk Panuhutanten bi, Isa Almasi, duk karayaw isab pasanyangde ateybin.
PHM.1.4	Bang ku ngampun-ngampun si Tuhan subahatte kew isab duk luwal ku magsukul si Tuhan 
PHM.1.5	peggeꞌ takaleku weꞌ kalasahannu kēmon meꞌ aꞌa masandel pu si Isahin duk sandel du kew teꞌed pu si Isa, Panuhutanten bi. 
PHM.1.6	Māku-māku ku si Tuhan karayaw kite bi meꞌ masandel pu si Isahin magdambuwaꞌ du dem atey supaya ngalalem kataꞌuten bi duk tasabutte bi du kēmon mahāp tepe si kitehin bi sabab magdambuwaꞌ kite bi duk Almasi. 
PHM.1.7	Kēgan ku teꞌed, Bagay, duk asig dem ateykun sabab lasanu si meꞌ pagkasinun. Kēgan ku isab peggeꞌ pinasinna isab weꞌ nu meꞌ aꞌa masandel pu si Isa Almasihin.
PHM.1.8	Manjari, bisan du niyaꞌ kapatutku amban Isa Almasi duk bahani du ku ngandaꞌak kaꞌu ine-ine subey hinangnu, gaꞌi ku ngandaꞌak. 
PHM.1.9	Saguwaꞌ pasambat ku hadja si kaꞌu peggeꞌ malasa ku si kaꞌu duk peggeꞌ aku, si Paul, aꞌa bahiꞌ ne ku duk kuweꞌitu tiyaꞌ pe ku diyalem kalabusu peggeꞌ nuhut ku pu si Isa Almasi. 
PHM.1.10	Māku ku si kaꞌu sabab Onesimus. Kuweꞌ ne iye anakku, duk aku manjari samane ne peggeꞌ binoꞌo iye weꞌ ku sandel pu si Isa sābuku tuꞌu dem kalabusu. 
PHM.1.11	Matuꞌuhin Onesimus inin gaꞌ niyaꞌ gunane si kaꞌu saguwaꞌ kuweꞌitu niyaꞌ teꞌed gunane si kaꞌu duk si aku isab.
PHM.1.12	Papiyuku balik si kaꞌu Onesimus kinalasahanku teꞌedin. 
PHM.1.13	Sinna ku bang tuꞌu pe iye naweꞌan aku supaya ku tatabanganne gantiꞌnu tiggelanku tuꞌu dem kalabusu sabab pagmahalayakku aka-aka mahāpin. 
PHM.1.14	Saguwaꞌ gaꞌi ku mabayaꞌ nganggagahan kaꞌu nabangan aku. Kabayaꞌankun tabangannu ku amban bayaꞌnu. Hangkan gaꞌ niyaꞌ hinangku bang gaꞌi kew pasulut.
PHM.1.15	Hatu hangkan pinasapeꞌ Onesimus amban kaꞌu daddaliꞌ supaya tiggelanne ellum luꞌu ne iye si kaꞌu. 
PHM.1.16	Matuꞌuhin banyagaꞌnu hadja iye saguwaꞌ kuweꞌitu langkew pe iye amban banyagaꞌ peggeꞌ pungtinaꞌite bi ne iye kinalasahan peggeꞌ saliꞌ kite bi sandel pu si Isa Almasi. Aku malasa ku teꞌed si iye saguwaꞌ pasōng lasanu si iyehin peggeꞌ banyagaꞌnu iye duk pungtinaꞌinu isab sabab sandel ne iye pu si Isa, Panuhutanin.
PHM.1.17	Manjari, bang magbagay pe kite manamal, Pilemon, tayimaꞌun iye kuweꞌ panayimaꞌnu akuhin. 
PHM.1.18	Bang niyaꞌ dusene si kaꞌu atawa niyaꞌ utangne si kaꞌu, listahun si ēnku. 
PHM.1.19	Aku ne manulat inin: Aku, si Paul, magbayedin. Gaꞌi ne subahatku weꞌ hadje utangnu si akuhin peggeꞌ sabab aku du hangkan niyaꞌ umulnu salama-lama. 
PHM.1.20	Aweꞌ, Bagay, kabayaꞌankun weꞌ tabangannu ku peggeꞌ sandel kite saliꞌ-saliꞌ pu si Isa Almasi, Panuhutanten. Pasinnahun ateykun peggeꞌ magpungtinaꞌi kite sabab Isa Almasi.
PHM.1.21	Sinulat inin weꞌ ku peggeꞌ kabugtuꞌanku weꞌ asipnu du ku. Kataꞌuhanku weꞌ tabangnun labi pe amban pinākukun. 
PHM.1.22	Niyaꞌ pe pākuku si kaꞌu. Memesanun ku andang bilik peggeꞌ ngase-ngase ku weꞌ sambungan Tuhanin du pināku-pākubin duk lumuwas du ku.
PHM.1.23	Epapras, saweꞌku tuꞌu dem kalabusu isab peggeꞌ tuhutne Isa Almasi maboꞌo bissā weꞌ essebne kaꞌam. 
PHM.1.24	Duk maboꞌo bissā du isab sa miyaꞌan disi Markus, duk Aristarkus, si Demas duk si Lukas, meꞌ saweꞌku matuꞌu maghinang si Tuhanin.
PHM.1.25	Karayaw weꞌ luwal kaꞌam ipat Isa Almasi, Panuhutanten bi.
PHM.1.25	Wassalam
HEB.1.1	Masa awwalley Tuhanin daran magpasampay bissānen pitu si meꞌ kapapuꞌanten bi meꞌ Yahudihin duk magseddili-seddili pamasampayne bissāne si siyehin. Meꞌ kanabihanin magpalataꞌ bissānen. 
HEB.1.2	Saguwaꞌ si meꞌ ellew kuweꞌitu inin, magpalataꞌ bissānen si kite bi Anaknen. Iye mamapanjari alamin amban pangandaꞌakan Tuhanin duk iye hep tapeneꞌ weꞌ Tuhanin pangurunganne kēmon-kēmonin. 
HEB.1.3	Laꞌi si iye takite sahaya Tuhanin duk lekkup teꞌed iye neppu Tuhanin. Iye mangantanan alam inin weꞌ bissāne mabalakatanin. Duk pagubus hinangnen supaya taꞌampun duse manusiyaꞌin, manjari hap pī iye si surgaꞌ duk ningkoloꞌ iye si kanawanan Tuhan Tamanan Mabalakatanin.
HEB.1.4	Pinalangkew weꞌ Tuhanin Anaknen amban meꞌ malaꞌikatin, duk langkew gellal pangurung Tuhan si iyehin amban si meꞌ malaꞌikatin. 
HEB.1.5	Peggeꞌ Tuhanin gaꞌ bakas tabissāne si meꞌ malaꞌikatnen kuweꞌ binissāne si Anaknen, paꞌinne, “Anakte kew. Kuweꞌitu aku ne Samanun.” Duk gaꞌ isab Tuhanin missā sabab malaꞌikat sine-sine kuweꞌ inin, “Aku samanen duk anakku iye.” 
HEB.1.6	Ubus pagsakaliꞌ sōng pinapitu ne weꞌ Tuhanin si dunya Anakne mabalakatanin, missā isab Tuhanin, paꞌinne,
HEB.1.6	“Kēmon meꞌ malaꞌikatkun subey pasujud si iye.”
HEB.1.7	Bang pasal meꞌ malaꞌikatnen iye du inin pinaꞌin Tuhanin,
HEB.1.7	“Meꞌ malaꞌikatin meꞌ daraꞌakanku hadja, duk makajari siye pamanjariku baliyu atawa kayat ebbut bang ku mabayaꞌ.”
HEB.1.8	Saguwaꞌ pasal Anaknen iye inin pinaꞌin Tuhanin. Paꞌinne,
HEB.1.8	“Kaꞌu Tuhanin, duk pagbayaꞌnun gaꞌ niyaꞌ tamananne. Bentel pagbayaꞌnu si meꞌ aꞌanun.
HEB.1.9	Sinna kew si meꞌ hinangan bentel duk bunsi kew si meꞌ hinangan laꞌat. Hangkan hep aku, iye Tuhannun, tapeneꞌ kew weꞌ ku. Duk pinakēg kew weꞌ ku duk pinahadje kew pasōng pe teꞌed amban meꞌ saweꞌnun.”
HEB.1.10	Paꞌin Tuhanin pe si Anaknen,
HEB.1.10	“Kaꞌu, Tuwan, magpapanjari dunyahin tagnaꞌ awwalley. Duk asal tangannun mangahinang meꞌ langitin.
HEB.1.11	Dunyahin duk langitin ujud lanyap du, saguwaꞌ kaꞌu gaꞌi kew usaꞌ. Kēmon inin ngaꞌandang du kuweꞌ semmek gaꞌi ne taguna.
HEB.1.12	Ilūnan siye kuweꞌ tapo duk ginantiꞌan siye kuweꞌ semmek. Saguwaꞌ kaꞌu, gaꞌi kew teꞌed pinda, gaꞌ niyaꞌ tamanan umulnun.”
HEB.1.13	Tuhanin gaꞌ bakas tabissāne si dangan meꞌ malaꞌikatnen kuweꞌ binissāne si Anaknen, paꞌinne,
HEB.1.13	“Dayiꞌ kew, ningkoloꞌ kew tuꞌu si kanawananku, tuꞌu si paningkoloꞌan mabangsahanin, duk bettadku du meꞌ bantanun diyawaꞌ pat bettisnu.”
HEB.1.14	Na ine teꞌ meꞌ malaꞌikatin? Siye meꞌ daraꞌakan Tuhanin du. Gaꞌi siye takitete bi, saguwaꞌ dinaꞌak siye weꞌ Tuhanin nabangan sasuku manayimaꞌ katimbulan amban Tuhanin.
HEB.2.1	Peggeꞌ Almasi mabalakatanin hangkan hep subey teꞌed kite pateteg nuhut meꞌ toloꞌ mabennal bakas takaleten supaya kite gaꞌi taboꞌo pasapeꞌ amban Tuhanin. 
HEB.2.2	Saraꞌin, iye lapal pinasampay weꞌ meꞌ malaꞌikatin pī si meꞌ kapapuꞌanten bi awwalley, kataꞌuhan weꞌ asal bennal teꞌed duk sine-sine gaꞌ nuhut atawa gaꞌ kahagad si lapal miyaꞌan ilegga iye matalep si iyehin. 
HEB.2.3	Hangkan hep inumey kalumeppate amban mulkaꞌ Tuhanin bang gaꞌi hinangte ine katimbulan mahadje inin? Panuhutanin si Isa, iye hep dehellu-dehellu magpalataꞌ sabab katimbulan inin, ubus meꞌ bakas makakale iyehin, pinabugtuꞌ weꞌ de si kite bi weꞌ inin bennal. 
HEB.2.4	Duk padūs isab Tuhanin si siye, binennalan weꞌ ne bissāden sakaliꞌ siye inurungan weꞌ ne balakat maghinang kēmon bayuꞌ-bayuꞌan hinangan makaꞌulaliꞌ duk meꞌ hinangan balakatan. Duk amban bayaꞌ Tuhanin inurungan siye weꞌ ne meꞌ bayuꞌ-bayuꞌan kapandeyan amban Niyawa Sutsihin.
HEB.2.5	Gaꞌ tapeneꞌ weꞌ Tuhanin meꞌ malaꞌikatin dinaꞌak magbayaꞌ si dunya baꞌahu si pasōnganin. Iye inin dunya pagbissāhante bi kuweꞌituhin. 
HEB.2.6	Saguwaꞌ iye tapeneꞌnen manusiyaꞌin. Tasulat hep dem kitab, pinaꞌin,
HEB.2.6	“O Tuhan, weꞌey meꞌ manusiyaꞌin tapikil weꞌ nu? Weꞌey siye hatulnu bu manusiyaꞌ du hadja siye?
HEB.2.7	Pinadiyawaꞌ dahuꞌ siye daddaliꞌ weꞌ nu amban meꞌ malaꞌikatin, ubus bu sinanglitan siye duk pinahadje siye weꞌ nu, 
HEB.2.8	duk urungannu siye kapatut magbayaꞌ si kēmon-kēmonin.”
HEB.2.8	Pinaꞌin tuꞌu weꞌ manusiyaꞌin inurungan weꞌ Tuhanin kapatut magbayaꞌ si kēmon-kēmonin. Gaꞌ niyaꞌ weꞌ gaꞌi pagbayaꞌanne. Sarun bang kuweꞌitu gaꞌi pe takitete bi manusiyaꞌin magbayaꞌ si kēmon-kēmonin. 
HEB.2.9	Saguwaꞌ kataꞌuhante bi weꞌ si Isa magbayaꞌ ne teꞌed kuweꞌitu. Toꞌo bakas dahuꞌ iye daddaliꞌ pinadiyawaꞌ amban meꞌ malaꞌikatin, sakaliꞌ iye manjari manusiyaꞌ supaya iye matey ngagantiꞌan meꞌ manusiyaꞌin hawal lasa duk aseꞌ Tuhan si kitehin bi. Duk kataꞌuhante bi weꞌ kuweꞌitu pinudji teꞌed iye duk pinahadje teꞌed sabab kamatey talabeynen. 
HEB.2.10	Tuhanin, iye magpapanjari duk mamanteyan kēmon-kēmonin, patut teꞌed hininangnen pamalabeyne si Isahin. Pinalabey weꞌ ne si Isa dem kabinasahan pamakitene weꞌ si Isa asal bennal makajari nimbul manusiyaꞌin. Pinalabey iye dem kabinasahan supaya ekka manusiyaꞌ tahinang meꞌ anak Tuhanin duk tumuhut pu si Isa pinudji. Peggeꞌ si Isa hep manimbul siyehin.
HEB.2.11	Sinutsi weꞌ si Isa meꞌ manusiyaꞌin amban meꞌ duseden. Iye duk meꞌ aꞌa sinutsinen dambuwaꞌ du hadja Samaden kēmon. Hangkan hep si Isa gaꞌi iyaꞌ ngēnan siye meꞌ pungtinaꞌine. 
HEB.2.12	Paꞌinne si Tuhanin,
HEB.2.12	“Akahanku meꞌ pungtinaꞌikun sabab tahinangnun duk pudjite kew laꞌi si pagtipunande.”
HEB.2.13	Paꞌinne pe, “Tuhanin pangandelankun.” Duk paꞌinne isab, “Tiyaꞌ ku duk meꞌ kaꞌanakanku pinangandel si aku weꞌ Tuhanin.”
HEB.2.14	Meꞌ inēnan si Isa meꞌ anakin, meꞌ manusiyaꞌ siye taga isi duk tolang. Hangkan si Isa isab manjari manusiyaꞌ kuweꞌ siyehin supaya iye makalabey kamatey. Duk sabab kamateynen daꞌag weꞌ ne nakuraꞌ seyitan mamoꞌo kamatey si manusiyaꞌin. 
HEB.2.15	Sabab hinanganne inin, tinabangan weꞌ ne meꞌ matalew mamateyin duk pinaluwas siye weꞌ ne amban talewden. Peggeꞌ tiggelande maꞌellumin, talew teꞌed siye matey hangkan kuweꞌ siye ginapus weꞌ talewden. 
HEB.2.16	Pastiꞌ weꞌ dumaꞌin meꞌ malaꞌikatin tinabangannen. Saguwaꞌ kuweꞌ tasulat dem kitabin, “Tinabangannen meꞌ tubuꞌ Ibrahimin.” 
HEB.2.17	Hātine inin subey teꞌed iye manjari manusiyaꞌ kuweꞌ meꞌ pungtinaꞌinen, duk talabeyne kēmon talabeyden supaya iye taꞌu maꞌaseꞌ si siye duk supaya iye manjari imam nakuraꞌ kapangandelan, pasellet si meꞌ aꞌahin duk Tuhanin supaya duse meꞌ manusiyaꞌin taꞌampun. 
HEB.2.18	Duk kuweꞌitu tatabangne ne meꞌ aꞌa tasassatin supaya siye gaꞌi taboꞌo magduse peggeꞌ bakas iye makalabey sinassat duk bininasa.
HEB.3.1	Meꞌ kapungtinaꞌihanku masandel pu Almasihin, kaꞌam isab bakas tapeneꞌ weꞌ Tuhanin hinangne meꞌ aꞌane. Pikilun bi pasal si Isa. Pinapitu iye weꞌ Tuhanin si kite bi duk tahinang iye Imam Nakuraꞌ āgamaten bi. 
HEB.3.2	Pineneꞌ iye weꞌ Tuhanin ngahinang inin duk matuyuꞌ teꞌed iye si hinangnen. Kuweꞌ iye si Musahin, peggeꞌ si Musa matuyuꞌ teꞌed isab si hinangne si lumaꞌ Tuhanin, hātinen hinangnen magnakuraꞌ si meꞌ aꞌa Tuhanin. 
HEB.3.3	Saguwaꞌ kuweꞌ aꞌa ngahinang lumaꞌin binantu amban lumaꞌ hininangnen, damikkiyan si Isa pataꞌ pe teꞌed pinahadje amban si Musa. 
HEB.3.4	Toꞌo, kēmon lumaꞌ niyaꞌ aꞌa ngahinangne, saguwaꞌ Tuhanin mangahinang kēmon-kēmonin. 
HEB.3.5	Si Musa daraꞌakan iye, duk matuyuꞌ teꞌed iye maghinang si lumaꞌ Tuhanin, duk pinalataꞌ weꞌ ne sabab meꞌ bissā binissā Tuhan si pasōnganin. 
HEB.3.6	Saguwaꞌ Almasi, Anak Tuhanin iye, duk matuyuꞌ teꞌed iye magbayaꞌ si lumaꞌ Tuhanin. Kite bi hep lumaꞌ Tuhan pagbayaꞌan Almasihin bang patetegte teꞌed sandelten pu Almasi duk bang sinna teꞌed kite ngase-ngase si meꞌ janjiꞌnen.
HEB.3.7	Hangkan hep subey teꞌed pikilte bi bakas tasulat dem kitab pinaꞌin Niyawa Sutsihin. Paꞌinne,
HEB.3.7	“Bang takalebi suwala Tuhanin missā ellew inin, 
HEB.3.8	daꞌa kaꞌam magtuwas atey kuweꞌ meꞌ kapapuꞌanbi masaley gaꞌi ngatu nuhut Tuhanin. Masa miyaꞌan laꞌi si lahat makagindew-gindew sinuleyan weꞌ de Tuhanin bang niyaꞌ ke tahinangne si siye. 
HEB.3.9	Sinuleyan ku weꞌ de, paꞌin Tuhanin, bang tahaꞌ ke pasensiyakun si siye bu dem ampatpūꞌ tahun takitede meꞌ hinanganku mabalakatanin. 
HEB.3.10	Hangkan hep ku astel si meꞌ aꞌa miyaꞌan duk paꞌinku, ‘Meꞌ aꞌa inin luwal ne hadja paseddili pamikilden duk gaꞌi siye ngatu nuhut meꞌ pangandaꞌakanku siyehin.’ 
HEB.3.11	Astel ku si siye hangkan ngajanjiꞌ ku, paꞌinku, ‘Asal gaꞌi teꞌed siye umasek dem lahat sōng pamahalihanku siꞌ siyehin,’ paꞌin Tuhanin.”
HEB.3.12	Meꞌ pagkasiku masandel pu Almasihin, subey kaꞌam pahatul-hatul teꞌed kaw niyaꞌ kaꞌam luꞌu laꞌatan pagateybin, duk gaꞌi kahagad duk tayikutanbi ne Tuhan maꞌellumin. 
HEB.3.13	Iye subey hinangbi supaya gaꞌ niyaꞌ kaꞌam kaꞌakkalan weꞌ duse duk supaya gaꞌi ujud ngatuwas ateybin, subey kaꞌam magasig-inasig ateybin ellew-ellew, pādpād gaꞌ pe magtamanan ellew inēnan “Ellew Inin.” 
HEB.3.14	Peggeꞌ kite bi kēmon magsaweꞌ duk Almasi bang pahagette teꞌed sandelte si iyehin amban tagnaꞌannen sampay si katapusannen.
HEB.3.15	Iye inin paꞌin kitabin,
HEB.3.15	“Bang takalebi suwala Tuhanin ellew inin, daꞌa patuwasun bi ateybin kuweꞌ meꞌ kapapuꞌanbin masaley gaꞌi teꞌed ngatu nuhut Tuhanin.”
HEB.3.16	Sine teꞌ meꞌ aꞌa makakale suwala Tuhanin, saguwaꞌ gaꞌi siye ngatu nuhut Tuhanin, bang dumaꞌin meꞌ aꞌa bakas binoꞌo weꞌ si Musa paluwas amban lahat Misilin. 
HEB.3.17	Sine teꞌ meꞌ aꞌa kaꞌastelan weꞌ Tuhanin dem ampatpūꞌ tahunin, bang dumaꞌin meꞌ aꞌa magduse si iyehin hangkan matey siye laꞌi si lahat makagindew-gindew. 
HEB.3.18	Duk sabab sine teꞌ binissā Tuhanin sakaliꞌ iye ngajanjiꞌ, paꞌinne, “Asal gaꞌi teꞌed siye umasek dem lahat pamahalihanku siꞌ siyehin?” Siye meꞌ aꞌa manggaꞌi mangatu nuhut iyehin. 
HEB.3.19	Tahātite weꞌ hangkan siye gaꞌ umasek dem lahat miyaꞌan, peggeꞌ gaꞌ siye kahagad.
HEB.4.1	Na kuweꞌitu, ngajanjiꞌ isab Tuhanin si kite bi weꞌ makajari kite bi umasek dem pahalihan bakas binissāne miyaꞌan. Hangkan subey kite bi pahatul-hatul kaw niyaꞌ kite bi gaꞌi tapī si pahalihan pananggupne miyaꞌan. 
HEB.4.2	Peggeꞌ takalete bi ne aka-aka mahāpin, iye bakas takale meꞌ kapapuꞌanten bi masaley. Takalede lapal miyaꞌan saguwaꞌ gaꞌ du niyaꞌ kahāpan taꞌeddoꞌde peggeꞌ gaꞌ du kahagadde. 
HEB.4.3	Na, kite bi meꞌ makahagadin, kite bi maꞌumasek pī dem pahalihan pananggup Tuhan inin. Saguwaꞌ meꞌ manggaꞌi makahagadin gaꞌi umasek. Bakas paꞌin Tuhanin hep, “Astel ku, hangkan ngajanjiꞌ ku weꞌ asal gaꞌi teꞌed siye umasek dem lahat pamahalihanku siꞌ siyehin.” Dumaꞌin hangkan paꞌin Tuhanin inin peggeꞌ gaꞌ pe memes pahalihanin. Andang ne memes kemuwe ubus ne pinapanjari dunyahin. 
HEB.4.4	Peggeꞌ tasulat hep dem kitab sabab ellew pituꞌin, pinaꞌin, “Tuhanin pahali si ellew pituꞌin sabab ubus ne kēmon pinapanjarinen.” 
HEB.4.5	Bakas tabatsate ne pinaꞌin Tuhan inin, paꞌinne, “Asal gaꞌi teꞌed siye umasek dem lahat pamahalihanku siꞌ siyehin.” 
HEB.4.6	Meꞌ aꞌa dehellu makakale aka-aka hāp sabab pahalihan inin, gaꞌ umasek pī pahali peggeꞌ gaꞌ siye kahagad si Tuhanin. Saguwaꞌ niyaꞌ meꞌ aꞌa seddili paꞌasek Tuhanin du pī. 
HEB.4.7	Kataꞌuhante inin peggeꞌ niyaꞌ pe ellew seddili kineddewan weꞌ Tuhanin paꞌasekan meꞌ aꞌahin pī. Ellew miyaꞌan inēnan “Ellew Inin.” Piyen tahun palabey masa aꞌa dehellu manggaꞌi makahagadin, pinabissā si Daꞌud weꞌ Tuhanin meꞌ bissā miyaꞌan, pinaꞌin,
HEB.4.7	“Bang takalebi suwala Tuhanin ellew inin, daꞌa patuwasun bi ateybin.”
HEB.4.8	Gaꞌ hep taboꞌo si Yussaꞌ meꞌ aꞌahin pī si pahalihan teꞌed pananggup Tuhanin, peggeꞌ bang siye miyaꞌan taboꞌone, gaꞌ ne siꞌ Tuhanin missā sabab ellew seddili. 
HEB.4.9	Na, peggeꞌ kuweꞌ miyaꞌan ne, hangkan niyaꞌ pe teꞌed pahalihan meꞌ aꞌa Tuhanin supaya siye humali kuweꞌ humali Tuhanin si kapituꞌ ellewnen puwas kēmon pinapanjari weꞌ ne. 
HEB.4.10	Peggeꞌ sasuku umasek dem pahalihan pananggup Tuhanin, humali ne iye amban hinangnen kuweꞌ Tuhanin humali amban kēmon hinangnen. 
HEB.4.11	Hangkan hep subey pagtuyuꞌante bi teꞌed paꞌasek pī dem pahalihan miyaꞌan supaya gaꞌ niyaꞌ kite bi sumaliꞌ si meꞌ aꞌa masaley gaꞌ dumiyalem sabab kulang sandelden si Tuhan.
HEB.4.12	Lapal Tuhanin balakatan duk makaꞌurung umul salama-lama. Lapal Tuhanin dalil kalis talem, saguwaꞌ pasōng pe talemnen amban kalis peggeꞌ lagbas bisan pī dem ateyte duk niyawate. Duk lapal Tuhanin magintaꞌu bang ine dem pikilan duk dem atey manusiyaꞌin. 
HEB.4.13	Gaꞌ niyaꞌ bisan ine katapukante amban Tuhan peggeꞌ kēmon pinapanjarinen tampal si pagmatahanne. Duk si pasōngan kēmon kite bi subey paharap si iye magbennal sabab kēmon kahinanganten bi.
HEB.4.14	Niyaꞌ Imam Nakuraꞌte bangsahan manamal, īꞌ ne iye hap pī laꞌi si panaꞌanan Tuhanin. Iye si Isa, Anak Tuhanin. Hangkan hep subey pahagette bi teꞌed sandelte si iyehin. 
HEB.4.15	Duk Imam Nakuraꞌte inin maꞌaseꞌ si kite bi peggeꞌ kataꞌuhanne meꞌ kalammahanten bi, sabab bakas iye manusiyaꞌ kuweꞌ kitehin bi. Talabeyne meꞌ bayuꞌ-bayuꞌan sassat amban nakuraꞌ seyitanin kuweꞌ kitehin bi du isab saguwaꞌ gaꞌ iye taboꞌo magduse. 
HEB.4.16	Peggeꞌ niyaꞌ ne Imam Nakuraꞌte bi hangkan hep subey kite bi gaꞌi talew patapit si Tuhan ngampun-ngampun si iye peggeꞌ malasa duk maꞌaseꞌ iye. Maꞌaseꞌ iye si kite bi duk tabanganne kite bang baytute kasigpitan.
HEB.5.1	Bang niyaꞌ aꞌa pineneꞌ hinang imam nakuraꞌ, pineneꞌ iye amban pagkasine manusiyaꞌ duk kawakilan iye maghinang si Tuhan para si kahāpan meꞌ aꞌahin. Sōnganne meꞌ pangurung meꞌ aꞌahin si Tuhan duk magkuluban iye supaya ampun Tuhanin duse meꞌ aꞌahin. 
HEB.5.2	Duk imam nakuraꞌin, peggeꞌ manusiyaꞌ du isab iye, niyaꞌ du isab kalammahanne hangkan taꞌu iye maꞌaseꞌ si meꞌ aꞌa masumapeꞌ amban Tuhanin sabab awam siye. 
HEB.5.3	Duk sabab kalammahannen, hangkan subey dahuꞌ iye magkuluban si Tuhan para si meꞌ dusenen, ubus bu magkuluban isab iye para si meꞌ aꞌahin. 
HEB.5.4	Gaꞌ niyaꞌ aꞌa makapagbayaꞌ mahadje dine duk ngahinang dine imam nakuraꞌ saguwaꞌ Tuhanin mameneꞌ aꞌa hinangne imam nakuraꞌin, kuweꞌ si Harun awwalley hininang iye weꞌ Tuhanin imam nakuraꞌ.
HEB.5.5	Damikkiyan si Isa gaꞌ pahadjene dinen duk iye tahinang imam nakuraꞌ. Saguwaꞌ pinahadje iye weꞌ Tuhanin peggeꞌ missā Tuhanin si iye, paꞌinne,
HEB.5.5	“Anakte kew; kuweꞌitu aku ne Samanun.”
HEB.5.6	Dem ayat seddili paꞌin Tuhanin isab,
HEB.5.6	“Kaꞌu ne mapagantiꞌin pu si Malkisadik imam masaley duk pagimamnun gaꞌ tamananne.”
HEB.5.7	Katuꞌu si Isa si dunyahin magtangis iye duk māku-māku iye papales duk muyuꞌ-muyuꞌ si Tuhan, peggeꞌ Tuhanin hadja makatimbul iye amban kamateyin. Pinakale iye weꞌ Tuhanin peggeꞌ diyawaꞌ pagateynen duk tuhutne teꞌed meꞌ pangandaꞌakan Tuhanin. 
HEB.5.8	Bisan iye Anak Tuhanin, makalabey isab iye kabinasahan supaya iye makaꞌaya nuhut meꞌ pangandaꞌakan Tuhanin. 
HEB.5.9	Duk pagsakaliꞌ jukup ne weꞌ ne kēmon pangandaꞌakan Tuhan si iyehin, manjari ne iye manimbul meꞌ aꞌa makahagad si iyehin. Duk urunganne siye umul salama-lama. 
HEB.5.10	Duk hininang iye weꞌ Tuhanin imam nakuraꞌ kuweꞌ Malkisadikin awwalley.
HEB.5.11	Na, pasal ininen, ekka pe batang bissāku saguwaꞌ hunit kaꞌam pinahātihan peggeꞌ iyuꞌ ne kaꞌam babbal, gaꞌi makahāti. 
HEB.5.12	Kaꞌam iyan subey ne siꞌ kuweꞌitu makapagusihat peggeꞌ tiggel ne panuhutbi Isa Almasihin. Saguwaꞌ sampay maꞌin subey pe kaꞌam inusihatan balik sabab meꞌ lapal Tuhan tagnaꞌ taꞌayabin. Kuweꞌ kaꞌam dalil meꞌ nakanak dikiꞌ subey pe kaꞌam nusu; gaꞌi pe kaꞌam mangan kinakan tuwas. 
HEB.5.13	Bang aꞌahin luwal ne hadja nginum gatas, hātinen, nakanak dikiꞌ pe iye, gaꞌi pe tagam nuhut mahāpin duk nayikutan malaꞌatin. 
HEB.5.14	Saguwaꞌ bang bahiꞌ ne aꞌahin, makajari ne iye mangan kinakan tuwas, hātinen tagam ne iye mikil duk kataꞌuhanne ne bang ine mahāpin duk ine malaꞌatin.
HEB.6.1	Hangkan hep subey pasōngte bi pangadjiꞌte bi sabab Isa Almasihin. Subey iye adjiꞌante bi ne meꞌ toloꞌ malalemin. Na, daꞌa ne iye luwal inadjiꞌanten bi hadja meꞌ tagnaꞌ panoloꞌ si kite bi sabab Almasihin. Daꞌa balik-balikte bi inadjiꞌan meꞌ toloꞌ tagnaꞌ panoloꞌ si kitehin bi, kuweꞌ upama meꞌ toloꞌ sabab subey tinayikutan meꞌ hinangan gaꞌ niyaꞌ kagunahannen duk sabab sandel si Tuhan. 
HEB.6.2	Daꞌa isab balik-balikte bi inadjiꞌan meꞌ toloꞌ sabab pamandi pagsutsi baranin duk sabab pagbettad tanganin pī si kōk aꞌahin māku-mākuhan iye ledjikiꞌ amban Tuhan duk toloꞌ sabab pagpakellum meꞌ pateyin balik si pasōngan duk sabab hukuman makakkal pinatekka Tuhanin. 
HEB.6.3	Hangkan pasōngte bi ne pangadjiꞌte bi sabab Almasihin bang duhulan Tuhanin du kite bi.
HEB.6.4	Peggeꞌ meꞌ aꞌa mangalebbahan sandelde pu si Isa Almasihin, gaꞌi ne siye taboꞌo balik magsusunan duseden. Bakas ne pinadantaꞌ pikilanden weꞌ Tuhanin. Takinamde ne meꞌ kahāpan amban surgaꞌ pangurung siyehin, duk talabeyde ne paꞌasekan weꞌ Niyawa Sutsihin. 
HEB.6.5	Kataꞌuhande weꞌ hāp binissā Tuhanin peggeꞌ bakas talabeyde ne duk takinamde ne balakat Tuhan pinapastiꞌne si pasōnganin si dunya baꞌahuhin. 
HEB.6.6	Ubus bu bisan inin kēmon kataꞌuhande, lebbahande pe sandelde pu si Isa Almasihin! Gaꞌi ne teꞌed siye taboꞌo balik magsusunan duseden peggeꞌ sabab hininangde miyaꞌan, kuweꞌ du lansangde balik Anak Tuhanin diyataꞌ olom duk diyawaꞌande iye si kaꞌekkahan aꞌa.
HEB.6.7	Kite bi meꞌ manusiyaꞌin kuweꞌ dalil tanaꞌ. Tanaꞌin bang luwal kaꞌulanan, nulig tinanemnen duk mahalgaꞌ inin si dapuꞌ tanaꞌin. Tanaꞌ inin iledjikiꞌan teꞌed weꞌ Tuhanin. 
HEB.6.8	Saguwaꞌ bang tanaꞌin iye hadja matomoꞌ malaꞌihin parang duk sampinit, gaꞌ niyaꞌ halgaꞌne. Tanaꞌ inin sōng ne pinagmulkaꞌan weꞌ Tuhanin duk ujud ineggas.
HEB.6.9	Meꞌ bagayku kinalasahankun, bisan kuweꞌ inin bissākun saguwaꞌ kabugtuꞌanku weꞌ kaꞌam seddili. Kataꞌuhanku weꞌ sandel ne kaꞌam duk hāp meꞌ hinanganbin duk iyan tandaꞌ weꞌ timbul ne kaꞌam. 
HEB.6.10	Tuhanin asal bentel. Gaꞌi kayipatanne meꞌ hāp tahinangbin duk lasabi si iyehin. Takite lasabi si Tuhanin sabab tinabang weꞌ bi meꞌ pagkasibi tindeg Almasihin sampay kuweꞌitu. 
HEB.6.11	Iye kinabayaꞌan kamihin weꞌ kēmon kaꞌam dangan-dangan magtuyuꞌ-tuyuꞌ hadja maghinang sa miyaꞌan tiggelanbi maꞌellumin supaya meꞌ inase-asebi amban Tuhanin tuman du. 
HEB.6.12	Kabayaꞌan kamihin weꞌ gaꞌi kaꞌam maglisuꞌ-lisuꞌ saguwaꞌ subey kaꞌam kuweꞌ meꞌ aꞌa mabasag sandelden duk matuyuꞌ teꞌed hangkan tasangkade pananggup Tuhanin.
HEB.6.13	Si Ibrahim masaley, niyaꞌ pananggup Tuhanin si iye duk napa Tuhanin weꞌ tumananne sanggupne miyaꞌan. Iye panapahannen di ēnnen peggeꞌ gaꞌ niyaꞌ ēn seddili bangsahan pe amban ēnnen. 
HEB.6.14	Iye inin pinaꞌin Tuhanin, paꞌinne, “Asal ledjikiꞌante kew teꞌed duk paꞌekkaku teꞌed meꞌ tubuꞌnun.” 
HEB.6.15	Si Ibrahim gaꞌ jumuꞌ ngagad si janjiꞌ Tuhanin hangkan tasangkane du pananggup Tuhan si iyehin. 
HEB.6.16	Addat manusiyaꞌin bang siye napa, sabbutde ēn Tuhanin peggeꞌ Tuhanin pasōng langkew amban kēmon-kēmonin. Manjari hatul kēmon pagsaggaꞌanden. 
HEB.6.17	Tuhanin isab sakaliꞌ iye nanggup, batang teꞌed pabugtuꞌne si meꞌ pananggupannen weꞌ asal gaꞌi pinda ginaraꞌnen. Hangkan sapahanne sanggupnen. 
HEB.6.18	Sanggup Tuhanin duk sinapahannen bugtuꞌ. Duwe inin gaꞌi teꞌed pinda peggeꞌ Tuhanin gaꞌi teꞌed makajari magdustaꞌ. Hangkan kite bi meꞌ matimbulin, asig teꞌed ateyten bi duk basag teꞌed pangase-ngasete bi si iyehin. 
HEB.6.19+HEB.6.20	Pangase-ngasete bi meꞌ pananggup Tuhanin, iye inin kuweꞌ dalil gonteng makahaget kitehin si Tuhan. Bugtuꞌ teꞌed weꞌ tumanan Tuhanin pananggupnen peggeꞌ si Isa īꞌ ne padehellu amban kite pī si surgaꞌ, si panaꞌanan Tuhanin, pasellet si kite bi. Kuweꞌ meꞌ imam Yahudi paꞌasek dem langgal hadje pī si bilik diyalem teꞌedin inelligan duk semmek subukin, sa miyaꞌan paꞌasek si Isa si panaꞌanan Tuhanin peggeꞌ kuweꞌitu imam nakuraꞌ ne iye salama-lama kuweꞌ Imam Malkisadik awwalley.
HEB.7.1	Si Malkisadik inin masaley, sultan iye laꞌi si lahat Salem duk imam isab iye maghinang para si Tuhan Tamanan Malangkewin. Dambuwaꞌ ellew masaley sābu Ibrahim moleꞌ amban pagbonoꞌan pagubus tadaꞌag weꞌ ne ampat sultan kuntaranen, pī Malkisadik nampang iye duk pinākuhan ledjikiꞌ si Ibrahim weꞌ ne si Tuhan. 
HEB.7.2	Inurungan weꞌ Ibrahim si Malkisadik jakat da bahagiꞌ si sampūꞌ bahagiꞌ meꞌ alataꞌ taꞌeddoꞌne si pagbonoꞌanin. Maꞌana ēn Malkisadikin “Sultan Bentel.” Duk peggeꞌ lahat pagsultanannen inēnan Salem bu maꞌananen “sanyang” hangkan inēnan isab iye “Sultan Sanyang.” 
HEB.7.3	Gaꞌ bakas taꞌaka bang sine saꞌi-sama si Malkisadikin atawa bang sine meꞌ kapapuꞌannen. Gaꞌi kataꞌuhan sabab panganak si iyehin atawa sabab kamateynen. Hangkan kuweꞌ Anak Tuhanin iye duk imam iye salama-lama.
HEB.7.4	Na, kataꞌuhanbi weꞌ si Malkisadik asal aꞌa bangsahan teꞌed. Peggeꞌ bisan si Ibrahim, papuꞌte bi binantuhin, pinangurung du weꞌ ne pu Malkisadik jakat meꞌ alataꞌ taꞌeddoꞌne si pagbonoꞌanin. 
HEB.7.5	Meꞌ imam meꞌ Yahudihin, meꞌ tubuꞌ si Libi siye duk tubuꞌ Ibrahim du isab. Meꞌ imam inin kaꞌurungan kapatut dem saraꞌ nayimaꞌ meꞌ jakat amban meꞌ pagkaside tubuꞌ Ibrahimin. 
HEB.7.6	Si Malkisadik dumaꞌin tubuꞌ si Libi saguwaꞌ pinangurung weꞌ Ibrahim jakatnen si iye. Duk Ibrahim bakas pananggupan Tuhanin, pināku-pākuhan ledjikiꞌ pe iye si Tuhan weꞌ Malkisadik. 
HEB.7.7	Kataꞌuhante weꞌ aꞌa mamāku ledjikiꞌ si Tuhan para si saweꞌnen bangsahan amban aꞌa pinākuhanne ledjikiꞌin. 
HEB.7.8	Bang meꞌ imam bakas tasabbutkun, siye meꞌ pangurungan meꞌ aꞌa jakatden, siye inin ujud matey du. Saguwaꞌ si Malkisadik, iye pangurungan Ibrahim jakatnen, tasulat dem kitab weꞌ ellum iye. 
HEB.7.9	Bang hināti inin, si Libi, iye papuꞌ meꞌ imam manayimaꞌ jakat meꞌ aꞌahin, sakaliꞌ Ibrahim ngurung jakatnen pu Malkisadik, sampay si Libi sakup isab ngurung jakatnen pu Malkisadik. 
HEB.7.10	Toꞌo, gaꞌ pe si Libi inanakan masa pagkasuwaꞌ Ibrahim duk Malkisadikin saguwaꞌ masi ne iye laꞌi dem baran Ibrahim peggeꞌ ujud manjari tubuꞌ Ibrahim iye.
HEB.7.11	Meꞌ saraꞌ Tuhan pinangurungne si meꞌ bangsa Israꞌil awwalley, pinangurung weꞌ ne masa tubuꞌ si Libi meꞌ magimamin. Saguwaꞌ gaꞌ tibūs hininang meꞌ imam tubuꞌ si Libihin peggeꞌ gaꞌ du taboꞌode meꞌ aꞌahin si Tuhan. Hangkan hep mapitu Tuhanin imam seddili duk seddili pagimamnen amban pagimam si Harunin, tubuꞌ si Libihin. Pagimamnen kuweꞌ si Malkisadikin. 
HEB.7.12	Na, bang ginantiꞌan ne pagimamin, subey ginantiꞌan isab saraꞌin. 
HEB.7.13+HEB.7.14	Panuhutanten bi si Isa Almasi hep mapagantiꞌ magimamin saguwaꞌ dumaꞌin iye tubuꞌ si Libi. Kataꞌuhan weꞌ amban tubuꞌ si Yuda iye duk gaꞌ niyaꞌ bakas magimam amban tubuꞌ si Yuda. Gaꞌ niyaꞌ bakas tasubahat weꞌ si Musa meꞌ katubuꞌan si Yudahin sakaliꞌ iye missā sabab meꞌ kaꞌimamanin.
HEB.7.15	Pastiꞌ ne teꞌed weꞌ pinindahan ne saraꞌin sabab niyaꞌ ne imam seddili duk kuweꞌ Malkisadikin iye. 
HEB.7.16	Tahinang iye imam dumaꞌin nuhut addat duk saraꞌ manusiyaꞌ, saguwaꞌ tahinang iye imam peggeꞌ balakatan iye sabab gaꞌi magtamanan umulnen. 
HEB.7.17	Tasulat hep dem kitab, pinaꞌin, “Magimam kew pagantiꞌ pu Malkisadik duk gaꞌ niyaꞌ tamanan pagimamnun.” 
HEB.7.18	Na, hangkan hep saraꞌ tagnaꞌin pinindahan ne peggeꞌ gaꞌ niyaꞌ basagne duk gaꞌ niyaꞌ kagunahanne. 
HEB.7.19	Peggeꞌ bang amban saraꞌ si Musahin, gaꞌi magjatu meꞌ kinabayaꞌan Tuhan si manusiyaꞌin. Saguwaꞌ kuweꞌitu niyaꞌ tahinang Tuhanin mas hāp pe amban saraꞌ si Musahin duk sabab tahinangne miyaꞌan asal tumapit ne kite bi si iye.
HEB.7.20	Lagiꞌ ne peggeꞌ napa Tuhanin. Gaꞌ iye napa si meꞌ kaꞌimaman sinduwehin sakaliꞌ siye magimam. 
HEB.7.21	Saguwaꞌ si Isa tahinang imam peggeꞌ napa Tuhanin si iye, paꞌinne,
HEB.7.21	“Aku Tuhanin, napa ku weꞌ imam du kew salama-lama, duk gaꞌi teꞌed pinda pikilankun pasal inin.”
HEB.7.22	Sabab panapa Tuhan inin bugtuꞌ weꞌ mas hāp janjiꞌ Tuhan baꞌahuhin peggeꞌ si Isa mangakuhan pagjanjiꞌan inin.
HEB.7.23	Niyaꞌ pe pagbiddaꞌan meꞌ imam matuꞌuhin duk si Isa. Meꞌ imam matuꞌuhin ekka, peggeꞌ niyaꞌ pagantiꞌ bang taꞌabut siye matey. 
HEB.7.24	Saguwaꞌ si Isa, gaꞌ niyaꞌ pagantiꞌ si iye magimam peggeꞌ ellum iye salama-lama. 
HEB.7.25	Hangkan hep tatimbul si Isa kēmon meꞌ mamāku ampun si Tuhanin bang ngandel siye si iye. Tatimbul siye dumaꞌin hadja kuweꞌitu saguwaꞌ sampay salama-lama peggeꞌ ellum iye gaꞌ tamananne duk māku-māku si Tuhan para si siye.
HEB.7.26	Na, si Isa mattan Imam Nakuraꞌte bi si Tuhanin. Matalep iye nabangan kite bi peggeꞌ sutsi iye. Gaꞌ niyaꞌ dusene atawa sallaꞌne. Pinaseddili iye amban meꞌ manusiyaꞌ madusehanin. Duk pinalangkew iye weꞌ Tuhanin laꞌi si surgaꞌ. 
HEB.7.27	Dumaꞌin iye kuweꞌ meꞌ imam nakuraꞌ sinduwehin. Siye subey magkuluban kahabaꞌ ellew si Tuhan pamuwas duseden dahuꞌ ubus bu duse meꞌ aꞌahin. Saguwaꞌ si Isa mintedde du hadja iye magkuluban para pamuwas duse meꞌ manusiyaꞌin kēmon duk iye pagkulubannen dinen. 
HEB.7.28	Saraꞌ Tuhan pangurung pu si Musa awwalley magpaꞌin bang sine makajari magimam nakuraꞌin bu meꞌ kawakilan magimamin manusiyaꞌ du taga sallaꞌ. Saguwaꞌ puwas miyaꞌan, kawakilan weꞌ Tuhanin Anaknen, si Isa, duk sinapahan pe weꞌ ne. Anaknen gaꞌ niyaꞌ sallaꞌ-sallaꞌne duk magimam iye salama-lama.
HEB.8.1	Iye hāti meꞌ pinaꞌinku si kaꞌam miyaꞌan inin weꞌ kuweꞌitu niyaꞌ ne Imam Nakuraꞌte bi tudju Tuhan. Īꞌ iye laꞌi si surgaꞌ ningkoloꞌ si kanawanan Tuhan Mabalakatanin. 
HEB.8.2	Laꞌi iye magimam si Lugal Tamanan Masutsihin, hātinen laꞌi si langgal mabennalin, dumaꞌin manusiyaꞌ mamatengge iyehin saguwaꞌ Tuhanin.
HEB.8.3	Kēmon imam nakuraꞌin pinasukuꞌan siye hinang magpasampay pī si Tuhan meꞌ pangurung meꞌ aꞌahin duk meꞌ kulubanden. Na, Imam Nakuraꞌten damikkiyan isab subey niyaꞌ pagkulubanne. 
HEB.8.4	Bang tuꞌu pe iye miyaꞌan si dunya, bugtuꞌ gaꞌi iye magimam, peggeꞌ kemuwe matuꞌuhin niyaꞌ ne meꞌ imam duk sa pangandaꞌakan saraꞌ Yahudihin pasampayde meꞌ pangurung meꞌ aꞌahin si Tuhan. 
HEB.8.5	Meꞌ hinang meꞌ imamin dem langgal tuꞌu si dunya kuweꞌ lingew hadja peggeꞌ ilekkat hadja hinang malaꞌi si surgaꞌin. Kataꞌuhante inin peggeꞌ sakaliꞌ si Musa sōng maghinang lumaꞌ duk kuwit hayep, iye langgalde masaley, sinessaꞌan iye weꞌ Tuhanin, paꞌinne, “Amey-amey lekkatun teꞌed bantuk pattaꞌ bakas pinakitehanku si kaꞌu laꞌi diyataꞌ punuhin.” 
HEB.8.6	Saguwaꞌ kuweꞌitu hinang si Isa magimamin pasōng hāp amban hinang meꞌ imam tuꞌu si dunyahin. Damikkiyan isab janjiꞌ baꞌahu pinapitune pamaghāpne manusiyaꞌ duk Tuhanin pasōng hāp amban janjiꞌ dehelluhin peggeꞌ pasōng hāp meꞌ pananggup Tuhanin dem janjiꞌ baꞌahuhin.
HEB.8.7	Bang gaꞌ siꞌ miyaꞌan niyaꞌ sallaꞌ-sallaꞌ pagjanjiꞌan tagnaꞌin, na, gaꞌ ne siꞌ gantiꞌan Tuhanin pagjanjiꞌan miyaꞌan. 
HEB.8.8	Saguwaꞌ gaꞌ kasulutan Tuhanin si meꞌ hinangan meꞌ aꞌa manuhut janjiꞌ tagnaꞌin. Hangkan paꞌinne,
HEB.8.8	“Niyaꞌ waktu si pasōngan ngahinang du ku pagjanjiꞌan baꞌahu duk kēmon meꞌ bangsa Israꞌilin. 
HEB.8.9	Dumaꞌin inin kuweꞌ pagjanjiꞌanku duk meꞌ kapapuꞌanden masa pamoꞌoku siye paluwas amban lahat Misilin. Gaꞌ du tumanande pagjanjiꞌanku duk siyehin, hangkan gaꞌ ne siye asipku. 
HEB.8.10	Na, iye inin pagjanjiꞌanku duk meꞌ aꞌa Israꞌilin si pasōngan: Papīku meꞌ saraꞌkun dem pikilande. Kuweꞌ dalil sulatku meꞌ saraꞌkun diyalem ateyde. Manjari aku ne Tuhan inisbatden duk siye ne meꞌ aꞌakun. 
HEB.8.11	Duk gaꞌi ne subey usihatande pagkasiden atawa saweꞌden pasal aku, peggeꞌ si meꞌ ellew miyaꞌan kēmon aꞌahin amban madiyawaꞌ pagaꞌanen pī si meꞌ mabangsahanin, kēmon siye ngataꞌuhan aku du. 
HEB.8.12	Ampunku du meꞌ duseden duk gaꞌi ne essebku meꞌ hinangande malaꞌatin,” paꞌin Tuhanin.
HEB.8.13	Peggeꞌ tabissā Tuhanin pasal pagjanjiꞌan baꞌahuhin, hātinen weꞌ andang ne pagjanjiꞌan tagnaꞌin. Ubus bisan ine-ine, bang andang ne, gaꞌ ne niyaꞌ kasōnganne.
HEB.9.1	Pagjanjiꞌan dehelluhin niyaꞌ meꞌ saraꞌ pasal pagsambahayang duk niyaꞌ isab lumaꞌ pagsambahayangan hininang weꞌ meꞌ aꞌahin. 
HEB.9.2	Lumaꞌ inin, lumaꞌ hininang duk kuwit hayep, duwe biliknen. Bilik tagnaꞌ paꞌasekanin inēnan Bilik Sutsi. Laꞌi diyalem niyaꞌ binettad tengenan payitaꞌan pituꞌ pangenen. Niyaꞌ isab laꞌi lamisahan pamettadan pan sinōngan si Tuhanin. 
HEB.9.3	Bilik dambuwaꞌin diyalem teꞌed duk inelligan duk semmek subuk binowet. Bilik inin inēnan Bilik Tamanan Masutsihin. 
HEB.9.4	Dem bilik diyalem teꞌed inin, niyaꞌ lamisahan bulawan panugtugan kamanyan. Duk niyaꞌ isab laꞌi baꞌul putus weꞌ bulawan magdiyalem-bukut. Inēnan baꞌul miyaꞌan Baꞌul Pagjanjiꞌanin. Laꞌi diyalem baꞌul niyaꞌ garul bulawan isihan kinakan inēnan “manna”. Laꞌi isab dem baꞌul miyaꞌan inennaꞌ tungkud si Harun bakas manumbuꞌin duk laꞌi isab inennaꞌ duwe batu papan panulatan meꞌ daꞌakan Tuhan pinangurungne pu si Musahin. 
HEB.9.5	Diyataꞌ baꞌul bulawanin niyaꞌ duwe limbagan kuweꞌ bantuk malaꞌikat peppikan, tandaꞌ weꞌ laꞌi si antag miyaꞌan Tuhanin. Meꞌ peppikden pabellat diyataꞌ baꞌul ngelligan antag pangampunan duse meꞌ aꞌahin. Saguwaꞌ taman inin ne hadja, peggeꞌ dumaꞌin inin waktu pamahāti meꞌ kēmon inin.
HEB.9.6	Na, kuweꞌ inin bantuk dem lugal pagsambahayanganden masaley. Meꞌ imamin hap pī kahabaꞌ ellew dem bilik dehellu paꞌasekanin ngahinang meꞌ hinangden. 
HEB.9.7	Saguwaꞌ bang dem bilik diyalem teꞌedin, luwal hadja imam nakuraꞌin makajari paꞌasek laꞌi. Duk paꞌasek iye laꞌi mintedde hadja dan tahun. Duk bang iye paꞌasek pī, subey iye moꞌo lahaꞌ hayep pagkuluban sōnganne si Tuhan pamuwas dusenen duk duse meꞌ aꞌa manggaꞌi kinataꞌuhande weꞌ duse miyaꞌan. 
HEB.9.8	Sabab inin pastiꞌ panoloꞌ Niyawa Sutsi si kitehin bi weꞌ gaꞌ niyaꞌ aꞌa umasek pī dem Bilik Tamanan Masutsihin tiggelan laꞌi pe bilik tagnaꞌ paꞌasekanin. 
HEB.9.9	Inin pamintangante bi kuweꞌitu. Hātinen, bisan aꞌahin ngurung duk magkuluban si Tuhan, gaꞌi du inin makapabentel ateyde. 
HEB.9.10	Peggeꞌ iye du hadja hininangden nuhut meꞌ daꞌakan pasal pagkakan duk paginum duk meꞌ bayuꞌ-bayuꞌan pagsutsi baran. Saguwaꞌ meꞌ daꞌakan inin sabab baran hadja duk niyaꞌ hadja kagunahanne samantaꞌan gaꞌ pe ginantiꞌan weꞌ Tuhanin duk meꞌ daꞌakan baꞌahuhin.
HEB.9.11	Saguwaꞌ bakas pitu ne Almasi duk imam nakuraꞌ iye si janjiꞌ baꞌahu matuꞌu si kitehin bi ne. Duk lugal pagimamannen pasōng hāp duk gaꞌ sallaꞌ-sallaꞌne peggeꞌ dumaꞌin lumaꞌ pagsambahayangan hinang manusiyaꞌ, peggeꞌ dumaꞌin lumaꞌ inin tuꞌu si dunya. 
HEB.9.12	Duk pagsakaliꞌ paꞌasek si Isa pī si lugal kuweꞌ dalil Bilik Tamanan Masutsihin, mintedde hadja iye paꞌasek, magjatu ne kēmon. Duk dumaꞌin binoꞌone padiyalemin lahaꞌ kambing duk sapiꞌ pagkuluban saguwaꞌ iye binoꞌonen di lahaꞌnen pamuwas duseten bi hangkan niyaꞌ katimbulante bi salama-lama. 
HEB.9.13	Si saraꞌ pagjanjiꞌan tagnaꞌin, bang meꞌ aꞌa mabatalin pinisikan duk lahaꞌ kambing atawa lahaꞌ sapiꞌ atawa anak sapiꞌ ineggas pinagsaget abunen duk boheꞌ, na, taꞌānan ne batal si baranden duk halal ne pagsambahayangden. 
HEB.9.14	Saguwaꞌ pasōng basag lahaꞌ Almasihin amban lahaꞌ hayepin. Peggeꞌ tinabangan iye weꞌ Niyawa Sutsi maꞌellum salama-lamahin, sinōngan weꞌ ne barannen gaꞌ tamak-tamakne pagkuluban si Tuhan. Lahaꞌnen iye manutsi meꞌ pikilanten duk ne kite gaꞌi maghinangan meꞌ bayuꞌ-bayuꞌan gaꞌi du makaboꞌo kite tudju Tuhan, supaya maghinang kite si Tuhan maꞌellum salama-lamahin.
HEB.9.15	Hangkan hep si Isa mamatengge janjiꞌ baꞌahuhin supaya meꞌ aꞌa tapeneꞌ weꞌ Tuhanin tasangkade meꞌ pananggup Tuhan si siyehin, hātinen umul salama-lama. Peggeꞌ Almasi matey supaya meꞌ aꞌahin lumuwas amban meꞌ hinangan masalaꞌ hininangde masa panuhutde daꞌakan tagnaꞌin.
HEB.9.16	Bang upama niyaꞌ aꞌa magpahinang sulat pangajanjiꞌne weꞌ alataꞌnen pamusakaꞌne si dambuwaꞌ aꞌa, saguwaꞌ subey ne iye matey meke tapī si aꞌahin pusakaꞌin. 
HEB.9.17	Peggeꞌ sulat miyaꞌan gaꞌ niyaꞌ kagunahanne samantaꞌan ellum pe dapuꞌ alataꞌin. Meke taga guna sulatin bang matey ne aꞌahin. 
HEB.9.18	Hangkan hep bisan janjiꞌ tagnaꞌ pinangurung weꞌ Tuhanin, niyaꞌ dahuꞌ lahaꞌ buꞌus, hātinen kuluban, bahu haget janjiꞌ miyaꞌan. 
HEB.9.19	Kuweꞌ inin kahalannen. Tagnaꞌ inaka dahuꞌ weꞌ si Musa si meꞌ aꞌahin kēmon daꞌakan Tuhan dem saraꞌin. Pagubus miyaꞌan ngeddoꞌ iye lahaꞌ sapiꞌ duk lahaꞌ kambing bu pinasaget weꞌ ne duk boheꞌ, ubus bu pinisikan weꞌ ne pī diyataꞌ kitab panulatan saraꞌ Tuhanin duk pinisikan isab weꞌ ne kēmon aꞌahin. Ginunane pagpisikin dam pange jambangan inēnan hisup duk bulu bili-bili inanjibinan peyat. 
HEB.9.20	Duk paꞌin si Musa, “Lahaꞌ inin, iye inin makapahaget janjiꞌ Tuhanin dem saraꞌ dinaꞌakne si kaꞌam tinuhutin.” 
HEB.9.21	Damikkiyan pinisikan lahaꞌ isab weꞌ si Musa lumaꞌ pagsambahayanganden duk kēmon meꞌ panyap ginunade si pagsambahayangden. 
HEB.9.22	Asal paꞌin saraꞌin hep weꞌ agen kēmon-kēmonin sutsi hadja weꞌ lahaꞌ. Duk taꞌampun hadja duse manusiyaꞌin bang niyaꞌ lahaꞌ buꞌus.
HEB.9.23	Pagsambahayangan tuꞌu si dunyahin duk meꞌ panyapnen ilekkat hadja malaꞌi si surgaꞌin, duk subey ngangguna lahaꞌ meꞌ hayep supaya sutsi. Saguwaꞌ pasōng hāp malaꞌi si surgaꞌin hangkan subey isab pasōng hāp kulubanin. 
HEB.9.24	Peggeꞌ Almasi dumaꞌin papīhannen dem Bilik Sutsi hininang weꞌ manusiyaꞌin. Peggeꞌ lugal masutsi si dunyahin kuweꞌ limbagan hadja. Lugal teꞌedin malaꞌi si surgaꞌin. Saguwaꞌ papīhannen laꞌi teꞌed si surgaꞌ duk īꞌ iye laꞌi si panaꞌanan Tuhanin māku-māku para si kite bi. 
HEB.9.25	Imam nakuraꞌ Yahudihin pī dem Lugal Tamanan Masutsihin tahun-tahun moꞌo lahaꞌ hayep pagkuluban si Tuhanin. Saguwaꞌ Almasi gaꞌ daran pagkulubanne barannen. 
HEB.9.26	Peggeꞌ bang daran hinangne, hātinen daran iye magsandal duk matey kemuwe pinapanjari dunyahin. Saguwaꞌ iye hininangnen, pitu iye mintedde hadja magbaran manusiyaꞌ sakaliꞌ sōng magtamanan dunyahin duk inānan weꞌ ne duse manusiyaꞌin sabab pagkuluban weꞌ ne barannen. 
HEB.9.27	Manusiyaꞌin sukuꞌnen matey mintedde ubus bu hukum Tuhanin ne. 
HEB.9.28	Damikkiyan Almasi matey du isab mintedde hadja saguwaꞌ pagkulubanne barannen supaya tapuwasanne duse meꞌ aꞌahin. Duk balik du iye pitu dumaꞌin ne muwasan duse, saguwaꞌ pitu iye nimbul meꞌ mangagad-ngagadan iyehin.
HEB.10.1	Saraꞌ pinangurung weꞌ Tuhan si meꞌ Yahudi awwalley, kuweꞌ lingew hadja. Iye asal matoꞌohin meꞌ bayuꞌ-bayuꞌan mahāp binoꞌo weꞌ Almasi papitune si dunyahin. Paꞌin saraꞌin hep weꞌ subey tahun-tahun gaꞌ tamanan pagkuluban si Tuhanin saguwaꞌ meꞌ kuluban inin gaꞌi du makapabentel atey aꞌa magsambahayang si Tuhanin. 
HEB.10.2	Peggeꞌ bang meꞌ aꞌa magsambahayang si Tuhanin sutsi teꞌed amban meꞌ duseden sabab pagkulubanden, gaꞌi ne siꞌ siye luwal magpikil weꞌ niyaꞌ pe dusede, duk gaꞌi ne siꞌ siye subey magkuluban balik. 
HEB.10.3	Saguwaꞌ tahun-tahun masi du siye magkuluban duk inin maꞌesseban siye weꞌ niyaꞌ pe dusede. 
HEB.10.4	Peggeꞌ lahaꞌ meꞌ sapiꞌin duk meꞌ kambingin gaꞌi du hep makaꞌānan duse manusiyaꞌin.
HEB.10.5	Iye hep inin jānnen hangkan Almasi, sakaliꞌ iye sōng pitu si dunya magpaꞌin si Tuhan, paꞌinne,
HEB.10.5	“Dumaꞌin kinabayaꞌannun meꞌ kuluban duk meꞌ pangurung meꞌ aꞌahin. Saguwaꞌ pinanyapan ku weꞌ nu baran.
HEB.10.6	Gaꞌi kew kasulutan si kuluban tibuꞌukan hayep ineggas duk kuluban pangānan duse.”
HEB.10.7	Ubus paꞌin Almasi pe si Tuhanin,
HEB.10.7	“O Tuhan, tiyaꞌ ne ku tuꞌu ngahinang kinabayaꞌannun kuweꞌ tasulat dem kitab sabab akuhin.”
HEB.10.8	Iye tagnaꞌ pinaꞌinnen, paꞌinne, “Dumaꞌin kinabayaꞌannun duk dumaꞌin makasulut kaꞌuhin meꞌ kuluban duk meꞌ pangurung meꞌ aꞌahin atawa meꞌ tibuꞌukan hayep ineggas duk kuluban pangānan duse.” Paꞌinne inin bisan du meꞌ hinangan miyaꞌan pangandaꞌakan saraꞌin. 
HEB.10.9	Manjari paꞌinne pe, “O Tuhan, tiyaꞌ ne ku tuꞌu ngahinang kinabayaꞌannun.” Hangkan hinangan pagkuluban meꞌ hayepin ginantiꞌan ne, duk Almasi pangagantiꞌ iyehin. 
HEB.10.10	Duk peggeꞌ tahinang ne weꞌ Isa Almasi kinabayaꞌan Tuhan pinahinang si iyehin, hangkan sutsi ne kite bi kēmon amban duseten bi sabab pagkulubanne mintedde hadja di barannen pamuwas duse meꞌ aꞌahin kēmon.
HEB.10.11	Meꞌ imam Yahudihin kahabaꞌ ellew laꞌi siye si langgal ngahinang pinasukuꞌ si siyehin duk daran binalik-balik pagkulubanden. Saguwaꞌ kulubande inin gaꞌi du makaꞌānan duse. 
HEB.10.12	Saguwaꞌ Almasi mintedde hadja paglillaꞌne barannen hinang kuluban pamuwas duse manusiyaꞌin. Duk hininangne miyaꞌan bali teꞌed salama-lama. Pagubus inin hinangne, ningkoloꞌ iye si kanawan Tuhanin, lugal tamanan mabangsahanin. 
HEB.10.13	Duk kuweꞌitu laꞌi iye ngagad-ngagad samantaꞌan gaꞌ pe tadaꞌag weꞌ Tuhanin kēmon bantanen duk dalil papīne siye diyawaꞌ pat bettis Almasi. 
HEB.10.14	Almasi, mintedde du hadja paglillaꞌne barannen si Tuhan duk sabab inin sutsi ne meꞌ aꞌanen duk bentel ne teꞌed siye salama-lama.
HEB.10.15	Kataꞌuhante bi weꞌ toꞌo inin peggeꞌ Niyawa Sutsihin, niyaꞌ bakas pinasulat weꞌ ne dem kitab, pinaꞌin,
HEB.10.16	“Iye inin janjiꞌku si meꞌ aꞌakun si pasōngan, paꞌin Tuhanin: Papīku meꞌ saraꞌkun dem ateyde duk dalil sulatku dem pikilande.”
HEB.10.17	Manjari paꞌinne pe, “Gaꞌi ne teꞌed esseb-essebku meꞌ duseden duk meꞌ hinangande malaꞌatin.” 
HEB.10.18	Hangkan gaꞌi ne subey magkuluban pangānan duse peggeꞌ taꞌampun ne du kēmon dusehin.
HEB.10.19	Hangkan hep meꞌ kapungtinaꞌihanku, luhaya ne kite bi pī dem Lugal Tamanan Masutsihin sabab kamatey Almasihin. Hātinen, makajari ne kite bi pī si panaꞌanan Tuhanin peggeꞌ bakas matey Almasi muwasan duseten bi. 
HEB.10.20	Sakaliꞌ paglillaꞌne barannen pinapatey, ngaluka iye lān baꞌahu supaya kite bi taga umul gaꞌ tamanan. Barannen dalil semmek dem langgal mangelligan bilik palaꞌihan Tuhanin saguwaꞌ kuweꞌitu dalil garet ne ellig bilik miyaꞌan sabab bakas pinaglillaꞌ weꞌ ne baranne miyaꞌan. 
HEB.10.21	Duk kuweꞌitu niyaꞌ ne Imam Nakuraꞌte bi bangsahan magbayaꞌ si kite bi, meꞌ aꞌa Tuhanin. 
HEB.10.22	Hangkan hep subey kite bi patapit si Tuhan, ateyten bi dambūs-būs duk sandelte bi si iyehin basag, duk subey ne gaꞌi suse pikilanten sabab bakas tasutsi ne ateyten duk bakas ne kite tapandi, tandaꞌ weꞌ sutsi ne kite bi. 
HEB.10.23	Subey teꞌed pahagette bi pangase-ngasete bi si Tuhanin peggeꞌ kataꞌuhante bi weꞌ Tuhanin kapangandelan duk asal tumananne janjiꞌnen. 
HEB.10.24	Subey pikilte bi saweꞌten bi. Subey siye tabangante bi duk pakitehante bi si siye lasaten bi supaya isab siye taꞌu makitehan lasaden si saweꞌden duk maghinang hāp du siye. 
HEB.10.25	Daꞌa isab kite bi padeheng magtipun-tipun ngisbat si Tuhan. Daꞌa kite bi kuweꞌ meꞌ sinduwe katindegan si Isahin, gaꞌi ne bisan magtipun-tipun. Saguwaꞌ subey kite bi magtipun-tipun supaya magasig-inasig ateyten bi, lagiꞌ ne peggeꞌ sōng taꞌabut ne ellew pabalik Panuhutanten bi Isa Almasi.
HEB.10.26	Peggeꞌ bang kataꞌuhante ne toloꞌ mabennalin bu pagtuꞌurante pe magduse, na, gaꞌ ne teꞌed niyaꞌ kuluban tayimaꞌ Tuhanin makaꞌānan duseten bi pe. 
HEB.10.27	Meꞌ aꞌa sa iyan gaꞌ niyaꞌ ase-asede si pasōngan luwal magtalew ngagadan hukuman pinatekka Tuhan si siyehin duk ebbut mapanas pamakaꞌat Tuhan si meꞌ manguntarahan iyehin. 
HEB.10.28	Masa awwalley sine-sine gaꞌi ngaddatan saraꞌ pangurung Tuhan pu si Musahin, bang niyaꞌ duwangan atawa tellungan naksiꞌ weꞌ asal gaꞌi addatanne saraꞌ miyaꞌan, gaꞌi iye kaꞌaseꞌan saguwaꞌ pinapatey iye. 
HEB.10.29	Na, pasōng pe teꞌed pangalegga aꞌahin bang diyawaꞌanne Isa Almasi, Anak Tuhanin, duk gaꞌi kimmatanne mahalgaꞌ lahaꞌ Almasihin bu sabab janjiꞌ Tuhan baꞌahuhin lahaꞌ Almasihin hep manutsi iyehin amban dusenen. Duk si hinanganne inin, kuweꞌ paꞌiyaꞌne Niyawa Sutsihin, iye mamalasa duk maꞌaseꞌ si kitehin bi. Hangkan asal pasōng teꞌed pangalegga iyehin. 
HEB.10.30	Peggeꞌ kataꞌuhante bi du Tuhan mamissā inin, paꞌinne, “Males du ku, tumbasanku du siye.” Duk paꞌinne pe, “Tuhanin hep mangahukum meꞌ aꞌanen.” 
HEB.10.31	Asal makatalew-talew teꞌed bang kite legga Tuhan maꞌellumin.
HEB.10.32	Essebun bi bang saꞌingge kaꞌam matuꞌuhin. Masa miyaꞌan baꞌahu pe kaꞌam ngataꞌuhan toloꞌ mabennal kinahagadbin, magsandal teꞌed kaꞌam bayuꞌ-bayuꞌan kasigpitan. Saguwaꞌ gaꞌ du usaꞌ sandelbin. 
HEB.10.33	Bang patekka pinaꞌiyaꞌ kaꞌam si kaꞌekkahan aꞌa duk pinapeddiꞌan kaꞌam sabab panuhutbi pu Almasihin. Bang patekka isab bēbbeganbi meꞌ saweꞌbi bininasahin. 
HEB.10.34	Pakitehanbi teꞌed aseꞌbin si meꞌ pagkasibi tindeg si Isa kinalabusuhin. Duk bisan pe ineddoꞌ meꞌ panyapbin weꞌ aꞌa, sinna pe kaꞌam peggeꞌ kataꞌuhanbi weꞌ niyaꞌ alataꞌbi pasōng pe hāpnen laꞌi si surgaꞌ duk alataꞌ inin gaꞌi lepas si kaꞌam salama-lama. 
HEB.10.35	Hangkan hep daꞌa lebbahanun bi sandelbin peggeꞌ bang kaꞌam sandel, hadje tumbas tasangkabi amban Tuhanin. 
HEB.10.36	Subey kaꞌam matuyuꞌ teꞌed supaya tahinangbi kinabayaꞌan Tuhanin duk ujud tasangkabi du pananggup Tuhan si kaꞌamin. 
HEB.10.37	Peggeꞌ paꞌin kitabin hep,
HEB.10.37	“Gaꞌi ne tiggel tekka du aꞌa inagad-agadbin. Gaꞌi iye magdayan-dayan.
HEB.10.38	Meꞌ aꞌakun meꞌ aꞌa bentel, duk sandelde si akuhin makaꞌellum siye salama-lamahin. Saguwaꞌ bang niyaꞌ siye nayikutan aku, asal gaꞌi ku teꞌed kasulutan si siye.”
HEB.10.39	Saguwaꞌ kite bi, dumaꞌin kite bi meꞌ aꞌa manayikutan Tuhanin duk ujud ilegga. Saguwaꞌ kite bi basag sandelte bi si Tuhanin hangkan timbul kite bi.
HEB.11.1	Bang kite asal sandel si Tuhan, kabugtuꞌante weꞌ tasangkate du meꞌ inase-aseten. Sabab sandelten kabugtuꞌante weꞌ toꞌo meꞌ manggaꞌi takiteten. 
HEB.11.2	Meꞌ aꞌa dehelluhin, kasulutan Tuhanin si siye peggeꞌ sandel siye si iye.
HEB.11.3	Sabab sandelten tasabutte bi weꞌ pinapanjari weꞌ Tuhanin alam inin duk bissāne hadja. Hangkan hep kēmon takitete tuꞌu si dunyahin paguwaꞌ amban gaꞌi takiteten.
HEB.11.4	Si Habil masaley, sabab sandelne si Tuhanin, kulubanne si Tuhanin pasōng hāpnen amban kuluban sakanen, si Kabil. Sabab sandel si Habil inin, kinimmatan iye bentel weꞌ Tuhanin peggeꞌ tinayimaꞌ weꞌ Tuhanin kulubannen. Bisan si Habil tiggel ne matey, niyaꞌ pamintangante bi si iye sabab sandelnen.
HEB.11.5	Si Idris isab awwalley, sabab sandelne si Tuhanin gaꞌi iye kalabey matey. Pinagpiha iye saguwaꞌ gaꞌ niyaꞌ ngasuwaꞌ iye peggeꞌ pinaꞌangkat iye weꞌ Tuhanin. Paꞌin kitabin weꞌ masa tuꞌu pe si Idris si dunya, kasulutan teꞌed Tuhanin si iye. 
HEB.11.6	Tuhanin gaꞌi teꞌed kasulutan pu sine-sine bang gaꞌi sandel si iye. Saguwaꞌ aꞌa mangampun-ngampun si Tuhanin, subey kahagad weꞌ bennal niyaꞌ Tuhan duk subey isab iye kahagad weꞌ tumbasan Tuhanin du hāp sasuku magtuyuꞌ teꞌed ngapas iyehin.
HEB.11.7	Si Nu isab asal sandel si Tuhan peggeꞌ sakaliꞌ iye inakahan weꞌ Tuhanin weꞌ niyaꞌ balaꞌ sōng tekka si dunya, kinahagad weꞌ ne bisan pe gaꞌ takitene. Tinuhut weꞌ ne pangandaꞌakan Tuhanin duk ngahinang iye kappal hadje pasakeyanne duk meꞌ anak-andanen. Manjari pagtekka dunuk mahadjehin duk ilatapan dunyahin, gaꞌ du siye magmula. Kēmon aꞌa sinduwe dem dunyahin ilegga weꞌ Tuhanin, saguwaꞌ si Nu kinimmatan bentel weꞌ Tuhanin peggeꞌ sandel iye si Tuhanin.
HEB.11.8	Si Ibrahim isab, sabab sandelne si Tuhanin kinahagad weꞌ ne pinaꞌin Tuhan si iyehin weꞌ subey iye tahalaꞌ amban di lahatnen bu pī si lahat seddili, lahat pananggup Tuhanin weꞌ pangurungne pu Ibrahim. Hangkan tahalaꞌ Ibrahim amban lahatne bisan gaꞌi kataꞌuhanne bang tungan papīhannen. 
HEB.11.9	Sabab sandelnen maglahat iye kuweꞌ aꞌa paliyu-liyu si lahat pananggup Tuhan si iyehin. Maglinda-linda iye, duk lumaꞌnen lumaꞌ kuwit hayep duk kuweꞌ miyaꞌan du isab anaknen Isahak duk ampunen si Yakub. Sinakup du isab siye sinanggupan weꞌ Tuhanin weꞌ tepe si siye lahat miyaꞌan. 
HEB.11.10	Sandalan Ibrahim inin peggeꞌ iye inase-asenen maglahat du iye si puweblo laꞌi si surgaꞌ. Tuhanin dapuꞌ pikilanin duk iye mangahinang puweblo inin duk layun inin salama-lama.
HEB.11.11	Damikkiyan si Sara, anda Ibrahimin, sandel du isab iye si Tuhan. Bisan iye gaꞌi nganak duk bahiꞌ ne iye, ujud betteng iye peggeꞌ kinahagad weꞌ ne pananggup Tuhanin weꞌ ujud nganak du iye. 
HEB.11.12	Duk Ibrahim bahiꞌ ne teꞌed, gaꞌi ne makajari andanen anakan weꞌ ne. Saguwaꞌ peggeꞌ kinahagad weꞌ ne pananggup Tuhanin, ngaꞌekka teꞌed tubuꞌnen kuweꞌ meꞌ poteꞌan si langitin duk meꞌ umus si higad tahikin gaꞌi taꞌitung hawal ekkanen.
HEB.11.13	Meꞌ aꞌa tasabbutku miyaꞌan, gaꞌ usaꞌ sandelde si Tuhanin sampay matey siye. Bisan gaꞌ pe tasangkade pananggup Tuhanin, saguwaꞌ kataꞌuhande weꞌ si pasōngan tasangkade du inin. Duk tiggelande maꞌellumin, pinakitehan weꞌ de weꞌ siye meꞌ aꞌa paliyu-liyu hadja tuꞌu si dunya. 
HEB.11.14	Meꞌ aꞌa magpaꞌinin weꞌ dunya inin dumaꞌin lahatde, magpahāti weꞌ niyaꞌ seddili lahat ase-asede asal di lahatde. 
HEB.11.15	Disi Ibrahim gaꞌ luwal pikilde lahat inambananden. Peggeꞌ bang miyaꞌan luwal pikilde, tabalik pe siꞌ siye miyaꞌan laꞌi. 
HEB.11.16	Saguwaꞌ iye inangutden lahat hāp pe teꞌed amban lahat inambananden. Iye inangutde paglahatanden lahat surgaꞌ. Hangkan gaꞌ Tuhanin iyaꞌ ēnande Tuhande peggeꞌ bakas pinanyapan ne siye weꞌ ne puweblo patennaꞌande.
HEB.11.17+HEB.11.18	Si Ibrahim hawal sandelne si Tuhanin, tuhutne pangandaꞌakannen duk sinōngan weꞌ ne anaknen, Isahak, hinang kuluban si Tuhan. Pangandaꞌakan Tuhan miyaꞌan panuleyanne Ibrahim bang bennal iye sandel si iye. Ngajanjiꞌ hep Tuhanin pu Ibrahim weꞌ ngaꞌekka teꞌed tubuꞌnen weꞌ Isahak, saguwaꞌ Ibrahim sōng pinapatey weꞌ ne anakne dambuwaꞌ-buwaꞌin pagkuluban si Tuhan. 
HEB.11.19	Peggeꞌ tapikil Ibrahimin weꞌ bang upama matey Isahak, makajari du iye pakellum Tuhanin balik. Duk dalil tapakellum Isahak balik amban kamateynen peggeꞌ bang gaꞌ inalal Ibrahim weꞌ Tuhanin, bugtuꞌ Isahak matey.
HEB.11.20	Si Isahak isab hawal sandelne si Tuhanin, inakahan weꞌ ne meꞌ anaknen si Yakub duk si Esaw weꞌ patekkahan Tuhanin du siye meꞌ ledjikiꞌ si pasōngan.
HEB.11.21	Si Yakub isab hawal sandelne si Tuhanin, sakaliꞌ iye sōng matey, pināku-pākuhan weꞌ ne ledjikiꞌ si Tuhan meꞌ ampunen, meꞌ anak si Yusupin. Ubus bu patukkuꞌ iye si tungkudne duk nambahayang iye si Tuhan.
HEB.11.22	Si Yusup isab hawal sandelne si Tuhanin, sakaliꞌ iye sōng matey, pinaꞌal weꞌ ne weꞌ siye meꞌ tubuꞌ Israꞌilin ujud tumahalaꞌ du amban lahat Misil. Duk sinessaꞌan siye weꞌ ne weꞌ subey boꞌode bangkeynen bang siye tahalaꞌ.
HEB.11.23	Saꞌi-sama si Musahin sandel du isab si Tuhan. Bisan maguldin sultanin weꞌ subey pinapatey kēmon meꞌ anak Yahudi lella baꞌahu inanakanin, gaꞌ siye tinalew. Sakaliꞌ inanakan si Musa tinapukan iye weꞌ de tellum bulan peggeꞌ takitede weꞌ mannisan teꞌed iye.
HEB.11.24	Si Musa basag du isab sandelne si Tuhanin. Peggeꞌ pagsakaliꞌ ne iye bahiꞌ-bahiꞌ, gaꞌi iye ngatu inēnan pe anak dayang-dayangin, dende mamaketoꞌ iyehin. 
HEB.11.25	Peggeꞌ eddoꞌne pe magsandal katiksaꞌan nuhut meꞌ pagkasine bangsa Israꞌilin, meꞌ aꞌa Tuhanin, amban patennaꞌ si lumaꞌ sultanin nulut dine bu magduse, peggeꞌ meꞌ mahāp di dunyahin gaꞌi layun. 
HEB.11.26	Tapikilne weꞌ hāp pe iye magsandal diniyawaꞌan sabab pangase-ngasene pu Almasihin amban magdaya iye si lahat Misil. Peggeꞌ iye inangutnen tumbas Tuhan si iyehin si pasōngan.
HEB.11.27	Hawal basag sandel si Musa si Tuhanin tahalaꞌ iye amban lahat Misil duk gaꞌ du iye tinalew si sultan Misilin. Bisan iye kahunitan si lān, gaꞌ iye balik pī si Misil peggeꞌ kuweꞌ takitene Tuhan manggaꞌi takitehin laꞌi nuhut-nuhut iye. 
HEB.11.28	Sabab sandelne si Tuhanin hangkan hep tinuhut weꞌ si Musa pangandaꞌakan Tuhanin. Dinaꞌak weꞌ ne pinisikan lahaꞌ bili-bili meꞌ gawang lumaꞌden supaya meꞌ anakde panganayenin gaꞌi pinapatey weꞌ malaꞌikat mamoꞌo kamateyin. Iyan tagnaꞌ hininang weꞌ ne addat pasal kādjaꞌan inēnan Pangesseban Palabey Tuhanin.
HEB.11.29	Meꞌ tubuꞌ Israꞌilin sandel du isab si Tuhan hangkan lumipag siye amban tengngaꞌ Tahik Peyat kuweꞌ du diyataꞌ bulak tohoꞌ hap pī si dambiyaꞌ. Saguwaꞌ meꞌ aꞌa Misil mangalupug siyehin, nuley isab siye palipag ubus lambo siye kēmon peggeꞌ patabuꞌ balik tahikin.
HEB.11.30	Meꞌ tubuꞌ Israꞌilin, hawal sandelden du isab, hebbaꞌ dinding batu mapaliput si lahat Arihahin, pagpalibut siye kapituꞌ ellewnen. 
HEB.11.31	Laꞌi dem puweblo Ariha niyaꞌ dende magjina inēnan si Rahab. Bisan iye dende dupang kinahagad weꞌ ne Tuhanin duk tinabangan weꞌ ne meꞌ ispay aꞌa Israꞌilin. Hangkan hep sakaliꞌ pinapatey weꞌ meꞌ aꞌa Israꞌilin meꞌ aꞌa si lahat miyaꞌan, gaꞌ sinakup si Rahab pinapatey peggeꞌ sandel iye si Tuhan.
HEB.11.32	Taman inin ne hadja. Gaꞌi ne patalusku magaka-aka sabab si Gideyon, si Barak, si Samson, si Jepta, si Daꞌud, si Samuel, duk meꞌ kanabihanin peggeꞌ gaꞌi ne tatukidku. 
HEB.11.33	Meꞌ aꞌa inin, hawal sandelde si Tuhanin, inatuhan weꞌ de magbonoꞌ meꞌ lahat mahadjehin duk tadaꞌag weꞌ de. Niyaꞌ isab siye bentel pangantande dem paglahatin duk niyaꞌ siye tasangkade meꞌ pananggup Tuhanin. Niyaꞌ isab siye tadaꞌag weꞌ de meꞌ limaꞌungin duk gaꞌ du siye takekkeb. 
HEB.11.34	Niyaꞌ siye sinduwe, tapalem weꞌ de ebbut mahadjehin duk niyaꞌ siye gaꞌ tapapatey weꞌ meꞌ bantaden. Niyaꞌ siye lamma saguwaꞌ ngabasag siye. Bahani teꞌed siye si pagbonoꞌan duk tadaꞌag weꞌ de meꞌ sundalu mabanes amban bangsa seddilihin. 
HEB.11.35	Niyaꞌ meꞌ dende, hawal sandelde si Tuhanin, ellum balik meꞌ usbaden amban kamateyden.
HEB.11.35	Niyaꞌ isab masaley meꞌ aꞌa, eddoꞌde pe matey bininasa sabab panuhutde Tuhanin amban pinaluhaya siye. Peggeꞌ sandel siye weꞌ pinakellum du siye balik si pasōngan duk pasōng hāp parasahanden laꞌi. 
HEB.11.36	Niyaꞌ sinduwehin hininang dagey duk ilubakan duk sinduwehin isab kinarena duk binoꞌo kinalabusu. 
HEB.11.37	Niyaꞌ isab matey pinagtumbukan duk batu, sinduwehin kinakehet baranden paduwe, niyaꞌ siye pinapatey pineddang. Sinduwehin isab luwal panemmekden kuwit bili-bili duk kuwit kambing. Miskin teꞌed siye duk bininasa duk pinapeddiꞌan siye weꞌ meꞌ aꞌahin. 
HEB.11.38	Meꞌ aꞌa inin, maglunsul laꞌi si meꞌ lahat makagindew-gindew duk si meꞌ kapunuhan kuweꞌ meꞌ aꞌa gaꞌ niyaꞌ lahatde. Patennaꞌ siye si meꞌ lingab duk si meꞌ lowang dem bulak. Matalep si siyehin lahat pasōng hāp amban dunya inin.
HEB.11.39	Kasulutan Tuhanin si meꞌ aꞌa inin peggeꞌ sandel siye si iye. Saguwaꞌ sampay matey siye gaꞌ tasangkade pananggup Tuhan si siyehin, 
HEB.11.40	peggeꞌ niyaꞌ tapikil Tuhanin mas hāp para si kite bi. Tapikilnen weꞌ sumakup kite bi si meꞌ aꞌa masaley nangka meꞌ pananggup Tuhanin duk bang ne kite sumakup si siye, meke ne magjatu kēmon pananggup Tuhanin.
HEB.12.1	Bang kite bi inin, iliput kite bi weꞌ meꞌ aꞌa mabanes manuhut Tuhan masaley duk naksiꞌ siye weꞌ kapangandelan teꞌed Tuhanin. Panuhutte bi Tuhanin kuweꞌ dalil maglakkesan magubas. Hangkan subey lebbahante ine-ine makasimbel kite bi si pamagubasanten bi duk subey lebbahante duse katagihanten bi. Duk subey kite bi magtuyuꞌ teꞌed dalil magubas sa pangandaꞌakan Tuhan kitehin bi. 
HEB.12.2	Subey patetegte sandelten pu si Isa peggeꞌ iye poꞌon sandelten bi duk katekkahannen. Sinandalan weꞌ ne ilansang diyataꞌ olomin duk gaꞌ iye iyaꞌ matey diyataꞌ olom miyaꞌan, peggeꞌ kataꞌuhanne weꞌ niyaꞌ pagkēg-kēgan panumbas Tuhanin si iye. Na, kuweꞌitu īꞌ ne iye laꞌi ningkoloꞌ si kanawanan Tuhanin.
HEB.12.3	Pikilun bi teꞌed meꞌ sinandalannen amban meꞌ aꞌa dusehanin hawal bunside si iyehin! Pikilun bi iye supaya gaꞌi ngalamma sandelbin duk supaya kaꞌam gaꞌi jumuꞌ. 
HEB.12.4	Kataꞌuhanbi du weꞌ gaꞌ pe kaꞌam niyaꞌ pinapatey sabab panuwasbi duse manassat kaꞌamin. 
HEB.12.5	Takayipatbi ne ke meꞌ bissā makaꞌasig-asig pinaꞌin Tuhan si kaꞌamin, paginēnan kaꞌam weꞌ ne meꞌ anakne? Tasulat dem kitab, paꞌinne,
HEB.12.5	“Meꞌ anakku, asipun bi bang kaꞌam toloꞌanku. Duk daꞌa kaꞌam jumuꞌ nuhut aku bang kaꞌam leggaku.
HEB.12.6	Peggeꞌ kēmon kinalasahankun toloꞌanku, duk meꞌ kinimmatanku anakkun leggaku du.”
HEB.12.7	Hangkan hep bang niyaꞌ katiksaꞌan pinatekka si kaꞌam, sandalanun bi hadja peggeꞌ katiksaꞌan inin panoloꞌ Tuhanin kaꞌam sabab pangimmatne kaꞌamin me anakne. Niyaꞌ ke nakanak gaꞌi legga samanen panoloꞌne iye? 
HEB.12.8	Bang gaꞌi kaꞌam leggane panoloꞌne kaꞌam sa hinanganne si kēmon meꞌ anaknen, na, hātinen dumaꞌin kaꞌam bennal meꞌ anakne. 
HEB.12.9	Bisan meꞌ samate bi tuꞌu si dunyahin, leggade du kite bi duk masi du siye pagaddatante bi. Na, pasōng ne teꞌed kite subey magpadiyawaꞌ si Samate bi si surgaꞌin supaya kite urunganne umul gaꞌ tamananne. 
HEB.12.10	Meꞌ samate bi si dunyahin gaꞌi du tiggel bang kite bi leggade, duk pangaleggaden iye tinuhutden pikilande kahāpanden. Saguwaꞌ Tuhanin bang kite leggane, leggane kite para si kahāpante bi supaya kite bi ngabentel kuweꞌ iyehin. 
HEB.12.11	Bang kite ilegga, gaꞌi kite sinna peggeꞌ kahunitan kite. Saguwaꞌ bang kite legga Tuhanin bu sandalante duk kahagadte, kaꞌujudannen bentel ne meꞌ hinanganten duk sanyang ne dem pikilanten.
HEB.12.12	Na, hangkan hep paꞌasigun bi ateybin duk pahagetun bi sandelbin. 
HEB.12.13	Daꞌa kaꞌam pasapeꞌ amban lān mabentelin supaya meꞌ saweꞌbi malamma sandelde si Tuhanin gaꞌi namba duwe-duwehan saguwaꞌ supaya ngabasag sandelden.
HEB.12.14	Halliꞌanun bi teꞌed magsasaꞌ-sasaꞌin duk pagtuyuꞌanun bi teꞌed weꞌ kawul-piꞌilbin sutsi hadja si matahan Tuhan. Peggeꞌ sine-sine gaꞌi sutsi asal gaꞌi kitene Tuhanin. 
HEB.12.15	Pahatul-hatul kaꞌam peggeꞌ malasa duk maꞌaseꞌ Tuhanin bu kaw tatayikutanbi. Aꞌa manayikutan Tuhanin, dalilnen kuweꞌ iye jambangan buwaꞌnen paꞌit duk bisa. Sasewne meꞌ masandel si Tuhanin duk ujudnen katimboꞌohan weꞌ ne meꞌ sinduwehin magduse kuweꞌ iyehin. 
HEB.12.16	Damikkiyan pahatul-hatul kaꞌam supaya gaꞌ niyaꞌ kaꞌam magjina duk supaya gaꞌ niyaꞌ kaꞌam kuweꞌ si Esawin gaꞌi kimmatanne Tuhanin. Si Esaw inin, peggeꞌ iye anak sakahin, sukuꞌ si iye janjiꞌ Tuhanin. Saguwaꞌ pinagsambiꞌ weꞌ ne duk da pinggan kinakan kēmon sukuꞌ si iyehin, sukuꞌ si anak sakahin. 
HEB.12.17	Kataꞌuhanbi du weꞌ pagtiggel-tiggel ne, mabayaꞌ iye weꞌ pākuhan samanen iye ledjikiꞌ si Tuhan saguwaꞌ gaꞌ tatuhut kinabayaꞌannen peggeꞌ gaꞌi ne kapindahanne bakas tahinangnen. Gaꞌi ne tepe si iye balik bakas pinagsambiꞌnen bisan pe saꞌingge pagtangisnen.
HEB.12.18	Kaꞌam kuweꞌitu bang kaꞌam patapit si Tuhan, dumaꞌin kaꞌam kuweꞌ meꞌ kapapuꞌan bangsa Israꞌil masaley. Peggeꞌ takitede patapitanden. Papīde si higad punu Turusinahin masaley, takitede punuhin kayat weꞌ ebbut bu lindem dem paglahatin duk pales baliyuhin. 
HEB.12.19	Niyaꞌ takalede kuweꞌ hellingan tabuliꞌ duk takalede isab suwala Tuhanin. Pagkale meꞌ aꞌahin suwala miyaꞌan, buyuꞌ-buyuꞌde teꞌed gaꞌi ne dinaꞌak missā balik peggeꞌ tinalew teꞌed siye. 
HEB.12.20	Tinalew teꞌed siye sabab binissānen. Paꞌinne hep, “Daꞌa kaꞌam patapit pitu si punu inin. Bang niyaꞌ patapit pitu, bisan hayep, subey pagtibagan duk batu sampay matey.” 
HEB.12.21	Makatalew-talew teꞌed takiteden duk bisan si Musa nambat, paꞌinne, “Migpid ku hawal talewkun.”
HEB.12.22	Saguwaꞌ kaꞌam kuweꞌitu, patapit ne kaꞌam si Punu Siyon, duk si puweblo palaꞌihan Tuhan maꞌellumin. Iyan puweblo Awrusalam si surgaꞌin duk ibuhan meꞌ malaꞌikat malaꞌihin. 
HEB.12.23	Laꞌi kaꞌam si pagtipunan meꞌ inēnan anak Tuhan sakahin, meꞌ ēnden tasulat laꞌi si surgaꞌ. Matuk ne kaꞌam si siye kēgan. Laꞌi kaꞌam si panaꞌanan Tuhanin, iye mangahukum kēmon manusiyaꞌin. Duk laꞌi isab kaꞌam si meꞌ niyawa meꞌ aꞌa mabentel bakas mamateyin ne, gaꞌ ne niyaꞌ sallaꞌ-sallaꞌde. 
HEB.12.24	Patapit ne isab kaꞌam pu si Isa, iye mamatengge janjiꞌ baꞌahuhin. Pinatengge janjiꞌ baꞌahuhin sabab kabuꞌus lahaꞌnen supaya kite bi sutsi duk ampun Tuhanin kite bi. Kaꞌujudan lahaꞌ si Isa mabuꞌusin pasōng teꞌed hāp amban kaꞌujudan lahaꞌ si Habil awwalley, peggeꞌ kamatey si Habilin, kaꞌujudannen makalimuwasan iye.
HEB.12.25	Hangkan pahatul-hatul kaꞌam. Pakalehun bi teꞌed lapal Tuhanin duk daꞌa saggaꞌun bi. Peggeꞌ niyaꞌ meꞌ aꞌa masaley gaꞌi ngatu pakale pu si Musa, mamoꞌo lapal Tuhanin tuꞌu si dunya, asal ilegga siye weꞌ Tuhanin. Na, pasōng ne kite bi asal ilegga bang gaꞌi pakalete bi Tuhan mamissā amban surgaꞌin. 
HEB.12.26	Masaley jedjeg bulakin weꞌ suwala Tuhanin. Saguwaꞌ kuweꞌitu magaka iye, paꞌinne, “Niyaꞌ waktu jedjegku du balik dumaꞌin hadja dunyahin saguwaꞌ sampay diyataꞌ langitin.” 
HEB.12.27	Iye inin hāti bissā miyaꞌan, weꞌ meꞌ bayuꞌ-bayuꞌan bakas pinapanjarihin ujud jinedjeg du duk lanyap, bu meꞌ bayuꞌan manggaꞌi tajedjegin iye miyaꞌan talebbihin.
HEB.12.28	Hangkan subey kite bi magsukul teꞌed si Tuhan peggeꞌ kite bi meꞌ aꞌane laꞌi si lahat pagbayaꞌannen duk lahatne miyaꞌan gaꞌi teꞌed usaꞌ salama-lama. Subey kite bi ngisbat si iye duk pangisbatten bi subey makasulut iyehin. Subey kite bi magaddat si iye duk subey kite bi talew si iye, 
HEB.12.29	peggeꞌ Tuhanten bi bang ngalegga kuweꞌ ebbut hadje.
HEB.13.1	Daꞌa kaꞌam padeheng maglasa-ilasa peggeꞌ kaꞌam kēmon kuweꞌ magpungtinaꞌi sabab sandel kaꞌam pu Almasi. 
HEB.13.2	Essebun bi, bang niyaꞌ piyu si lumaꞌbi meꞌ aꞌa gaꞌi takilalebi, subey siye pagaddatanbi. Peggeꞌ niyaꞌ meꞌ aꞌa masaley, sakaliꞌ inaddatan weꞌ de meꞌ aꞌa matekka si lumaꞌden, gaꞌ kataꞌuhande weꞌ meꞌ malaꞌikat hatiꞌ siye miyaꞌan. 
HEB.13.3	Daꞌa kayipatanun bi meꞌ pagkasibi tindeg si Isa malaꞌi dem kalabusuhin. Tabanganun bi siye kuweꞌ laꞌi du kaꞌam isab dem kalabusu magtuhut duk siye. Essebun bi isab meꞌ bininasahin. Tabanganun bi siye kuweꞌ laꞌi du isab kaꞌam tumuhut si siye bininasa.
HEB.13.4	Subey pahadjebi addat magkawinin, duk maglewlekebinihin subey teꞌed gaꞌi magjina duk dende seddili atawa lella seddili, saguwaꞌ subey siye tattap para si dangan. Asal legga Tuhanin meꞌ aꞌa magjinahin.
HEB.13.5	Subey kaꞌam gaꞌi napsuhan si pilak saguwaꞌ ine-ine niyaꞌ si kaꞌam subey kaꞌam magsukul. Paꞌin Tuhanin hep, “Gaꞌi kaꞌam ambananku, gaꞌi kaꞌam pasagadanku.” 
HEB.13.6	Hangkan subey kite bi makatawakkal magpaꞌin,
HEB.13.6	“Tuhanin manabangan akuhin. Gaꞌi ku tinalew ine-ine tahinang aꞌahin si aku.”
HEB.13.7	Essebun bi isab meꞌ nakuraꞌ bakas mangusihatan kaꞌam lapal Tuhanin. Essebun bi meꞌ boꞌohande mahāpin tiggelande maꞌellumin sampay matey siye, duk lekkatun bi sandelde pu si Isa Almasihin. 
HEB.13.8	Isa Almasi gaꞌi teꞌed pinda. Amban tagnaꞌ sampay kuweꞌitu duk sampay salama-lama gaꞌi iye pinda. 
HEB.13.9	Daꞌa kaꞌam ngatu nuhut meꞌ bayuꞌ-bayuꞌan toloꞌ seddili amban toloꞌ Almasihin, supaya kaꞌam gaꞌi sumapeꞌ amban lān mabennalin. Iye asal makapabasag sandelbi si Tuhanin, gaꞌ niyaꞌ seddili amban lasa duk aseꞌ Tuhan si kaꞌamin, dumaꞌin weꞌ panuhutbi meꞌ saraꞌ pasal kapamanganin. Peggeꞌ meꞌ manuhut saraꞌ inin, gaꞌ du tatabang weꞌ saraꞌin.
HEB.13.10	Kite bi meꞌ masandel pu Almasihin, niyaꞌ kulubante bi saguwaꞌ meꞌ imam Yahudi si langgalin gaꞌ niyaꞌ kapatutde manganne. 
HEB.13.11	Bang meꞌ Yahudihin magkuluban pamuwas duseden, boꞌo imam nakuraꞌin lahaꞌ hayep pagkulubanin pī diyalem Bilik Tamanan Masutsihin. Saguwaꞌ baran hayepin binoꞌo pī ineggas si luwasan kampu palaꞌihanden. 
HEB.13.12	Kuweꞌ miyaꞌan du isab maꞌumantag pu Almasihin. Matey isab iye si luwasan puweblohin supaya tasutsine duk lahaꞌne meꞌ aꞌahin amban duseden. 
HEB.13.13	Hangkan subey kite bi pī nuhut iye si luwasan kampu meꞌ Yahudihin, duk subey kite bi matuk si kaꞌiyaꞌannen. 
HEB.13.14	Peggeꞌ gaꞌ niyaꞌ puweblo patetegante bi tuꞌu si dunya inin. Saguwaꞌ iye inase-aseten bi puweblo laꞌi si surgaꞌ. 
HEB.13.15	Hangkan hep subey Tuhanin luwal pudjite bi pinalabey amban Almasi, duk subey lapalante bi pagsukulte bi si iyehin, duk bennalante weꞌ iye Panuhutanten bi. Iyan dalil kulubante si iye. 
HEB.13.16	Daꞌa teꞌed kayipatanun bi maghinang hāp si saweꞌbi duk magtabang-tinabang peggeꞌ inin dalil meꞌ kuluban makasulut Tuhanin.
HEB.13.17	Tuhutun bi teꞌed meꞌ panoloꞌ meꞌ nakuraꞌbi masandel pu Almasihin duk hinangun bi meꞌ pangandaꞌakanden. Siye iyan meꞌ mamanteyan kaꞌamin supaya kaꞌam gaꞌi sumapeꞌ amban lān tudju Tuhanin. Hangkan inin hinangde peggeꞌ niyaꞌ waktu paharap du siye si Tuhan magaka bang saꞌingge pangahatulde kaꞌamin. Bang tuhutbi pangandaꞌakanden, sinna siye noloꞌan kaꞌam. Saguwaꞌ bang gaꞌi siye tuhutbi, suse siye duk gaꞌ niyaꞌ kaꞌujudan panabangde kaꞌamin.
HEB.13.18	Daꞌa kaꞌam pahali māku-māku si Tuhan para si kami. Kataꞌuhan kami weꞌ gaꞌ niyaꞌ kahanggawan dem pikilan kamihin peggeꞌ iye hadja luwal kinabayaꞌan kami hininangin meꞌ mahāp duk mabentelin. 
HEB.13.19	Duk ngajunjung ku teꞌed si kaꞌam, māku-māku teꞌed kaꞌam si Tuhan karayaw tabalik du ku si kaꞌam mura.
HEB.13.20	Tuhanin pinakellum weꞌ ne si Isa, Panuhutanten bi, amban kamateynen. Kuweꞌ iye dalil pastul mabalakatanin duk kite bi dalil meꞌ bili-bili inipatnen. Sabab lahaꞌne mabuꞌus kamateynen, bugtuꞌ weꞌ gaꞌi teꞌed pinda janjiꞌ Tuhanin sampay salama-lama. 
HEB.13.21	Tuhanin, iye mangurungan kite bi kasanyanganin, karayaw urunganne kaꞌam kēmon bayuꞌ-bayuꞌan mahāpin; inin makatabangan kaꞌamin supaya tatuhutbi kinabayaꞌan Tuhanin. Duk karayaw isab pinalabey amban Isa Almasi tabanganne kite bi ngahinang meꞌ hinangan makasulut iyehin. Karayaw Almasi tapudji salama-lama. Amin.
HEB.13.22	Junjungte kaꞌam, meꞌ kapungtinaꞌihanku, pakalehun bi teꞌed usihatku dem sulat inin peggeꞌ gaꞌi du isab tahaꞌ teꞌed sulatku inin. 
HEB.13.23	Batang isab kaꞌam akahanku weꞌ pungtinaꞌiten bi si Timoteo lumuwas ne amban kalabusu. Bang du iye mura tapitu, boꞌoku saꞌ iye bang ku piyu nindew kaꞌam.
HEB.13.24	Akahanun bi aku kēmon meꞌ nakuraꞌbi dem langgalin duk kēmon isab meꞌ aꞌa manuhut Tuhan maluꞌulu, weꞌ taꞌesseb siye weꞌ ku. Meꞌ pungtinaꞌite bi amban lahat Italiyahin maboꞌo bissā piyu si kaꞌam weꞌ taꞌessebde kaꞌam.
HEB.13.25	Karayaw kaꞌam kēmon ipat Tuhanin.
HEB.13.25	Wassalam
JAS.1.1	Sulat inin amban si Yakub, dambuwaꞌ daraꞌakan Tuhanin duk daraꞌakan Isa Almasi, Panuhutanten bi. Essebte kaꞌam kēmon meꞌ pagkasiku Yahudi masandel pu si Isa Almasi makanat-kanat si tibuꞌukan dunyahin.
JAS.1.2	Meꞌ kapungtinaꞌihanku, bang kaꞌam katekkanhan bayuꞌ-bayuꞌan kasusehan subey kaꞌam kēgan. 
JAS.1.3	Peggeꞌ kataꞌuhanbi bang sinuleyan sandelbin bu tasandalbi meꞌ kasusehanin pasōng pe kaꞌam taꞌu magsandal. 
JAS.1.4	Subey teꞌed kaꞌam taꞌu magsandal kasusehan supaya ngabasag sandelbi si Tuhanin duk addatbin asal hāp ne hadja, gaꞌ ne niyaꞌ salaꞌbi. 
JAS.1.5	Saguwaꞌ bang niyaꞌ kaꞌam kulang kataꞌunen, subey iye māku-māku si Tuhan duk urungan Tuhanin du iye kataꞌu. Peggeꞌ Tuhanin sayuꞌ duk gaꞌi iye ngamā bang kite māku. Urunganne sasuku mamāku si iyehin. 
JAS.1.6	Saguwaꞌ bang māku-māku kaꞌam si iye subey kaꞌam sandel si iye. Daꞌa kaꞌam duwe-duwehan. Peggeꞌ aꞌa mamāku maduwe-duwehanin kuweꞌ goyak magpī-pitu bang tihup baliyu. 
JAS.1.7	Daꞌa teꞌed aꞌa miyaꞌan magpikil weꞌ makasangka iye ine-ine amban Tuhanin. 
JAS.1.8	Peggeꞌ bang duwe-duwe pikilannen, ine-ine hinangne gaꞌi hantap pamikilnen.
JAS.1.9	Bang saꞌupama niyaꞌ pagkasite bi sandel pu si Isa Almasi bu miskin iye, subey iye kēgan peggeꞌ pinahadje du iye weꞌ Tuhanin. 
JAS.1.10	Bang niyaꞌ isab pagkasite bi sandel pu si Isa Almasi bu dayahan iye, subey isab iye kēgan bang padiyawaꞌ Tuhanin iye. Peggeꞌ aꞌa madayahanin palabey du hadja amban dunya inin kuweꞌ dalil sumping sabet. 
JAS.1.11	Bang pasilak ellewin bu panas teꞌed, magtawus lanes sabetin duk pagpag sumpingnen duk gaꞌ ne niyaꞌ mannisne. Kuweꞌ miyaꞌan du isab aꞌa dayahanin. Sābune magusahahin matey du iye duk gaꞌi taboꞌone dayanen.
JAS.1.12	Kēgan aꞌahin bang pateteg iye si Tuhan bisan iye magsandal kasusehan. Peggeꞌ bang gaꞌi usaꞌ sandelnen bisan dem kasusehan, inurungan du iye umul salama-lama si surgaꞌ. Iye inin tumbas pananggup Tuhanin si meꞌ malasa si iyehin. 
JAS.1.13	Bang kaꞌam sinassat maghinang laꞌat, daꞌa paꞌinun bi weꞌ Tuhanin manassat kaꞌamin. Peggeꞌ Tuhanin gaꞌi teꞌed tasassat duk gaꞌi teꞌed iye nassat. 
JAS.1.14	Saguwaꞌ iye mamoꞌo aꞌahin maghinang malaꞌatin napsunen du. Napsunen kuweꞌ mangati-ngati iyehin duk ujud tahinangne. 
JAS.1.15	Napsunen ngurung pikilan si iye maghinang laꞌat. Sangat-sangat pikilne ujud laꞌusanne ne duk tahinangne ne malaꞌat miyaꞌan. Manjari bang aꞌahin tagam ne maghinang laꞌat kaꞌujudannen pinadem narkaꞌ iye.
JAS.1.16	Hangkan meꞌ kapungtinaꞌihanku kinalasahankun, salaꞌ teꞌed kaꞌam bang paꞌinbi weꞌ Tuhanin manassat kaꞌamin. 
JAS.1.17	Saguwaꞌ kēmon bayuꞌ-bayuꞌan mahāpin duk manggaꞌ niyaꞌ sallaꞌ-sallaꞌnen pangurung si kite amban surgaꞌ, amban Tuhanin. Tuhanin bakas magpapanjari kēmon madantaꞌ diyataꞌ langitin. Kēmon madantaꞌ diyataꞌ langitin pinda du sahayanen saguwaꞌ Tuhanin gaꞌi teꞌed pinda. 
JAS.1.18	Amban bayaꞌne hinangne kite bi meꞌ anakne peggeꞌ kahagadte bi lapalne mabennalin. Duk hangkan hinangne kite bi meꞌ anakne supaya kite bi pinahadje amban kēmon bakas pinapanjarinen.
JAS.1.19	Meꞌ kapungtinaꞌihanku kinalasahankun, essebun bi inin, subey kite bi kēmon pakale pahāp-hāp duk gaꞌi magdayiꞌ-dayiꞌ missā. Subey kite bi gaꞌi mura-mura astel. 
JAS.1.20	Peggeꞌ bang astel aꞌahin gaꞌi tahinangne meꞌ hinangan mabentel kinabayaꞌan Tuhanin. 
JAS.1.21	Hangkan hep ānanun bi kēmon makalemmiꞌ ateybin duk lebbahanun bi kēmon meꞌ hinanganbi malaꞌatin. Padiyawaꞌun bi ateybin si Tuhan duk tayimaꞌun bi lapalne pinapiyune dem ateybin. Peggeꞌ lapal Tuhanin hep makatimbul kaꞌamin.
JAS.1.22	Daꞌa hadja pakalehun bi lapal Tuhanin saguwaꞌ hinangun bi pangandaꞌakannen. Peggeꞌ bang pakalebi hadja bu gaꞌi hinangbi, akkalanbi hadja dibin. 
JAS.1.23	Peggeꞌ bang aꞌahin pakalene hadja lapal Tuhanin bu gaꞌi tuhutne pinaꞌin lapalin, kuweꞌ iye aꞌa mayaman luwene si sāmin. 
JAS.1.24	Pagubus payamanne luwenen tahalaꞌ ne iye duk magtawus takayipatne bang saꞌingge bantuknen. 
JAS.1.25	Saguwaꞌ bang aꞌahin pakalene teꞌed pahantap saraꞌ Tuhan manggaꞌ niyaꞌ sallaꞌ-sallaꞌnen duk makaluhaya aꞌahin, duk bang gaꞌi iye jumuꞌ pakale, duk bang asal gaꞌi takayipatne bakas takalenen saguwaꞌ hinangne du pinaꞌin saraꞌ miyaꞌan, inurungan du iye kahāpan weꞌ Tuhanin bisan ine-ine hinangne.
JAS.1.26	Bang niyaꞌ aꞌa paꞌinne weꞌ be-āgama iye saguwaꞌ gaꞌi tapagesne dellaꞌnen missā laꞌatan, aꞌa miyaꞌan akkalanne hadja dinen. Gaꞌ niyaꞌ kagunahan pagāgamanen. 
JAS.1.27	Bang si Samate bi Tuhanin, pagāgama mabennalin duk pagāgama manggaꞌ niyaꞌ sallaꞌnen sa inin: subey tabangte meꞌ iluꞌ-iluꞌin duk meꞌ dende baluhin bang siye dem kasigpitan. Duk subey isab kite gaꞌi katimboꞌohan weꞌ meꞌ addat malaꞌat matuꞌu si dunya inin.
JAS.2.1	Meꞌ kapungtinaꞌihanku, bang asal sandel kaꞌam pu Isa Almasi, Panuhutante bi pinudjihin, subey gaꞌi pagbiddaꞌbi aꞌahin. 
JAS.2.2	Bang upama, niyaꞌ duwangan aꞌa paꞌasek piyu dem pagtipunanbi, dambuwaꞌin dayahan, magsinsim bulawan duk magsemmek hāp, bu dambuwaꞌin miskin duk andang semmeknen. 
JAS.2.3	Bang pasōng pagaddatanbi aꞌa mahāp semmeknen amban manggaꞌi mahāp semmeknen duk paꞌinbi si iye, “Tuwan, ningkoloꞌ kew si paningkoloꞌan mahāp inin,” saguwaꞌ si aꞌa mamiskinin paꞌinbi, “Luꞌu kew hadja nengge si antag iyan,” atawa, “Ningkoloꞌ kew tuꞌu si kāpan si bihing bettisku,” 
JAS.2.4	na bang kuweꞌ miyaꞌan hinanganbin, dumaꞌin ke tapikilbin weꞌ langkew dambuwaꞌin duk diyawaꞌ dambuwaꞌin? Laꞌat dem pikilanbin hangkan siye pinagbiddaꞌ weꞌ bi.
JAS.2.5	Pakale kaꞌam meꞌ kapungtinaꞌihanku kinalasahankun. Meꞌ mamiskin si dunya inin bisan gaꞌ niyaꞌ alataꞌde, asal pineneꞌ siye weꞌ Tuhanin supaya basag sandelde si iyehin duk supaya sumakup siye dem pagbayaꞌanne, sa pananggupne si meꞌ mamalasa si iyehin. 
JAS.2.6	Saguwaꞌ diniyawaꞌan weꞌ bi aꞌa mamiskinin. Sine teꞌ manigpitan kaꞌamin duk mangalalas kaꞌam pī si paghukumanin? Dumaꞌin ke meꞌ madayahanin? 
JAS.2.7	Meꞌ madayahanin du hep isab mamissā-missāhan Almasihin bu sukuꞌ si iye hep kaꞌam.
JAS.2.8	Hāp hinanganbin bang sabennal tuhutbi saraꞌ Tuhan malangkewin. Tasulat hep saraꞌ inin dem kitab, pinaꞌin, “Subey kalasahannu pagkasinun kuweꞌ pangalasanu dinun.” 
JAS.2.9	Saguwaꞌ bang pagbiddaꞌbi aꞌahin sabab bantuknen, kapagduse ne kaꞌam duk tewwaꞌ hukuman kaꞌam peggeꞌ langgalanbi saraꞌin. 
JAS.2.10	Sasuku mangalanggalan dambuwaꞌ hadja pangandaꞌakan saraꞌin bisan ne tuhutne sinduwehin, talanggalanne ne kēmon saraꞌin. 
JAS.2.11	Peggeꞌ paꞌin Tuhanin dem saraꞌnen, “Daꞌa kew magjina,” duk paꞌinne du isab, “Daꞌa kew mapatey.” Bisan kaꞌam gaꞌi magjina saguwaꞌ bang mapatey kaꞌam, masi du talanggalanbi saraꞌ Tuhanin. 
JAS.2.12	Hukum Tuhanin kite bi si pasōngan bang tinuhut du ke weꞌ te bi saraꞌne makaluhaya kitehin bi. Hangkan pahatul-hatul kaꞌam ine-ine bissābi atawa hinangbi. 
JAS.2.13	Peggeꞌ si paghukum inin, aꞌa manggaꞌi mamaꞌaseꞌ si pagkasine manusiyaꞌin, gaꞌi isab iye kaꞌaseꞌan weꞌ Tuhanin. Saguwaꞌ mamaꞌaseꞌ si pagkasinen, gaꞌi subey tinalew hinukum.
JAS.2.14	Meꞌ kapungtinaꞌihanku, bang niyaꞌ aꞌa magpaꞌin weꞌ sandel iye pu Isa Almasi bu gaꞌi tewwaꞌ hinangannen, gaꞌ niyaꞌ guna sandelne miyaꞌan. Gaꞌi du makaboꞌo iye si surgaꞌ sandelne miyaꞌan. 
JAS.2.15	Bang upama, niyaꞌ meꞌ pagkasite bi masandel pu si Isa Almasihin miskin gaꞌ niyaꞌ semmekde duk gaꞌ niyaꞌ kakande. 
JAS.2.16	Ine kahāpannen bang paꞌinbi si siye, “Karayaw hāp hadja kaꞌam. Magsemmek kaꞌam subuk duk kaꞌam gaꞌi haggutan. Mangan kaꞌam pahāp-hāp.” Na, bang missā hadja kaꞌam sa miyaꞌan saguwaꞌ gaꞌi du siye urunganbi meꞌ sukal si baranden, gaꞌ niyaꞌ gunane. 
JAS.2.17	Damikkiyan, aꞌa masandel pu si Isa Almasihin bang gaꞌ niyaꞌ hinangne hāp pamakitene sandelnen, gaꞌi bennal sandelne si Tuhanin.
JAS.2.18	Saguwaꞌ kaw niyaꞌ batang nganjawab. Kaw paꞌinne, “Ambat ne, peggeꞌ gaꞌi saliꞌ panuhut aꞌa Tuhanin. Niyaꞌ sandel si Tuhan. Niyaꞌ maghinang hāp.” Manjari, inin isab sambungku si iyehin, “Pabugtuꞌun si aku weꞌ bennal kew sandel si Tuhan bisan gaꞌi patuhutannu hinangan hāp. Duk aku isab pabugtuꞌku si kaꞌu weꞌ bennal ku sandel sabab meꞌ hinanganku mahāpin.” 
JAS.2.19	Kahagad ke kew weꞌ dambuwaꞌ-buwaꞌ du Tuhanin? Hāp weꞌ kahagad kew. Saguwaꞌ gaꞌi pe iyan sarang, peggeꞌ bisan meꞌ seyitanin kahagad du isab weꞌ dambuwaꞌ-buwaꞌ Tuhanin. Saguwaꞌ migpid siye hawal talewde si iyehin. 
JAS.2.20	Babbal kew pahāp iyan. Gaꞌi ke tahātinu weꞌ gaꞌ niyaꞌ kagunahan sandel aꞌahin bang kahagad hadja iye saguwaꞌ gaꞌ du niyaꞌ hinanganne hāp? 
JAS.2.21	Bisan du Ibrahim kapapuꞌanten bi, kinimmatan iye bentel weꞌ Tuhanin peggeꞌ hininang weꞌ ne pangandaꞌakan Tuhan iyehin. Sinōngan hep weꞌ ne si Tuhan anaknen Isahak, laꞌi diyataꞌ batu pagkulubananin. 
JAS.2.22	Sandel Ibrahim si Tuhanin magtuhut duk pangahinangne pangandaꞌakan Tuhan si iyehin. Tibūs sandelnen sabab hinangnen. 
JAS.2.23	Iye iyan hāti tasulat dem kitabin sabab Ibrahim. Tasulat hep laꞌi, pinaꞌin, “Kahagad Ibrahim si Tuhan duk sabab pakahagadne miyaꞌan kinimmatan iye bentel weꞌ Tuhanin.” Duk inēnan iye weꞌ Tuhanin bagayne. 
JAS.2.24	Manjari, takitete tuꞌu si inin weꞌ kimmatan Tuhanin kite bentel sabab tahinangten. Gaꞌi sarang bang paꞌinte hadja weꞌ sandel kite si Tuhan saguwaꞌ subey sandelten magtuhut duk hinangten.
JAS.2.25	Damikkiyan isab si Rahab awwalley. Tagnaꞌ dende dupang iye. Saguwaꞌ kinimmatan iye bentel weꞌ Tuhanin sabab hininangne mahāpin. Tinapukan weꞌ ne dem lumaꞌne meꞌ aꞌa bangsa Israꞌil magispayin. Ubus bu pinapoleꞌ siye weꞌ ne nuhut lān seddili supaya siye gaꞌi kasuwaꞌ meꞌ bantaden.
JAS.2.26	Manjari, sandelte si Tuhanin dalil barante inin. Bang gaꞌ niyaꞌ napaste, gaꞌ ne niyaꞌ guna baranten peggeꞌ matey ne. Damikkiyan isab sandelte si Tuhanin. Bang sandelten gaꞌi patuhutan meꞌ hinangan hāp gaꞌ niyaꞌ gunane.
JAS.3.1	Meꞌ kapungtinaꞌihanku, subey kulang hadja kaꞌam mangapas magguruhin. Peggeꞌ kataꞌuhanbi weꞌ kite bi meꞌ guruhin, bang sumalaꞌ kite, hadje hukuman si kitehin bi amban meꞌ dumaꞌin guruhin. 
JAS.3.2	Kēmon kite bi manusiyaꞌin daran salaꞌ. Bang niyaꞌ aꞌa gaꞌ bakas salaꞌ si bissāne, aꞌa miyaꞌan gaꞌ niyaꞌ sallaꞌ-sallaꞌ addatnen duk taꞌu iye gaꞌi ngūtan kinabayaꞌan barannen. 
JAS.3.3	Dalilnen kakkang kuraꞌin. Papīte kakkangin dem behe kuraꞌin supaya iye nuhut kinabayaꞌanten duk taboꞌote iye tungan-tungan kabayaꞌante. 
JAS.3.4	Dalilnen isab bansān kappalin. Bisan hadje baran kappalin duk bisan basag baliyu manihup iyehin, bansān dikiꞌ du hadja mamatudju kappalin tungan-tungan kabayaꞌan aꞌa mangantanan manabelahin. 
JAS.3.5	Kuweꞌ miyaꞌan isab dellaꞌ aꞌahin. Bisan dikiꞌ dellaꞌin makapagbantu iye weꞌ ekka manamal tahinangne.
JAS.3.5	Dellaꞌin dalil ebbut. Pikilun bi. Bisan dikiꞌ kayat ebbutin, makaꞌeggas gulangan luha. 
JAS.3.6	Dellaꞌ aꞌahin kuweꞌ ebbut hep makapagkaꞌat. Dellaꞌte inin poꞌon kēmon bayuꞌ-bayuꞌan laꞌat. Da bayuꞌ inin tuꞌu si barante, bang missā laꞌat ne makapagkaꞌat pikilan aꞌahin. Kemuwe dikiꞌ kite sampay ellew kamateyten masi dellaꞌten mamoꞌo laꞌat si kitehin. Kuweꞌ ebbut inin amban dem narkaꞌ.
JAS.3.7	Kēmon bayuꞌ-bayuꞌan hayep duk manuk-manuk duk kenna duk sawe tapagbayaꞌan duk pagbayaꞌan ne weꞌ manusiyaꞌ. 
JAS.3.8	Saguwaꞌ bang dellaꞌin, gaꞌ niyaꞌ makapagbayaꞌan iye. Dellaꞌin laꞌatan duk gaꞌi tumennaꞌ, kuweꞌ pennoꞌ weꞌ laksun makamatey. 
JAS.3.9	Dellaꞌten pamudjite Samate bi Tuhanin, iye Panuhutanten bi. Duk dellaꞌten panuknaꞌte isab pagkasite manusiyaꞌ pinapanjari weꞌ Tuhanin kuweꞌ bantuknen. 
JAS.3.10	Hātinen, amban dambuwaꞌ behe du hadja paguwaꞌan meꞌ bissā pamudji duk panuknaꞌten. Meꞌ kapungtinaꞌihanku, daꞌa kite sa īꞌ. 
JAS.3.11	Nubud ke boheꞌ matebbelin duk boheꞌ mahāpin magsumbayaꞌ amban dambuwaꞌ tuburan? Asal gaꞌi. 
JAS.3.12	Meꞌ kapungtinaꞌihanku, poꞌon mampallamin buwaꞌ ke biyabas? Duk bāhanin, buwaꞌ ke mampallam? Gaꞌi. Damikkiyan gaꞌi kew makaꞌinduk boheꞌ hāp amban dem kupung pennoꞌ weꞌ boheꞌ tebbel. Damikkiyan kite bi isab subey bissāten bi hāp hadja, gaꞌi ilamudan bissā laꞌat.
JAS.3.13	Bang niyaꞌ luꞌu si kaꞌam aꞌa lalem pikilannen duk makahāti teꞌed, subey pakitehanne kataꞌunen si meꞌ hinangan hāp. Duk subey diyawaꞌ ateynen peggeꞌ kuweꞌ iyan aꞌa mabennal malalem pikilannen. 
JAS.3.14	Saguwaꞌ bang kaꞌam ngandiyawaꞌan saweꞌbi, supaya tapalangkewbi dibin duk bang iye hadja tapikilbin dibin bu gaꞌi tapikilbi saweꞌbin, na, daꞌa teꞌed kaꞌam magabbu weꞌ lalem pikilanbin. Magdustaꞌ hadja kaꞌam duk gaꞌi tuhutbi toloꞌ mabennalin. 
JAS.3.15	Dumaꞌin sa īꞌ kataꞌu amban Tuhanin. Miyaꞌan kataꞌu amban dunya hadja, amban pikilan manusiyaꞌ duk amban seyitan. 
JAS.3.16	Peggeꞌ antag-antag kaniyaꞌan meꞌ aꞌa ngandiyawaꞌan saweꞌne supaya tapahadjene dinen, duk dinen hadja tapikilnen, na, luꞌu kitebi isab meꞌ magsasaꞌin duk kēmon bayuꞌ-bayuꞌan malaꞌatin. 
JAS.3.17	Saguwaꞌ aꞌa taga kataꞌu amban Tuhanin, kaꞌissaꞌ, gaꞌ niyaꞌ laꞌat-laꞌatne. Kaduwe, gaꞌi iye pananasaꞌ duk mura iye binoꞌo magsulut. Gaꞌi tuwas kōknen. Maꞌaseꞌ iye duk maghinangan hāp iye si pagkasinen. Gaꞌi pagbiddaꞌne meꞌ aꞌahin duk dumaꞌin duwe dellaꞌnen. 
JAS.3.18	Sasuku aꞌa magpahāp si saweꞌnen, dalilnen kuweꞌ aꞌa magtanem. Iye dalil tinanemnen meꞌ hinangan makasulut pagkasinen. Gaꞌi iye nasaꞌ duk hāp pagboꞌone si saweꞌnen. Jari tinanemne miyaꞌan hinangan bentel.
JAS.4.1	Ine jān pagsaggaꞌanbi duk pagsasaꞌanbi diyalemanbi lu? Jānnen meꞌ napsubin magatuhan dem ateybi. 
JAS.4.2	Niyaꞌ kabayaꞌanbi saguwaꞌ gaꞌi taꞌeddoꞌbi hangkan mapatey kaꞌam. Niyaꞌ pagnapsuhanbi saguwaꞌ gaꞌi tepe si kaꞌam, hangkan magsasaꞌ kaꞌam duk magbonoꞌ. Saguwaꞌ hangkan gaꞌ si kaꞌam, peggeꞌ gaꞌi kaꞌam māku si Tuhan. 
JAS.4.3	Duk bisan kaꞌam māku, gaꞌi kaꞌam inurungan peggeꞌ gaꞌi tewwaꞌ jānnen hangkan kaꞌam māku-māku. Māku kaꞌam supaya hadja kaduhulanbi napsubin. 
JAS.4.4	Gaꞌi kaꞌam kapangandelan! Gaꞌi ke kataꞌuhanbi weꞌ bang kaꞌam sinna si meꞌ bayuꞌ-bayuꞌan malaꞌat dem dunya inin, bantahanbi ne Tuhanin? Peggeꞌ sasuku sinna si meꞌ hinangan malaꞌat dem dunya inin, bantahanne ne Tuhanin. 
JAS.4.5	Kannalbi hatu weꞌ gaꞌi bennal bissā Tuhan tasulat dem kitabin. Paꞌin kitabin weꞌ pikilan pinatennaꞌ weꞌ Tuhanin dem baranten bi basag magnapsu. 
JAS.4.6	Saguwaꞌ tabang Tuhan si kitehin bi basag pe amban napsu mamoꞌo kitehin bi. Paꞌin kitabin hep, “Tuhanin, kuntarahanne meꞌ malangkew ateynen saguwaꞌ kaꞌaseꞌanne meꞌ madiyawaꞌ ateynen.”
JAS.4.7	Hangkan paglillaꞌun bi dibin si Tuhan duk magpadiyawaꞌ kaꞌam si iye. Tuwasanun bi nakuraꞌ seyitanin. Bang iye tuwasanbi, lahi du iye amban kaꞌam. 
JAS.4.8	Patapit kaꞌam si Tuhan duk Tuhanin patapit du isab si kaꞌam. Kaꞌam meꞌ madusehanin, lebbahanun bi meꞌ hinanganbi magdusehin. Kaꞌam isab meꞌ maduwe-duwehan pikilannen, padambūs-būsun bi ne ateybin si Tuhan. 
JAS.4.9	Pabuꞌusun bi boheꞌ matabin sabab hinanganbi malaꞌatin. Magdukka kaꞌam duk magtangis kaꞌam sabab dusebin. Subey pagadjak-adjakbin gantiꞌanbi duk kasusehan. 
JAS.4.10	Padiyawaꞌun bi ateybin si Tuhan duk palangkewne du kaꞌam.
JAS.4.11	Meꞌ kapungtinaꞌihanku, daꞌa kaꞌam missā-missāhan saweꞌbi. Peggeꞌ sasuku missā-missāhan saweꞌnen duk paꞌinne weꞌ salaꞌ saweꞌnen, kuweꞌ du iye missā-missāhan saraꞌ Tuhanin duk paꞌinne weꞌ salaꞌ. Bang paꞌinbi weꞌ salaꞌ saraꞌ Tuhanin, hātinen dumaꞌin ne kaꞌam manuhut saraꞌin, saguwaꞌ kaꞌam ne subey tinuhutin peggeꞌ kaꞌam ne hukumin. 
JAS.4.12	Tuhanin du mangurung saraꞌin, gaꞌ niyaꞌ seddili, duk iye mangahukumin. Iye hadja dendangan makatimbulin duk makapagkaꞌatin. Hangkan gaꞌ niyaꞌ kapatutte magpaꞌin weꞌ salaꞌ saweꞌten.
JAS.4.13	Pakale kaꞌam si aku, kaꞌam meꞌ magpaꞌinin weꞌ sumu atawa sumudde hap pī kaꞌam si lahat seddili duk patennaꞌ kaꞌam laꞌi dan tahun maglitu supaya kaꞌam nguntung pilak ekka. 
JAS.4.14	Bu gaꞌi kataꞌuhanbi bang ine maꞌumantag si kaꞌam sumuhin. Umulbi si dunya inin dalil gabun du hadja. Takite daddaliꞌ ubus bu lanyap ne. 
JAS.4.15	Hangkan bissābin subey kuweꞌ inin, “Bang amban bayaꞌ Tuhan du, ellum pe kite duk hinangte bi inin atawa miyaꞌan.” 
JAS.4.16	Saguwaꞌ kaꞌam, abbuhan kaꞌam duk magbantu kaꞌam. Laꞌat du kēmon magabbu kuweꞌ iyanin.
JAS.4.17	Manjari, sasuku mangataꞌuhan mahāpin bu gaꞌi hinangne, magduse ne iye.
JAS.5.1	Na, kuweꞌitu, kaꞌam meꞌ madayahanin, pakale kaꞌam si aku. Subey kaꞌam magtangis duk magmatey peggeꞌ sōng kaꞌam katekkahan kasusehan. 
JAS.5.2	Magkaꞌat ne meꞌ alataꞌbin. Meꞌ semmekbi mahāpin ubus ne kakan ibas-ibas. 
JAS.5.3	Meꞌ bulawanbin duk pilakbin nawasaꞌ ne si pangennaꞌan. Duk meꞌ alataꞌbi nawasaꞌ iyan tandaꞌ weꞌ ennaꞌbi hadja iyan para si dibi, duk iyan ujud mamangan isibin kuweꞌ ebbut. Ekka ne alataꞌ tatipunbi si meꞌ ellew kuweꞌitu inin bu sōng kiyamat ne. 
JAS.5.4	Kaꞌam, meꞌ aꞌa madayahanin, gaꞌ bayedanbi tangdan meꞌ aꞌa maghinang si tanaꞌbin. Pakalehun bi pamuhunden. Meꞌ aꞌa dinaꞌakbi magani meꞌ tanaꞌbin muhun teꞌed duk takale siye weꞌ Tuhan Mabalakatanin. 
JAS.5.5	Kaꞌam meꞌ madayahanin, iye hadja tapikilbin maghāp parasahan duk magadjak. Kuweꞌ kaꞌam sapiꞌ magpalemmek bu gaꞌ kataꞌuhanne weꞌ sōng sinumbaliꞌ. 
JAS.5.6	Hininangan weꞌ bi duse aꞌa manggaꞌ niyaꞌ dusenen duk sampay pinapatey weꞌ bi. Gaꞌ siye bisan naggaꞌ kaꞌam.
JAS.5.7	Manjari, meꞌ kapungtinaꞌihanku, tatasanun bi ine-ine tekka si kaꞌam samantaꞌan gaꞌ pe pitu balik Panuhutanten bi Isa Almasi. Payamanun bi aꞌa magtanaꞌin. Tatas iye ngagadan jari tanaꞌnen peggeꞌ asal mahalgaꞌ inin si iye. Gaꞌi iye jumuꞌ saguwaꞌ tatas iye ngagadan katekka ulanin, ulan puwas mageddekin duk ulan magpatahak paleyin. 
JAS.5.8	Damikkiyan kaꞌam isab, subey kaꞌam gaꞌi jumuꞌ ngagad. Patetegun bi ateybin peggeꞌ tapit ne waktu papitu Panuhutanten bi Isa Almasi.
JAS.5.9	Meꞌ kapungtinaꞌihanku, daꞌa kaꞌam magpuggut-pinuggut duk kaꞌam gaꞌi laboꞌan Tuhanin hukuman. Sōng tekka ne mangahukumin, kuweꞌ luꞌu ne iye si behe gawang. 
JAS.5.10	Meꞌ kapungtinaꞌihanku, pikilun bi meꞌ nabi awwalley. Siye dinaꞌak Tuhan magpalataꞌ bissānen. Mintang kaꞌam si siye. Bisan siye dem kabinasahan matuyuꞌ siye magsandal. 
JAS.5.11	Esseb-essebun bi inin, kimmatante bi kēgan meꞌ aꞌa makatatas magsandalin. Bakas takalebi sabab si Ayyub. Tatas teꞌed iye dem kasusehan. Kataꞌuhanbi du weꞌ ujudnen asal hāp panumbas Tuhan iyehin. Peggeꞌ Tuhanin asal maꞌaseꞌ manamal duk malasa teꞌed iye.
JAS.5.12	Meꞌ kapungtinaꞌihanku, daꞌakanku inin langkew amban kēmon: daꞌa teꞌed kaꞌam napa. Daꞌa kaꞌam napa nabbut surgaꞌ atawa dunya atawa ine-ine. Magaweꞌ kaꞌam bang asal aweꞌ, duk maggaꞌi kaꞌam bang asal gaꞌi supaya kaꞌam gaꞌi ilaboꞌan hukuman weꞌ Tuhanin.
JAS.5.13	Bang niyaꞌ aꞌa luꞌu si kaꞌam katekkahan kasusehan, subey iye māku tabang si Tuhan. Bang niyaꞌ kēgan subey iye ngalang meꞌ kalangan mudji Tuhanin. 
JAS.5.14	Bang niyaꞌ luꞌu si kaꞌam saki, subey daꞌakne ineddoꞌ meꞌ bahiꞌ magnakuraꞌ si meꞌ masandel pu si Isa Almasihin. Duk meꞌ bahiꞌ miyaꞌan subey māku-māku si Tuhan laꞌi si bihing aꞌa masakihin. Duk subey iye susutande kuweꞌahat isellan sābude māku-māku duk nabbut ēn Panuhutanten bi. 
JAS.5.15	Manjari, bang ne siye māku si Tuhan bu ne siye sandel weꞌ pakawuliꞌne du masakihin, asal kawuliꞌan aꞌa masakihin. Pakoleꞌ Panuhutanin du iye. Duk bang niyaꞌ dusene, inampun du iye. 
JAS.5.16	Manjari, magbennal kaꞌam meꞌ dusebin si meꞌ pagkasibi masandel pu si Isa Almasihin, duk māku-māku kaꞌam si Tuhan dangan para si dangan, supaya kaꞌam kawuliꞌan. Aꞌa mabentelin, bang māku-māku si Tuhan ateynen dambūs-būs teꞌed, taga balakat pamākunen. 
JAS.5.17	Si Nabi Eliyas manusiyaꞌ du hadja kuweꞌ kitehin bi. Awwalley māku-māku iye si Tuhan dambūs-būs teꞌed ateynen weꞌ subey gaꞌi ulan duk asal gaꞌ teꞌed ulan-ulan dem tellun tahun duk tengaꞌ. 
JAS.5.18	Pagubus miyaꞌan māku-māku isab iye weꞌ subey ulan ne. Manjari magtawus ulan landes manamal, duk tomoꞌ ne balik meꞌ jambanganin.
JAS.5.19	Manjari, meꞌ kapungtinaꞌihanku, esseb-essebun bi inin: bang niyaꞌ luꞌu si kaꞌam gaꞌi ne nuhut toloꞌ mabennalin bu dambuwaꞌ kaꞌam makaboꞌo iye balik nuhut toloꞌ mabennalin, hāp. 
JAS.5.20	Subey teꞌed kataꞌuhanbi weꞌ sasuku ngahumatan aꞌa dusehanin supaya lebbahanne hinanganne masalaꞌin, asal timbul weꞌ ne niyawa aꞌa dusehan miyaꞌan duk gaꞌi tapī si narkaꞌ, duk dusene maꞌekkahin taꞌampun ne.
JAS.5.20	Wassalam
1PE.1.1	Sulat inin amban aku, si Petros. Bakas kawakilan ku weꞌ Isa Almasi dinaꞌak magmahalayak lapalnen. Pasampayku sulat inin piyu si kaꞌam meꞌ aꞌa tapeneꞌ Tuhanin, meꞌ aꞌa liyu-liyu makanat-kanat si meꞌ kalahat-lahatan seddilihin. Pasampayku inin si kaꞌam maluꞌu si lahat Pontusin, lahat Galatiyahin, lahat Kappadokehin, lahat Asiyahin duk si lahat Bitiniyahin. 
1PE.1.2	Kaꞌam iyan andang ne kataꞌuhan Samate bi Tuhanin duk tapeneꞌ kaꞌam weꞌ ne hinangne meꞌ aꞌane duk sinutsi weꞌ Niyawa Tuhanin ateybin. Tapeneꞌ kaꞌam supaya tuhutbi Isa Almasi duk supaya taꞌampun meꞌ dusebin sabab lahaꞌ Isa Almasi mabuꞌus kamateynen. Karayaw magkasōng tabang Tuhan si kaꞌamin duk pasōng ngasanyang dem ateybin.
1PE.1.3	Subey teꞌed pudjite bi Tuhanin, iye Sama Panuhutanten bi Isa Almasi. Hawal aseꞌne si kitehin bi inurungan kite bi weꞌ ne umul baꞌahu sabab pinakellum weꞌ ne Isa Almasi amban kamateynen. Hangkan bugtuꞌ inase-aseten bi weꞌ pakellumne isab kite bi bang kite bi matey. 
1PE.1.4	Duk ngase-ngase kite bi weꞌ tepe si kite bi du kēmon kahāpan inennaꞌ Tuhan si surgaꞌ para si meꞌ aꞌanen. Meꞌ kahāpan inin gaꞌi magkaꞌat atawa ngaꞌandang atawa pinda. 
1PE.1.5	Kēmon meꞌ kahāpan inin para si kaꞌam du. Duk binanteyan kaꞌam weꞌ balakat Tuhanin peggeꞌ sandel kaꞌam si Tuhan. Binanteyan kaꞌam samantaꞌan gaꞌ pe pinakitehan panimbul Tuhan kaꞌamin si ellew dambuli.
1PE.1.6	Hangkan hep subey kaꞌam kēgan bisan ne kaꞌam magsandal daddaliꞌ sabab meꞌ bayuꞌ-bayuꞌan kasusehan matekka si kaꞌamin. 
1PE.1.7	Meꞌ kasusehan matekka si kaꞌam iyan panuleyan sandelbi si Tuhanin bang toꞌo ke atawa gaꞌi. Dalilnen bulawanin. Bulawanin magkaꞌat du kuweꞌ bayuꞌ-bayuꞌan matuꞌu si dunyahin. Tinunag bulawanin dem ebbut panuleyan bang purul ke atawa gaꞌi. Sandelbi si Tuhanin pasōng pe mahalgaꞌ amban bulawan. Hangkan subey sinuleyan sandelbin supaya kataꞌuhan bang asal bennal. Bang asal bennal kaꞌam sandel si iye pinudji du kaꞌam duk pinahadje bang tekka ne ellew papitu Isa Almasi balikin. 
1PE.1.8	Kalasahanbi Isa Almasi bisan du iye gaꞌ bakas takitebi. Sandel kaꞌam si iye bisan du iye gaꞌi takitebi kuweꞌitu. Duk kēgbin gaꞌi takila-kila 
1PE.1.9	peggeꞌ niyaꞌ du umulbi si surgaꞌ salama-lama sabab sandelbi si iyehin.
1PE.1.10	Meꞌ kanabihan awwalley magpikil duk maghapal teꞌed bang saꞌingge pamaluwas Tuhan manusiyaꞌin amban duseden duk siye taga umul salama-lama. Pinaꞌal weꞌ de sabab lasa-lasahan pinasukuꞌ Tuhan si kaꞌam inin. 
1PE.1.11	Pinakitaꞌu si siye weꞌ Niyawa Tuhan malaꞌi si siyehin sabab pagsandal Almasi kabinasahanin duk sabab pamahadje iyehin puwas meꞌ kabinasahan miyaꞌan. Mabayaꞌ teꞌed kataꞌuhande bang sumiyan inin umantag duk bang saꞌingge kaꞌumantagne inin, hangkan hinapal weꞌ de. 
1PE.1.12	Saguwaꞌ pinakitaꞌu weꞌ Tuhanin si siye weꞌ pinaꞌalde miyaꞌan dumaꞌin si kahāpande saguwaꞌ si kahāpan meꞌ aꞌa si pasōnganin, hātinen si kaꞌam ne. Duk kuweꞌitu tuman ne inin sabab takalebi ne meꞌ aꞌa magmahalayak si kaꞌam aka-aka mahāpin peggeꞌ kaꞌurungan siye balakat weꞌ Niyawa Sutsi pinapitu amban surgaꞌin. Bisan meꞌ malaꞌikatin mabayaꞌ isab ngataꞌu sabab inin.
1PE.1.13	Hangkan hep subey pahāpbi pamikilbin supaya kaꞌam memes maghinang kinabayaꞌan Tuhanin. Papateng kaꞌam duk ase-asehun bi teꞌed weꞌ tasangkabi du kahāpan pangurung Tuhanin bang balik ne pitu Isa Almasi. 
1PE.1.14	Tuhutun bi meꞌ pangandaꞌakan Tuhanin. Daꞌa tuhutun bi kinabayaꞌan napsubin kuweꞌ hinanganbin masa gaꞌ pe kataꞌuhanbi toloꞌ mabennal amban Tuhanin. 
1PE.1.15	Saguwaꞌ subey kaꞌam neppu Tuhanin peggeꞌ tapeneꞌ kaꞌam weꞌ ne hinangne meꞌ anakne. Si kēmon hinanganbin daꞌa ne kaꞌam magduse peggeꞌ Tuhanin gaꞌ niyaꞌ duse-dusene. 
1PE.1.16	Peggeꞌ tasulat hep dem kitab, pinaꞌin, “Daꞌa kaꞌam magduse,” paꞌin Tuhanin, “peggeꞌ aku gaꞌ niyaꞌ duse-duseku.”
1PE.1.17	Bang hukum Tuhanin meꞌ manusiyaꞌin, hukumne siye dangan-dangan duk gaꞌi siye pagbiddaꞌne. Hukumne meꞌ hinanganden hāp-laꞌat. Hangkan hep peggeꞌ pangēnbi Tuhanin “Ammaꞌ” bang kaꞌam ngampun, subey teꞌed kaꞌam magmātabat si iye tiggelanbi ellum tuꞌu si dunya. 
1PE.1.18	Kataꞌuhanbi du bang ine pangalekkat Tuhan kaꞌamin amban meꞌ addatbi gaꞌ niyaꞌ kagunahannen, meꞌ addat taꞌayabi amban meꞌ kamatettoꞌahanbin. Dumaꞌin pangalekkatnen meꞌ alataꞌ magkaꞌat kuweꞌ pilak atawa bulawan. 
1PE.1.19	Saguwaꞌ iye pangalekkatnen lahaꞌ si Isa Almasi mamahalgaꞌin mabuꞌus kamateynen. Si Almasi kuweꞌ anak bili-bili gaꞌ niyaꞌ sallaꞌ-sallaꞌne atawa lege-legene hinang kuluban pamuwas duseten bi. 
1PE.1.20	Gaꞌ pe pinapanjari dunya inin, andang ne Almasi tapeneꞌ weꞌ Tuhanin pinapatey pamuwas duseten bi saguwaꞌ kuweꞌitu hadja si meꞌ ellew dambuli inin pinakitehan iye supaya kite tatabangne. 
1PE.1.21	Sabab tahinang Isa Almasi si kitehin bi sandel ne kaꞌam si Tuhan. Iye hep mamakellum Isa Almasi amban kamateynen duk pinahadje iye weꞌ ne. Hangkan hep sandelbin duk pangase-ngasebin teteg ne si Tuhan.
1PE.1.22	Peggeꞌ tinuhut weꞌ bi toloꞌ mabennal sabab Isa Almasihin, ilebbahan ne weꞌ bi meꞌ hinanganbi malaꞌatin duk bennal ne kaꞌam malasa si meꞌ pagkasibi masandel pu si Isahin. Maglasa-ilasa teꞌed kaꞌam dambūs-būs ateybin. 
1PE.1.23	Subey inin hinangbi peggeꞌ kuweꞌ kaꞌam inanakan balik, dumaꞌin amban matettoꞌa sukuꞌnen matey saguwaꞌ amban Tuhan manggaꞌi mamatey-mateyin. Ginuna weꞌ ne lapalnen duk kaꞌam kaꞌurungan umul baꞌahu. Lapalnen gaꞌi teꞌed pinda duk layun salama-lama. 
1PE.1.24	Paꞌin kitabin hep,
1PE.1.24	“Kēmon manusiyaꞌin kuweꞌ balili duk kēmon kabantuhanden kuweꞌ sumping sabet. Lanes du balilihin duk pagpag du sumpingin. Damikkiyan manusiyaꞌin matey du duk gaꞌi layun. 
1PE.1.25	Saguwaꞌ lapal Tuhanin teteg salama-lama.”
1PE.1.25	Lapal inin ne iye aka-aka mahāp minahalayak si kaꞌamin.
1PE.2.1	Hangkan hep lebbahanun bi ne kēmon hinangan laꞌat. Daꞌa ne kaꞌam magdustaꞌ. Daꞌa kaꞌam hāp hadja si luwasan bu laꞌat dem ateybin saguwaꞌ subey hāp addatbin asal amban dem atey. Daꞌa kaꞌam ngajidjil saweꞌbi duk daꞌa kaꞌam ngalimutan saweꞌbi. 
1PE.2.2	Pasaliꞌte kaꞌam si meꞌ mākanak baꞌahu inanakan. Nakanak baꞌahu inanakanin luwal mabayaꞌ nusu si saꞌinen manjari nulig iye. Subey isab kuweꞌ miyaꞌan bayaꞌbi mapakale si lapal Tuhanin supaya ngabasag sandelbi si Tuhanin, duk timbul du kaꞌam. 
1PE.2.3	Peggeꞌ kataꞌuhanbi ne du bang saꞌingge kahāp Panuhutanin si kaꞌam.
1PE.2.4	Patapit kaꞌam pu si Isa Almasi Panuhutanin. Iye mangurung umul manggaꞌ niyaꞌ tamanannen. Iye dalil batu panenggehan lumaꞌin. Tinayikutan iye weꞌ meꞌ aꞌahin peggeꞌ bahasa gaꞌi koꞌ taguna, saguwaꞌ pineneꞌ iye weꞌ Tuhanin peggeꞌ iye tamanan mahāpin. 
1PE.2.5	Kuweꞌitu taga umul baꞌahu ne kaꞌam amban Tuhanin. Ambat kaꞌam guna Tuhanin kuweꞌ dalil batu pangahinangne lumaꞌnen. Hāti lumaꞌ Tuhanin, kēmon meꞌ aꞌa manuhut iyehin duk pinagbayaꞌan weꞌ Niyawanen. Duk maghinang isab kaꞌam si Tuhan kuweꞌ dalil meꞌ imam pineneꞌ weꞌ ne. Hinangbi si iyehin magsukul duk mudji Tuhanin. Duk pagsukulbin duk pamudjibin tayimaꞌ Tuhanin du sabab Isa Almasi. 
1PE.2.6	Peggeꞌ paꞌin kitabin hep,
1PE.2.6	“Niyaꞌ tapeneꞌku batu mahalgaꞌ manamal ginuna pamahaget lumaꞌ si puweblo Siyonin. Sasuku ngandel si iyehin gaꞌi teꞌed kaꞌiyaꞌ-iyaꞌan.”
1PE.2.6	Batu inin dalilan. Hātinen Isa Almasi. 
1PE.2.7	Batu inin asal langkew teꞌed halgaꞌnen si kaꞌam meꞌ makahagad si iyehin. Saguwaꞌ meꞌ manggaꞌi makahagad si iyehin ujudnen kataꞌuhande weꞌ toꞌo du hatiꞌ bakas tasulat dem kitabin, pinaꞌin,
1PE.2.7	“Batu tinayikutan weꞌ meꞌ aꞌa maghinang lumaꞌin peggeꞌ paꞌinde gaꞌi taguna, iye miyaꞌan batu tamanan maniyaꞌ kagunahannen.”
1PE.2.8	Duk niyaꞌ isab ayat seddili dem kitab magpaꞌin,
1PE.2.8	“Iye miyaꞌan batu kasumampukan meꞌ aꞌahin hangkan siye hebbaꞌ.”
1PE.2.8	Peggeꞌ gaꞌ siye kahagad si lapal Tuhanin kuweꞌ dalil sumampuk siye. Iye miyaꞌan kabayaꞌan Tuhan si siyehin.
1PE.2.9	Saguwaꞌ kaꞌam meꞌ makahagad si iyehin, kaꞌam hep meꞌ tapeneꞌ Tuhan hininangne meꞌ aꞌanen. Kuweꞌ isab kaꞌam meꞌ imam maghinang si sultanbin Tuhanin. Kaꞌam meꞌ aꞌa pinaꞌil weꞌ Tuhanin supaya tuhutbi iye dambūs-būs. Kaꞌam meꞌ aꞌa sukuꞌ si Tuhanin. Tapeneꞌ kaꞌam weꞌ ne supaya tapalataꞌbi sabab meꞌ hinanganne mahāpin. Ineddoꞌ kaꞌam weꞌ ne amban dem lindem duk binoꞌo kaꞌam weꞌ ne pī dem dantaꞌ. 
1PE.2.10	Matuꞌuhin dumaꞌin kaꞌam meꞌ aꞌa Tuhanin saguwaꞌ kuweꞌitu meꞌ aꞌa Tuhanin ne kaꞌam. Matuꞌuhin gaꞌ kataꞌuhanbi aseꞌ Tuhanin saguwaꞌ kuweꞌitu kataꞌuhanbi ne peggeꞌ bakas pakitehanne ne aseꞌnen si kaꞌam.
1PE.2.11	Meꞌ bagayku, aꞌa liyu-liyu hadja kite bi tuꞌu si dunya, dumaꞌin inin lahatte bi teꞌedin. Hangkan junjungku si kaꞌam, daꞌa teꞌed ūtanun bi napsu baranbin. Peggeꞌ napsubin hep managgaꞌ kaꞌamin duk gaꞌi tatuhutbi kinabayaꞌan Tuhanin. 
1PE.2.12	Pahāpun bi boꞌohanbin diyaleman meꞌ manggaꞌi masandel pu si Isa Almasihin supaya bang kaꞌam tuksaꞌde maghinangan laꞌat, takitede du meꞌ hinanganbi mahāpin duk bang balik ne Isa Almasi pudjide du Tuhanin sababbi.
1PE.2.13	Supaya pinahadje Panuhutanten bi Isa Almasi, subey tuhutbi saraꞌ meꞌ taga kapatut si paglahatbin. Tuhutun bi sultan nakuraꞌin peggeꞌ iye tamanan malangkewin tuꞌu si paglahatten bi. 
1PE.2.14	Damikkiyan tuhutun bi isab meꞌ gubnulin peggeꞌ kaꞌurungan siye kapatut weꞌ ne ngalegga meꞌ maghinangan malaꞌatin duk nanglitan meꞌ maghinangan mahāpin. 
1PE.2.15	Peggeꞌ iye kabayaꞌan Tuhanin, maghinangan hāp kaꞌam supaya lettep meꞌ aꞌa manggaꞌi makasabut mamissā-missāhan kaꞌamin. 
1PE.2.16	Kaꞌam iyan, gaꞌ niyaꞌ makapages kaꞌam ine-ine batang hinangbi peggeꞌ pinaluhaya ne kaꞌam weꞌ Isa Almasi Panuhutanbin. Saguwaꞌ daꞌa inin hinangun bi daꞌawa bang kaꞌam maghinangan laꞌat. Saguwaꞌ subey pakitehanbi si meꞌ hinanganbin weꞌ kaꞌam asal meꞌ daraꞌakan Tuhanin. 
1PE.2.17	Pagaddatanun bi kēmon aꞌahin. Kalasahanun bi pagkasibi masandel pu si Isa Almasihin. Subey kaꞌam talew si Tuhan duk subey pagaddatanbi sultan nakuraꞌin.
1PE.2.18	Kaꞌam isab meꞌ daraꞌakanin, pagaddatanun bi teꞌed amubin duk tuhutun bi meꞌ pangandaꞌakanden. Dumaꞌin hadja iye inaddatanbin amu mahāp addatnen saguwaꞌ addatanun bi bisan manggaꞌi hāp addatnen duk mamura mangamāhin. 
1PE.2.19	Bang kite nandalan peddiꞌ bisan du gaꞌ niyaꞌ salaꞌte saguwaꞌ sandalante hadja peggeꞌ luwal tapikilte Tuhanin, kasulutan Tuhanin si kite. 
1PE.2.20	Gaꞌi kasulutan Tuhanin si kaꞌam bisan saꞌingge pagsandalbin bang pinapeddiꞌan kaꞌam sabab hinanganbi malaꞌatin. Saguwaꞌ bang nandalan kaꞌam peddiꞌ bisan tewwaꞌ hinanganbin, kasulutan Tuhanin si kaꞌam. 
1PE.2.21	Peggeꞌ kabayaꞌan Tuhanin hep weꞌ magsandal kaꞌam peddiꞌ bisan gaꞌ niyaꞌ salaꞌbi. Peggeꞌ bisan Almasi nandalan kabinasahan du sababbi, duk hinanganne kaꞌam pangalekkatan supaya batukanbi hininangnen. 
1PE.2.22	Gaꞌ iye bakas magduse. Gaꞌ iye bakas magdustaꞌ, bisan mintedde. 
1PE.2.23	Bisan iye binissā-bissāhan gaꞌ iye nambung laꞌat. Bisan iye bininasa gaꞌ tunggaꞌanne meꞌ maminasa iyehin. Saguwaꞌ pinangandel weꞌ ne dinen si Tuhan peggeꞌ bentel hukumannen. 
1PE.2.24	Almasi ileggahin sabab meꞌ duseten bi pangalansang iye diyataꞌ olomin supaya kite bi gaꞌi ne magduse saguwaꞌ maghinangan hāp hadja kite bi tiggelante bi maꞌellumin. Duk sabab meꞌ bakatne sinandalannen kawuliꞌan kite bi. 
1PE.2.25	Matuꞌuhin kuweꞌ kaꞌam meꞌ bili-bili sumapeꞌ amban mangipat kaꞌamin. Saguwaꞌ kuweꞌitu tabalik ne kaꞌam si mangipat duk mamanteyan kaꞌamin.
1PE.3.1	Na, kaꞌam isab meꞌ dendehin subey tuhutbi kinabayaꞌan ellabin supaya bang niyaꞌ siye gaꞌi pe kahagad si lapal Tuhanin ujud kahagad du siye bang kitede addatbi mahāpin. Bisan kaꞌam gaꞌi missā ngahumatan siye, ujud kahagad du siye iyan pu si Isa, 
1PE.3.2	bang kitede weꞌ asal magmātabat kaꞌam si Tuhan duk asal hāp kawul-piꞌilbin. 
1PE.3.3	Daꞌa pikilun bi weꞌ iye makamannis kaꞌamin pagpahāpbi bantukbin, kuweꞌ panugleybi kōkbin duk paggunabi meꞌ pamulawanin duk pagsemmekbi mahāpin. Dumaꞌin inin makamannis dendehin. 
1PE.3.4	Saguwaꞌ mannisbin subey amban dem ateybi, hātinen hāp addatbin duk diyawaꞌ ateybin. Mannis inin gaꞌi teꞌed usaꞌ duk mahalgaꞌ teꞌed si pagmatahan Tuhanin. 
1PE.3.5	Kuweꞌ inin mannis meꞌ dende sukuꞌ si Tuhan awwalley. Ngandel teꞌed siye si Tuhan duk tinuhut weꞌ de kinabayaꞌan elladen. Addatde mahāpin iye makamannis siyehin. 
1PE.3.6	Si Sara kuweꞌ miyaꞌan; luwal tinuhut weꞌ ne kinabayaꞌan ellanen Ibrahim duk pangimmatne ellanen amune. Na, kaꞌam meꞌ dende kuweꞌituhin, bang hāp hinanganbin duk gaꞌi kaꞌam mura-mura tinalew, kuweꞌ tubuꞌ si Sara kaꞌam.
1PE.3.7	Na, kite bi isab meꞌ taga andahin, subey kite bi magsulut duk andaten bi. Subey essebte bi weꞌ lamma siye amban kite bi hangkan subey siye pagaddatante bi. Duk saliꞌ-saliꞌ du kite bi inurungan weꞌ Tuhanin umul gaꞌ tamananne si surgaꞌ hawal lasane duk aseꞌne si kitehin bi. Hinangun bi inin supaya pakale Tuhanin pangampunbi si iyehin.
1PE.3.8	Na, si katambusannen, iye inin paꞌinku si kaꞌam: subey kaꞌam kēmon magdambuwaꞌ pikilan duk magesseb-inesseb. Subey kaꞌam kuweꞌ magpungtinaꞌi maglasa-ilasa, subey kaꞌam maꞌaseꞌ si pagkasibi duk magdiyawaꞌ atey isab kaꞌam. 
1PE.3.9	Bang niyaꞌ maghinang laꞌat si kaꞌam, daꞌa tumbasanun bi laꞌat. Bang niyaꞌ missā-missāhan kaꞌam, daꞌa siye bissā-bissāhanun bi isab. Saguwaꞌ iye panumbasun bi siye pāku-pākuhanun bi siye kahāpan amban Tuhan. Iye sababnen hangkan siye subey pākuhanbi kahāpan peggeꞌ kaꞌam iyan tapeneꞌ weꞌ Tuhanin supaya kaꞌam makasangka kahāpan amban Tuhan. 
1PE.3.10	Peggeꞌ paꞌin kitabin hep,
1PE.3.10	“Sasuku mabayaꞌ weꞌ sinna iye tiggelanne ellum tuꞌu si dunya duk hāp meꞌ talabeynen, subey iye gaꞌi magbissā laꞌatan duk gaꞌi magdustaꞌ. 
1PE.3.11	Subey lebbahanne meꞌ hinanganne malaꞌatin duk maghinangan iye hāp. Subey paggeꞌesanne teꞌed magsulut duk meꞌ saweꞌnen. 
1PE.3.12	Peggeꞌ Tuhanin luwal banteyanne meꞌ aꞌa mabentelin duk luwal pakalene meꞌ pangampunde si iyehin. Saguwaꞌ kuntarahanne meꞌ maghinangan malaꞌatanin.”
1PE.3.13	Gaꞌ niyaꞌ ngahinang laꞌat si kaꞌam bang iye hadja kabayaꞌanbi hininangin mahāpin. 
1PE.3.14	Saguwaꞌ bisan bang kaꞌam magsandal sabab hinanganbi mahāpin, subey kaꞌam kēgan. Daꞌa kaꞌam tinalew si aꞌa duk daꞌa kaꞌam magsuse. 
1PE.3.15	Subey kaꞌam magmātabat pu Isa Almasi dem ateybi duk subey iye pahadjebi peggeꞌ iye Panuhutanbin. Pikilun bi andang bang ine panambungbin bang niyaꞌ nilew kaꞌam bang weꞌey kaꞌam sandel pu Isa Almasi. 
1PE.3.16	Saguwaꞌ subey hāp pamissābin bang kaꞌam nambung duk pagaddatanun bi manilew kaꞌamin. Daꞌa kaꞌam maghinangan laꞌat duk gaꞌi sasew dem pikilanbin supaya bang niyaꞌ missā-missāhan kaꞌam sabab kawul-piꞌilbi mahāpin, peggeꞌ sandel kaꞌam pu si Isa Almasi, ujud iyaꞌ du siye sabab bakas binissāden. 
1PE.3.17	Peggeꞌ gam pe kite nandal sabab hinangante mahāpin, bang kabayaꞌan Tuhanin du, amban bang nandal kite sabab hinangante malaꞌatin. 
1PE.3.18	Essebun bi weꞌ Almasi magsandal du isab bu gaꞌ niyaꞌ duse-dusene. Saguwaꞌ matey iye sabab duseten bi supaya kite bi meꞌ madusehanin tapaghāpne duk Tuhanin. Matey Isa Almasi sabab duseten bi, duk asal gaꞌi ne iye matey balik. Pinapatey weꞌ de barannen saguwaꞌ ellum du niyawanen. 
1PE.3.19	Ubus hap pī niyawanen magmahalayak aka-aka mahāpin si meꞌ niyawa kinalabusu Tuhan si ahilatin. 
1PE.3.20	Siye miyaꞌan meꞌ niyawa meꞌ aꞌa manggaꞌ manuhut pangandaꞌakan Tuhanin masa si Nu ley. Inagad-agad weꞌ Tuhanin kaw du siye nuhut iye sābu hininang pe weꞌ si Nu kappal mahadjehin. Saguwaꞌ pagtekka laseyin luwal du hadja waluꞌ aꞌa mapasakey dem kappalin duk timbul siye amban dem boheꞌin. 
1PE.3.21	Katimbulde masaley dalil katimbulte bi kuweꞌitu inin bang kite bi pinandi dem boheꞌ. Hāti pinandi inin dumaꞌin weꞌ tahalaꞌ ne luꞌud baranten bi, saguwaꞌ tandaꞌ inin weꞌ māku ampun ne kite bi si Tuhan supaya gaꞌi ne sasew dem pikilanten. Makajari ne kite bi inampun peggeꞌ Isa Almasi ellum balik amban kamateynen, 
1PE.3.22	duk hap pī iye si surgaꞌ. Laꞌi iye kuweꞌitu si kanawanan Tuhanin, lugal tamanan mabangsahanin duk magbayaꞌ iye si kēmon malaꞌikatin duk kēmon taga balakat duk taga kapatut diyataꞌ langitin.
1PE.4.1	Peggeꞌ Isa Almasi bininasa duk kapeddiꞌan hangkan hep subey kaꞌam ngatu magsandal peddiꞌ kuweꞌ Isa Almasihin. Peggeꞌ sasuku nandalan peddiꞌ gaꞌi ne iye mabayaꞌ magduse. 
1PE.4.2	Hangkan tinagnaꞌan kuweꞌitu subey ne gaꞌi ūtanbi napsubin saguwaꞌ iye subey tinuhutbin kinabayaꞌan Tuhanin tiggelanbi maꞌellumin. 
1PE.4.3	Sarang ne paghinangbi meꞌ hinangan kasinnahan meꞌ aꞌa manggaꞌi manuhut Tuhanin. Matuꞌuhin magjina kaꞌam duk magkahinangan lella duk dende, maglangohan kaꞌam duk bang magtipun kaꞌam maglami-lami, luwal kaꞌam maginuman. Duk nambahayang kaꞌam si meꞌ tuhan-tuhan bu asal kabunsihan Tuhanin inin. 
1PE.4.4	Duk kuweꞌitu ulaliꞌ meꞌ aꞌa manggaꞌi manuhut Tuhanin bang weꞌey ne kaꞌam gaꞌi nuhut siye maghinangan meꞌ malaꞌat miyaꞌan hangkan bissā-bissāhande kaꞌam. 
1PE.4.5	Saguwaꞌ dambuwaꞌ ellew nengge du siye iyan si harapan Tuhanin hinukum, duk tilew Tuhanin du siye dangan-dangan sabab meꞌ hinangande matuꞌu si dunyahin. Hukum Tuhanin du meꞌ aꞌa maꞌellumin duk meꞌ mamateyin. 
1PE.4.6	Hangkan hep minahalayak aka-aka mahāpin bisan si meꞌ pateyin, supaya ellum du niyawaden kuweꞌ Tuhanin ellum, bisan ne siye tahukum weꞌ Tuhanin kaꞌellumden weꞌ subey siye matey peggeꞌ iye inin pangaral Tuhan kēmon manusiyaꞌin.
1PE.4.7	Sōng taꞌabut ne gantaꞌan dunya inin hangkan papateng-pateng kaꞌam duk pahāpun bi pamikilbin duk kaꞌam kapangampun si Tuhan. 
1PE.4.8	Duk pasōng pe amban kēmon, subey kaꞌam maglasa-ilasa teꞌed peggeꞌ bang asal maglasa-ilasa kaꞌam, bisan ekka dusebi si saweꞌbi, magampun-inampun du kaꞌam. 
1PE.4.9	Bang niyaꞌ meꞌ pagkasibi masandel pu si Isa Almasihin piyu si lumaꞌbi, addatanun bi siye duk daꞌa siye puggutanun bi. 
1PE.4.10	Dangan-dangan kaꞌam kaꞌurungan kapandeyan weꞌ Tuhanin. Subey gunabi kapandeyan iyan panabangbi saweꞌbi. Subey kaꞌam taꞌu ngangguna bayuꞌ-bayuꞌan kapandeyan pinangandel Tuhan si kaꞌamin. 
1PE.4.11	Upama bang niyaꞌ kaꞌurungan kapandeyan magusihat, subey usihatne lapal Tuhanin. Bang niyaꞌ isab kaꞌurungan kapandeyan nabangan saweꞌne, subey teꞌed gunane kapandeyannen panabangne siye duk subey kataꞌuhanne weꞌ urungan Tuhanin du iye basag duk tatabangne saweꞌnen. Bisan ine-ine hinangbi, hinangun bi pahāp-hāp supaya kataꞌuhan meꞌ aꞌahin weꞌ sabab Isa Almasi hangkan tahinangbi iyan duk pudjide du Tuhanin. Pataꞌ teꞌed iye pinahadje peggeꞌ balakatnen gaꞌ niyaꞌ tamananne. Amin.
1PE.4.12	Meꞌ bagayku kinalasahankun, daꞌa kaꞌam ulaliꞌ bang tekka si kaꞌam kasusehan mahadjehin panuleyan sandelbin. Asal kēmon du masandel pu Isa Almasihin subey makalabey kasusehan. 
1PE.4.13	Saguwaꞌ subey kaꞌam kēgan peggeꞌ sabab kasusehanbi iyan sumakup ne kaꞌam si meꞌ kabinasahan talabey si Isa Almasihin, supaya du isab kaꞌam kēgan manamal bang pahadje Tuhanin ne Isa Almasi si pagmatahan meꞌ manusiyaꞌin kēmon. 
1PE.4.14	Bang kaꞌam binissā-bissāhan peggeꞌ patuhut kaꞌam pu si Isa Almasi, subey kaꞌam kēgan peggeꞌ hātinen luꞌu si kaꞌam Niyawa mabalakatanin, iye Niyawa Tuhanin. 
1PE.4.15	Bang kaꞌam magsandal kasusehan, ambat ne basta dumaꞌin hadja pagjānannen meꞌ hinangan laꞌat kuweꞌ monoꞌ aꞌa atawa nangkew atawa maghinangan laꞌat seddili atawa ngulebeꞌan hinang saweꞌbi. 
1PE.4.16	Saguwaꞌ bang kaꞌam magsandal kasusehan peggeꞌ patuhut kaꞌam pu si Isa Almasi, na, daꞌa kaꞌam iyaꞌ saguwaꞌ magsukul teꞌed kaꞌam si Tuhan peggeꞌ kaꞌam sukuꞌ pu Isa Almasi.
1PE.4.17	Taꞌabut ne waktuhin tagnaꞌan Tuhanin ne hinukum meꞌ aꞌa si dunyahin duk iye hinukumne dehelluhin meꞌ aꞌanen. Bang meꞌ kasusehan matekka si kite bi kuweꞌitu inin, iye hukumanne si kitehin bi meꞌ aꞌanen, pasōng pe teꞌed laꞌat matekka si meꞌ manggaꞌi makahagad si aka-aka mahāp amban Tuhanin.
1PE.4.18	Paꞌin kitabin hep,
1PE.4.18	“Meꞌ aꞌa manuhut Tuhanin agen gaꞌi timbul. Na, saꞌingge ne katimbul meꞌ aꞌa manggaꞌi manuhut Tuhanin duk meꞌ aꞌa dusehanin?”
1PE.4.19	Hangkan hep bang kaꞌam magsandal kasusehan bu amban bayaꞌ Tuhan du, pasōngun bi paghinangbi mahāpin duk pangandelun bi dibin dambūs-būs si Tuhan peggeꞌ iye mamapanjari kaꞌamin duk tumananne du sanggupnen weꞌ gaꞌi kaꞌam ambananne.
1PE.5.1	Niyaꞌ isab batang paꞌinku si kaꞌam meꞌ bahiꞌ maluꞌuhin peggeꞌ aku inin bahiꞌ du isab kuweꞌ kaꞌamin. Takiteku duk duwe mataku inin kabinasahan talabey Isa Almasihin. Duk sumakup du ku isab iyan bang pinahadje ne iye si pagmatahan meꞌ manusiyaꞌin kēmon. 
1PE.5.2	Iye inin batang pinaꞌinku si kaꞌamin: ipatun bi pahāp-hāp meꞌ masandel pu si Isa Almasi pinangandel Tuhan si kaꞌamin. Siye iyan dalil meꞌ bili-bili duk kaꞌam dalil meꞌ aꞌa mangipat bili-bilihin. Hangkan subey kaꞌam sinna ngipat siye peggeꞌ inin kinabayaꞌan Tuhanin duk daꞌa kaꞌam subey ginagahan. Ipatun bi siye dumaꞌin peggeꞌ suweldobin inapasbin saguwaꞌ peggeꞌ asal mabayaꞌ kaꞌam maghinang para si siye. 
1PE.5.3	Daꞌa kaꞌam magmanda si meꞌ pinangandel si kaꞌamin saguwaꞌ subey kaꞌam pangalekkatande maghinangan mahāpin. 
1PE.5.4	Manjari bang balik ne pitu Isa Almasi, iye dalil nakuraꞌ meꞌ aꞌa mangipat bili-bilihin, niyaꞌ iyan panumbasne kaꞌam hāp manamal duk asal gaꞌi teꞌed pinda, hātinen, sumakup kaꞌam si sahayanen salama-lama.
1PE.5.5	Na, kaꞌam isab meꞌ lella mabataꞌin pe, tuhutun bi meꞌ toloꞌ meꞌ bahiꞌin. Duk subey kaꞌam kēmon magtabang-tinabang diyawaꞌ pagateybin. Peggeꞌ paꞌin kitabin hep, “Kuntarahan Tuhanin meꞌ malangkew ateynen saguwaꞌ kaꞌaseꞌanne meꞌ madiyawaꞌ ateynen.” 
1PE.5.6	Hangkan magpadiyawaꞌ kaꞌam si Tuhan Mabalakatanin supaya kaꞌam palangkewne bang taꞌabut ne waktu pangeddewnen. 
1PE.5.7	Pangandelun bi si iye kēmon kasusehanbin peggeꞌ iye ngipat kaꞌamin.
1PE.5.8	Pahāpun bi pamikilbin duk papateng-pateng kaꞌam. Bantabin nakuraꞌ seyitanin batang ngusaꞌ kaꞌam duk ne kaꞌam gaꞌi nuhut Tuhanin. Kuweꞌ iye limaꞌung ngigel maglunsul ne paꞌin miha bang sine takakannen. 
1PE.5.9	Patetegun bi sandelbi si Tuhanin duk tuwasanun bi nakuraꞌ seyitanin, peggeꞌ kataꞌuhanbi du weꞌ dumaꞌin hadja kaꞌam, saguwaꞌ bisan meꞌ pagkasibi masandel pu si Isa si meꞌ kalahat-lahatan si dunyahin, magsandal du isab kuweꞌ kaꞌamin. 
1PE.5.10	Saguwaꞌ ubus kaꞌam magsandal daddaliꞌ, pahāp Tuhanin du kaꞌam duk ne gaꞌ niyaꞌ salaꞌ-salaꞌbi duk pabasagne ateybin duk patetegne teꞌed sandelbi si iyehin. Tuhanin malasa duk maꞌaseꞌ manamal. Tapeneꞌ kaꞌam weꞌ ne hinangne meꞌ aꞌane supaya kaꞌam pinahadje si surgaꞌ peggeꞌ magdambuwaꞌ kaꞌam duk Isa Almasi. 
1PE.5.11	Pataꞌ iye pinahadje peggeꞌ balakatnen gaꞌ niyaꞌ tamananne. Amin.
1PE.5.12	Si Silas manabangan akuhin nulat sulat mapandak inin. Dambuwaꞌ iye pungtinaꞌite bi sandel pu si Isa Almasi asal pangandelanku teꞌed. Sulatante kaꞌam peggeꞌ batang paꞌasigku ateybin duk supaya kaꞌam ngataꞌu sabab lasa duk aseꞌ Tuhan si kaꞌamin. Daꞌa teꞌed tayikutanun bi lasane si kaꞌamin.
1PE.5.13	Meꞌ masandel pu si Isa Almasi si lahat Babilonin, tapeneꞌ du isab siye weꞌ Tuhanin, maboꞌo bissā piyu si kaꞌam weꞌ essebde kaꞌam. Maboꞌo bissā isab si Markus ituꞌ weꞌ essebne kaꞌam. Si Markus inin pangimmatku iyehin kuweꞌ anakku ne. 
1PE.5.14	Magsalam-sinalam kaꞌam pamakitebi lasabin.
1PE.5.14	Karayaw pasanyang Tuhanin ateybin, kēmon kaꞌam sukuꞌ pu si Isa Almasihin.
1PE.5.14	Wassalam
2PE.1.1	Sulat inin amban aku, si Simon Petros, dambuwaꞌ daraꞌakan Isa Almasi, duk kawakilan ku weꞌ ne dinaꞌak magmahalayak lapalnen. Pasampayku sulat inin piyu si kaꞌam kēmon meꞌ masandel pu si Isa Almasihin. Iye Tuhanten bi duk iye manimbul kitehin bi. Peggeꞌ bentel iye, gaꞌ kite bi pinagbiddaꞌ weꞌ ne saguwaꞌ sandel pinapīne dem ateybin duk sandel pinapitune dem atey kamihin saliꞌ-saliꞌ du mahalgaꞌ.
2PE.1.2	Karayaw magkasōng tabangne si kaꞌamin duk pasōng du ngasanyang dem ateybin sakaliꞌ pasōng isab pangataꞌubi Tuhanin duk Isa Almasi, Panuhutanten bi.
2PE.1.3	Sabab balakat Tuhanin tinabangan kite bi weꞌ ne duk tatuhutte bi kēmon pangandaꞌakannen duk tahinangte bi sasuku mahāpin. Hangkan kite bi tabanganne peggeꞌ kataꞌuhante bi ne Isa Almasi duk pineneꞌ hep kite bi weꞌ Isa Almasi supaya talekkatte bi addatne mahāpin duk tumuhut kite bi si iye pinahadje. 
2PE.1.4	Sabab balakat Tuhanin pinangurung weꞌ ne si kite bi meꞌ bakas pananggupne si kitehin bi, meꞌ pananggupnen hāp manamal duk mahalgaꞌ. Sabab meꞌ pananggupne inin, gaꞌi ne subey ūtante bi meꞌ napsu si dunya makapagkaꞌat kitehin bi, duk addatten bi makajari ne neppu addat Tuhanin. 
2PE.1.5	Bang kabayaꞌanbin weꞌ addatbin kuweꞌ addat Tuhanin subey teꞌed geꞌesanbi pinahāp kawul-piꞌilbin peggeꞌ sandelbin subey patuhutan kawul-piꞌil hāp. Duk maggeꞌes kaꞌam supaya ngalalem kataꞌubin. 
2PE.1.6	Subey isab kaꞌam taꞌu mages dibin. Duk subey kaꞌam taꞌu magsandal bang kaꞌam katekkahan kasusehan. Subey isab tuhutbi Tuhanin dambūs-būs ateybin. 
2PE.1.7	Subey kalasahanbi meꞌ pagkasibi masandel pu si Isa Almasihin duk bisan isab meꞌ aꞌa manggaꞌi masandelin. 
2PE.1.8	Bang kēmon tasulat inin luwal hinangbi duk asal pasōng pe hinangbi, bugtuꞌ niyaꞌ kaꞌujudan kēmon hinanganbin duk niyaꞌ kagunahanne duk pasōng isab kataꞌuhanbi Isa Almasi, Panuhutanten bi. 
2PE.1.9	Saguwaꞌ bisan aꞌahin sandel pu si Isa, bang gaꞌi du hinangne meꞌ pinaꞌinku miyaꞌan, kuweꞌ iye aꞌa pessek atawa aꞌa gaꞌi ngite bang tala peggeꞌ takayipatne ne weꞌ bakas taꞌampun ne weꞌ Tuhanin meꞌ dusene matuꞌuhin.
2PE.1.10	Hangkan hep meꞌ kapungtinaꞌihanku, paggeꞌesanun bi teꞌed nuhut meꞌ pinaꞌinku miyaꞌan supaya asal tabugtuꞌbi weꞌ tapeneꞌ kaꞌam weꞌ Tuhanin duk tatawag kaꞌam weꞌ ne nuhut iye. Bang inin hinangbi, gaꞌi teꞌed lebbahanbi sandelbi si Tuhanin. 
2PE.1.11	Bang hinangbi du bakas pinaꞌinku miyaꞌan, inurungan du kaꞌam kapatut pī dem pagbayaꞌan Isa Almasi, Panuhutanten bi duk manimbul kitehin bi. Duk magbayaꞌ iye salama-lama.
2PE.1.12	Iye hep inin sababnen hangkan kaꞌam luwal paꞌessebanku sabab meꞌ inin, bisan ne andang kataꞌuhanbi duk asal teteg ne kaꞌam nuhut toloꞌ mabennal bakas takalebin. 
2PE.1.13	Tapikilku patut kaꞌam paꞌessebanku sabab meꞌ inin pādpād ellum pe ku. 
2PE.1.14	Kataꞌuhanku weꞌ tapit ne kamateykun peggeꞌ bakas pinakitaꞌu si aku weꞌ Panuhutanten bi Isa Almasi. 
2PE.1.15	Hangkan hep geꞌesanku teꞌed maꞌesseban kaꞌam supaya luwal taꞌessebbi meꞌ pinaꞌinku inin bang ne ku matey.
2PE.1.16	Dumaꞌin kissa hininang-hinang hadja inaka kami si kaꞌamin pangaka kami sabab balakat Isa Almasi, Panuhutanten bi duk sabab pabalikne mapituhin. Saguwaꞌ asal takite kami duk meꞌ mata kamihin sahayanen. 
2PE.1.17	Asal laꞌi teꞌed kami sakaliꞌ iye pinahadje duk pinakitehan sahayanen weꞌ Samane Tuhanin. Niyaꞌ hep suwala amban Tuhan magpaꞌin, “Inin Anakku kalasahanku manamal, kasulutan ku teꞌed si iye.” 
2PE.1.18	Asal takale kami suwala inin missā amban surgaꞌ sābu kami laꞌi nuhutan Isa Almasi diyataꞌ punu pamahadjehan Tuhan Anaknen.
2PE.1.19	Sabab takite kami duk takale kami diyataꞌ punu miyaꞌan, pasōng kabugtuꞌan kami weꞌ toꞌo meꞌ pinaꞌin kanabi-nabihan awwalley sabab Almasihin. Subey teꞌed asipbi pinaꞌinnen peggeꞌ kuweꞌ iyan payitaꞌan ninag dem kalindeman sampay tekka ellew papitu Isa Almasi mabalikin. Almasi kuweꞌ dalil māga ngadantaꞌan dem ateybin. 
2PE.1.20	Saguwaꞌ essebun bi pinaꞌinku inin peggeꞌ importante manamal, weꞌ gaꞌ niyaꞌ aꞌa bang dihananne hadja taꞌu magpahāti meꞌ pinasulat weꞌ Tuhan dem kitabin. 
2PE.1.21	Peggeꞌ meꞌ bissā Tuhan dem kitabin dumaꞌin amban pikilan manusiyaꞌ. Saguwaꞌ meꞌ aꞌa ginuna Tuhan magpalataꞌ lapalnen, pagbayaꞌan weꞌ Niyawa Tuhanin hangkan tabissāde duk sulatde meꞌ bissā Tuhanin.
2PE.2.1	Masa awwalley niyaꞌ meꞌ aꞌa magpaꞌin weꞌ siye meꞌ nabi amban Tuhan bu gaꞌi toꞌo. Damikkiyan isab kuweꞌitu niyaꞌ du iyan paguwaꞌ diyalemanbi meꞌ aꞌa magpaꞌin weꞌ siye meꞌ guru saguwaꞌ meꞌ panoloꞌden gaꞌi toꞌo. Magtoloꞌ siye iyan meꞌ toloꞌ makapagkaꞌat sandelbi pu si Isa Almasihin. Bisan si Isa, amuden, matey muwasan duseden saguwaꞌ tayikutande iye. Hangkan bessuwang siye iyan katekkahan mulkaꞌ Tuhanin. 
2PE.2.2	Ekka iyan ngalekkat meꞌ hinangande makaꞌiyaꞌ-iyaꞌin duk sabab hinangande malaꞌat miyaꞌan, binissā-bissāhan iyan toloꞌ mabennal sabab Isa Almasihin. 
2PE.2.3	Meꞌ guru manggaꞌi mabennal inin napsuhan si sīn hangkan paguntungande kaꞌam iyan duk meꞌ kissade manggaꞌi matoꞌohin. Andang ne siye inin kalaboꞌan hukuman. Tuhanin gaꞌi tuli, asal leggane du siye.
2PE.2.4	Bisan meꞌ malaꞌikat magdusehin gaꞌ du kaꞌaseꞌan weꞌ Tuhanin saguwaꞌ ilakasan siye weꞌ ne dem narkaꞌ. Duk īꞌ siye laꞌi kuweꞌitu kinalabusu dem lindem ngagadan ellew paghukumin. 
2PE.2.5	Meꞌ aꞌa si dunya awwalley isab, gaꞌ siye kaꞌaseꞌan weꞌ Tuhanin saguwaꞌ sabab duseden ilaseyan weꞌ Tuhanin dunya inin. Luwal tinimbulnen si Nu duk saweꞌne pituꞌin. Gaꞌ pe laseyin luwal si Nu miyaꞌan magusihat si meꞌ aꞌahin dinaꞌak pinabentel meꞌ hinanganden. 
2PE.2.6	Ineggas isab weꞌ Tuhanin awwalley puweblo Sodomin duk puweblo Gomorahin pangalegga meꞌ malaꞌihin peggeꞌ dusehan siye manamal, supaya niyaꞌ pamintangan meꞌ aꞌa sinduwe manggaꞌi matalew si Tuhanin. 
2PE.2.7	Sakaliꞌ ineggas lahat miyaꞌan tinimbul si Lot weꞌ Tuhanin. Si Lot inin aꞌa hāp duk sasew dem pikilannen sabab meꞌ aꞌa mabaꞌisan duk mangalanggalan saraꞌ Tuhanin si lahatne miyaꞌan. 
2PE.2.8	Kahabaꞌ ellew dukka dem ateynen sakaliꞌ takalene duk takitene meꞌ hinangande malaꞌatin. 
2PE.2.9	Kēmon inin meꞌ upama weꞌ Tuhanin taꞌu nabangan meꞌ masandel si iyehin duk paluwasne siye amban dem kasusehanden. Tahātite isab weꞌ asal taꞌu du Tuhanin ngalegga meꞌ maghinangan malaꞌatin saguwaꞌ agadne ellew paghukumin. 
2PE.2.10	Lagiꞌ ne meꞌ aꞌa mabaꞌisanin duk meꞌ manggaꞌi mapakale si meꞌ magbayaꞌin asal legga Tuhanin.
2PE.2.10	Meꞌ guru manggaꞌi mabennalin bahani duk abbuhan siye. Gaꞌi siye magaddat si meꞌ malaꞌikatin, bisan miyaꞌan bissā-bissāhande pe. 
2PE.2.11	Bisan du meꞌ malaꞌikatin, basag teꞌed siye duk langkew pe siye amban meꞌ guru mangakkal inin, gaꞌi du siye pī si harapan Tuhanin missā-missāhan atawa nuntutan meꞌ pagkaside malaꞌikatin. 
2PE.2.12	Saguwaꞌ meꞌ guru inin kuweꞌ hayep talun. Meꞌ hayep inin gaꞌi taꞌu mikil duk iye hadja kasuddahanden siniggew duk pinapatey. Meꞌ aꞌa inin, ine-ine paꞌasek dem pikilande iye miyaꞌan hininangden, bu bissā-bissāhande pe manggaꞌi tahātiden. Bugtuꞌ du siye magkaꞌat. 
2PE.2.13	Moleꞌ si siye du meꞌ malaꞌat hininangde si saweꞌden. Sinna siye nganduhulan napsu baranden bisan ellew pe. Moꞌo kaꞌiyaꞌan hadja siye si kaꞌam duk sinna siye ngakkalan kaꞌam peggeꞌ pasawu siye si kaꞌam magkakanan bu laꞌat meꞌ hinanganden. 
2PE.2.14	Sinna siye luwal mayam si meꞌ dende duk pagbaꞌisande. Gaꞌi siye kaduhulan magduse. Boꞌode magduse meꞌ malamma sandelne si Tuhanin. Napsuhan siye duk pandey ne siye ngeddoꞌ ine-ine kabayaꞌande. Pagmulkaꞌan Tuhanin du siye. 
2PE.2.15	Pasapeꞌ siye amban toloꞌ mabentelin. Iye tinuhutden hinangan dambuwaꞌ nabi awwalley inēnan si Balaꞌam anak si Beyor. Si Balaꞌam inin sinna hep si sīn hangkan ngatu iye bisan maghinang laꞌat basta tinangdanan hadja iye. 
2PE.2.16	Saguwaꞌ kaꞌamāhan iye sabab dusene miyaꞌan. Missā kuraꞌnen kuweꞌ aꞌa, mages iye hangkan gaꞌ lumaꞌus pagdupangannen.
2PE.2.17	Meꞌ guru mangakkalin kuweꞌ kupung teggang. Kuweꞌ isab siye gabun taboꞌo baliyu. Gaꞌ niyaꞌ kagunahan meꞌ panoloꞌden duk gaꞌi ngurung kahāpan si aꞌa. Niyaꞌ ne andang panyap Tuhanin patennaꞌande dem kalindeman manamal. 
2PE.2.18	Pandey siye missā-missā saguwaꞌ gaꞌ niyaꞌ kagunahanne. Kati-katide meꞌ baꞌahu bakas manayikutan meꞌ saweꞌde madusehanin supaya siye magduse balik. Magtoloꞌ siye weꞌ gaꞌi laꞌatan bang luwal ūtante napsu baranten. Kuweꞌ miyaꞌan pangati-ngatiden. 
2PE.2.19	Sanggupande meꞌ aꞌahin weꞌ bang siye tinuhutden makajari siye maghinang ine-ine kabayaꞌande peggeꞌ gaꞌ du niyaꞌ amude. Bu paꞌin iye matoꞌohin, bisan siye kuweꞌ du banyagaꞌ meꞌ addatde malaꞌatin. Peggeꞌ sasuku tinagi maghinangan ine-ine, binanyagaꞌ ne iye weꞌ hinanganne miyaꞌan. 
2PE.2.20	Bang niyaꞌ meꞌ aꞌa ngalebbahan meꞌ hinangan malaꞌat si dunya inin sabab sandel ne siye pu si Isa Almasi, Panuhutanten bi duk manimbul kitehin bi, ubus bu balik du siye maghinangan miyaꞌan duk tinagi ne siye magduse, pasōng laꞌat kaꞌumantaganden amban tagnaꞌin. 
2PE.2.21	Gam pe miyaꞌan siye gaꞌ bakas ngataꞌuhan lān tudju Tuhanin amban bang ubus kataꞌuhande, tinayikutan du weꞌ de pangandaꞌakan Tuhan inaka si siyehin. 
2PE.2.22	Hininangde miyaꞌan kuweꞌ du pinaꞌin eliꞌan inin, “Asuhin kakanne balik bakas inutaꞌannen,” duk “Bawi bakas pinandihin balik du pī ngaluglub dem pisak.”
2PE.3.1	Meꞌ bagayku kinalasahankun, kaminduwe ne ku inin nulat si kaꞌam. Hangkan kaꞌam sulatanku peggeꞌ batang kaꞌam paꞌessebanku sabab meꞌ kinataꞌuhanbin ne duk teteg pikilanbi mahāpin. 
2PE.3.2	Kabayaꞌankun weꞌ essebbi teꞌed meꞌ pinaꞌal meꞌ kanabihan awwalley duk meꞌ pangandaꞌakan Panuhutanten bi duk manimbul kitehin bi, Isa Almasi. Kēmon pangandaꞌakan si Isa inin inaka si kaꞌam weꞌ meꞌ aꞌa kawakilannen. 
2PE.3.3	Tagnaꞌ subey essebbi weꞌ si meꞌ ellew dambuli niyaꞌ iyan meꞌ aꞌa piyu si kaꞌam, meꞌ aꞌa luwal ngūtan napsuden. Duk hinangde kaꞌam iyan dagey, 
2PE.3.4	paꞌinde, “Dumaꞌin ke Isa Almasi bakas nanggup weꞌ balik du iye pitu? Na, antag ne iye? Ubus ne matey meꞌ kapapuꞌanten bi,” paꞌinde, “saguwaꞌ dunya inin gaꞌ du pinda kemuwe tagnaꞌne pinapanjari.” 
2PE.3.5	Asal pagtuꞌurande gaꞌi inesseb weꞌ awwalley missā hadja Tuhanin bessuwang manjari langit duk bulakin, duk pinaguwaꞌ weꞌ ne bulakin amban dem boheꞌ. Duk kēmon bayuꞌ-bayuꞌan si dunyahin ellum sabab boheꞌ. 
2PE.3.6	Duk boheꞌ du isab makapagkaꞌat dunya tagnaꞌin sakaliꞌ ilatapan weꞌ Tuhanin. 
2PE.3.7	Saguwaꞌ bakas missā isab Tuhanin weꞌ langit duk bulak kuweꞌitu inin ineggas du bang tekka ne ellew pangahukumne meꞌ aꞌa manggaꞌi matalew si Tuhanin duk magmula siye kēmon.
2PE.3.8	Saguwaꞌ meꞌ bagayku, daꞌa teꞌed kayipatanun bi da bayuꞌ inin weꞌ bang si Tuhan da ellewin kuweꞌ da ngibu tahun duk da ngibu tahunin kuweꞌ da ellew du. Saliꞌ-saliꞌ du si iye da ellewin duk da ngibu tahunin. 
2PE.3.9	Kannal meꞌ aꞌa sinduwehin weꞌ lomboy Tuhanin duk gaꞌi du tumananne sanggupnen. Saguwaꞌ hangkan gaꞌ pe tumananne peggeꞌ asal agad-agadne kaw du pagsusunanbi dusebin. Peggeꞌ gaꞌi iye bayaꞌ weꞌ niyaꞌ bisan dambuwaꞌ ilegga saguwaꞌ kabayaꞌannen weꞌ kēmon pagsusunande duk lebbahande duseden.
2PE.3.10	Saguwaꞌ asal pitu du balik Isa Almasi, Panuhutanten bi. Keddut iyan papitunen, kuweꞌ katekka aꞌa panangkewin. Ellew iyan makakale meꞌ aꞌahin begeddu pales manamal duk bessuwang tunag weꞌ ebbut kēmon bayuꞌ-bayuꞌan diyataꞌ langitin duk lanyap langitin. Damikkiyan kēmon maniyaꞌ tuꞌu si dunyahin sampay dunyahin eggas du isab duk lanyap. 
2PE.3.11	Na, peggeꞌ kataꞌuhanbi ne weꞌ lanyap du kuweꞌ miyaꞌan dunya inin si pasōngan, subey ne pahāpbi meꞌ hinanganbin duk subey kaꞌam dambūs-būs nuhut Tuhanin 
2PE.3.12	sābubi mangagad-ngagad katekkanen. Paggeꞌesanun bi teꞌed ngahinang kinabayaꞌan Tuhanin duk mura tekka ellew papitunen - ellew kaꞌeggas langitin duk magkaꞌat ne duk meꞌ bayuꞌ-bayuꞌan diyataꞌ langitin tunag weꞌ ebbut. 
2PE.3.13	Saguwaꞌ bakas nanggup isab Tuhanin weꞌ urunganne kite bi langit baꞌahu duk dunya baꞌahu. Duk asal gaꞌ niyaꞌ laꞌat laꞌi, hāp hadja kēmon. Inin inagad-agadten bi.
2PE.3.14	Hangkan hep meꞌ bagayku, sābubi mangagadan ellew miyaꞌan, geꞌesanun bi teꞌed supaya gaꞌ niyaꞌ laꞌat-laꞌatbi atawa sallaꞌ-sallaꞌbi si matahan Tuhan duk kasulutan Tuhanin si kaꞌam. 
2PE.3.15	Subey kimmatanbi weꞌ hangkan gaꞌi pe pitu Panuhutanten bi supaya makatagad pe meꞌ aꞌahin magsusunan duseden duk siye timbul. Si Paul, pungtinaꞌite bi kinalasahanin, kuweꞌ inin du isab sinulatne si kaꞌamin amban kataꞌu pangurung Tuhan si iyehin. 
2PE.3.16	Kuweꞌ miyaꞌan pinaꞌinne dem meꞌ sulatnen kahabaꞌ iye nulat. Niyaꞌ meꞌ paꞌinne hunit hināti hangkan meꞌ manggaꞌi makahātihin duk meꞌ mamura taboꞌo pasapeꞌin pindahande hātinen. Kuweꞌ miyaꞌan du isab hinangden si meꞌ sinduwe tasulat dem kitabin. Hangkan asal ilegga du siye sabab hinangande inin.
2PE.3.17	Hangkan meꞌ bagayku, sessaꞌante kaꞌam. Kataꞌuhanbi ne du sabab inin, hangkan papateng-pateng kaꞌam kaw kaꞌam taboꞌo pasapeꞌ weꞌ meꞌ panoloꞌ meꞌ aꞌa malaꞌat inin duk gaꞌi ne kaꞌam pateteg si toloꞌ mabennalin. 
2PE.3.18	Saguwaꞌ subey pasōngbi ne paꞌin pangandelbi si lasa duk aseꞌ Isa Almasihin duk pasōngun bi pangataꞌubi iyehin. Iye Panuhutanten bi duk manimbul kitehin bi. Subey iye pinudji kuweꞌitu sampay salama-lama. Amin.
2PE.3.18	Wassalam
1JN.1.1	Sulatante kaꞌam sabab Isa Almasi, iye Lapal mangurung umulin. Tagnaꞌ awwalley pe teꞌed andang ne iye. Takale kami iye missā duk takite kami iye duk meꞌ mata kami inin. Aweꞌ, takite kami iye duk taꞌantan kami duk meꞌ tangan kami inin. 
1JN.1.2	Pinakitehan iye si bantuk manusiyaꞌ. Asal takite kami iye hangkan naksiꞌ kami ngakahan kaꞌam sabab mangurung umul manggaꞌ niyaꞌ tamanannen. Tagnaꞌley laꞌi iye si Samane Tuhanin duk pinakitehan iye si kami. 
1JN.1.3	Manjari inaka isab weꞌ kami si kaꞌam bakas takite duk takale kamihin supaya kaꞌam matuk si kami duk kite bi kapagdambuwaꞌ duk Samate bi Tuhanin duk sampay Anaknen, Isa Almasi. 
1JN.1.4	Sulatante kaꞌam inin supaya jukup kēgten bi kēmon.
1JN.1.5	Inin bakas takale kami amban Isa Almasihin duk aka kami isab si kaꞌam: weꞌ Tuhanin asal dantaꞌ duk gaꞌ niyaꞌ kalindeman si iye. Hātinen asal gaꞌ teꞌed niyaꞌ duse-dusene. 
1JN.1.6	Hangkan bang paꞌinte weꞌ magdambuwaꞌ kite duk Tuhanin bu patennaꞌ pe kite dem lindem, hātinen maghinangan pe kite laꞌat, magdustaꞌ kite. Takite du si meꞌ bissāten duk si meꞌ hinanganten weꞌ magdustaꞌ kite. 
1JN.1.7	Saguwaꞌ bang patennaꞌanten dem dantaꞌ kuweꞌ Tuhanin dem dantaꞌ, manjari magdambuwaꞌ dem atey kite bi kēmon, duk sabab lahaꞌ si Isa, Anak Tuhanin, puwas kēmon duseten duk sutsi ne kite.
1JN.1.8	Bang paꞌinte weꞌ gaꞌ niyaꞌ duse-dusete, akkalante hadja diten duk gaꞌ niyaꞌ kabennal dem ateyten. 
1JN.1.9	Saguwaꞌ bang bennalante duseten si Tuhan, ampunne duseten duk sutsine ateyten amban kēmon hinangante malaꞌatin. Peggeꞌ iye inin pananggup Tuhanin duk hinangannen bentel. 
1JN.1.10	Bang paꞌinte weꞌ gaꞌ kite bakas magduse, kuweꞌ du paꞌinte weꞌ Tuhanin dustaꞌan duk gaꞌ ennaꞌte meꞌ panoloꞌnen dem ateyte.
1JN.2.1	Meꞌ anak-ampuku, sulatante kaꞌam inin supaya kaꞌam gaꞌi magduse. Saguwaꞌ bang niyaꞌ kapagduse, niyaꞌ du pasellet maghāp kite duk Samate Tuhanin. Mapasellet inin si Isa Almasi mabentelin. 
1JN.2.2	Duk Isa Almasi tahinang kuluban hep pamuwas duseten bi. Duk dumaꞌin hadja duseten bi saguwaꞌ sampay duse meꞌ manusiyaꞌin kēmon pinuwasan weꞌ Isa Almasi.
1JN.2.3	Tabugtuꞌte bi weꞌ kataꞌuhante Tuhanin bang tuhutte bi meꞌ pangandaꞌakannen. 
1JN.2.4	Bang niyaꞌ aꞌa magpaꞌin weꞌ kataꞌuhanne Tuhanin, bu gaꞌi du tuhutne meꞌ pangandaꞌakannen, aꞌa miyaꞌan dustaꞌan duk gaꞌ niyaꞌ kabennal dem ateynen. 
1JN.2.5	Saguwaꞌ sasuku manuhut lapal Tuhanin iye mabugtuꞌ mamalasa si Tuhanin. Kuweꞌ inin pakabugtuꞌten weꞌ magdambuwaꞌ kite duk Tuhanin. 
1JN.2.6	Sasuku magpaꞌin weꞌ magdambuwaꞌ iye duk Tuhanin subey kawul-piꞌilnen kuweꞌ kawul-piꞌil si Isa Almasi patuꞌune si dunyahin.
1JN.2.7	Na, meꞌ bagayku kinalasahankun, pangandaꞌakan sinulatku si kaꞌam inin dumaꞌin ne baꞌahu. Kemuwebi sandel pu si Isa Almasi, asal luꞌu ne si kaꞌam daꞌakan inin. Inin hep usihat bakas takalebin weꞌ subey kaꞌam maglasa-ilasa. 
1JN.2.8	Saguwaꞌ makajari isab kimmatante baꞌahu daꞌakan sinulatku inin. Pangandaꞌakan inin tinuhut weꞌ Almasi duk tinuhut isab weꞌ bi. Nagnaꞌ ne tahalaꞌ kalindemanin duk ninag ne dantaꞌ teꞌedin.
1JN.2.9	Sasuku magpaꞌin weꞌ dem dantaꞌ ne iye, bu bunsi du iye si pagkasine masandel pu si Isa Almasihin, masi du iye dem kalindeman sampay kuweꞌitu. 
1JN.2.10	Saguwaꞌ mamalasa si pagkasine masandel pu si Isa Almasihin, patennaꞌannen dem dantaꞌ ne duk gaꞌ niyaꞌ makapagduse iye. 
1JN.2.11	Saguwaꞌ mabunsi si pagkasinen, dem lindem pe, hātinen maghinangan laꞌatan du iye. Lumengngan iye bu gaꞌi kataꞌuhanne bang tungan iye peggeꞌ kuweꞌ iye aꞌa pessek peggeꞌ gaꞌi iye makakite dem lindem.
1JN.2.12	Sulatante kaꞌam meꞌ anak-ampuku, peggeꞌ taꞌampun ne meꞌ dusebin sabab Isa Almasi. 
1JN.2.13	Sulatante kaꞌam meꞌ aꞌa bahiꞌin, peggeꞌ kataꞌuhanbi du Almasihin, tagnaꞌ awwalley andang ne iye. Sulatante kaꞌam meꞌ lella mabataꞌin, peggeꞌ gaꞌi kaꞌam taboꞌo weꞌ meꞌ sassat nakuraꞌ seyitanin.
1JN.2.14	Sulatante kaꞌam meꞌ anak-ampukun, peggeꞌ kataꞌuhanbi du Samabi Tuhanin. Sulatante kaꞌam meꞌ aꞌa bahiꞌin, peggeꞌ kataꞌuhanbi du Almasihin, andang ne iye tagnaꞌ awwalley. Sulatante kaꞌam meꞌ lella mabataꞌin, peggeꞌ pagen dem ateybin. Teteg lapal Tuhanin dem ateybi duk gaꞌi kaꞌam taboꞌo weꞌ meꞌ sassat nakuraꞌ seyitanin.
1JN.2.15	Daꞌa kaꞌam kahāpan maghinang sa hinangan meꞌ aꞌa maꞌekka tuꞌu si dunya inin, duk daꞌa kaꞌam kahāpan si meꞌ bayuꞌ-bayuꞌan si dunya inin. Sasuku kahāpan si kēmon inin, gaꞌi malasa si Samane Tuhanin. 
1JN.2.16	Peggeꞌ kēmon sukuꞌ si dunya inin, hātinen meꞌ malaꞌat pagnapsuhan baranten, duk meꞌ takiteten bu pagnapsuhante, duk meꞌ pagabbuhan manusiyaꞌin, kēmon inin amban dunya inin hadja duk dumaꞌin amban Samate Tuhanin. 
1JN.2.17	Palabey du hadja dunya inin duk kēmon pagnapsuhan manusiyaꞌin. Saguwaꞌ kēmon maghinangan kinabayaꞌan Tuhanin, ellum si surgaꞌ salama-lama.
1JN.2.18	Meꞌ anak-ampuku, sōng taꞌabut ne gantaꞌan dunya inin. Bakas kaꞌakahan ne kaꞌam weꞌ pitu du kuntara Almasihin. Kuweꞌitu ekka ne tuꞌu meꞌ kuntara Almasi hangkan kataꞌuhante weꞌ tapit ne gantaꞌan dunyahin. 
1JN.2.19	Meꞌ kuntara Almasi inin bakas nuhut kite bi du tagnaꞌ. Saguwaꞌ tahalaꞌ siye amban kite bi peggeꞌ gaꞌ du siye bennal magdambuwaꞌ dem atey duk kite bi. Bang asal magdambuwaꞌ dem atey siye duk kite bi, pateteg siꞌ siye miyaꞌan si kite bi. Saguwaꞌ tahalaꞌ siye supaya mattan weꞌ gaꞌ siye magdambuwaꞌ dem atey duk kite bi.
1JN.2.20	Saguwaꞌ kaꞌam dumaꞌin kuweꞌ siyehin. Bakas ne pinapiyu weꞌ Almasi si kaꞌam Niyawa Sutsihin hangkan kēmon kaꞌam kataꞌuhanbi toloꞌ mabennalin. 
1JN.2.21	Sulatante kaꞌam dumaꞌin peggeꞌ awam kaꞌam si toloꞌ mabennalin, saguwaꞌ peggeꞌ kataꞌuhanbi du toloꞌ mabennalin. Duk kataꞌuhanbi isab weꞌ gaꞌ niyaꞌ dustaꞌ paguwaꞌ amban toloꞌ mabennalin.
1JN.2.22	Na, sine teꞌ madustaꞌanin? Madustaꞌanin aꞌa magpaꞌinin weꞌ si Isa dumaꞌin Almasihin, iye tapeneꞌ Tuhan magbayaꞌin. Aꞌa magpaꞌin inin Kuntara Almasi. Gaꞌi iye kahagad si Tuhanin duk si Anaknen. 
1JN.2.23	Sasuku magpaꞌin weꞌ gaꞌi iye kahagad weꞌ si Isa Anak Tuhanin, gaꞌi isab iye kahagad si Tuhanin. Sasuku patampak magpaꞌin weꞌ si Isa asal Anak Tuhanin, kahagad du isab iye si Tuhanin.
1JN.2.24	Hangkan ennaꞌunbi teꞌed dem ateybi usihat sabab si Isa Almasi bakas takalebin tagnaꞌbi sandel si iye. Bang teteg dem ateybi bakas takalebi miyaꞌan, asal magdambuwaꞌ ne kaꞌam duk Anak Tuhanin sampay Samanen. 
1JN.2.25	Bu iye hep inin bakas pananggup Almasihin weꞌ urunganne kite bi umul salama-lama.
1JN.2.26	Sulatante kaꞌam inin sabab meꞌ aꞌa manuleyan kaꞌam mamadupangin supaya kaꞌam taboꞌode pasapeꞌ amban toloꞌ mabennalin. 
1JN.2.27	Saguwaꞌ bakas ne du pinapiyu weꞌ Almasi Niyawanen luꞌu dem ateybi hangkan gaꞌi ne kaꞌam subey tinoloꞌan weꞌ sine-sine. Toloꞌan Niyawa Tuhanin du kaꞌam sabab kēmon bayuꞌ-bayuꞌanin. Kēmon panoloꞌnen bennal. Gaꞌi iye magdustaꞌ. Hangkan tuhutun bi meꞌ panoloꞌnen supaya kaꞌam magdambuwaꞌ duk Almasi.
1JN.2.28	Aweꞌ, meꞌ anak-ampuku, subey kaꞌam magdambuwaꞌ duk Almasi supaya si ellew papitune balikin, gaꞌi kite bi tinalew duk gaꞌi kite bi iyaꞌ nengge si harapanne. 
1JN.2.29	Kataꞌuhanbi weꞌ bentel Almasi hangkan kataꞌuhanbi weꞌ sasuku maghinangan mabentelin, anak Tuhanin iye.
1JN.3.1	Pakale kaꞌam. Asal hadje lasa Tuhan si kitehin bi. Hawal hadje lasanen inēnan kite bi weꞌ ne meꞌ anakne. Duk asal meꞌ anak Tuhanin hep kite bi. Peggeꞌ meꞌ aꞌa maꞌekka si dunyahin gaꞌi kataꞌuhande Tuhanin, hangkan gaꞌi kite bi kataꞌuhande. 
1JN.3.2	Meꞌ bagayku kinalasahankun, meꞌ anak Tuhanin ne kite bi; gaꞌ pe kite bi pinakitehan bang manjari ine kite bi. Saguwaꞌ kataꞌuhante bi weꞌ pagbalik Almasi pitu, manjari kuweꞌ iyehin ne kite bi peggeꞌ kitete bi ne teꞌed iyan bantuknen. 
1JN.3.3	Sasuku ngase-ngase weꞌ ujud kuweꞌ Almasihin du iye, subey luwal pasutsine ateynen kuweꞌ Almasihin sutsi.
1JN.3.4	Sasuku magdusehin, langgalanne saraꞌ Tuhanin peggeꞌ bang magduse kite langgalante ne saraꞌ Tuhanin. 
1JN.3.5	Kataꞌuhanbi weꞌ pitu Almasi si dunya muwasan duse meꞌ manusiyaꞌin kēmon bu iye gaꞌ teꞌed niyaꞌ duse-dusene. 
1JN.3.6	Hangkan sasuku magdambuwaꞌ duk Almasihin, gaꞌi ne iye magduse. Sasuku magduse pe, gaꞌ bakas tasabutne sabab Almasi duk gaꞌ bakas kataꞌuhanne Almasi.
1JN.3.7	Meꞌ anak-ampuku, pahatul-hatul kaꞌam supaya kaꞌam gaꞌi taboꞌo pasapeꞌ amban toloꞌ mabennalin. Sasuku maghinangan mabentelin, bentel iye kuweꞌ Almasihin. 
1JN.3.8	Sasuku luwal magdusehin, sukuꞌ si nakuraꞌ seyitanin iye. Peggeꞌ kemuwe tagnaꞌ awwalley magduse seyitanin. Duk iye jānnen hangkan Anak Tuhanin pitu si dunya, supaya pakaꞌatanne meꞌ hinangan seyitanin.
1JN.3.9	Sasuku meꞌ anak Tuhanin, gaꞌi ne magduse peggeꞌ laꞌi ne dem ateyde addat Tuhanin. Duk peggeꞌ Tuhanin ne samaden, gaꞌi ne siye magduse. 
1JN.3.10	Inin pagbiddaꞌan meꞌ anak Tuhanin duk meꞌ anak seyitanin: manggaꞌi maghinangan mabentelin atawa manggaꞌi mamalasa si pagkasinen dumaꞌin iye anak Tuhanin.
1JN.3.11	Tagnaꞌbi sandel pu si Isa Almasi iye inin usihat takalebin weꞌ subey kite bi maglasa-ilasa. 
1JN.3.12	Daꞌa kite bi kuweꞌ si Kabilin. Si Kabil ley sukuꞌ si seyitanin duk pinapatey weꞌ ne pungtinaꞌinen. Weꞌey teꞌ pinapatey weꞌ ne? Pinapatey weꞌ ne peggeꞌ meꞌ hinangan pungtinaꞌinen hāp bu meꞌ hinangannen laꞌat.
1JN.3.13	Hangkan meꞌ kapungtinaꞌihanku, daꞌa kaꞌam ulaliꞌ bang kabunsihan kaꞌam weꞌ meꞌ aꞌa manggaꞌi manuhut Tuhanin. 
1JN.3.14	Kataꞌuhante bi weꞌ kuweꞌitu dumaꞌin ne kite bi kuweꞌ dalil bakas matey saguwaꞌ ellum ne teꞌed kite bi. Kataꞌuhante bi inin peggeꞌ kalasahante bi ne meꞌ pagkasiten bi. Manggaꞌi mamalasahin, kuweꞌ dalil matey pe iye. 
1JN.3.15	Sasuku bunsi si pagkasine, kuweꞌ du iye bakas mapatey. Duk kataꞌuhanbi weꞌ aꞌa bakas mamapateyin, gaꞌ niyaꞌ umulne salama-lama. 
1JN.3.16	Kataꞌuhante bi bang saꞌingge lasa mabennalin, peggeꞌ Almasi, sabab lasane si kitehin bi pangalillaꞌne umulnen duk matey iye muwasan meꞌ duseten bi. Hangkan kite bi isab subey pangalillaꞌte bi bisan umulten para si meꞌ pagkasiten bi. 
1JN.3.17	Bang niyaꞌ aꞌa taga kaꞌelluman bu takitene pagkasinen kasukalan bu gaꞌi tabangne sukal pagkasine miyaꞌan, hātinen gaꞌi iye malasa si Tuhan. 
1JN.3.18	Meꞌ anak-ampuku, daꞌa kite bi malasa si bissā hadja. Saguwaꞌ bang paꞌinte malasa kite si pagkasiten, subey patoꞌote bissāten duk patuhutante hinangan hāp si siye.
1JN.3.19	Bang bennal kite malasa si pagkasiten bi, tandaꞌ inin weꞌ tinuhutten asal toloꞌ mabennalin hangkan sanyang dem ateyten si panaꞌanan Tuhanin. 
1JN.3.20	Bisan paꞌin ateyten weꞌ bakas kite kapagduse, sanyang du ateyten, peggeꞌ kataꞌuhante weꞌ pasōng kinataꞌuhan Tuhanin amban kinataꞌuhan ateyten, peggeꞌ Tuhanin kataꞌuhanne kēmon-kēmonin. 
1JN.3.21	Hangkan meꞌ bagayku kinalasahankun, bang kataꞌuhante dem ateyte weꞌ gaꞌ niyaꞌ dusete, gaꞌi kite talew pī si panaꞌanan Tuhanin. 
1JN.3.22	Ine-ine pākute si Tuhanin tasangkate peggeꞌ tuhutte meꞌ pangandaꞌakannen duk hinangte meꞌ makasulut iyehin. 
1JN.3.23	Inin pangandaꞌakanne si kitehin bi, weꞌ subey kite sandel si Anaknen, si Isa Almasi, duk subey isab kite bi maglasa-ilasa sa pangandaꞌakan Almasi kitehin bi. 
1JN.3.24	Sasuku manuhut meꞌ pangandaꞌakan Tuhanin, magdambuwaꞌ iye duk Tuhanin duk teteg Tuhanin si iye. Kataꞌuhante weꞌ magdambuwaꞌ kite duk Tuhanin sabab Niyawane Masutsi pinatennaꞌne dem ateyten.
1JN.4.1	Meꞌ bagayku kinalasahankun, daꞌa magtawus kahagadun bi bang niyaꞌ meꞌ aꞌa magpaꞌin weꞌ laꞌi si siye Niyawa Tuhanin. Subey dahuꞌ pandogahanbi meꞌ panoloꞌden supaya kataꞌuhanbi bang bennal laꞌi si siye Niyawa Tuhanin atawa gaꞌ. Peggeꞌ ekka ne meꞌ aꞌa paguwaꞌ si meꞌ kalahat-lahatan tuꞌu si dunya magmā-mā nabi siye. 
1JN.4.2	Kuweꞌ inin pangilalehanbi meꞌ aꞌa palaꞌihan Niyawa Tuhanin: sasuku magpaꞌin weꞌ Isa Almasi bakas pitu si dunya magbaran manusiyaꞌ, aꞌa miyaꞌan palaꞌihan Niyawa Tuhanin. 
1JN.4.3	Saguwaꞌ sasuku magpaꞌin weꞌ gaꞌ Almasihin bakas pitu magbaran manusiyaꞌ, gaꞌ laꞌi si aꞌa miyaꞌan Niyawa Tuhanin. Saguwaꞌ takite si iye weꞌ tuhutne pikilan Kuntara Almasihin. Bakas taꞌaka ne hep si kaꞌam weꞌ pitu du Kuntara Almasi inin duk kuweꞌitu ekka ne meꞌ aꞌa si dunyahin nuhut pikilan Kuntara Almasihin.
1JN.4.4	Saguwaꞌ, meꞌ anak-ampuku, kaꞌam iyan sukuꞌ si Tuhanin hep. Daꞌag weꞌ bi meꞌ aꞌa magmā-mā nabi siye sabab gaꞌi du kaꞌam taboꞌode nuhut meꞌ toloꞌden. Daꞌag siye weꞌ bi peggeꞌ Niyawa Tuhan dem ateybin balakatan amban niyawa malaꞌi si meꞌ aꞌa manggaꞌi manuhut Tuhanin. 
1JN.4.5	Meꞌ aꞌa magmā-mā nabi inin sukuꞌ si dunya hep hadja hangkan panoloꞌden sabab meꞌ bayuꞌ-bayuꞌan si dunya. Duk pinakale siye weꞌ meꞌ aꞌa sukuꞌ si dunyahin, meꞌ manggaꞌi manuhut Tuhanin. 
1JN.4.6	Saguwaꞌ kite bi inin sukuꞌ si Tuhan. Sasuku mangataꞌuhan Tuhanin pakale si kite bi. Sasuku dumaꞌin sukuꞌ si Tuhanin gaꞌi pakale si kite bi. Kuweꞌ inin pangataꞌuten bang toloꞌin amban Niyawa Tuhanin atawa gaꞌi.
1JN.4.7	Meꞌ bagayku kinalasahankun, subey kite bi maglasa-ilasa peggeꞌ lasahin amban Tuhan. Sasuku asal mamalasahin, anak Tuhanin iye duk kataꞌuhanne Tuhanin. 
1JN.4.8	Manggaꞌi mamalasahin gaꞌi kataꞌuhanne Tuhanin peggeꞌ Tuhanin malasa hep teꞌed. 
1JN.4.9	Kuweꞌ inin pamakite Tuhan lasane si kitehin: pinapitu weꞌ ne si dunya Anakne dambuwaꞌ-buwaꞌin supaya kite bi taga umul gaꞌ tamanan si surgaꞌ sabab Anaknen. 
1JN.4.10	Lasa mabennalin dumaꞌin lasate si Tuhanin, saguwaꞌ lasa Tuhan si kitehin. Duk hawal lasane si kitehin pinapitu weꞌ ne Anaknen si dunya supaya taꞌampun duseten bi sabab iye.
1JN.4.11	Meꞌ bagayku kinalasahankun, bang kuweꞌ inin hadje lasa Tuhan si kitehin bi, na, kite bi isab subey maglasa-ilasa. 
1JN.4.12	Gaꞌ niyaꞌ aꞌa bakas ngite Tuhanin. Saguwaꞌ bang kite bi maglasa-ilasa, tuꞌu Tuhanin dem ateyte bi. Magkasōng isab lasate bi si Tuhanin duk ujud jukup bang kite bi tattap maglasa-ilasa.
1JN.4.13	Kabugtuꞌante bi weꞌ magdambuwaꞌ kite bi duk Tuhanin duk teteg isab Tuhanin si kite bi peggeꞌ pinangurung weꞌ Tuhanin Niyawanen si kite bi. 
1JN.4.14	Duk bakas takite kami duk naksiꞌ isab kami weꞌ bakas pinapitu weꞌ Tuhanin Anaknen si dunya nimbul meꞌ manusiyaꞌin kēmon. 
1JN.4.15	Sasuku magbennal si meꞌ aꞌa weꞌ si Isa Anak Tuhanin, teteg iye si Tuhan duk teteg Tuhanin si iye. 
1JN.4.16	Kataꞌuhante bi ne duk ngandel kite bi weꞌ kalasahan Tuhanin kite bi.
1JN.4.16	Tuhanin malasa teꞌed, duk sasuku matuyuꞌ malasa si Tuhanin duk si pagkasine, teteg iye si Tuhan duk teteg isab Tuhanin si iye. 
1JN.4.17	Pinajukup lasate bi si Tuhanin, supaya kite bi gaꞌi tinalew si ellew pangahukumne meꞌ manusiyaꞌin kēmon, peggeꞌ kataꞌuhante bi weꞌ addatte bi tuꞌu si dunyahin kuweꞌ du addat si Isahin. 
1JN.4.18	Lasa mabennalin gaꞌi sagetan talew peggeꞌ bang asal bennal kite malasa si Tuhan, lanyap talewten. Sasuku tinalew gaꞌi pe jukup lasanen peggeꞌ talew iye kaw iye ilegga weꞌ Tuhanin.
1JN.4.19	Malasa kite bi peggeꞌ Tuhanin dehellu mamalasa si kitehin bi. 
1JN.4.20	Bang niyaꞌ magpaꞌin weꞌ malasa iye si Tuhan bu kabunsihanne du pagkasinen, magdustaꞌ iye. Peggeꞌ bang gaꞌi iye malasa si pagkasine takitenen, inumey pangalasane Tuhan manggaꞌi takitenen? 
1JN.4.21	Iye inin daꞌakan pinangurung Almasi si kitehin bi weꞌ sasuku mamalasa si Tuhanin, subey isab malasa si pagkasinen.
1JN.5.1	Sasuku kahagad weꞌ si Isa, Almasihin ne, iye tapeneꞌ Tuhan magbayaꞌin, anak Tuhanin ne iye. Upama, bang kalasahante aꞌahin, kalasahante du isab meꞌ anaknen. 
1JN.5.2	Hangkan bang malasa kite bi si Tuhan duk tuhutte meꞌ pangandaꞌakannen, malasa du isab kite bi si meꞌ pagkasite bi anak Tuhanin. 
1JN.5.3	Hāti mamalasa si Tuhanin, subey tuhutte meꞌ pangandaꞌakannen. Duk gaꞌi du hunit tinuhut meꞌ pangandaꞌakannen, 
1JN.5.4	peggeꞌ sasuku meꞌ anak Tuhanin, daꞌag weꞌ de bayuꞌ-bayuꞌan sassat dem dunyahin. Iye pangandaꞌagte bi meꞌ sassat dem dunyahin, sandelte bi pu si Isa Almasihin. 
1JN.5.5	Sine makadaꞌag meꞌ sassat dem dunyahin? Sasuku hadja makahagadin weꞌ si Isa Anak Tuhanin.
1JN.5.6	Si Isa Almasi Anak Tuhanin. Kataꞌuhante iyan peggeꞌ pagtuꞌu iye si dunya, pinandi iye duk boheꞌ duk buꞌus lahaꞌnen pagmatey iye. Kataꞌuhante weꞌ iye Anak Tuhanin sabab boheꞌ pamandinen duk lahaꞌ mabuꞌusin, dumaꞌin hadja sabab boheꞌin. Duk naksiꞌ isab Niyawa Tuhanin weꞌ toꞌo du inin, peggeꞌ kēmon pinaꞌin Niyawa Tuhanin asal bennal. 
1JN.5.7	Manjari, tellu manaksiꞌin: 
1JN.5.8	Niyawa Tuhanin, boheꞌin duk lahaꞌin, tellu inin saliꞌ panaksiꞌden. 
1JN.5.9	Kahagadte bi panaksiꞌ manusiyaꞌin. Pasōng basag panaksiꞌ Tuhanin duk iye inin panaksiꞌ Tuhan sabab Anaknen. 
1JN.5.10	Sasuku sandel si Anak Tuhanin kataꞌuhanne dem ateyne weꞌ si Isa asal Anak Tuhanin. Saguwaꞌ manggaꞌi makahagad si Tuhanin kuweꞌ paꞌinne weꞌ magdustaꞌ Tuhanin peggeꞌ gaꞌi kahagadne panaksiꞌ Tuhan sabab Anaknen. 
1JN.5.11	Iye hep inin panaksiꞌ Tuhanin weꞌ kaꞌurunganne kite bi umul gaꞌ tamanan, duk umul salama-lama inin kaꞌurungan kite sabab Anaknen. 
1JN.5.12	Hangkan sasuku palaꞌihan Anak Tuhanin taga umul inin. Saguwaꞌ sasuku gaꞌi palaꞌihan Anak Tuhanin, gaꞌ niyaꞌ umulne salama-lama.
1JN.5.13	Sulatante kaꞌam inin supaya kabugtuꞌanbi weꞌ taga umul du kaꞌam salama-lama. Sulat inin para si kaꞌam meꞌ masandel si Anak Tuhanin. 
1JN.5.14	Gaꞌi kite tinalew patapit si Tuhan, peggeꞌ kabugtuꞌante weꞌ ine-ine pākute si iye asal pakalene kite basta pinākuten patuhut du si kinabayaꞌannen. 
1JN.5.15	Duk peggeꞌ kataꞌuhante weꞌ takalene du pamākute si iyehin, kataꞌuhante du isab weꞌ pangurungne ne kite meꞌ pinākute si iyehin.
1JN.5.16	Bang niyaꞌ aꞌa ngite pagkasine masandel pu si Isahin magduse bu dusenen dumaꞌin du katekkahan mulkaꞌ Tuhanin, subey pāku-pākuhanne ampun pagkasine miyaꞌan si Tuhan. Duk urungan Tuhanin du iye umul basta gaꞌ du iye kapagduse duse katekkahan mulkaꞌ Tuhanin. Niyaꞌ hep duse katekkahan mulkaꞌ Tuhanin duk gaꞌi kaꞌam paꞌinanku weꞌ subey kaꞌam māku-māku si Tuhan para si aꞌa makapagduse inin. 
1JN.5.17	Kēmon hinangan laꞌat duse du, saguwaꞌ niyaꞌ duse katekkahan mulkaꞌ Tuhanin.
1JN.5.18	Kataꞌuhante bi weꞌ bang aꞌahin anak Tuhanin, gaꞌi ne iye magduse peggeꞌ inipat iye weꞌ Anak Tuhanin duk gaꞌi iye taboꞌo weꞌ nakuraꞌ seyitanin.
1JN.5.19	Kataꞌuhante bi weꞌ kite bi sukuꞌ si Tuhan, saguwaꞌ kēmon meꞌ sinduwe si dunyahin si antanan nakuraꞌ seyitanin.
1JN.5.20	Kataꞌuhante bi weꞌ bakas tapitu Anak Tuhanin duk kaꞌurunganne kite bi kataꞌu hangkan kataꞌuhante bi ne Tuhan mabennalin. Duk kite bi asal magdambuwaꞌ ne duk Tuhan mabennalin peggeꞌ magdambuwaꞌ ne kite duk Anaknen, Isa Almasi. Iye ne Tuhan mabennalin duk iye mangurung umul salama-lamahin.
1JN.5.21	Meꞌ anak-ampuku, daꞌa kaꞌam magtuhan si meꞌ seddili amban Tuhan mabennalin.
1JN.5.21	Wassalam
2JN.1.1	Sulat inin amban aku, Bahiꞌ meꞌ masandel pu si Isa Almasihin. Pasampayku inin pī si dende tapeneꞌ weꞌ Tuhanin duk si meꞌ anaknen. Bennal kalasahante kaꞌam. Duk dumaꞌin hadja aku saguwaꞌ kēmon isab mangataꞌuhan toloꞌ mabennal amban Tuhanin malasa si kaꞌam, 
2JN.1.2	peggeꞌ teteg toloꞌ mabennalin dem ateyte bi duk pateteg du si kite bi salama-lama.
2JN.1.3	Karayaw inipat kite bi duk kaꞌaseꞌan kite bi weꞌ Samaten bi Tuhanin duk weꞌ Isa Almasi, Anaknen duk karayaw pasanyangde dem ateyten bi. Kēmon inin si kite bi meꞌ manuhut mabennalin duk meꞌ maglasa-ilasahin.
2JN.1.4	Kēgan ku teꞌed pagkaleku weꞌ meꞌ anaknu sinduwehin nuhut du toloꞌ mabennalin kuweꞌ pangandaꞌakan kite weꞌ Samate bi Tuhanin. 
2JN.1.5	Na, kuweꞌitu niyaꞌ pākuku si kaꞌam, Dende: subey kite bi maglasa-ilasa. Pangandaꞌakan inin dumaꞌin ne baꞌahu saguwaꞌ andang ne inin tuꞌu si kite bi kemuwe tagnaꞌ sandel kite bi pu si Isa Almasi. 
2JN.1.6	Bang malasa kite si Tuhan duk si pagkasiten subey tuhutte meꞌ pangandaꞌakan Tuhanin. Duk kemuwebi sandel pu si Isa, iye inin pangandaꞌakan kaꞌamin weꞌ subey kaꞌam teteg maglasa-ilasa.
2JN.1.7	Ekka ne meꞌ aꞌa magtoloꞌ manggaꞌi mabennalin si meꞌ kalahat-lahatan tuꞌu si dunya. Meꞌ aꞌa inin gaꞌi kahagad weꞌ si Isa Almasi bakas pitu si dunya magbaran manusiyaꞌ. Meꞌ aꞌa inin pangakkal teꞌed. Siye ne meꞌ kuntara Almasihin. 
2JN.1.8	Hangkan papateng-pateng kaꞌam supaya gaꞌi du lepas kēmon bakas pagluꞌuganten bi, saguwaꞌ supaya jukup du tasangkabi panumbas Tuhan si kaꞌamin.
2JN.1.9	Sasuku gaꞌi pateteg si meꞌ toloꞌ Almasihin saguwaꞌ palabi iye, gaꞌ laꞌi si iye Tuhanin. Sasuku pateteg si meꞌ toloꞌ Almasihin, laꞌi si iye kaduwangan Samahin duk Anakin. 
2JN.1.10	Hangkan bang niyaꞌ aꞌa piyu si kaꞌam bu seddili meꞌ panoloꞌnen, daꞌa tayimaꞌun bi dem lumaꞌbi. Daꞌa bisan saginahun bi. 
2JN.1.11	Peggeꞌ sine-sine nagina iye, kuweꞌ ne iye matuk si meꞌ hinanganne malaꞌatin.
2JN.1.12	Ekka pe batang paꞌinku si kaꞌam saguwaꞌ gaꞌi ne sulatku. Ngase-ngase du ku weꞌ tapiyu ku nindew kaꞌam duk kite bi kapagtampak magbissā supaya jukup kēgten bi. 
2JN.1.13	Meꞌ anak pungtinaꞌinun maboꞌo bissā weꞌ essebde kaꞌam.
2JN.1.13	Wassalam
3JN.1.1	Sulat inin amban aku, Bahiꞌ meꞌ masandel pu si Isa Almasihin. Pasampayku inin si kaꞌu, Gayus, bagayku kinalasahankun.
3JN.1.2	Bagayku kinalasahankun, pāku-pākuku si Tuhan, karayaw weꞌ hāp du matekka si kaꞌuhin duk karayaw biskey du barannun peggeꞌ kataꞌuhanku weꞌ basag du sandelnun. 
3JN.1.3	Kēgan ku teꞌed pagtekka tuꞌu meꞌ kapungtinaꞌihante sinduwehin duk inakahan ku weꞌ de weꞌ matuyuꞌ du kew nuhut toloꞌ mabennalin. Asal kemuwe matuꞌuhin teteg kew si toloꞌ mabennalin. 
3JN.1.4	Gaꞌ niyaꞌ makakēg ateykun seddili amban bang takaleku weꞌ teteg du meꞌ kaꞌanakankun si toloꞌ mabennalin.
3JN.1.5	Bagayku kinalasahankun, asal matuyuꞌ kew teꞌed ngahatul meꞌ kapungtinaꞌihante bi masandel pu si Isa Almasihin bisan kaꞌam gaꞌi magkinataꞌu. 
3JN.1.6	Bakas magaka-aka siye tuꞌu si pagtipunan meꞌ masandel pu si Isa Almasihin sabab lasanu si siyehin. Bang palabey siye balik, tabangun koꞌ siye duk siye lumanjal si palengngananden. Iye iyan makasulut Tuhanin. 
3JN.1.7	Peggeꞌ lumengngan siye inin magmahalayak toloꞌ Almasihin duk gaꞌ siye nayimaꞌ tabang ine-ine amban meꞌ manggaꞌi masandel pu si Isa Almasihin. 
3JN.1.8	Hangkan kite bi meꞌ tindeg si Isahin, subey siye tabangante bi supaya kite bi sumakup si hinangde magusihat toloꞌ mabennalin.
3JN.1.9	Bakas ku maboꞌo sulat piyu si meꞌ masandel pu si Isa Almasihin, saguwaꞌ si Diyotrepes, aꞌa mabayaꞌ magnakuraꞌ si siyehin, gaꞌi bisan asipne meꞌ pinaꞌinku dem sulatkun. 
3JN.1.10	Hangkan bang ku piyu, paguwaꞌku du kēmon meꞌ hinangannen, meꞌ pinaꞌinne pangalimut-limutne kamihin duk meꞌ dustaꞌnen. Saguwaꞌ gaꞌi pe iye kaduhulan si meꞌ hinanganne miyaꞌan. Tinambahan pe weꞌ ne. Gaꞌi koꞌ isab pagaddatanne meꞌ kapungtinaꞌihante masandel pu si Isa Almasihin bang siye tekka luꞌu, duk saggaꞌne koꞌ meꞌ mabayaꞌ mangaddatan siyehin duk patahalaꞌne koꞌ siye amban langgal.
3JN.1.11	Bagayku kinalasahankun, daꞌa batukanun addat malaꞌatin saguwaꞌ iye batukanun addat mahāpin. Sasuku maghinangan mahāpin, sukuꞌ si Tuhan iye. Sasuku maghinangan malaꞌatin, gaꞌ kataꞌuhanne Tuhanin.
3JN.1.12	Kēmon aꞌahin hāp bissāden sabab Demetiri. Duk sabab meꞌ hinanganne mahāpin takite isab weꞌ toloꞌ mabennalin tinuhutnen. Padūsku naksiꞌan iye duk kataꞌuhannu du weꞌ bennal panaksiꞌkun.
3JN.1.13	Ekka pe batang paꞌinku si kaꞌu saguwaꞌ gaꞌi ne sulatku. 
3JN.1.14	Ngase-ngase ku magkite du kite mura-mura duk kapagtampak du kite magbissā.
3JN.1.15	Karayaw sanyang dem ateynun.
3JN.1.15	Kēmon meꞌ bagaynun maboꞌo bissā weꞌ essebde kew. Akahanun aku bagayten bi dangan-dangan weꞌ essebku siye.
3JN.1.15	Wassalam
JUD.1.1	Sulat inin amban aku si Judas, dambuwaꞌ daraꞌakan Isa Almasi duk pungtinaꞌi si Yakub. Pasampayku sulat inin piyu si kaꞌam meꞌ tapeneꞌ Tuhanin. Kinalasahan kaꞌam weꞌ Samate bi Tuhanin duk inipat kaꞌam weꞌ Isa Almasi. 
JUD.1.2	Pāku-pākuku si Tuhan karayaw magkasōng aseꞌne duk lasane si kaꞌamin duk pasōng pasanyangne dem ateybin.
JUD.1.3	Meꞌ bagayku kinalasahankun, bayaꞌ teꞌed kaꞌam sulatanku sabab katimbulanten bi saliꞌ-saliꞌ, saguwaꞌ niyaꞌ seddili subey akaku si kaꞌam kuweꞌitu. Subey dahuꞌ kaꞌam sulatanku nessaꞌan kaꞌam, amey-amey tenggehanun bi teꞌed toloꞌ mabennal kinahagadbin. Meꞌ toloꞌ inin pinakataꞌu weꞌ Tuhanin si kite bi meꞌ aꞌanen duk ganap ne meꞌ toloꞌ inin, gaꞌ niyaꞌ kulangne. 
JUD.1.4	Hangkan kaꞌam sessaꞌanku peggeꞌ niyaꞌ meꞌ aꞌa gaꞌi talew si Tuhan iyuꞌ ne palagumey si kaꞌam bu gaꞌ kataꞌuhanbi. Meꞌ aꞌa inin pinindahan weꞌ de toloꞌ sabab lasa duk aseꞌ Tuhanten bi duk siye tapaghinangan laꞌat. Meꞌ aꞌa inin gaꞌi kahagad pu si Isa Almasi, Amute duk Panuhutante bi dambuwaꞌ-buwaꞌin. Tasulat hep dem kitab awwalley weꞌ ilegga du meꞌ aꞌa kuweꞌ siye inin.
JUD.1.5	Bisan du inin kataꞌuhanbi ne, batang hadja kaꞌam paꞌessebanku sabab meꞌ bangsa Israꞌilin masade tabanyagaꞌ si lahat Misil. Pinaluwas siye weꞌ Tuhanin amban lahat Misil saguwaꞌ puwas miyaꞌan pinapatey du weꞌ ne meꞌ manggaꞌ makahagad si iyehin. 
JUD.1.6	Duk essebun bi isab meꞌ malaꞌikat mangalebbahan kapatut pinasukuꞌ Tuhan si siyehin duk mangambanan lugal pamatennaꞌan Tuhan siyehin. Kinarena siye salama-lama duk kinalabusu siye weꞌ Tuhanin dem lindem bitu-bituhan sampay taꞌabut ellew mahadje pangahukum Tuhan siyehin. 
JUD.1.7	Essebun bi isab meꞌ aꞌa malaꞌi si Sodom duk si Gomorahin duk si meꞌ puweblo mapaliputin. Kuweꞌ siye meꞌ malaꞌikat miyaꞌan peggeꞌ gaꞌi patut hinanganden. Dumaꞌin hadja meꞌ dende saweꞌde magkahinanganin saguwaꞌ bisan duk pagkaside lellahin maghinangan siye meꞌ kasabulan. Pinatekkahan siye ebbut gaꞌ niyaꞌ kapalemne pangalegga siye supaya niyaꞌ pamintangan meꞌ manusiyaꞌin kēmon.
JUD.1.8	Na, damikkiyan isab meꞌ aꞌa pinaꞌinku mapalagumey si kaꞌamin. Niyaꞌ koꞌ taginepde bu peggeꞌ tinuhut weꞌ de, inūtan weꞌ de napsu baranden. Gaꞌi siye ngatu pagbayaꞌan weꞌ Tuhanin. Bissāhande sampay meꞌ malaꞌikat si surgaꞌin. 
JUD.1.9	Bisan du hatiꞌ si Mikaꞌil, malaꞌikat nakuraꞌin, gaꞌ inin bakas tahinangne. Masa pagsasaꞌde duk nakuraꞌ seyitanin, sakaliꞌ siye magsuweyan bang sine subey mangeddoꞌ bangkey si Musahin, gaꞌ du iye makatawakkal missā-missāhan nakuraꞌ seyitanin. Paꞌinne hadja, “Bayaꞌ-bayaꞌ Tuhanin.” 
JUD.1.10	Saguwaꞌ meꞌ aꞌa pinaꞌinku inin, bissā-bissāhande manggaꞌi tahātiden. Kuweꞌ siye meꞌ hayep, gaꞌi taꞌu mikil saguwaꞌ hinangde hadja sasuku kinabayaꞌan baranden duk inin makapagkaꞌat siyehin. 
JUD.1.11	Asal makaꞌaseꞌ-aseꞌ siye. Binatukan weꞌ de meꞌ addat si Kabilin, anak Apuꞌ Adamin. Tinuhut isab weꞌ de hinangan si Balaꞌamin. Hawal napsune si sīnin ngatu iye moꞌo meꞌ aꞌahin pasapeꞌ amban Tuhan basta tinangdanan hadja iye. Duk kuweꞌ si Kora manungkaꞌan si Musa awwalley, sinungkaꞌan isab weꞌ de Tuhanin duk ujud magmula du siye kuweꞌ si Korahin. 
JUD.1.12	Meꞌ aꞌa inin magsabul si meꞌ pagjamu-jamuhan hinangbi tandaꞌ weꞌ magdambuwaꞌ atey ne kaꞌam. Gaꞌi siye iyaꞌ pasawu si kaꞌam bu laꞌat meꞌ hinanganden. Iye hadja tapikilden nganduhulan diden. Kuweꞌ siye gabun taboꞌo baliyu gaꞌ bisan da pettak ulan laboꞌ weꞌ de. Kuweꞌ isab siye kayu gaꞌi buwaꞌ bisan musim pagbuwaꞌne. Bu dumaꞌin hadja gaꞌi buwaꞌ saguwaꞌ matey ne teꞌed duk bineddutan sampay gamutnen. 
JUD.1.13	Kuweꞌ isab siye meꞌ goyak si tahikin bang lahat-lahat duk meꞌ hinangande makaꞌiyaꞌ-iyaꞌin pastiꞌ takite kuweꞌ bukal tahikin. Kuweꞌ isab siye meꞌ poteꞌan magpinda-pinda palaꞌihanden, gaꞌi ne tapamandogahan. Niyaꞌ ne andang panyap Tuhanin patennaꞌan meꞌ aꞌa inin dem lindem bitu-bituhan duk laꞌi siye salama-lama.
JUD.1.14	Si Nabi Idris ley, kapituꞌ pangkat tubuꞌ si Apuꞌ Adamin, magpaꞌal awwalley sabab meꞌ aꞌa kuweꞌ inin du isab. Paꞌinne, “Pakale kaꞌam! Pitu du iyan Panuhutanten bi magtuhut duk ibu-ibuhan meꞌ malaꞌikatnen 
JUD.1.15	ngahukum kēmon meꞌ aꞌahin. Laboꞌanne hukuman kēmon manggaꞌi matalew si Tuhanin peggeꞌ bakas maghinangan siye meꞌ hinangan kabunsihan Tuhanin duk peggeꞌ luwal bakas bissā-bissāhande pangkal Tuhanin.”
JUD.1.16	Meꞌ aꞌa tinaꞌatku inin luwal sāk si Tuhan duk luwal siye nusunan saweꞌden. Tagam ne siye nganduhulan bisan ine-ine napsu baranden. Magabbu teꞌed siye sabab diden duk pandey siye nanglitan saweꞌden supaya tatuhut kinabayaꞌanden.
JUD.1.17	Saguwaꞌ meꞌ bagayku, esseb-essebun bi teꞌed bakas inaka si kaꞌam weꞌ meꞌ aꞌa kawakilan Panuhutanten bi Isa Almasi. 
JUD.1.18	Paꞌinde hep si kaꞌam, “Bang sōng kiyamat ne, niyaꞌ iyan meꞌ aꞌa piyu si kaꞌam, meꞌ aꞌa luwal ngūtan napsuden. Hinangde kaꞌam iyan dagey.” 
JUD.1.19	Meꞌ aꞌa inin pagpaꞌilde meꞌ tindeg si Isahin. Iye tinuhutden napsu baranden. Gaꞌ laꞌi si siye Niyawa Tuhanin. 
JUD.1.20	Saguwaꞌ kaꞌam, meꞌ bagayku, magasig-inasig kaꞌam supaya ngabasag sandelbi si Tuhanin duk pateteg kaꞌam si meꞌ toloꞌ Tuhan kinahagadbin. Bang kaꞌam ngampun si Tuhan tuhutun bi pamanoloꞌ Niyawa Sutsi si kaꞌamin. 
JUD.1.21	Pateteg kaꞌam si lasa Tuhanin sābubi mangagad-ngagad Panuhutanten bi Isa Almasi ngurungan kaꞌam umul gaꞌ tamananne peggeꞌ maꞌaseꞌ iye si kaꞌam.
JUD.1.22	Niyaꞌ luꞌu meꞌ aꞌa nuhut Almasi saguwaꞌ duwe-duwehan pikilanden. Pakitehanun bi aseꞌbin si siye. 
JUD.1.23	Meꞌ sinduwehin isab, meꞌ sōng taboꞌo si kalaꞌatanin, tabangun bi siye amban dem kasiya-siyahanden kuweꞌ aꞌa tinabangan amban dem lumaꞌ eggas. Meꞌ aꞌa sinduwehin isab, subey kaꞌam maꞌaseꞌ si siye saguwaꞌ subey kaꞌam pahatul-hatul kaw kaꞌam kaleggeyan weꞌ de. Maꞌaseꞌ kaꞌam si siye saguwaꞌ subey kabunsihanbi meꞌ hinangande malaꞌatin.
JUD.1.24	Tuhanin, taꞌipatne kite supaya kite gaꞌi taboꞌo magduse. Iye hadja makaꞌānan duseten supaya gaꞌ niyaꞌ takitene dusete bang ne kite binoꞌo si panaꞌananne. Asal magkēg teꞌed kite bi laꞌi si panaꞌananne masahayahin. 
JUD.1.25	Iye Tuhan dambuwaꞌ-buwaꞌin duk tinimbul kite bi weꞌ ne. Pudjite bi Tuhanin palabey amban Isa Almasi, Panuhutanten bi. Pudjite bi Tuhanin, iye tamanan mabangsahanin duk mabalakatanin duk iye magbayaꞌin amban awwal tagnaꞌ sampay maꞌin duk sampay salama-lama. Amin.
JUD.1.25	Wassalam
REV.1.1	Sulat inin sabab meꞌ pinakitaꞌu weꞌ Isa Almasihin. Pinagintaꞌu inin weꞌ Tuhanin pu si Isa Almasi supaya tapakitene si meꞌ daraꞌakan Tuhanin bang ine sōng maꞌumantag si pasōnganin. Pinagintaꞌu inin weꞌ Almasi si daraꞌakannen, Yahiya. Dinaꞌak weꞌ ne malaꞌikatnen pī pu Yahiya ngakahan iye sabab meꞌ inin. 
REV.1.2	Manjari sinulat isab weꞌ Yahiya kēmon bakas takitenen. Inaka weꞌ ne dem sulat inin meꞌ lapal Tuhanin duk toloꞌ mabennal bakas pinakitaꞌu weꞌ Isa Almasi si iyehin. 
REV.1.3	Manjari, sine-sine matsa sulat inin kēgan du duk kēgan du isab sine-sine mapakale si meꞌ paꞌalan inin duk manuhut meꞌ dem sulat inin. Peggeꞌ tapit ne kaꞌumantagne inin kēmon.
REV.1.4	Sulat inin amban aku, Yahiya. Pasampayku sulat inin pī si meꞌ pituꞌ pagtipunan meꞌ aꞌa sukuꞌ si Tuhan malaꞌi si lahat Asiyahin. Karayaw kaꞌam ipat Tuhanin duk karayaw pasanyangne dem ateybin. Iye Tuhan manggaꞌi mapinda kemuwe tagnaꞌ awwalley sampay kuweꞌitu duk sampay salama-lama. Karayaw isab kaꞌam ipat Niyawa Tuhanin duk karayaw pasanyangne dem ateybin. Niyawa Tuhanin laꞌi si harapan paningkoloꞌan Tuhanin. 
REV.1.5	Karayaw isab kaꞌam ipat Isa Almasi duk karayaw pasanyangne dem ateybin. Isa Almasi kapangandelan teꞌed meꞌ bissānen. Iye dehellu-dehellu pinakellum balik amban meꞌ pateyin. Duk iye isab magbayaꞌ si kēmon taga kapatut dem dunya inin.
REV.1.5	Malasa teꞌed iye si kite bi. Matey iye supaya tapuwasanne meꞌ duseten bi. 
REV.1.6	Hininang kite bi weꞌ ne bangsa sultan duk meꞌ imam supaya kite bi maghinang si Samanen, Tuhanin. Hangkan subey pudjite bi Isa Almasi duk karayaw magbayaꞌ iye salama-lama. Amin.
REV.1.7	Pakale kaꞌam. Pitu du Isa Almasi patuhutan inalak. Kēmon aꞌahin takitede du iye sampay meꞌ aꞌa mamapatey iyehin. Kēmon aꞌa amban meꞌ kabangsa-bangsahan si dunyahin magdukka du sabab hukuman sōng pinatekkahin. Aweꞌ, toꞌo du teꞌed inin. Amin.
REV.1.8	Missā Tuhanin, iye Panuhutan Mabalakatanin, “Aku tagnaꞌan kēmon-kēmonin duk aku panambusannen,” paꞌin Tuhanin, iye manggaꞌi mapinda kemuwe tagnaꞌ awwalley sampay kuweꞌitu duk sampay salama-lama.
REV.1.9	Aku inin Yahiya, pungtinaꞌibi peggeꞌ saliꞌ kite bi sandel pu si Isa. Saliꞌ isab kite bi magsandal kabinasahan matekka si meꞌ masumakup dem pagbayaꞌan Tuhanin. Bakas pinatahalaꞌ ku dinaꞌak pī si pūꞌ inēnan Patmos, peggeꞌ bakas magusihat ku lapal Tuhanin duk toloꞌ mabennal pinakitaꞌu weꞌ si Isahin. 
REV.1.10	Manjari, dambuwaꞌ ellew, ellew pamudji Panuhutanin, pagbayaꞌan ku weꞌ Niyawa Tuhanin. Makakale ku suwala basag kuweꞌ hellingan tabuliꞌ amban bukutanku. 
REV.1.11	Paꞌin suwalahin, “Sulatun kēmon takitenun bu paboꞌohanun pī si meꞌ pagtipunan meꞌ aꞌa sukuꞌ si akuhin si meꞌ pituꞌ puweblo inin: si Epesus, si Ismirna, si Pergamo, si Tatira, si Sardis, si Piladelpi duk laꞌi si Laodikea.”
REV.1.12	Manjari paharap ku pī mayam bang sine mamissā si aku miyaꞌan. Niyaꞌ kiteku laꞌi pituꞌ tengenan payitaꞌan bulawan. 
REV.1.13	Duk laꞌi si tengngaꞌ-tengngaꞌ meꞌ tengenan payitaꞌan miyaꞌan, niyaꞌ dangan nengge-nengge kuweꞌ bantuk manusiyaꞌ. Jubanen umabut si bettisne duk niyaꞌ pekkes dākannen bulawan. 
REV.1.14	Kōknen poteꞌ kuweꞌ gapas duk matanen kuweꞌ kayat ebbut. 
REV.1.15	Bettisnen ngillap kuweꞌ tumbaga bakas pinadem ebbut bu ilanuꞌan. Suwalanen kuweꞌ begeddu bessey boheꞌ hadje. 
REV.1.16	Si tanganne kanawanin niyaꞌ antananne pituꞌ poteꞌan duk niyaꞌ paluwas amban behene bessi, talem matanen kaduwembiyaꞌ. Luwenen sahaya kuweꞌ silak ellewin bang lettu ne. 
REV.1.17	Pagkiteku iye, magtawus ku hebbaꞌ si antag bettisne. Kuweꞌ ku aꞌa matey. Saguwaꞌ binettad weꞌ ne tanganne kanawanin si aku duk paꞌinne, “Daꞌa kew talew. Aku tagnaꞌan kēmon-kēmonin duk aku panambusannen. 
REV.1.18	Aku maꞌellumin. Bakas ku matey saguwaꞌ ellum ne ku salama-lama. Aku taga kapatut magbayaꞌ si meꞌ mamateyin duk bang tungan siye papīku si ahilat. 
REV.1.19	Sulatun,” paꞌinne, “kēmon meꞌ takitenun, meꞌ maꞌumantag kuweꞌituhin duk meꞌ pinaꞌantag si sinōngin. 
REV.1.20	Akaku ne kuweꞌitu bang ine hāti meꞌ pituꞌ poteꞌan si tanganku kanawanin duk hāti tengenan payitaꞌan bulawan pituꞌin, gaꞌ kinataꞌuhan matuꞌuhin. Iye inin hātinen: pituꞌ poteꞌanin, siye mangantanan meꞌ pituꞌ pagtipunan meꞌ aꞌa sukuꞌ si akuhin. Duk pituꞌ tengenan payitaꞌanin siye meꞌ pituꞌ pagtipunan meꞌ aꞌa sukuꞌ si akuhin.”
REV.2.1	Paꞌinne pe, “Nulat kew si mangantanan si pagtipunan meꞌ aꞌa sukuꞌ si aku si lahat Epesusin. Duk inin sulatun:
REV.2.1	“Lapal inin amban aku, iye taga poteꞌan pituꞌ si tanganne kanawanin duk malumengngan si tengngaꞌ meꞌ pituꞌ tengenan payitaꞌan bulawanin. 
REV.2.2	Kataꞌuhanku du meꞌ hinangbin. Kataꞌuhanku weꞌ lubagan kaꞌam maghinang duk matuyuꞌ kaꞌam magsandal bisan ine-ine kasigpitanbin. Kataꞌuhanku isab weꞌ gaꞌi kaꞌam kasulutan si meꞌ hinangan meꞌ aꞌa malaꞌat iyan duk bakas ne tapaliksaꞌ weꞌ bi meꞌ aꞌa maluꞌu magmā-mā kawakilan siye duk kataꞌuhanbi ne weꞌ dustaꞌan siye. 
REV.2.3	Asal matuyuꞌ kaꞌam magsandal kasigpitan sababku duk teteg teꞌed sandelbin si aku. 
REV.2.4	Saguwaꞌ niyaꞌ panallaꞌanku kaꞌam: gaꞌi ne kaꞌam malasa si aku kuweꞌ tagnaꞌin. 
REV.2.5	Hangkan hep esseb-essebun bi lasabi si aku tagnaꞌin duk pagsusunanun bi duk lebbahanun bi ne dusebin. Bu hinangun bi ne meꞌ hinangan mahāp hininangbi tagnaꞌin peggeꞌ bang gaꞌi lebbahanbi dusebin, piyu ku duk ānanku du tengenan payitaꞌanbin amban lugalnen. 
REV.2.6	Saguwaꞌ kahāpan ku isab si kaꞌam peggeꞌ kabunsihan weꞌ bi hinangan meꞌ aꞌa manuhut Nikolaihin, saliꞌ du isab duk bunsiku si meꞌ hinanganden.
REV.2.7	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.2.7	Paꞌinne pe, “Sasuku manggaꞌi taboꞌo weꞌ sassatin urunganku iye kapatut mangan buwaꞌ kayu amban poꞌon kayu mangurung umul malaꞌi si palaꞌihan Tuhanin.”
REV.2.8	Manjari missā iye si aku balik, paꞌinne, “Nulat kew si mangantanan si pagtipunan meꞌ aꞌa sukuꞌ si aku si lahat Ismirnahin, duk inin sulatun:
REV.2.8	“Lapal inin amban aku. Aku tagnaꞌin duk aku isab tamanannen; aku bakas mamateyin bu ellum ku balik. 
REV.2.9	Kataꞌuhanku du meꞌ kasusehanbin; kataꞌuhanku weꞌ miskin kaꞌam saguwaꞌ iye matoꞌohin dayahan du kaꞌam si surgaꞌ. Kataꞌuhanku isab weꞌ binissā-bissāhan laꞌat kaꞌam weꞌ meꞌ aꞌa magmā-mā Yahudi siye, meꞌ aꞌa sukuꞌ si Tuhanin, bu gaꞌi iyan toꞌo. Meꞌ tindeg seyitanin siye. 
REV.2.10	Daꞌa kaꞌam tinalew ine-ine kabinasahan tekka si kaꞌam. Pakale kaꞌam! Sōng suleyan seyitanin du kaꞌam iyan; niyaꞌ kaꞌam iyan inisi dem kalabusu duk bininasa kaꞌam dem sampūꞌ bahangi. Saguwaꞌ pateteg kaꞌam si aku bisan kaꞌam pinapatey duk tumbasanku du kaꞌam umul gaꞌ tamananne.
REV.2.11	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.2.11	Paꞌinne pe, “Sasuku manggaꞌi taboꞌo weꞌ sassatin gaꞌi iye pinapeddiꞌan si narkaꞌ, iye pinaꞌin kamatey kaminduwenen.”
REV.2.12	Manjari missā ne isab iye si aku, paꞌinne, “Nulat kew si mangantanan si pagtipunan sukuꞌ si aku si lahat Pergamohin duk inin sulatun:
REV.2.12	“Lapal inin amban aku, iye taga bessi matalem matane kaduwembiyaꞌin. 
REV.2.13	Kataꞌuhanku du bang antag patennaꞌanbin. Luꞌu kaꞌam si lahat mabantu pagsumbahan nakuraꞌ seyitanin. Saguwaꞌ teteg du kaꞌam nuhut aku duk gaꞌ du lebbahanbi sandelbi si akuhin bisan masa pamapatey pu Antipasin. Matuyuꞌ hep iye magmahalayak lapalkun hangkan iye pinapatey luꞌu si lahat seyitan iyan. 
REV.2.14	Saguwaꞌ niyaꞌ panallaꞌanku kaꞌam: niyaꞌ kaꞌam luꞌu nuhut toloꞌ si Balaꞌamin. Masa awwalley tinoloꞌan hep weꞌ si Balaꞌam si Balak bang inumey duk taboꞌone magduse meꞌ aꞌa Israꞌilin. Taboꞌo siye weꞌ ne magduse sakaliꞌ ne siye mangan kinakan sinōngan si meꞌ tuhan-tuhanin duk magjina ne siye. 
REV.2.15	Damikkiyan, niyaꞌ du isab luꞌu si kaꞌam nuhut toloꞌ si Nikolaihin. 
REV.2.16	Hangkan hep, pagsusunanun bi ne meꞌ dusebin duk lebbahanun bi ne. Peggeꞌ bang gaꞌi, piyu ku si kaꞌam mura duk atuhanku siye. Iye pangatukun bessi mapaluwas amban dem behekun.
REV.2.17	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.2.17	Paꞌinne pe, “Sasuku manggaꞌi taboꞌo weꞌ sassatin urunganku iye kinakan amban dem surgaꞌ inēnan manna. Urunganku isab siye dangan-dangan batu poteꞌ duk laꞌi tasulat ēnde baꞌahuhin. Gaꞌ niyaꞌ ngataꞌuhan ēn miyaꞌan luwal hadja pangurungan iyehin.”
REV.2.18	Manjari paꞌinne pe si aku, “Nulat kew si mangantanan si pagtipunan meꞌ aꞌa sukuꞌ si aku si lahat Tatirahin duk inin sulatun:
REV.2.18	“Lapal inin amban aku, Anak Tuhanin. Matakun kuweꞌ bantuk kayat ebbut duk bettiskun ngillap kuweꞌ tumbaga bakas ilanuꞌan. 
REV.2.19	Kataꞌuhanku du meꞌ hinangbin. Kataꞌuhanku weꞌ hadje lasabin duk basag isab sandelbin. Matuyuꞌ kaꞌam nabangan saweꞌbi duk matuyuꞌ kaꞌam magsandal kasigpitan. Kataꞌuhanku mas hāp hinanganbin kuweꞌitu amban tagnaꞌin. 
REV.2.20	Saguwaꞌ niyaꞌ panallaꞌanku kaꞌam: niyaꞌ luꞌu dende si kaꞌam inēnan Jesebel magmā-mā weꞌ iye dambuwaꞌ nabi magpalataꞌ lapal Tuhanin. Pasagadanbi hadja iye magtoloꞌ si meꞌ daraꞌakankun bu sabab pagtoloꞌnen tapadupang ne siye hangkan taboꞌo ne siye magjina duk mangan meꞌ kinakan bakas sinōngan si meꞌ tuhan-tuhan. 
REV.2.21	Bakas ne iye sessaꞌanku dinaꞌak magsusun ne duk ilebbahan ne dusene magjinahin, saguwaꞌ gaꞌi iye ngatu. 
REV.2.22	Pakale kaꞌam, patekkahanku du iye saki boꞌone pabāk. Kēmon isab saweꞌne bakas magjinahin pahunitanku teꞌed. Bang gaꞌi pagsusunande duk lebbahande hinangande duk dende iyan, asal patekkaku inin si siye mura. 
REV.2.23	Duk papateyku kēmon manuhut toloꞌ dende iyan supaya kataꞌuhan meꞌ masandel si aku si meꞌ pagtipunanin kēmon, weꞌ aku mangataꞌuhan bang ine diyalem atey duk diyalem pikilan manusiyaꞌin. Duk tumbasanku meꞌ hinangbin dangan-dangan mapataꞌ si kaꞌamin.
REV.2.24	“Saguwaꞌ niyaꞌ kaꞌam luꞌu si Tatira, gaꞌ du tuhutbi toloꞌ malaꞌat inin. Gaꞌ taꞌayabi iye inēnande toloꞌ malalem amban seyitanin. Na, gaꞌ niyaꞌ seddili panessaꞌku si kaꞌam amban inin: 
REV.2.25	kimmatanun bi teꞌed ine-ine bakas pinasukuꞌ si kaꞌamin samantaꞌan gaꞌi pe ku tabalik piyu. 
REV.2.26+REV.2.27+REV.2.28	Sasuku manggaꞌi taboꞌo weꞌ sassatin duk matuyuꞌ nuhut meꞌ pangandaꞌakankun sampay si kamateyde, urunganku siye kapatut saliꞌ kuweꞌ pinangurung Samaku akuhin. Urunganku siye kapatut magbayaꞌ si meꞌ kabangsa-bangsahanin. Basag pagbayaꞌden kuweꞌ dalil basiꞌ gaꞌi polong, duk bantaden kuweꞌ paliyuk pessaꞌ. Pangurungku isab si siye māgahin.
REV.2.29	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.3.1	Missā pe iye namba si aku, paꞌinne, “Nulat kew si mangantanan si pagtipunan meꞌ aꞌa sukuꞌ si aku si lahat Sardisin duk inin sulatun:
REV.3.1	“Lapal inin amban aku, iye mangantanan Niyawa Tuhanin duk poteꞌan pituꞌin. Kataꞌuhanku du bang ine hininangbin. Kataꞌuhanku isab weꞌ ekka magpaꞌin weꞌ nuhut koꞌ teꞌed kaꞌam kinabayaꞌankun, saguwaꞌ gaꞌi du iyan toꞌo. Gaꞌi du kaꞌam nuhut teꞌed. 
REV.3.2	Papateng kaꞌam. Papagenun bi sandelbi si akuhin pādpād niyaꞌ pe talebbi sandelbi duk du gaꞌi tahalaꞌ kēmon. Peggeꞌ paglilingku meꞌ hinanganbin, gaꞌi pe tewwaꞌ si matahan Tuhankun. 
REV.3.3	Hangkan pikil-pikilun bi meꞌ toloꞌ mabennal bakas takalebi duk kinahagadbi tagnaꞌin. Tuhutun bi teꞌed meꞌ toloꞌ miyaꞌan duk pagsusunanun bi meꞌ dusebin duk lebbahanun bi ne. Bang gaꞌi kaꞌam papateng, bessuwang ku hadja iyan tekka piyu si kaꞌam kuweꞌ aꞌa panangkew. Gaꞌi iyan bisan kataꞌuhanbi bang waktu ine papiyukun. 
REV.3.4	Saguwaꞌ niyaꞌ pe kaꞌam luꞌu si Sardis, gaꞌ legebi meꞌ semmekbin, hātinen gaꞌ kaꞌam bakas nuhut maghinangan laꞌat. Nuhut du kaꞌam iyan aku lumengngan magsemmek poteꞌ peggeꞌ pataꞌ kaꞌam nuhut aku. 
REV.3.5	Sasuku manggaꞌi taboꞌo weꞌ sassatin pinasemmekan du siye poteꞌ kuweꞌ miyaꞌan duk gaꞌi du pasewanku ēnden amban dem libru panulatan ēn meꞌ aꞌa taga umul gaꞌ tamanannen. Duk pabawagku laꞌi si panaꞌanan Samakun duk meꞌ malaꞌikatnen weꞌ siye inin sukuꞌ si aku.
REV.3.6	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.3.7	Duk paꞌinne ne isab, “Nulat kew si mangantanan si pagtipunan meꞌ aꞌa sukuꞌ si aku si lahat Piladelpihin duk inin sulatun:
REV.3.7	“Lapal inin amban aku, iye masutsi duk mabennalin. Aku mangantan kunsiꞌ Sultan Daꞌudin. Bang lukaku, gaꞌ niyaꞌ makatambelne. Bang tambelku isab, gaꞌ niyaꞌ makalukane. 
REV.3.8	Kataꞌuhanku du bang ine hinangbin. Kataꞌuhanku gaꞌi du kaꞌam basag. Saguwaꞌ matuyuꞌ du kaꞌam nuhut meꞌ toloꞌkun duk teteg du kaꞌam si aku. Niyaꞌ gawang lukaku si kaꞌam, gaꞌ niyaꞌ makatambelne. 
REV.3.9	Pakale kaꞌam. Meꞌ aꞌa maluꞌu magmā-mā meꞌ Yahudi siye, meꞌ aꞌa sukuꞌ si Tuhanin, magdustaꞌ hadja siye. Iye matoꞌohin, sukuꞌ si nakuraꞌ seyitanin siye. Daꞌakku du siye iyan piyu pasujud si kaꞌam duk kataꞌuhande du iyan weꞌ kaꞌam kinalasahankun. 
REV.3.10	Matuyuꞌ du kaꞌam nuhut pangandaꞌakankun weꞌ subey kaꞌam magsandal. Hangkan ipatte du kaꞌam isab supaya gaꞌ niyaꞌ baya-bayabi bang tekka kasigpitanin si tibuꞌukan dunya panuleyan kēmon meꞌ aꞌa si dunyahin. 
REV.3.11	Mura du ku piyu balik si dunya. Tentemanun bi teꞌed kēmon pinasukuꞌ si kaꞌamin supaya gaꞌ niyaꞌ makaꞌagew pahalaꞌbin. 
REV.3.12	Sasuku manggaꞌi taboꞌo weꞌ sassatin, pahadjeku iye si panaꞌanan Tuhankun. Pateteg iye laꞌi duk gaꞌi ne teꞌed iye tahalaꞌ salama-lama. Sulatku laꞌi si baranne ēn Tuhankun duk ēn puweblo Tuhanin, iye inēnan Awrusalam baꞌahuhin. Iye inin puweblo duwaꞌi du iyan amban surgaꞌ, amban Tuhankun. Sulatku isab laꞌi si baranne ēnku baꞌahuhin.
REV.3.13	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.3.14	Duk paꞌinne pe, “Nulat kew si mangantanan si pagtipunan meꞌ aꞌa sukuꞌ si aku si lahat Laodikeahin duk inin sulatun:
REV.3.14	“Lapal inin amban aku. Aku inin inēnan si Amin. Kapangandelan ku duk kēmon bissākun bennal. Aku poꞌon kēmon pinapanjari weꞌ Tuhanin. 
REV.3.15	Kataꞌuhanku du meꞌ hinanganbin weꞌ si ellet nuhut kaꞌam duk gaꞌi. Dalilnen kuweꞌ kaꞌam boheꞌ gaꞌi panas, gaꞌi isab haggut. Kabayaꞌankun bang nuhut kaꞌam aku, nuhut ne teꞌed kaꞌam, bang gaꞌi, na, gaꞌi ne teꞌed. 
REV.3.16	Saguwaꞌ peggeꞌ magduwe-duwe pikilanbin sabab aku, kuweꞌ dalil boheꞌ si ellet panas duk haggut, hangkan luwaꞌante du kaꞌam iyan amban dem beheku. 
REV.3.17	Paꞌinbi weꞌ dayahan kaꞌam duk hāp kaꞌellumanbin. Paꞌinbi weꞌ gaꞌ ne niyaꞌ sukalbi. Saguwaꞌ iye matoꞌohin, kuweꞌ kaꞌam pessek, gaꞌi kataꞌuhanbi bang saꞌingge teꞌed kaꞌam. Kaꞌaseꞌ-aseꞌ kaꞌam peggeꞌ miskin kaꞌam, hātinen kulang sandelbin. Kuweꞌ isab kaꞌam meꞌ aꞌa gaꞌ niyaꞌ semmekne. 
REV.3.18	Hangkan sessaꞌante kaꞌam, subey kaꞌam melli amban aku bulawan lunglun duk kaꞌam ngadayahan teꞌed. Subey isab kaꞌam melli amban aku semmek poteꞌ panemmekbi dibin duk katampengan baranbin duk kaꞌam gaꞌi iyaꞌ. Duk subey isab kaꞌam melli tambal amban aku panambalbi matabin duk ne kaꞌam ngite. 
REV.3.19	Sasuku kinalasahankun biꞌatanku duk leggaku duk siye ngapetten. Hangkan matuyuꞌ kaꞌam si hinangan hāp, pagsusunanun bi ne meꞌ dusebin duk lebbahanun bi ne. 
REV.3.20	Pakale kaꞌam, iyuꞌ ku kuweꞌ dalil aꞌa nengge si gawangbi nuttuk makiluka. Bang niyaꞌ aꞌa makakale suwalakun bu lukane gawangin, padiyalem ku duk magtuhut kami mangan. 
REV.3.21	Sasuku manggaꞌi taboꞌo weꞌ sassatin urunganku siye kapatut ningkoloꞌ si bihingku diyataꞌ paningkoloꞌankun duk nuhut siye aku magbayaꞌ. Kuweꞌ du akuhin, tadaꞌag weꞌ ku nakuraꞌ seyitanin duk ningkoloꞌ ne ku si bihing Samaku Tuhanin si paningkoloꞌannen.
REV.3.22	“Kēmon kaꞌam taga tayingehin, subey pakalebi pinaꞌin Niyawa Tuhan si meꞌ pagtipunan meꞌ aꞌa sukuꞌ si akuhin.”
REV.4.1	Puwas miyaꞌan niyaꞌ ne isab pabagala si aku. Niyaꞌ takiteku gawang luka laꞌi si surgaꞌ.
REV.4.1	Duk takaleku ne isab suwala kuweꞌ hellingan tabuliꞌ bakas mamissā si aku tagnaꞌin. Paꞌin suwalahin, “Padiyataꞌ kew pitu duk pakitehanku si kaꞌu bang ine-ine matekka si sinōngin.” 
REV.4.2	Magtawus ku pagbayaꞌan weꞌ Niyawa Tuhanin duk niyaꞌ takiteku si surgaꞌ kursi, hātinen paningkoloꞌan bangsahan, duk niyaꞌ dangan ningkoloꞌ laꞌi diyataꞌne. 
REV.4.3	Luwenen tinglak kuweꞌ meꞌ palmata mahalgaꞌ inēnan jasper duk palmata peyat. Paliput si kursi miyaꞌan niyaꞌ birarali bantuknen kuweꞌ palmata gaddung. 
REV.4.4	Paliput si kursi miyaꞌan niyaꞌ duwempuk-ampat kursi seddili duk niyaꞌ ningkoloꞌ laꞌi duwempuk-ampat meꞌ bahiꞌ magsemmek poteꞌ duk taga korona bulawan diyataꞌ kōkde dangan-dangan. 
REV.4.5	Duk amban kursi si tengngaꞌ miyaꞌan paguwaꞌ lalatin duk letteꞌin duk lugungin. Niyaꞌ isab pituꞌ sulariyan kayat laꞌi si harapan kursi miyaꞌan. Bang hināti, meꞌ pituꞌ sulariyan miyaꞌan Niyawa Tuhanin. 
REV.4.6	Laꞌi isab si harapan kursi miyaꞌan, niyaꞌ kuweꞌ bantuk tahik tilag kuweꞌ sāmin.
REV.4.6	Duk niyaꞌ ampat malaꞌikat sakabayuꞌ si higad kursi miyaꞌan paliput. Meꞌ malaꞌikat miyaꞌan lapat weꞌ mata baranden si harapande duk si bukutde. 
REV.4.7	Dambuwaꞌ malaꞌikat miyaꞌan bantuknen kuweꞌ luwe limaꞌung. Dambuwaꞌin isab kuweꞌ luwe sapiꞌ. Katellunen luwenen kuweꞌ manusiyaꞌ. Kaꞌampatnen kuweꞌ manaꞌul palayang. 
REV.4.8	Kaniya-kaniya siye ennem peppikden duk lapat siye weꞌ mata amban diyalem duk amban bukut. Gaꞌ niyaꞌ halihande magkalang ellew-sangem. Iye inin kalanganden, paꞌinde:
REV.4.8	“Sutsi iye. Sutsi iye. Asal sutsi Tuhan Mabalakatanin. Tuhan iye gaꞌi pinda kemuwe awwal tagnaꞌley sampay kuweꞌitu duk sampay salama-lama.”
REV.4.9	Magkalang meꞌ ampat malaꞌikat miyaꞌan mudji Tuhan maꞌellum salama-lamahin. Pinahadje iye weꞌ de duk magsukul siye si iye. Kahabaꞌ siye magkalang, 
REV.4.10	pasujud duwempuk-ampat meꞌ bahiꞌin paharap pī si Tuhan maningkoloꞌ si kursihin duk pinudji weꞌ de Tuhan maꞌellum salama-lamahin. Duk binettad weꞌ de korona bulawan diyataꞌ kōkden pī si harapan kursihin duk paꞌinde,
REV.4.11	“Kaꞌu Panuhutan kamihin duk Tuhan kamihin. Pataꞌ kew pinudji duk pinahadje peggeꞌ balakatan kew teꞌed.
REV.4.11	Kaꞌu mamapanjari kēmon-kēmonin.
REV.4.11	Amban bayaꞌnu hangkan siye pinapanjari duk hangkan siye ellum.”
REV.5.1	Manjari takiteku weꞌ maningkoloꞌ si kursi miyaꞌan niyaꞌ antananne katas ilikid si tanganne kanawanin. Katas ilikid miyaꞌan tasulatan diyalem-bukut duk ilekket sīngnen mimpituꞌ supaya gaꞌi taluka. 
REV.5.2	Duk niyaꞌ takiteku malaꞌikat basag manamal missā papales, paꞌinne, “Niyaꞌ ke tuꞌu pataꞌ ngānan meꞌ lekket katas ilikid inin bu ngalukane?” 
REV.5.3	Saguwaꞌ gaꞌ niyaꞌ takasuwaꞌ diyataꞌ langit atawa si dunya atawa si ahilat taga kapatut ngaluka katas ilikid miyaꞌan bu matsa bang ine bakas sinulat diyalemnen. 
REV.5.4	Magtangis ku teꞌed peggeꞌ gaꞌ niyaꞌ takasuwaꞌ bisan dangan pataꞌ ngaluka katas ilikid miyaꞌan duk matsane. 
REV.5.5	Manjari dangan meꞌ bahiꞌin missā si aku, paꞌinne, “Daꞌa kew magtangis. Payamanun. Tadaꞌag ne nakuraꞌ seyitanin weꞌ Isa Almasi, iye inēnan Limaꞌung amban bangsa Yudahin; tubuꞌ Sultan Daꞌud iye duk bangsahan iye. Hangkan pataꞌ iye ngānan pituꞌ lekketin duk ngaluka katas ilikidin.”
REV.5.6	Manjari niyaꞌ takiteku kuweꞌ Bili-bili nengge laꞌi si antag kursihin, si tengngaꞌ meꞌ ampat malaꞌikat sakabayuꞌin duk meꞌ duwempuk-ampat bahiꞌin. Niyaꞌ takiteku si baran Bili-bilihin tandaꞌ weꞌ bakas pinapatey iye. Niyaꞌ pituꞌ tandukne duk pituꞌ isab matanen. Meꞌ pituꞌ matane miyaꞌan tandaꞌ Niyawa Tuhan pinapitune si tibuꞌukan dunyahin. 
REV.5.7	Manjari pasōng Bili-bili miyaꞌan pī si maningkoloꞌ si kursihin bu ineddoꞌ weꞌ ne katas ilikidin amban tanganne kanawanin. 
REV.5.8	Sakaliꞌ miyaꞌan eddoꞌne, magtawus pasujud si iye ampat malaꞌikat sakabayuꞌin duk duwempuk-ampat meꞌ bahiꞌin, bahasa mudji iye. Dangan-dangan meꞌ bahiꞌin niyaꞌ antanande alpa duk tugtugan bulawan pennoꞌ weꞌ kamanyan. Peggeꞌ bengngi kamanyan miyaꞌan tandaꞌ meꞌ pangampun meꞌ aꞌa sukuꞌ si Tuhanin. 
REV.5.9	Duk magkalang siye kalangan baꞌahu, paꞌinde,
REV.5.9	“Kaꞌu hadja dendangan taga kapatut ngeddoꞌ katas ilikid iyan duk ngānan lekketnen.
REV.5.9	Taga kapatut kew peggeꞌ bakas kew pinapatey, duk lahaꞌnu mabuꞌusin iye mangalekkat meꞌ aꞌahin supaya siye manjari meꞌ aꞌa sukuꞌ si Tuhanin.
REV.5.9	Meꞌ aꞌa inin amban kēmon kabangsa-bangsahan, amban kēmon bissāhan, amban kēmon kalahat-lahatan duk amban kēmon pagsultanan.
REV.5.10	Hininang siye weꞌ nu bangsa sultan duk meꞌ imam supaya siye maghinang si Tuhan.
REV.5.10	Duk magbayaꞌ siye si dunya si pasōngan.”
REV.5.11	Manjari mayam ku balik duk makakale ku suwala meꞌ malaꞌikat ibu-ibuhan. Nengge siye ngaliput kursihin duk ampat malaꞌikat sakabayuꞌin duk duwempuk-ampat meꞌ bahiꞌin. 
REV.5.12	Magkalang siye pinapales, paꞌinde,
REV.5.12	“Bili-bili bakas pinapateyin pataꞌ pinudji.
REV.5.12	Hadje teꞌed kapatutnen.
REV.5.12	Lalem teꞌed kataꞌunen.
REV.5.12	Basagan iye manamal duk dayahan teꞌed iye.
REV.5.12	Addatante bi iye.
REV.5.12	Pahadjete bi iye.
REV.5.12	Pudjite bi iye.”
REV.5.13	Manjari takaleku isab magkalang kēmon bakas pinapanjari weꞌ Tuhan diyataꞌ langitin duk si bulakin duk si ahilatin duk dem tahikin. Aweꞌ, kēmon-kēmonin bakas pinapanjari dem alamin magkalang siye, paꞌinde,
REV.5.13	“Pudjite bi maningkoloꞌ si kursihin.
REV.5.13	Pudjite bi Bili-bilihin.
REV.5.13	Pagaddatante bi duk pahadjete bi iye salama-lama,
REV.5.13	peggeꞌ iye mabalakatanin.”
REV.5.14	Ampat malaꞌikat sakabayuꞌin nambag, paꞌinde, “Amin.” Ubus duwempuk-ampat meꞌ bahiꞌin pasujud duk mudji.
REV.6.1	Manjari sābuku mamayamin, inānan weꞌ Bili-bilihin tagnaꞌ lekket si katas ilikidin. Duk takaleku dambuwaꞌ amban ampat malaꞌikat sakabayuꞌin ngalingan. Suwalanen kuweꞌ lugung. Paꞌin malaꞌikatin, “Pī ne kew palanjal.” 
REV.6.2	Manjari ngite ku kuraꞌ poteꞌ paguwaꞌ. Manguraꞌin ngantan panaꞌ. Duk niyaꞌ pī mettad korona bulawan diyataꞌ kōkne. Manjari palanjal ne iye pī magbonoꞌ duk luwal iye ngandaꞌag kemuwe matuꞌuhin sampay kuweꞌitu.
REV.6.3	Manjari inānan ne isab weꞌ Bili-bilihin kaduwe lekket si katas ilikidin. Duk takaleku kaduwe malaꞌikat sakabayuꞌin ngalingan, paꞌinne, “Palanjal ne kew.” 
REV.6.4	Magtawus niyaꞌ kuraꞌ seddili paguwaꞌ, peyat manamal. Manguraꞌin inurungan bessi tahaꞌ duk inurungan iye kapatut ngānan kasanyangan amban dem dunya duk nasew meꞌ aꞌahin duk siye magbonoꞌ-binonoꞌ.
REV.6.5	Manjari inānan weꞌ Bili-bilihin katellu lekket si katas ilikidin duk takaleku katellu malaꞌikat sakabayuꞌin ngalingan, paꞌinne, “Palanjal ne kew.” Pagpayamku niyaꞌ takiteku kuraꞌ ittem paguwaꞌ. Manguraꞌin niyaꞌ antananne timbangan. 
REV.6.6	Manjari niyaꞌ kuweꞌ suwala takaleku paguwaꞌ amban dem tengngaꞌ ampat malaꞌikat sakabayuꞌin, paꞌinne, “Da ubag hadja buwas tirigu atawa tellu ubag dawaꞌ tabelli si tangdan hinang da ellew. Saguwaꞌ isellanin duk boheꞌ ubas ininumin gaꞌi subey pinakaꞌatan.”
REV.6.7	Manjari inānan weꞌ Bili-bilihin kaꞌampat lekketin, duk takaleku kaꞌampat malaꞌikat sakabayuꞌin ngalingan, paꞌinne, “Palanjal ne kew.” 
REV.6.8	Pagpayamku niyaꞌ takiteku kuraꞌ pusiyat manamal. Manguraꞌin ēnnen Kamatey duk niyaꞌ paturul amban dambulihanne inēnan Ahilat. Inurungan siye kapatut mapatey da bahagiꞌ meꞌ aꞌa si dunyahin, tellu bahagiꞌin gaꞌ. Bonoꞌ, unus, saki, duk hayep talun iye makajari pamapatey weꞌ duwangan miyaꞌan.
REV.6.9	Manjari inānan weꞌ Bili-bilihin kalime lekketnen. Na, ngite ku pagkulubanan duk diyawaꞌ pagkulubanan miyaꞌan, laꞌi niyawa meꞌ aꞌa bakas pinapateyin peggeꞌ magmahalayak siye lapal Tuhanin duk peggeꞌ matuyuꞌ siye magaka-aka sabab Isa Almasi. 
REV.6.10	Ngalingan meꞌ niyawa miyaꞌan si Tuhan pinapales, paꞌinde, “O Tuhan, Panuhutan kamihin, kaꞌu mabalakatanin. Sutsi kew duk kapangandelan kew. Saꞌingge tiggelannen meke hukumnu meꞌ aꞌa si dunyahin duk legganu siye pasal pamapateyde kamihin?” 
REV.6.11	Manjari inurungan siye dangan-dangan juba poteꞌ duk dinaꞌak dahuꞌ siye pahali-hali namba sampay jukup ne ekkahan pagkaside maghinang si Tuhanin tapapatey du isab kuweꞌ siyehin.
REV.6.12	Manjari takiteku inānan weꞌ Bili-bilihin kaꞌennem lekketin. Magtawus linug manamal dunyahin. Mata ellewin ngaꞌittem kuweꞌ semmek naynay duk bulanin ngapeyat kuweꞌ lahaꞌ. 
REV.6.13	Meꞌ poteꞌanin kapagpag-pagpagan pī si dunya kuweꞌ meꞌ buwaꞌ kayu pagpag bang jedjeg kayuhin weꞌ baliyu basag. 
REV.6.14	Langitin lanyap kuweꞌ katas bakas ilikid duk kēmon punuhin duk meꞌ kapūꞌ-pūꞌanin pinda ne amban pabettadanden. 
REV.6.15	Kēmon meꞌ aꞌa si dunyahin hewuhalaꞌ bu ne meꞌ kasultanan si dunyahin, meꞌ aꞌa taga kapatut magbayaꞌin duk meꞌ nakuraꞌ meꞌ sundaluhin, duk meꞌ aꞌa madayahan duk mabasaganin, duk kēmon meꞌ aꞌa sinduwehin, banyagaꞌ ke atawa dumaꞌin, kēmon siye katapuk-tapukan dem meꞌ lingab duk si meꞌ kabatuhan diyataꞌ punu. 
REV.6.16	Ngalingan siye pī si meꞌ punuhin duk si meꞌ batuhin, paꞌinde, “Laboꞌ kaꞌam bu debbunanun kami supaya kami gaꞌi takite weꞌ maningkoloꞌ si kursihin duk supaya isab kami gaꞌi kamulkaꞌan weꞌ Bili-bilihin. 
REV.6.17	Peggeꞌ taꞌabut ne ellew pamatekka mulkaꞌ Tuhan duk Bili-bilihin si manusiyaꞌin. Bu gaꞌ niyaꞌ makasandal mulkaꞌ inin bisan sine.”
REV.7.1	Puwas miyaꞌan, ngite ku ampat malaꞌikat nengge si ampat pidjū alamin nagang baliyuhin supaya gaꞌi nihup pī si dunya duk si tahik atawa bisan si dam poꞌon kayu. 
REV.7.2	Duk niyaꞌ takiteku malaꞌikat seddili paguwaꞌ amban silangan moꞌo-moꞌo pagmalkahan Tuhanin, iye maꞌellum gaꞌ tamanannen. Ngalingan iye papales pī si ampat malaꞌikat bakas kaꞌurungan kapatut weꞌ Tuhanin makaꞌatan dunya duk tahikin. 
REV.7.3	Paꞌin malaꞌikatin si siye, “Daꞌa dahuꞌ pakaꞌatanun bi dunyahin duk tahikin duk meꞌ kakayu-kayuhanin samantaꞌan gaꞌ pe kamalkahan meꞌ daraꞌakan Tuhanten bi diyataꞌ lendoꞌde.” 
REV.7.4	Manjari inakahan ku bang piyangan minalkahan si lendoꞌden. Ekkahanden koꞌ da hatus duk ampatpuk-ampat ngibu amban kēmon kabangsahan tubuꞌ si Israꞌilin.
REV.7.5	Amban tubuꞌ si Yuda
REV.7.5	sampuk-duwe ngibu kamalkahanin.
REV.7.5	Amban tubuꞌ si Ruben
REV.7.5	sampuk-duwe ngibu kamalkahanin.
REV.7.5	Amban tubuꞌ si Gad
REV.7.5	sampuk-duwe ngibu kamalkahanin.
REV.7.6	Amban tubuꞌ si Aser
REV.7.6	sampuk-duwe ngibu kamalkahanin.
REV.7.6	Amban tubuꞌ si Naptali
REV.7.6	sampuk-duwe ngibu kamalkahanin.
REV.7.6	Amban tubuꞌ si Manasse
REV.7.6	sampuk-duwe ngibu kamalkahanin.
REV.7.7	Amban tubuꞌ si Simiyun
REV.7.7	sampuk-duwe ngibu kamalkahanin.
REV.7.7	Amban tubuꞌ si Libi
REV.7.7	sampuk-duwe ngibu kamalkahanin.
REV.7.7	Amban tubuꞌ si Issakal
REV.7.7	sampuk-duwe ngibu kamalkahanin.
REV.7.8	Amban tubuꞌ si Sebulun
REV.7.8	sampuk-duwe ngibu kamalkahanin.
REV.7.8	Amban tubuꞌ si Yusup
REV.7.8	sampuk-duwe ngibu kamalkahanin.
REV.7.8	Amban tubuꞌ si Benjamin
REV.7.8	sampuk-duwe ngibu kamalkahanin.
REV.7.9	Puwas miyaꞌan, ngite ku panenan aꞌa, banes manamal, gaꞌi taꞌitung. Meꞌ aꞌa miyaꞌan amban kēmon pagsultanan si dunya, amban kēmon kabangsa-bangsahan, amban kēmon kalahat-lahatan, duk amban kēmon bayuꞌ-bayuꞌan bissāhan. Laꞌi siye nengge paharap si kursihin duk si inēnan Bili-bilihin. Magjuba poteꞌ siye duk magboꞌo siye dangan-dangan kuweꞌ bantuk tuggu dawen lahing. 
REV.7.10	Missā siye pinapales, paꞌinde, “Pudjite bi Tuhanten bi, iye maningkoloꞌ si kursihin duk pudjite bi isab inēnan Bili-bilihin peggeꞌ siye manimbul kitehin bi amban hukuman duseten bi.” 
REV.7.11	Kēmon malaꞌikatin magtengge ngaliput kursihin duk ngaliput meꞌ bahiꞌin duk ampat malaꞌikat sakabayuꞌin. Manjari pasujud siye paharap tudju kursihin duk pinudji weꞌ de Tuhanin. 
REV.7.12	Paꞌinde, “Amin. Pudjite bi Tuhanten bi. Pahadjete bi iye. Addatante bi iye, peggeꞌ lalem teꞌed kataꞌunen, hadje teꞌed kapatutnen duk balakatnen. Magsukul kite bi si iye sampay salama-lama. Amin.”
REV.7.13	Manjari dangan meꞌ bahiꞌin nilew aku, paꞌinne, “Kataꞌuhannu ke bang sine meꞌ aꞌa magjuba poteꞌ iyan duk bang amban siye?” 
REV.7.14	“Gaꞌi kataꞌuhanku, Tuwan. Kaꞌu iye mangataꞌuhan iyehin,” iye miyaꞌan sambungkun. Paꞌinne si aku, “Siye miyaꞌan meꞌ aꞌa bakas makalabey kabinasahan mahadjehin. Bakas dekdakande ne semmekden dem lahaꞌ Bili-bilihin duk poteꞌ ne, hātinen kaꞌānan ne duseden. 
REV.7.15	Iye iyan jānnen hangkan siye luꞌu nengge si harapan kursi Tuhanin. Maghinang siye si Tuhan ellew-sangem si panaꞌananne. Inipat du siye weꞌ maningkoloꞌ si kursihin peggeꞌ laꞌi iye si siye. 
REV.7.16	Gaꞌi ne teꞌed siye inusan atawa lekkakan. Gaꞌi ne siye panasan weꞌ ellew atawa ine-ine panas. 
REV.7.17	Peggeꞌ inēnan Bili-bilihin, iye malaꞌi si kursi Tuhanin, ipatne du siye duk boꞌone siye pī si meꞌ buwal boheꞌ gaꞌi teggang. Duk punasan Tuhanin du kēmon boheꞌ mataden.”
REV.8.1	Manjari inānan weꞌ Bili-bilihin kapituꞌ lekket si katas ilikidin. Bessuwang hinek manamal dem surgaꞌin dem tengaꞌ ora. 
REV.8.2	Manjari takiteku pituꞌ malaꞌikat manengge si harapan Tuhanin. Inurungan siye kuweꞌ tabuliꞌ tadambuwaꞌ.
REV.8.3	Manjari niyaꞌ malaꞌikat seddili magboꞌo tugtugan bulawan. Hap pī iye nengge si antag pagkulubananin. Ekka kamanyan pangurung si iye supaya magsaget ne bengngi kamanyanin duk pangampun kēmon meꞌ aꞌa sukuꞌ si Tuhanin, sābune manugtug kamanyanin laꞌi si lamisahan bulawan si harapan kursihin. 
REV.8.4	Umbu kamanyan ineggas weꞌ malaꞌikatin magtuhut duk pangampun meꞌ aꞌa sukuꞌ si Tuhanin padiyataꞌ laꞌi si harapan Tuhanin. 
REV.8.5	Manjari ineddoꞌ weꞌ malaꞌikatin tugtuganin bu pinennoꞌan weꞌ ne duk bale ebbut amban diyataꞌ lamisahan miyaꞌan, ubus bu ilakasan weꞌ ne pī si dunya. Magtawus magletteꞌ duk maglugung duk maglalat duk linug dem dunyahin.
REV.8.6	Manjari malaꞌikat pituꞌin magmemes ne sōng nihup dangan-dangan kuweꞌ tabuliꞌ pinangurung si siyehin.
REV.8.7	Manjari tinihup weꞌ dambuwaꞌ malaꞌikatin kuweꞌ tabuliꞌ bakas pinangurung si iyehin. Pagtihupne, magtawus banes ayis duk ebbut laboꞌ pī si dunya magsaget duk lahaꞌ. Da bahagiꞌ dunyahin eggas weꞌ ebbut miyaꞌan sampay da bahagiꞌ meꞌ kakayuhanin duk meꞌ sabetin eggas. Duwe bahagiꞌin gaꞌ eggas.
REV.8.8	Manjari tinihup isab weꞌ malaꞌikat mapasunuꞌin kuweꞌ tabuliꞌ pinangurung si iyehin. Pagtihupne, magtawus niyaꞌ kuweꞌ bantuk punu hadje eggas ilakasan pī dem tahik. Manjari da bahagiꞌ tahikin manjari lahaꞌ ne. Duwe bahagiꞌin gaꞌ. 
REV.8.9	Magtawus isab matey da bahagiꞌ sasuku maꞌellum dem tahikin. Duwe bahagiꞌin gaꞌ matey. Duk da bahagiꞌ isab meꞌ kappalin magkaꞌat. Duwe bahagiꞌin gaꞌ.
REV.8.10	Manjari tinihup weꞌ katellu malaꞌikatin kuweꞌ tabuliꞌ pinangurung si iyehin. Pagtihupne, magtawus niyaꞌ poteꞌan hadje kuweꞌ bantuk laꞌal kayat laboꞌ amban diyataꞌ langit pī si da bahagiꞌ meꞌ boheꞌ duk meꞌ buwal boheꞌ si dunyahin. Duwe bahagiꞌin gaꞌ kalaboꞌan. 
REV.8.11	Inēnan poteꞌan miyaꞌan “Paꞌit” peggeꞌ da bahagiꞌ meꞌ boheꞌin ngapaꞌit duk ekka aꞌa matey sakaliꞌ inumde boheꞌ miyaꞌan peggeꞌ ngapaꞌit manamal.
REV.8.12	Manjari tinihup weꞌ kaꞌampat malaꞌikatin kuweꞌ tabuliꞌ bakas pinangurung si iyehin. Pagtihupne, magtawus ngalindem da bahagiꞌ mata ellewin duk bulanin duk meꞌ poteꞌanin. Duwe bahagiꞌin gaꞌ. Hangkan dem da ellewin ampat ora lindem si dunya duk kellawanin isab ampat ora gaꞌi ngurung dantaꞌ bulanin duk meꞌ poteꞌanin.
REV.8.13	Sābuku mamayamin, niyaꞌ takiteku manaꞌul maglayangan langkew diyataꞌ mahawan. Takaleku suwalanen pales, paꞌinne, “Allo! Allo! Asal makatalew-talew teꞌed balaꞌ matekka si kēmon meꞌ aꞌa si dunyahin bang ne tihup tellu malaꞌikat dambulihin meꞌ kuweꞌ tabuliꞌ pinangurung si siyehin.”
REV.9.1	Manjari tinihup weꞌ kalime malaꞌikatin kuweꞌ tabuliꞌ pinangurung si iyehin. Pagtihupne, niyaꞌ takiteku poteꞌan, iye miyaꞌan bakas laboꞌ amban diyataꞌ langit pī si dunya. Pinangurung si poteꞌan miyaꞌan kunsiꞌ pangaluka tambel lowang gaꞌi tatekkadin. 
REV.9.2	Pagtaluka ne weꞌ inēnan poteꞌan miyaꞌan lowangin, magtawus paguwaꞌ umbuhin amban dem lowangin kuweꞌ umbu amban eggas luha manamal. Hangkan ngalindem lahatin peggeꞌ katampengan dantaꞌ ellewin hawal subuk umbu mapaguwaꞌ amban dem lowangin. 
REV.9.3	Amban dem umbuhin niyaꞌ paguwaꞌ meꞌ dulu laboꞌ pī si dunya. Pinabisa teꞌed bang siye ngekkeb kuweꞌ bisahan sipitkāꞌ bang ngekkeb. 
REV.9.4	Bakas kasessaꞌan siye gaꞌi dinaꞌak pinakaꞌatan si siye meꞌ sabetin atawa meꞌ kayuhin atawa sasuku meꞌ jambangan si dunyahin. Iye subey inusaꞌden meꞌ manusiyaꞌin, sasuku gaꞌ niyaꞌ malka Tuhanin diyataꞌ lendoꞌde. 
REV.9.5	Gaꞌi siye dinaꞌak mapatey meꞌ aꞌa miyaꞌan saguwaꞌ papeddiꞌande dem limem bulan. Duk peddiꞌnen kuweꞌ siye takekkeb sipitkāꞌ. 
REV.9.6	Dem limem bulan miyaꞌan, meꞌ aꞌa takekkebin iye inangutden matey saguwaꞌ gaꞌi du siye matey. Mabayaꞌ ne teꞌed siye matey saguwaꞌ gaꞌi siye dinuhulan.
REV.9.7	Meꞌ dulu miyaꞌan bantukden kuweꞌ meꞌ kuraꞌ pinanyapan sōng binoꞌo si pagbonoꞌan. Niyaꞌ kuweꞌ korona bulawan diyataꞌ kōkde duk luweden kuweꞌ luwe manusiyaꞌ. 
REV.9.8	Kōkden tahaꞌ kuweꞌ kōk dende. Impenden basag kuweꞌ impen limaꞌung. 
REV.9.9	Dākanden lapat weꞌ sisik kuweꞌ basiꞌ nampengan dākanden. Bang pakiyab-kiyabde peppikden takale begeddunen, kuweꞌ begeddu kuraꞌ ekka manamal magparagan magboꞌo kalesade hap pagbonoꞌan. 
REV.9.10	Engkoden kuweꞌ engko sipitkāꞌ taga dalum si tuggune duk iye miyaꞌan pamapeddiꞌde meꞌ aꞌahin dem limem bulan. 
REV.9.11	Niyaꞌ sultan magbayaꞌ si siye. Iye dambuwaꞌ seyitan mangantanan lowang manggaꞌi tatekkad miyaꞌan. Ēnnen bang si bissāhan bangsa Hibrani si Abaddon. Bang si bissāhan bangsa Girik, ēnnen si Apolyon, hātinen pamakaꞌatin.
REV.9.12	Na, iye miyaꞌan tamanan balaꞌ makatalew-talew tagnaꞌ matekka si meꞌ aꞌa si dunyahin. Ubus miyaꞌan, niyaꞌ pe duwe balaꞌ makatalew sōng tekka.
REV.9.13	Manjari tinihup weꞌ kaꞌennem malaꞌikatin kuweꞌ tabuliꞌ bakas pinangurung si iyehin. Pagtihupne, niyaꞌ takaleku suwala amban ampat pidjū lamisahan bulawan pagtugtugan kamanyanin laꞌi si harapan Tuhanin. 
REV.9.14	Paꞌin suwalahin si kaꞌennem malaꞌikat bakas manihup kuweꞌ tabuliꞌin, “Lekkahanun ne ampat seyitan bakas iningketan laꞌi si higad boheꞌ hadje inēnan Alpuratiley.” 
REV.9.15	Manjari ilekkahan ne ampat seyitanin. Andang ne siye memes duk dinaꞌak si siye inagad-agad waktu inin, ellew inin, bulan inin duk tahun inin duk kuweꞌitu taꞌabut ne. Subey ne papateyde da bahagiꞌ meꞌ aꞌa dem dunyahin. Duwe bahagiꞌin gaꞌi pinapatey. 
REV.9.16	Takaleku bang piye ekkahan meꞌ sundalu manguraꞌin, meꞌ tindeg meꞌ ampat seyitanin. Ekkahanden duwempūꞌ ngibu pinaminsampūꞌ ngibu. 
REV.9.17	Kuweꞌ inin bantuk meꞌ kuraꞌ duk meꞌ manguraꞌ mapabagala si akuhin. Niyaꞌ tampeng dākanden basiꞌ kuweꞌ peyat ebbut duk bilu langgaꞌ duk binaning kuweꞌ meylang. Kōk meꞌ kuraꞌin kuweꞌ bantuk kōk limaꞌung. Duk niyaꞌ paguwaꞌ amban dem behe meꞌ kuraꞌin ebbut duk umbu duk kayat meylang. 
REV.9.18	Da bahagiꞌ meꞌ aꞌa si dunyahin matey. Duwe bahagiꞌin gaꞌ. Matey meꞌ aꞌahin weꞌ ebbutin, umbuhin, duk kayat meylangin, iye tellu bayuꞌ mapaguwaꞌ amban behe meꞌ kuraꞌin. 
REV.9.19	Saguwaꞌ meꞌ kuraꞌ miyaꞌan niyaꞌ duwe bayuꞌan pamapateyde meꞌ aꞌahin, kaꞌissaꞌ mapaguwaꞌ amban dem beheden, kaduwe iye ne si engkoden. Peggeꞌ engkoden kuweꞌ sawe, niyaꞌ kōkde panigtuk meꞌ aꞌahin.
REV.9.20	Saguwaꞌ meꞌ aꞌa matalebbihin, meꞌ aꞌa manggaꞌ mamatey weꞌ meꞌ balaꞌ miyaꞌan, gaꞌ du pagsusunande duk lebbahande panumbade meꞌ tuhan-tuhan hininangden. Masi pe siye numba si meꞌ seyitan duk si meꞌ tuhan-tuhan hininang duk bulawan, pilak, tumbaga, batu, duk kayu, bu gaꞌi du makakite, gaꞌi du makakale, duk gaꞌi du kapalumengngan. 
REV.9.21	Gaꞌ du dehengande meꞌ hinangande malaꞌatin. Masi du siye mapatey duk gaꞌ du halin pangahinang-ngahinangde saweꞌden. Masi du siye magjina duk nangkew.
REV.10.1	Manjari ngite ne ku isab dambuwaꞌ malaꞌikat basag duwaꞌi amban surgaꞌ putus weꞌ inalak duk niyaꞌ birarali paliput si kōkne. Luwenen sinag kuweꞌ ellew duk meꞌ paꞌanen kuweꞌ bantuk olom kayat. 
REV.10.2	Niyaꞌ antananne likidan katas dikiꞌ bakas iluka ne. Padiꞌikne bettisne kanawanin diyataꞌ tahik duk bettisne bibangin diyataꞌ bulak. 
REV.10.3	Manjari ngalingan iye pinapales duk suwalanen kuweꞌ helling limaꞌung pales. Pagubus iye ngalingan, sinambag iye weꞌ lugung pituꞌin pinapales. 
REV.10.4	Pagubus maglugung, sōng sulatku ne pinaꞌin lugungin. Saguwaꞌ niyaꞌ suwala takaleku amban surgaꞌ. Paꞌin suwalahin si aku, “Ennaꞌun hadja dem ateynu bakas pinaꞌin meꞌ lugungin. Daꞌa sulatun.”
REV.10.5	Manjari malaꞌikat takiteku mangandiꞌik diyataꞌ tahik duk diyataꞌ bulakin, pinatengge weꞌ ne tanganne kanawanin tudju langit, bahasa panapane. 
REV.10.6	Duk napa iye si Tuhan maꞌellum salama-lamahin, iye mamapanjari langitin duk bulakin duk tahikin duk kēmon bayuꞌ-bayuꞌan diyalemden. Napa malaꞌikatin, paꞌinne, “Iyuꞌ Tuhanin pakale-kale, asal gaꞌi ne teꞌed katangguhan. 
REV.10.7	Saguwaꞌ bang tihup kapituꞌ malaꞌikatin iye kuweꞌ tabuliꞌ inantanannen, magtawus ne tumanan Tuhanin garaꞌne sipukin bakas pinalataꞌ hadja weꞌ ne si meꞌ daraꞌakannen, hātinen si meꞌ kanabihanin.”
REV.10.8	Manjari takaleku ne isab suwala bakas mamissā si aku amban surgaꞌin. Paꞌin suwalahin si aku, “Pī kew, eddoꞌun likidan katas maluka si tangan malaꞌikat manengge diyataꞌ tahik duk diyataꞌ bulakin.”
REV.10.9	Na, hap pī ne ku si malaꞌikatin bu pināku weꞌ ku likidan katas madikiꞌin amban iye. Paꞌinne si aku, “Eddoꞌun ne bu kakanun. Mamis iyan kuweꞌ gulaꞌ buwani dem behenu saguwaꞌ lessem bang dem bettengnu.”
REV.10.10	Na, ineddoꞌ ne weꞌ ku likidan katas madikiꞌin amban tangan malaꞌikatin bu kinakan weꞌ ku. Mamis kuweꞌ gulaꞌ buwani dem beheku. Saguwaꞌ pagtatellenku ne, ngalessem dem bettengku. 
REV.10.11	Manjari niyaꞌ missā si aku, paꞌinne, “Subey palataꞌnu balik lapal Tuhanin pasal sōng pinatekkane si meꞌ aꞌa amban magseddili-seddili lahat, duk bangsa duk bissāhan duk sampay si meꞌ kasultanan.”
REV.11.1	Manjari inurungan ku kayu-kayu panukudan duk paꞌinne, “Pī kew, sukudun langgal Tuhanin duk pagkulubananin. Duk itungun bang piye meꞌ aꞌa magsambahayang malaꞌihin. 
REV.11.2	Saguwaꞌ daꞌa ne sakupun sinukud lame langgalin. Daꞌa sukudun peggeꞌ antag miyaꞌan pamasukuꞌ ne si meꞌ aꞌa manggaꞌi sukuꞌ si Tuhanin. Paglabbaꞌande du dem ampatpuk-duwe bulan puweblo masutsihin, iye puweblo sukuꞌ si Tuhanin. 
REV.11.3	Daꞌakku du pī duwe saksiꞌkun. Magsemmek siye karut, duk magpalataꞌ siye lapal Tuhanin dem da ngibu duk duwe hatus duk ennempūꞌ ellew miyaꞌan.”
REV.11.4	Duwe saksiꞌ miyaꞌan, inēnan siye duwem poꞌon kayu jaitun duk duwe payitaꞌan binettad si harapan Tuhanin, iye magbayaꞌ si dunyahin. 
REV.11.5	Bang niyaꞌ magdahulakaꞌ si siye, niyaꞌ ebbut paguwaꞌ amban dem behede magmula sasuku manguntarahan siyehin. Hangkan sine-sine maghinang laꞌat si siye bugtuꞌ matey hadja. 
REV.11.6	Taga kapatut siye nambelan langitin supaya gaꞌi ulan tiggelande magpalataꞌ lapal Tuhanin. Taga kapatut isab siye pinamanjari lahaꞌ meꞌ tuburan boheꞌin duk taga kapatut siye maboꞌo bayuꞌ-bayuꞌan balaꞌ pitu si dunya sumiyan-sumiyan kabayaꞌande.
REV.11.7	Manjari, bang ne siye ubus magpalataꞌ lapal Tuhanin, niyaꞌ iyan sattuwa makatalew-talew paguwaꞌ amban dem lowang manggaꞌi tatekkadin duk magbonoꞌ siye. Tadaꞌag iyan weꞌ ne duwanganin duk tapapateyne. 
REV.11.8	Bangkeyden pinasagadan hadja laꞌi si kalsara si puweblo mabantuhin, iye puweblo bakas pamapateyan Panuhutanden ilansang diyataꞌ olom. Pangēn puweblo miyaꞌan Sodom duk Misil saguwaꞌ dumaꞌin inin ēnne teꞌedin, ēn dalilan hadja. 
REV.11.9	Ekka aꞌa amban kēmon kalahat-lahatan duk kabangsa-bangsahan duk bayuꞌ-bayuꞌan bissāhan duk pagsultanan hap pī laꞌi mayaman bangkeyden dem tellu ellew duk tengaꞌ duk gaꞌi daꞌakde kinubul. 
REV.11.10	Kēgan meꞌ aꞌa si tibuꞌukan dunyahin; maglami-lami siye duk magurung-inurung lasa-lasahan siye peggeꞌ matey ne duwangan nabi miyaꞌan. Peggeꞌ siye miyaꞌan bakas moꞌo kabinasahan si meꞌ aꞌa si dunyahin. 
REV.11.11	Saguwaꞌ paglabey tellu ellew duk tengaꞌ, pinakellum siye balik weꞌ Tuhanin duk nengge siye. Kēmon makakite siyehin kadahitan manamal. 
REV.11.12	Manjari makakale duwangan nabi miyaꞌan suwala pales amban surgaꞌ magpaꞌin si siye, “Dayiꞌ kaꞌam pitu padiyataꞌ.” Na, magtawus siye taboꞌo weꞌ inalak pī si surgaꞌ sābu laꞌi mayam-mayam meꞌ bantaden. 
REV.11.13	Sābu miyaꞌan isab, bessuwang linug basag manamal. Da bahagiꞌ puweblohin magkaꞌat, siyam bahagiꞌin gaꞌ du. Niyaꞌ pituꞌ ngibu meꞌ aꞌa mamateyin, sabab linug miyaꞌan. Meꞌ aꞌa matalebbihin, meꞌ manggaꞌ mamateyin, kadahitan manamal, hangkan pinudji weꞌ de Tuhan malaꞌi si surgaꞌin.
REV.11.14	Puwas ne kaduwe balaꞌ makatalewin saguwaꞌ katellunen sōng tekka ne.
REV.11.15	Manjari tinihup ne weꞌ kapituꞌ malaꞌikatin kuweꞌ tabuliꞌ inantanannen. Pagtihupne, magtawus ku makakale meꞌ suwala pales amban surgaꞌ. Magdūs siye, paꞌinde, “Gaꞌ niyaꞌ seddili magbayaꞌ si dunyahin kuweꞌitu. Luwal Panuhutanten bi, Tuhanin duk tapeneꞌnen, Almasi. Duk magbayaꞌ iye salama-lama.” 
REV.11.16	Manjari duwempuk-ampat meꞌ bahiꞌin, siye maningkoloꞌ si kurside si panaꞌanan Tuhanin, pasujud siye mudji Tuhanin 
REV.11.17	duk paꞌinde,
REV.11.17	“O, Tuhan, Panuhutan kamihin.
REV.11.17	Balakatan kew teꞌed.
REV.11.17	Gaꞌi kew pinda kemuwe awwal tagnaꞌ sampay kuweꞌitu.
REV.11.17	Magsukul teꞌed kami si kaꞌu peggeꞌ tapakitehannu ne balakatnu mahadjehin duk tinagnaꞌan ne weꞌ nu pagbayaꞌnu si dunyahin.
REV.11.18	Meꞌ aꞌa manggaꞌi makahagad si kaꞌuhin astel manamal,
REV.11.18	peggeꞌ taꞌabut ne waktu pagmulkaꞌnu si siyehin,
REV.11.18	duk waktu pangahukumnu meꞌ pateyin.
REV.11.18	Taꞌabut ne waktu panumbasnu meꞌ daraꞌakannun,
REV.11.18	meꞌ kanabihanin,
REV.11.18	duk kēmon meꞌ aꞌa sukuꞌ si kaꞌuhin,
REV.11.18	kēmon magaddatan kaꞌuhin,
REV.11.18	hadje-dikiꞌ saliꞌ-saliꞌ.
REV.11.18	Inin ne waktu pamakaꞌat sasuku mamakaꞌatan dem dunyahin.”
REV.11.19	Manjari luka langgal Tuhan si surgaꞌin duk takite laꞌi diyalem baꞌul pangisihan sulat pagjanjiꞌan Tuhan duk meꞌ aꞌanen. Pagluka langgalin, magtawus maglalat duk niyaꞌ letteꞌ duk maglugung. Linug isab duk ekka ayis laboꞌ kuweꞌ hadje batu amban diyataꞌ langit.
REV.12.1	Manjari inin, niyaꞌ takiteku tandaꞌ makaꞌulaliꞌ teꞌed paguwaꞌ diyataꞌ langit. Ngite ku dende magsemmek kuweꞌ sahaya ellewin. Panenggehannen diyataꞌ bulan duk niyaꞌ sampuk-duwe poteꞌan kuweꞌ korona diyataꞌ kōkne. 
REV.12.2	Dende miyaꞌan sōng nganak duk peddiꞌan iye hangkan magkilahap.
REV.12.3	Manjari niyaꞌ ne isab tandaꞌ makaꞌulaliꞌ teꞌed paguwaꞌ diyataꞌ langit. Ngite ku naga peyat hadje manamal. Pituꞌ kōknen duk sampūꞌ tanduknen. Kōknen kapituꞌ taga korona. 
REV.12.4	Ilatip weꞌ nagahin duk engkone da bahagiꞌ meꞌ poteꞌan diyataꞌ langitin, duk ilakasan weꞌ ne pī si dunya. Duwe bahagiꞌin gaꞌ lapey. Manjari nengge iye paharap si dende sōng manganakin supaya pagluwas nakanakin magtawus takakanne. 
REV.12.5	Manjari nganak dendehin lella saguwaꞌ gaꞌ du takakan weꞌ nagahin peggeꞌ magtawus taꞌagew duk taboꞌo pī si Tuhan laꞌi si kursi Tuhanin. Iye pangaral nakanak lella miyaꞌan, magbayaꞌ iye si kēmon kabangsahanin si pasōngan duk basag pagbayaꞌnen kuweꞌ basiꞌ gaꞌi polong. 
REV.12.6	Na, dendehin pagubus iye nganak lahi pī si lahat makagindew-gindew bakas pinanyap weꞌ Tuhanin para si iye. Laꞌi iye pinatennaꞌ duk inipat dem da ngibu duk duwe hatus duk ennempūꞌ ellew.
REV.12.7	Manjari inin, magbonoꞌ ne laꞌi si surgaꞌ. Disi Mikaꞌil duk meꞌ tindegne malaꞌikatin magbonoꞌ duk nagahin duk ngatu teꞌed nagahin duk meꞌ tindegnen. 
REV.12.8	Saguwaꞌ tadaꞌag nagahin duk meꞌ tindegnen. Duk gaꞌi ne siye makajari patennaꞌ laꞌi si surgaꞌ. 
REV.12.9	Naga mahadje miyaꞌan ilakasan ne amban surgaꞌ. Iye ne hep inēnan sawe awwalley. Niyaꞌ pe pangēn iye seddili, hibilis atawa nakuraꞌ seyitanin. Iye mangakkalan meꞌ manusiyaꞌin kēmon. Ilakasan iye pī si dunya magtuhut duk meꞌ tindegnen kēmon.
REV.12.10	Manjari niyaꞌ takaleku suwala pales laꞌi si surgaꞌ magpaꞌin, “Taꞌabut ne waktu panimbul Tuhan meꞌ manusiyaꞌin. Pinakitehan ne weꞌ Tuhanin basagnen magbayaꞌ. Pinakitehan isab weꞌ Almasi kapatutnen magbayaꞌ. Peggeꞌ ubus ne ilakasan amban surgaꞌ nakuraꞌ seyitanin, iye luwal manuksaꞌ meꞌ kapungtinaꞌihanten bi. Ellew-sangem gaꞌi iye pahali nuksaꞌ siye si panaꞌanan Tuhanin. 
REV.12.11	Saguwaꞌ tadaꞌag du iye weꞌ meꞌ kapungtinaꞌihanten bi. Gaꞌi ne siye katamaꞌan tinuksaꞌ sabab lahaꞌ si Isa, iye inēnan Bili-bilihin, lahaꞌne bakas mabuꞌusin pamuwas duseden. Tadaꞌag isab seyitanin sabab toloꞌ mabennal bakas pinalataꞌden. Duk paglillaꞌde umulden bisan siye pinapatey. 
REV.12.12	Hangkan magkēg kaꞌam sasuku maglahat tuꞌu si surgaꞌin. Saguwaꞌ makaꞌaseꞌ-aseꞌ teꞌed kaꞌam meꞌ maluꞌu si dunyahin duk si tahikin peggeꞌ iyuꞌ ne duwaꞌi piyu si kaꞌam nakuraꞌ meꞌ seyitanin. Astel teꞌed iye manamal peggeꞌ kataꞌuhanne weꞌ sōng taꞌabut ne gantaꞌannen.”
REV.12.13	Na manjari, sakaliꞌ kataꞌuhan nagahin weꞌ īꞌ iye ilakasan si dunya, palupug iye pī si dende bakas manganak lella miyaꞌan. 
REV.12.14	Saguwaꞌ inurungan dendehin weꞌ Tuhanin duwe peppik manaꞌul hadje supaya iye lumayang pī si lugal pinanyap para si iyehin laꞌi si lahat makagindew-gindew. Duk inipat iye laꞌi tellun tahun duk tengaꞌ duk iye gaꞌi taꞌabut weꞌ sawehin, hātinen nagahin. 
REV.12.15	Manjari sinepput weꞌ nagahin dendehin duk boheꞌ ekka teꞌed amban dem behene supaya taboꞌo dendehin weꞌ boheꞌin. 
REV.12.16	Saguwaꞌ tinabangan dendehin weꞌ bulakin. Muwekkaꞌ paluka bulakin bu pabuꞌus pī diyalem bulak boheꞌ amban dem behe nagahin. 
REV.12.17	Astel manamal nagahin si dendehin. Hangkan binoꞌo weꞌ ne magbonoꞌ meꞌ anak-ampu dendehin. Siye ne meꞌ manuhut pangandaꞌakan Tuhanin duk matuyuꞌ teꞌed nuhut toloꞌ mabennal panoloꞌ si Isahin. 
REV.12.18	Laꞌi nagahin nengge si higad tahik.
REV.13.1	Manjari, niyaꞌ takiteku kuweꞌ sattuwa paguwaꞌ amban dem tahik. Pituꞌ kōknen duk sampūꞌ tanduknen. Meꞌ tanduknen pinapīhan korona duk meꞌ lendoꞌnen sinulatan ēn laꞌat bang si Tuhan. 
REV.13.2	Sattuwa takiteku inin kuweꞌ luwe katuliꞌ duk hadje manamal. Meꞌ bettisnen bantuk bettis hayep banuwang, talem kukkunen duk hadje, duk behenen kuweꞌ behe limaꞌung. Pinangurung weꞌ nagahin si sattuwa inin balakatnen duk inurungan iye kapatut magbayaꞌ si dunya. 
REV.13.3	Dambuwaꞌ kōk sattuwa inin bakas bakat duk makamatey iye siꞌ, saguwaꞌ kawuliꞌan du bakatne miyaꞌan. Hangkan meꞌ aꞌa si dunyahin ulaliꞌ manamal duk nuhut ne siye si sattuwa miyaꞌan. 
REV.13.4	Kēmon meꞌ aꞌahin sinumba weꞌ de nagahin peggeꞌ inurungan weꞌ ne kapatut sattuwahin. Sinumba isab weꞌ de sattuwahin. Paꞌinde, “Gaꞌ niyaꞌ balakatan kuweꞌ sattuwa iyan. Gaꞌ niyaꞌ makaꞌatu si iye.”
REV.13.5	Pinasagadan sattuwa inin magbayaꞌ si dunya dem ampatpuk-duwe bulan. Pinasagadan isab iye magabbu duk bisan bissā-bissāhanne Tuhanin pinasagadan hadja iye. 
REV.13.6	Laꞌat hadja binissānen sabab Tuhanin duk sabab ēnnen duk patennaꞌannen, hātinen surgaꞌin duk sabab kēmon mapatennaꞌ si surgaꞌin. 
REV.13.7	Pinasagadan isab sattuwahin magbonoꞌ duk meꞌ aꞌa Tuhanin sampay tadaꞌag siye weꞌ ne. Duk inurungan iye kapatut magbayaꞌ si kēmon aꞌa amban kēmon kabangsa-bangsahan duk kalahat-lahatan duk amban kēmon bayuꞌ-bayuꞌan bissāhan duk kēmon pagsultanan. 
REV.13.8	Sattuwa inin sinumba du weꞌ kēmon aꞌa si dunyahin, sasuku gaꞌ tasulat ēnden dem libru sukuꞌ si inēnan Bili-bilihin, iye bakas pinapateyin. Gaꞌ pe dunyahin pinapanjari, andang ne tasulat dem libru inin ēn meꞌ aꞌa taga umul salama-lamahin.
REV.13.9	Na, pakale teꞌed kaꞌam, bang niyaꞌ du tayingebi. 
REV.13.10	Bang pangaral Tuhan kaꞌamin siniggew kaꞌam, asal siniggew du kaꞌam. Bang pangaral Tuhan kaꞌamin matey pineddang kaꞌam, asal matey pineddang du kaꞌam. Hangkan kaꞌam meꞌ sukuꞌ si Tuhanin, subey kaꞌam magsandal hadja duk subey pabasagbi sandelbin.
REV.13.11	Manjari niyaꞌ ne isab takiteku sattuwa paguwaꞌ amban dem bulak, niyaꞌ duwe tandukne dikiꞌ-dikiꞌ kuweꞌ tanduk bili-bili saguwaꞌ suwalanen kuweꞌ suwala naga. 
REV.13.12	Ginuna weꞌ ne kapatut pinangurung si iye weꞌ sattuwa bakas kawuliꞌan bakatnen. Ginagahan weꞌ ne kēmon meꞌ aꞌa si dunyahin dinaꞌak sinumba si siye sattuwa dehellu miyaꞌan. 
REV.13.13	Sattuwa mapasunuꞌ inin makahinang hinangan makaꞌulaliꞌ; tadaꞌakne ebbutin laboꞌ amban langit pitu si dunya si pagmatahan meꞌ aꞌahin kēmon. 
REV.13.14	Ekka aꞌa kaꞌakkalan weꞌ ne duk taboꞌo-boꞌo sabab hinangan makaꞌulaliꞌ hininangnen weꞌ balakat amban sattuwa dehelluhin. Dinaꞌak weꞌ sattuwa dambulihin meꞌ aꞌahin ngahinang limbagan pamahadje sattuwa bakas mabakat weꞌ bessihin bu kawuliꞌan ne. 
REV.13.15	Inurungan balakat isab sattuwa mapasunuꞌ miyaꞌan makellum limbagan sattuwa dehelluhin, hangkan makabissā ne; duk maguldin limbagan miyaꞌan dinaꞌak pinapatey sasuku manggaꞌi manumba si iyehin. 
REV.13.16	Ginagahan weꞌ ne kēmon aꞌahin, langkew ke pagaꞌanen atawa diyawaꞌ, dayahan ke atawa miskin, banyagaꞌ ke atawa dumaꞌin. Ginagahan siye kēmon subey minalkahan diyataꞌ tangande kanawanin atawa diyataꞌ lendoꞌde. 
REV.13.17	Gaꞌ niyaꞌ aꞌa makajari melli atawa magpabelli ine-ine bang gaꞌ iye bakas kamalkahan. Malka miyaꞌan ēn sattuwa dehelluhin atawa lumero gantiꞌ ēnnen.
REV.13.18	Hunit lumero inin piniha hātinen. Saguwaꞌ sine-sine niyaꞌ kataꞌune, tataliꞌne du bang ine hāti lumero sattuwa inin. Peggeꞌ ēn aꞌa du iyan. Lumero inin ennem hatus duk ennempuk-ennem.
REV.14.1	Manjari mayam ne ku isab balik. Takiteku iye inēnan Bili-bilihin laꞌi nengge diyataꞌ punu Siyon. Duk banes aꞌa laꞌi nuhut iye, dahatus duk ampatpuk-ampat ngibu ekkahanden. Meꞌ aꞌa miyaꞌan tasulat diyataꞌ lendoꞌde ēn Bili-bilihin duk ēn Samane Tuhanin. 
REV.14.2	Duk makakale ku suwala amban surgaꞌ kuweꞌ begeddu bessey boheꞌ hadje duk kuweꞌ palesan lugung. Suwala takaleku miyaꞌan luꞌuy isab kuweꞌ helling bang aꞌahin magalpa. 
REV.14.3	Meꞌ aꞌa dahatus duk ampatpuk-ampat ngibu miyaꞌan laꞌi nengge paharap si kursi Tuhanin duk si ampat malaꞌikat sakabayuꞌin duk si meꞌ bahiꞌin. Magkalangan siye kalangan baꞌahu duk gaꞌ niyaꞌ makaꞌaya kalangan miyaꞌan luwal siye meꞌ dahatus duk ampatpuk-ampat ngibuhin, peggeꞌ siye meꞌ bakas ilekkat amban antanan nakuraꞌ seyitanin palaꞌide pe si dunyahin. 
REV.14.4	Siye inin meꞌ aꞌa gaꞌ niyaꞌ tamak-tamak ateyden. Kuweꞌ dalil subul siye, gaꞌ bakas magkahinangan duk dende. Patuhut-tuhut siye si inēnan Bili-bilihin tungan-tunganne. Bakas siye ilekkat amban antanan nakuraꞌ seyitanin palaꞌide pe si dunyahin duk siye inin dehellu-dehellu pinaseddili para si Tuhanin duk para si Bili-bilihin. 
REV.14.5	Gaꞌ siye bakas takale magdustaꞌ. Gaꞌ niyaꞌ duse-dusede.
REV.14.6	Manjari inin, niyaꞌ takiteku malaꞌikat seddili maglayangan laꞌi diyataꞌ mahawan langkew teꞌed. Binoꞌo weꞌ ne aka-aka mahāp gaꞌ niyaꞌ kapindane salama-lamahin. Pinasaplag inin weꞌ ne si kēmon aꞌa si dunya amban kēmon pagsultanan, duk kabangsa-bangsahan, duk bayuꞌ-bayuꞌan bissāhan, duk kalahat-lahatan. 
REV.14.7	Ngalingan iye papales, paꞌinne, “Subey kaꞌam talew si Tuhan. Pudjihun bi iye. Peggeꞌ taꞌabut ne waktu pangahukumne meꞌ manusiyaꞌin kēmon. Pudjihun bi iye, iye mamapanjari langitin duk bulakin duk tahikin duk meꞌ tuburan boheꞌin.”
REV.14.8	Manjari niyaꞌ malaꞌikat seddili pasunuꞌ si dehelluhin missā, paꞌinne, “Magkaꞌat ne, asal magkaꞌat ne teꞌed puweblo Babilon mabantuhin. Kuweꞌ iye dalil dende dupang. Pinaꞌinum weꞌ ne kēmon meꞌ aꞌahin boheꞌ ubas bisa duk siye taboꞌone magduse.”
REV.14.9	Manjari niyaꞌ ne isab malaꞌikat seddili pasunuꞌ si duwehin missā papales, paꞌinne, “Sasuku numba si sattuwahin duk si limbagannen, duk tamalkahan diyataꞌ lendoꞌnen atawa diyataꞌ tangannen, 
REV.14.10	pagmulkaꞌan teꞌed siye weꞌ Tuhanin. Mulkaꞌ Tuhanin kuweꞌ dalil boheꞌ ubas gaꞌ niyaꞌ lamud-lamudne tinowangan weꞌ ne pī dem sawan inēnan Sawan Mulkaꞌ Tuhanin bu pinaꞌinum siye. Aweꞌ, sine-sine mudji sattuwahin pinapeddiꞌan teꞌed dem ebbut duk dem kayat meylang si pagmatahan meꞌ malaꞌikat masutsihin duk iye inēnan Bili-bilihin. 
REV.14.11	Duk ngumbu gaꞌ tamanan ebbut pangaleggahan siyehin. Gaꞌ niyaꞌ halihan pagsandalden ellew-sangem, meꞌ bakas manumba sattuwahin duk limbagannen, duk kamalkahan siye ēn sattuwahin.”
REV.14.12	Hangkan hep kaꞌam meꞌ aꞌa Tuhanin, meꞌ manuhut pangandaꞌakannen duk masandel pu si Isahin, subey teꞌed sandalanbi.
REV.14.13	Manjari niyaꞌ takaleku suwala amban surgaꞌ magpaꞌin, “Sulatun inin: Tinagnaꞌan kuweꞌitu, sasuku matey bu sandel siye pu si Isa Almasi, asal kēgan teꞌed siye.” Manjari padūs Niyawa Sutsihin, paꞌinne, “Bennal iyan. Asal kēgan teꞌed siye. Humali ne siye amban paglubagden peggeꞌ kaꞌujudan hinangande mahāpin taboꞌo weꞌ de hap ahilat.”
REV.14.14	Manjari inin, mayam ne ku isab balik. Niyaꞌ takiteku inalak duk niyaꞌ kuweꞌ bantuk manusiyaꞌ ningkoloꞌ diyataꞌ inalak miyaꞌan. Taga korona bulawan iye diyataꞌ kōkne duk niyaꞌ sanggut talem si tanganne. 
REV.14.15	Manjari niyaꞌ takiteku malaꞌikat seddili paguwaꞌ amban dem langgal bu ngalingan papales pī si maningkoloꞌ diyataꞌ inalakin. Paꞌinne, “Gunahun sanggutnun duk magani ne kew peggeꞌ taꞌabut ne musim pagpagani dem dunyahin. Peggeꞌ dunyahin kuweꞌ dalil tanaꞌ lugtaꞌ ne.” 
REV.14.16	Manjari iye maningkoloꞌ diyataꞌ inalakin, ilabadan weꞌ ne sanggutnen dem dunya bu pinagani ne weꞌ ne kēmon.
REV.14.17	Manjari niyaꞌ isab takiteku malaꞌikat seddili paguwaꞌ amban langgal si surgaꞌin duk niyaꞌ isab sanggut talem boꞌone.
REV.14.18	Manjari, niyaꞌ pe malaꞌikat seddili paguwaꞌ amban atag lamisahan pagtugtugan kamanyan laꞌi dem langgalin. Iye miyaꞌan malaꞌikat manungguꞌan ebbutin. Ngalingan iye papales pī si malaꞌikat magboꞌo sanggut matalemin, paꞌinne, “Gunahun sanggutnun duk kehetun ne meꞌ pungut ubasin amban meꞌ bāhan ubas si dunyahin peggeꞌ tahak ne kēmon.” 
REV.14.19	Manjari ilabadan ne weꞌ malaꞌikatin sanggutnen pī dem dunya bu kinehet weꞌ ne meꞌ pungut ubasin amban bāhanne, ubus bu ilakasan weꞌ ne pī dem pagpeggaꞌan hadje. Hāti dalilan inin, ilegga teꞌed meꞌ aꞌa pinagmulkaꞌan weꞌ Tuhanin. 
REV.14.20	Na, meꞌ ubasin pineggaꞌ laꞌi si pagpeggaꞌan si luwasan puweblo. Mapaguwaꞌ amban pagpeggaꞌanin lahaꞌ kuweꞌ dunuk palasey, niyaꞌ meꞌ tellu hatus kilumetro talahannen duk lalemnen taman kakkang kuraꞌ.
REV.15.1	Manjari inin, niyaꞌ ne isab takiteku tandaꞌ seddili diyataꞌ langit asal makaꞌulaliꞌ duk makatalew teꞌed. Niyaꞌ pituꞌ malaꞌikat magboꞌo pituꞌ bayuꞌan balaꞌ. Meꞌ balaꞌ miyaꞌan, iye ne tamanan meꞌ balaꞌin peggeꞌ ubus miyaꞌan puwas ne astel Tuhanin. 
REV.15.2	Manjari niyaꞌ takiteku kuweꞌ bantuk tahik tinglak kuweꞌ sāmin duk kuweꞌ sagetan ebbut isab. Takiteku isab meꞌ aꞌa manggaꞌ tadaꞌag weꞌ sattuwahin. Gaꞌ siye numba sattuwahin duk limbagannen, duk gaꞌ siye kamalkahan lumero tandaꞌ ēn sattuwahin. Laꞌi siye nengge-nengge si higad kuweꞌ tahikin duk kēmon siye niyaꞌ alpa antanande bakas pangurung Tuhanin si siye. 
REV.15.3	Magkalangan siye kalangan si Musa ley, iye daraꞌakan Tuhanin, duk kalangan Bili-bilihin. Iye inin kalanganden,
REV.15.3	“O Tuhan, kaꞌu Tuhan Mabalakatanin.
REV.15.3	Balakatan meꞌ hinangannun duk makaꞌulaliꞌ teꞌed.
REV.15.3	Kaꞌu Sultan meꞌ kabangsa-bangsahanin.
REV.15.3	Bentel kēmon hinangannun duk bennal.
REV.15.4	Sine manggaꞌi matalew si kaꞌuhin, Tuhan?
REV.15.4	Sine manggaꞌi mamahadje kaꞌuhin?
REV.15.4	Kaꞌu hadja dambuwaꞌ-buwaꞌ masutsihin.
REV.15.4	Kēmon kabangsahanin magtipun du iyan mudji kaꞌu peggeꞌ meꞌ hinangannu mabentelin mattan si meꞌ aꞌahin kēmon.”
REV.15.5	Ubus miyaꞌan, takiteku langgal si surgaꞌin luka duk takiteku laꞌi inēnan Bilik Tamanan Masutsihin. 
REV.15.6	Manjari paguwaꞌ pituꞌ malaꞌikat magboꞌo pituꞌ bayuꞌan balaꞌin amban langgal. Semmekden gaꞌ niyaꞌ lege-legene, makasilew poteꞌnen, duk pinekkes dākanden duk bulawan. 
REV.15.7	Manjari inurungan meꞌ malaꞌikat pituꞌ miyaꞌan dangan-dangan pinggan bulawan weꞌ dangan meꞌ malaꞌikat sakabayuꞌin. Meꞌ pinggan miyaꞌan pennoꞌ weꞌ mulkaꞌ Tuhanin, iye Tuhan maꞌellum gaꞌ tamanannen. 
REV.15.8	Manjari, langgal miyaꞌan pennoꞌ weꞌ umbu, tandaꞌ sahaya duk balakat Tuhanin. Gaꞌ niyaꞌ kapadiyalem pī dem langgal tiggelan gaꞌi pe puwas pituꞌ balaꞌ binoꞌo weꞌ pituꞌ malaꞌikatin.
REV.16.1	Manjari inin, niyaꞌ takaleku suwala amban dem langgalin missā papales si pituꞌ malaꞌikatin. Paꞌinne, “Pī kaꞌam, buꞌusanun bi pī si dunya isi pinggan pituꞌ pennoꞌ weꞌ mulkaꞌ Tuhan iyan.”
REV.16.2	Manjari hap pī ne dambuwaꞌ malaꞌikatin muꞌusan balaꞌ dem pinggannen pī si dunya. Sakaliꞌ buꞌusanne, magtawus tomoꞌan dugsal meꞌ aꞌa taga malka sattuwahin duk bakas manumba limbagannen. Laꞌat teꞌed dugsalden duk peddiꞌ manamal.
REV.16.3	Manjari binuꞌusan isab weꞌ malaꞌikat mapasunuꞌin balaꞌ dem pinggannen pī dem tahik. Magtawus tahikin manjari kuweꞌ lahaꞌ aꞌa matey duk kēmon maꞌellum dem tahikin matey.
REV.16.4	Manjari binuꞌusan isab weꞌ katellu malaꞌikatin balaꞌ dem pinggannen si meꞌ boheꞌ duk si meꞌ tuburan boheꞌ. Magtawus boheꞌin manjari lahaꞌ. 
REV.16.5	Takaleku malaꞌikat magbayaꞌ si meꞌ boheꞌin missā, paꞌinne, “O, Tuhan, kaꞌu masutsihin. Gaꞌi kew pinda kemuwe amban awwal tagnaꞌ sampay maꞌin. Bentel hadja hukumannun. 
REV.16.6	Peggeꞌ pinapatey weꞌ meꞌ aꞌa si dunyahin meꞌ aꞌanun duk meꞌ aꞌa mamoꞌo lapalnun duk buꞌus weꞌ de lahaꞌden, hangkan kuweꞌitu inurungan siye weꞌ nu lahaꞌ inumde. Iye miyaꞌan matalep panumbas siyehin.” 
REV.16.7	Manjari niyaꞌ ne isab takaleku suwala amban lugal pagkulubananin. Paꞌin suwalahin, “O, Tuhan, kaꞌu Tuhan Mabalakatanin. Hukumannun asal bentel duk bennal.”
REV.16.8	Manjari inin, binuꞌusan weꞌ kaꞌampat malaꞌikatin balaꞌ dem pinggannen pī diyataꞌ mata ellew. Magtawus ngapanas manamal ellewin hangkan eggas meꞌ manusiyaꞌin. 
REV.16.9	Eggas meꞌ manusiyaꞌin peggeꞌ panas manamal ellewin. Hangkan binissā-bissāhan weꞌ de Tuhanin peggeꞌ iye mamaboꞌo meꞌ balaꞌ miyaꞌan. Saguwaꞌ gaꞌ du pagsusunande duk lebbahande meꞌ duseden duk gaꞌ isab pudjide Tuhanin.
REV.16.10	Manjari inin, binuꞌusan ne weꞌ kalime malaꞌikatin balaꞌ dem pinggannen pī si paningkoloꞌan sattuwa bakas mapaguwaꞌ amban dem tahikin. Magtawus ngalindem teꞌed dem pagbayaꞌannen. Kinekkeb weꞌ meꞌ aꞌahin meꞌ dellaꞌden hawal peddiꞌ talessaden. 
REV.16.11	Duk binissā-bissāhan weꞌ de Tuhan si surgaꞌin sabab peddiꞌden duk meꞌ dugsalden. Saguwaꞌ gaꞌ du pagsusunande duk lebbahande meꞌ hinangande malaꞌatin.
REV.16.12	Manjari inin, binuꞌusan ne weꞌ kaꞌennem malaꞌikatin balaꞌ dem pinggannen pī si boheꞌ hadje inēnan Alpurati. Magtawus teggang boheꞌ miyaꞌan, tahinang lān pinanyap para si meꞌ sultan amban meꞌ kalahatan si tampal silanganin. 
REV.16.13	Manjari niyaꞌ takiteku tellu umagad kuweꞌ bantuk meꞌ bekbak paguwaꞌ amban dem behe nagahin duk amban behe sattuwahin duk amban behe nabi manggaꞌi mabennalin. 
REV.16.14	Umagad miyaꞌan seyitan du; maghinang siye meꞌ hinangan makaꞌulaliꞌ. Pī siye inin si meꞌ kasultanan si tibuꞌukan dunyahin, ngandaꞌak siye magtipun supaya siye magbonoꞌ si ellew bakas ginantaꞌ weꞌ Tuhan Mabalakatanin, iye ellew makatalew-talewin.
REV.16.15	Manjari missā Isa Almasi, paꞌinne, “Pakale kaꞌam. Bessuwang ku hadja iyan tekka kuweꞌ aꞌa panangkew paꞌasek dem lumaꞌbi waktu gaꞌi ase-asebi. Asal kēgan teꞌed meꞌ aꞌahin bang tekka ku ngape pe siye ngagadan aku duk andang ne siye magsemmek. Gaꞌi du siye magkuwantang duk gaꞌ du niyaꞌ kaꞌiyaꞌande bisan siye pī paluwas si kaꞌekkahan aꞌa.”
REV.16.16	Manjari binoꞌo weꞌ tellu seyitanin meꞌ kasultananin pinagtipun laꞌi si lahat inēnan Amageddon bang si bissāhan Hibrani.
REV.16.17	Manjari inin, binuꞌusan weꞌ kapituꞌ malaꞌikatin balaꞌ dem pinggannen pī si mahawan. Magtawus niyaꞌ suwala pales paguwaꞌ amban kursi dem langgalin. Paꞌin suwalahin, “Ubus ne.” 
REV.16.18	Magtawus maglalat duk magletteꞌ duk maglugung duk linug teꞌed manamal. Gaꞌ bakas linug kuweꞌ miyaꞌan kemuwe tagnaꞌ manusiyaꞌin pinapanjari. Asal iye miyaꞌan linug tamanan mabasag teꞌedin. 
REV.16.19	Na, magtawus kepak puweblo mabantuhin patellu bahagiꞌ duk kēmon puweblo si meꞌ kalahat-lahatanin magkaꞌat. Manjari taꞌesseb weꞌ Tuhanin meꞌ duse dem puweblo mabantu inēnan Babilonin. Dalil pinaꞌinum weꞌ Tuhanin meꞌ aꞌa malaꞌihin boheꞌ ubas dem sawannen, hātinen pinalessa weꞌ ne si siye mulkaꞌnen. 
REV.16.20	Manjari lanyap kēmon kapūꞌ-pūꞌanin duk lanyap isab sampay kēmon kapunu-punuhanin. 
REV.16.21	Kalaboꞌ-laboꞌan isab meꞌ ayisin kuweꞌ batu hadje amban diyataꞌ langit pī si meꞌ manusiyaꞌin. Bohatan dambuwaꞌ ayisin niyaꞌ limempūꞌ kilu. Hangkan meꞌ aꞌahin binissā-bissāhan weꞌ de Tuhanin peggeꞌ lumanduꞌ paminasa si siyehin sabab balaꞌ pinatekka Tuhan si siye miyaꞌan.
REV.17.1	Manjari inin, dangan amban meꞌ pituꞌ malaꞌikat magboꞌo pingganin pitu si aku. Paꞌinne si aku, “Dayiꞌ kew, pakitehante kew bang saꞌingge pangalegga inēnan dende dupang mabantuhin, hātinen iye puweblo bantu malaꞌi si bihing meꞌ boheꞌin. 
REV.17.2	Meꞌ kanakuraꞌan si dunyahin bakas magjina duk dende dupang mabantu inin. Duk kēmon aꞌa si dunyahin taboꞌo-boꞌo du isab weꞌ hinangannen, kuweꞌ dalil aꞌa pinalango weꞌ boheꞌ ubas, gaꞌi ne siye iyaꞌ maghinangan laꞌat.”
REV.17.3	Manjari inin, paꞌasekan ku weꞌ Niyawa Tuhanin duk binoꞌo ku weꞌ malaꞌikatin pī si lahat makagindew-gindew. Manjari niyaꞌ takiteku laꞌi dende pasakey diyataꞌ sattuwa peyat. Sattuwa miyaꞌan pituꞌ kōknen duk sampūꞌ tanduknen. Lapat barannen sinulatan meꞌ ēn laꞌat bang si Tuhan. 
REV.17.4	Dende miyaꞌan magsemmek taluk duk peyat, pupus weꞌ pamulawan, meꞌ palmata mahalgaꞌ duk meꞌ mutsaꞌ. Niyaꞌ boꞌone tikung bulawan pennoꞌ weꞌ kasammalan duk kasabulan pagjinanen. 
REV.17.5	Diyataꞌ lendoꞌne niyaꞌ tasulat ēn, tinapukan hātinen. Iye inin tasulat diyataꞌ lendoꞌnen, “Puweblo Babilon mabantuhin. Poꞌon meꞌ dende dupangin duk tagnaꞌan kēmon masammal dem dunyahin.” 
REV.17.6	Duk takiteku isab weꞌ dende miyaꞌan lango weꞌ lahaꞌ bakas taꞌinumnen, lahaꞌ meꞌ aꞌa sukuꞌ si Tuhanin, meꞌ bakas pinapateyin peggeꞌ gaꞌi siye palekkat amban si Isa.
REV.17.6	Pagkiteku dende miyaꞌan, ulaliꞌ ku manamal. 
REV.17.7	“Weꞌey kew ulaliꞌ?” paꞌin malaꞌikatin. “Akahante kew kuweꞌitu bang ine hāti dende miyaꞌan duk hāti sattuwa pasakeyannen, iye taga kōk pituꞌin duk sampūꞌ tandukin. 
REV.17.8	Sattuwa takitenu miyaꞌan bakas ellum matuꞌuhin saguwaꞌ kuweꞌitu ubus ne matey. Saguwaꞌ gaꞌi tiggel paguwaꞌ du iye balik amban lowang gaꞌi tatekkadin. Bang ne iye paguwaꞌ, patudju ne iye si tamanannen peggeꞌ magkaꞌat ne teꞌed iye. Manjari, bengngangan teꞌed meꞌ aꞌa si dunyahin, sasuku gaꞌ tasulat ēnden dem libru panulatan ēn meꞌ aꞌa maꞌellum salama-lamahin, sinulat masa gaꞌ pe dunyahin pinapanjari. Bengngangan siye kēmon pagkitede sattuwa miyaꞌan peggeꞌ bakas iye ellum matuꞌuhin, bu matey ne, ubus bu paguwaꞌ du balik.”
REV.17.9	Paꞌin malaꞌikatin pe, “Meꞌ pinahātiku kuweꞌitu inin tahāti du weꞌ aꞌa malalem taliꞌannen. Hāti pituꞌ kōk sattuwa miyaꞌan, pituꞌ kūd, iye paningkoloꞌan dende dupang miyaꞌan. Hātinen isab pituꞌ sultan. 
REV.17.10	Lime meꞌ sultan miyaꞌan gaꞌ ne. Dambuwaꞌin magsultan pe sampay kuweꞌitu duk kapituꞌnen gaꞌ pe magsultan. Saguwaꞌ bang iye magsultan si pasōngan, daddaliꞌ du hadja pagsultannen. 
REV.17.11	Duk sattuwa bakas maꞌellum matuꞌuhin bu ubus ne matey, iye miyaꞌan kawaluꞌ sultanin. Dangan iye amban meꞌ pituꞌ sultan miyaꞌan duk patudju ne iye si tamanannen.
REV.17.12	“Sampūꞌ tanduk takitenun, hātinen sampūꞌ sultan gaꞌ pe kapagsultan. Duk sampūꞌ sultan inin inurungan du kapatut magsultan magsumbayaꞌ duk sattuwahin. Saguwaꞌ daddaliꞌ du hadja pagsultanden. 
REV.17.13	Meꞌ sampūꞌ sultan inin, magdambuwaꞌ isun siye weꞌ pangurungde basagden duk kapatutden si sattuwahin. 
REV.17.14	Atuhande inēnan Bili-bilihin saguwaꞌ tadaꞌag du siye weꞌ Bili-bilihin duk meꞌ tindegnen, meꞌ aꞌa tapeneꞌnen duk tinawagnen duk mapateteg si iyehin. Hangkan ngandaꞌag Bili-bilihin peggeꞌ iye Panuhutan meꞌ panuhutanin kēmon duk iye Sultan meꞌ kasultananin kēmon.”
REV.17.15	Paꞌin malaꞌikatin pe si aku, “Boheꞌ takitenu lugal paningkoloꞌan dende dupangin, hātine miyaꞌan meꞌ aꞌa amban meꞌ kabangsa-bangsahan duk kalahat-lahatan duk pagsultanan duk amban bayuꞌ-bayuꞌan bissāhan. 
REV.17.16	Duk sampūꞌ tanduk takitenun, hātinen sampūꞌ sultanin; bunsi du siye duk sattuwahin si dende dupang miyaꞌan. Eddoꞌde du kēmon pangalataꞌnen duk tantangande iye. Kakande sampay isinen duk eggasde iye. 
REV.17.17	Hangkan inin hinangde peggeꞌ pinapikilan siye weꞌ Tuhanin ngahinang kinabayaꞌannen. Amban bayaꞌ Tuhan du hangkan siye magdambuwaꞌ isun weꞌ pangurungde kapatutden si sattuwahin sampay tuman kēmon bakas pinaꞌin Tuhanin.
REV.17.18	“Dende takitenun, hātine miyaꞌan puweblo mabantu magbayaꞌ si kēmon kasultanan si dunyahin.”
REV.18.1	Pagubus miyaꞌan, ngite ne ku isab malaꞌikat seddili duwaꞌi amban surgaꞌ. Hadje kapatutnen duk hawal sahayanen, ngadantaꞌ tibuꞌukan dunyahin. 
REV.18.2	Ngalingan iye papales, paꞌinne, “Magkaꞌat ne, asal magkaꞌat ne teꞌed puweblo Babilon mabantuhin. Kuweꞌitu paglahatan meꞌ hibilis ne duk meꞌ seyitan. Duk iye isab palaꞌihan sasuku meꞌ manuk-manuk sammal duk haram. 
REV.18.3	Peggeꞌ Babilon inin kuweꞌ dalil dende dupang moꞌo-moꞌo kēmon meꞌ bangsahin maginum boheꞌ ubas makalango, hātinen taboꞌo-boꞌo weꞌ ne siye maghinang laꞌat. Meꞌ kasultanan si dunyahin bakas nuhut iye maghinang laꞌat, duk meꞌ magdagang si tibuꞌukan dunyahin ngandaya ne teꞌed sabab napsuhan dendehin manamal.”
REV.18.4	Manjari inin, niyaꞌ takaleku suwala seddili amban surgaꞌ, paꞌinne,
REV.18.4	“Kaꞌam meꞌ sukuꞌkun, paluwas kaꞌam. Tahalaꞌ kaꞌam amban dende iyan. Daꞌa kaꞌam nuhut iye magduse duk kaꞌam gaꞌi tumuhut si iye ilegga. 
REV.18.5	Peggeꞌ teppukan dusenen umabut ne si langit. Gaꞌ takayipat Tuhanin kēmon meꞌ hinanganne malaꞌatin. 
REV.18.6	Hinangun bi si iye kuweꞌ bakas hininangne si meꞌ aꞌahin. Meꞌ paminasane si meꞌ aꞌahin balesanun bi pinaminduwe ekkahannen. Taboꞌone meꞌ aꞌahin nginaman hinanganne malaꞌatin, subey isab iye pinalessahan mulkaꞌ Tuhanin minduwe basagnen. 
REV.18.7	Lumanduꞌ pagabbunen duk panganduhulne bayuꞌ-bayuꞌan pagnapsuhannen hangkan subey pinalanduꞌ isab kabinasahan duk dukka pinatekka si iyehin. Peggeꞌ luwal iye magabbu si dine, paꞌinne, ‘Aku inin sultan magbayaꞌin. Dumaꞌin ku inin balu. Gaꞌi ku teꞌed makalabey magsugul.’ 
REV.18.8	Sabab pagabbune inin, hangkan bessuwang tekka si iye meꞌ balaꞌin. Dem da ellew hadja magsumbayaꞌ iyan tekka si iye sakihin duk dukkahin duk unusin. Duk ineggas du iye dem ebbut peggeꞌ balakatan du Panuhutanin, iye Tuhan mangalaboꞌan iye hukumanin.”
REV.18.9	Manjari meꞌ kasultanan si dunya bakas magkahinangan nganduhulan napsuden duk dende miyaꞌan, magtangis siye iyan duk magmatey pagkitede umbu mapaguwaꞌ amban puweblo maꞌeggas miyaꞌan. 
REV.18.10	Laꞌi siye nengge mayam-mayam amban katalahan peggeꞌ tinalew siye kaw siye talapey ilegga. Magmatey siye, paꞌinde, “Allo. Gaꞌi ne manjari. Asal kayiman pahāp puweblo Babilon mabantu duk mabasaganin. Dem da ora hadja tewwaꞌ hukuman Tuhanin ne kew.”
REV.18.11	Meꞌ aꞌa magdagang si dunyahin magmatey du isab duk magsugul peggeꞌ gaꞌ ne niyaꞌ melli meꞌ daganganden. 
REV.18.12	Gaꞌ ne niyaꞌ melli amban siye bulawan, pilak, palmata mahalgaꞌ, duk meꞌ mutsaꞌ. Gaꞌ ne niyaꞌ melli meꞌ semmek mamahalgaꞌin, meꞌ semmek taluk, duk semmek peyat, duk sutlaꞌ. Gaꞌ ne niyaꞌ melli meꞌ bayuꞌ-bayuꞌan kayu mahunit takasuwaꞌin, duk meꞌ bayuꞌ-bayuꞌan panyap hininangin garing, duk kayu mahalgaꞌ, duk tumbaga, duk basiꞌ, duk batu inēnan malbol. 
REV.18.13	Duk gaꞌ ne niyaꞌ melli sinduwe meꞌ daganganden kuweꞌ meꞌ pā-pā, laksiꞌ, kamanyan, meꞌ bayuꞌan isellan bengngi, atawa boheꞌ ubas duk isellan pagbella, duk tirigu, duk buwasnen. Gaꞌ ne niyaꞌ melli meꞌ sapiꞌ duk meꞌ bili-bili, meꞌ kuraꞌ, duk meꞌ pasakeyan kuweꞌ kalesa, duk meꞌ aꞌa hinang banyagaꞌ. 
REV.18.14	Paꞌin meꞌ magdagangin si puweblo miyaꞌan, “Kēmon meꞌ alataꞌ pagnapsuhannun gaꞌ ne, kēmon alataꞌnun duk meꞌ bayuꞌan pagabbunun lanyap ne duk gaꞌi ne kasuwaꞌnu balik.” 
REV.18.15	Duk meꞌ magdagang miyaꞌan, iye mangandaya sabab pagdagangde si puweblo miyaꞌan, nengge siye mayam-mayam amban katalahan peggeꞌ talew siye kaw siye talapey ilegga. Magtangis siye duk magmatey. 
REV.18.16	Paꞌinde, “Allo. Gaꞌi ne manjari. Kayiman teꞌed. Puweblo mabantu miyaꞌan kuweꞌ dalil dende bakas magsemmek mahalgaꞌ, semmek taluk duk peyat, duk pupus barannen weꞌ pamulawan duk meꞌ palmata mahalgaꞌ duk meꞌ mutsaꞌ. 
REV.18.17	Bu dem da ora hadja lanyap ne kēmon alataꞌne miyaꞌan.”
REV.18.17	Manjari kēmon nakuraꞌ si meꞌ kappalin duk meꞌ pasaherohin, meꞌ maghinang si kappalin, duk sasuku magusaha si diyaꞌutin, laꞌi siye nengge mayam-mayam amban katalahan, 
REV.18.18	duk magmatey siye sakaliꞌ takitede umbu amban eggas miyaꞌan. Paꞌinde, “Gaꞌ teꞌed niyaꞌ puweblo bantu manamal kuweꞌ puweblo miyaꞌan.” 
REV.18.19	Duk pinapīhan bagumbun kōkden, tandaꞌ weꞌ dukka teꞌed siye. Magtangis siye duk magmatey. Paꞌinde, “Allo. Gaꞌi ne manjari. Kayiman teꞌed puweblo mabantu miyaꞌan. Kēmon dapuꞌ meꞌ kappalin ngandayahan sabab alataꞌ puweblo miyaꞌan. Bu kuweꞌitu dem da ora hadja lanyap kēmon diyalemnen.”
REV.18.20	Manjari, magkēg kaꞌam meꞌ maluꞌu si surgaꞌin peggeꞌ magkaꞌat ne puweblo miyaꞌan. Magkēg kaꞌam meꞌ aꞌa Tuhanin duk meꞌ aꞌa kawakilannen duk meꞌ nabi magpalataꞌ lapal Tuhanin, peggeꞌ pinatekkahan hukuman ne weꞌ Tuhanin puweblo miyaꞌan sabab meꞌ laꞌat hininangne si kaꞌamin.
REV.18.21	Manjari inin, niyaꞌ dambuwaꞌ malaꞌikat basag manamal muwaꞌ batu landuꞌ teꞌed hadjenen kuweꞌ batu gilingan, bu ilakasan weꞌ ne pī dem tahik. Paꞌinne, “Kuweꞌ miyaꞌan du isab basagan pangalubu si puweblo Babilon mabantuhin duk gaꞌi ne teꞌed takite balik sumiyan-sumiyan. 
REV.18.22	Kaꞌu puweblo Babilon, gaꞌ ne teꞌed niyaꞌ takale luꞌu diyalemnu magalpa duk magkalangan. Gaꞌ ne niyaꞌ takale luꞌu magsuling duk magtihup iye kuweꞌ tabuliꞌin. Damikkiyan gaꞌ ne teꞌed niyaꞌ takasuwaꞌ luꞌu meꞌ aꞌa maghinang ine-ine kapandeyanden. Duk gaꞌi ne teꞌed takale luꞌu hellingan meꞌ gilinganin. 
REV.18.23	Gaꞌ ne teꞌed niyaꞌ takite luꞌu dantaꞌ payitaꞌan. Gaꞌ ne teꞌed niyaꞌ takale luꞌu paglami-lami meꞌ aꞌa si pagkawinanin. Meꞌ aꞌa magdagang maluꞌuhin, siye bakas tamanan mabasagan si tibuꞌukan dunyahin. Duk kēmon aꞌa si dunyahin kaꞌakkalan weꞌ meꞌ mangahinang-ngahinang saweꞌde maluꞌuhin.
REV.18.24	“Pinatekkahan hukuman puweblo Babilonin peggeꞌ laꞌi pinapatey meꞌ nabi magpalataꞌ lapal Tuhanin duk meꞌ aꞌa Tuhanin. Duk kēmon aꞌa binonoꞌ si tibuꞌukan dunyahin, puꞌunde binonoꞌ sabab puweblo miyaꞌan.”
REV.19.1	Pagubus miyaꞌan, niyaꞌ takaleku kuweꞌ suwala meꞌ aꞌa banes manamal magbissā papales laꞌi si surgaꞌ. Paꞌinde, “Pudjite bi Tuhanin. Iye hadja dendangan mapataꞌ pinudjihin. Balakatan iye duk iye maluwas kitehin bi amban duseten bi. 
REV.19.2	Bentel kēmon hukumannen duk bennal. Ilaboꞌan weꞌ ne hukuman dende dupang mabantuhin, sabab taboꞌo-boꞌone meꞌ aꞌa si dunyahin magduse. Ilegga iye weꞌ Tuhanin peggeꞌ pinapatey weꞌ ne meꞌ daraꞌakan Tuhanin.” 
REV.19.3	Manjari missā ne isab siye balik pinapales, paꞌinde, “Pudjite bi Tuhanin. Puweblo mabantu maꞌeggas miyaꞌan, gaꞌi teꞌed padeheng pangumbunen sampay salama-lama.” 
REV.19.4	Manjari duwempuk-ampat meꞌ bahiꞌin duk ampat malaꞌikat sakabayuꞌin pasujud duk pinudji weꞌ de Tuhanin, iye maningkoloꞌ si kursihin. Duk paꞌinde, “Amin. Pudjite bi Tuhanin.”
REV.19.5	Manjari niyaꞌ suwala missā amban bihing kursihin. Paꞌinne, “Pudjihun bi Tuhanten bi. Kēmon kaꞌam meꞌ daraꞌakannen, sasuku matalew si iyehin, langkew ke pagaꞌabin atawa diyawaꞌ, pudjihun bi Tuhanin.” 
REV.19.6	Manjari niyaꞌ takaleku kuweꞌ suwala meꞌ aꞌa banes manamal magbissā duk kuweꞌ begedduhan bessey boheꞌ hadje duk kuweꞌ hellingan lugung pales teꞌed. Takaleku paꞌinde, “Pudjite bi Tuhanin. Pudjite bi Panuhutanten bi, Tuhan Mabalakatanin, peggeꞌ iye ne magbayaꞌin. 
REV.19.7	Subey kite bi magkēg duk subey kite bi sinna teꞌedan. Subey pudjite bi Tuhanin sabab balakatne mahadjehin peggeꞌ tekka ne ellew pangawin si inēnan Bili-bilihin. Duk pangantin dendehin, hātinen meꞌ aꞌa sukuꞌ pu si Isahin, ubus ne magsemmek duk ubus ne pinahāpan. 
REV.19.8	Bakas inurungan ne pangantin dendehin semmek poteꞌ manamal, ngillap duk gaꞌ niyaꞌ tamak-tamakne.” Hāti semmek inin, meꞌ hinangan mabentel hininang weꞌ meꞌ aꞌa Tuhanin.
REV.19.9	Manjari paꞌin malaꞌikatin si aku, “Sulatun inin: Sinna meꞌ bakas tabatik si pagkawinan inēnan Bili-bilihin.” Duk paꞌinne pe si aku, “Bennal meꞌ lapal inin amban Tuhan.”
REV.19.10	Manjari pasujud ku laꞌi si antag bettisne mudji iye, saguwaꞌ paꞌinne si aku, “Daꞌa kew pasujud si aku. Aku inin daraꞌakan Tuhan du hadja kuweꞌ kaꞌuhin duk kuweꞌ meꞌ kapungtinaꞌihannu makahagad si toloꞌ mabennal pinakitaꞌu si Isahin. Tuhanin dambuwaꞌ-buwaꞌ subey pinudjinun.”
REV.19.10	Meꞌ toloꞌ mabennal pinakitaꞌu weꞌ Isa Almasihin, iye du isab miyaꞌan pinakitaꞌu si meꞌ kanabi-nabihan magpalataꞌ lapal Tuhanin.
REV.19.11	Manjari inin, takiteku surgaꞌin luka duk niyaꞌ laꞌi kuraꞌ poteꞌ. Manguraꞌan iyehin, ēnnen si Kapangandelan duk si Bennal. Bentel hukumannen duk bentel isab pamonoꞌne meꞌ bantanen. 
REV.19.12	Matanen kuweꞌ kayat ebbut duk ekka korona pinabettad diyataꞌ kōkne. Niyaꞌ ēn tasulat diyataꞌne saguwaꞌ gaꞌ niyaꞌ ngataꞌuhan maꞌana ēn miyaꞌan luwal iye dendangan. 
REV.19.13	Jubanen lapat weꞌ lahaꞌ. Duk ēn pangēn si iyehin “Lapal Tuhanin.” 
REV.19.14	Banes meꞌ sundalu amban surgaꞌin paturul-turul si dambulihanne. Meꞌ sundalu inin nguraꞌ si meꞌ kuraꞌ poteꞌ duk meꞌ semmekden poteꞌ gaꞌ niyaꞌ tamak-tamakne. 
REV.19.15	Niyaꞌ bessi talem paguwaꞌ amban dem behene duk gunane inin pangatune si meꞌ kabangsa-bangsahanin duk tadaꞌag siye weꞌ ne. Basag pagbayaꞌne si siyehin kuweꞌ dalil basiꞌ gaꞌi polong. Bang niyaꞌ ngatuhan iye, hinangne siye kuweꞌ dalil buwaꞌ ubasin bang pineggaꞌ hinang ininum; pakinamne si siye mulkaꞌ Tuhanin, Tuhan Mabalakatanin. 
REV.19.16	Tasulat diyataꞌ jubane duk diyataꞌ paꞌane ēn inin, “Sultan meꞌ kasultananin duk Panuhutan meꞌ panuhutanin.”
REV.19.17	Manjari niyaꞌ takiteku malaꞌikat nengge diyataꞌ langit dem sahaya ellewin. Ngalingan iye papales si meꞌ manuk-manuk maglayangan diyataꞌ mahawanin. Paꞌinne, “Pitu kaꞌam. Patipun kaꞌam pitu si pagjamu-jamuhan Tuhan mahadjehin. 
REV.19.18	Pitu kaꞌam mangan isi meꞌ aꞌa mamateyin, isi baran meꞌ sultan duk meꞌ jeneral duk meꞌ sundalu, isi baran meꞌ kuraꞌ duk meꞌ manguraꞌan siyehin. Kakanun bi isi meꞌ aꞌa mamateyin kēmon, banyagaꞌ duk dumaꞌin banyagaꞌ, malangkew pagaꞌanen duk madiyawaꞌ pagaꞌanen.”
REV.19.19	Manjari takiteku sattuwahin duk meꞌ kasultanan si dunyahin duk meꞌ sundaluden magtipun kēmon ngatuhan mapasakey si kuraꞌ poteꞌin duk meꞌ sundalune amban surgaꞌin. 
REV.19.20	Tasiggew sattuwahin duk nabi manggaꞌi mabennalin, iye bakas maghinang meꞌ hinangan makaꞌulaliꞌin weꞌ kapatut pinangurung sattuwa si iyehin. Sabab meꞌ hinangan makaꞌulaliꞌ tahinangnen, kaꞌakkalanne hep meꞌ bakas kamalkahan malka sattuwahin duk meꞌ manumba si limbagan sattuwahin. Sattuwahin duk nabi manggaꞌi mabennalin ilakasan ellum pe, pī dem ebbut meylang, kuweꞌ luhahan lamew ebbutin. 
REV.19.21	Duk meꞌ sundaluden matey weꞌ bessi mapaguwaꞌ amban behe dangan mapasakey si kuraꞌ poteꞌin. Duk isi baranden kinakan weꞌ meꞌ manuk-manukin kēmon tamanan takoleꞌde kinakanin.
REV.20.1	Manjari inin, niyaꞌ ne isab takiteku malaꞌikat duwaꞌi amban surgaꞌ magboꞌo kunsiꞌ tambel lowang manggaꞌi tatekkadin duk magboꞌo karena bohat. 
REV.20.2	Siniggew weꞌ ne nagahin, iye sawe amban tagnaꞌ awwalley. Iye miyaꞌan hibilis atawa nakuraꞌ seyitanin. Duk kinarena iye dem da ngibu tahun. 
REV.20.3	Ubus bu ilakasan iye weꞌ malaꞌikatin pī dem lowang manggaꞌi tatekkadin duk kinunsiꞌ weꞌ ne tambelnen duk pinapīhan indan duk gaꞌi taluka. Kinalabusu seyitanin supaya gaꞌi ne kaꞌakkalanne meꞌ kabangsa-bangsahanin tiggelan gaꞌi puwas da ngibu tahunin. Pagpuwas da ngibu tahun miyaꞌan pinaleppa du iye daddaliꞌ.
REV.20.4	Manjari ngite ku meꞌ kursi. Meꞌ maningkoloꞌ diyataꞌ meꞌ kursi miyaꞌan, kaꞌurungan siye kapatut ngahukum. Damikkiyan kiteku isab niyawa meꞌ aꞌa bakas pinapatey sabab pagmahalayakde toloꞌ mabennal pinakitaꞌu weꞌ Isa Almasihin duk pagmahalayakde lapal Tuhanin. Gaꞌ bakas sumbade sattuwahin atawa limbagannen. Duk gaꞌ isab siye kamalkahan malka sattuwahin si lendoꞌde atawa si tangande. Meꞌ aꞌa inin ellum balik duk tumuhut siye pu si Isa Almasi magbayaꞌ dem da ngibu tahun. 
REV.20.5	Iye miyaꞌan tagnaꞌan pagpakellum balik meꞌ pateyin. Sinduwe meꞌ pateyin gaꞌ ellum balik tiggelan gaꞌ pe puwas da ngibu tahun miyaꞌan. 
REV.20.6	Meꞌ matumuhut pinakellum tagnaꞌ pagpakellum balik meꞌ patey inin, kēgan teꞌed duk iledjikiꞌan siye. Gaꞌi siye makalabey katiksaꞌan salama-lamahin, iye pinaꞌin kamatey kaduwenen. Hininang siye bangsa imam maghinang si Tuhan duk pu Almasi, duk tumuhut siye pu si Almasi magbayaꞌ dem da ngibu tahun.
REV.20.7	Pagpuwas ne da ngibu tahun, pinaleppa du nakuraꞌ seyitanin amban dem lowang pangalabusuhan iyehin. 
REV.20.8	Duk paguwaꞌ iye iyan pī ngakkalan meꞌ kabangsa-bangsahan makanat si ampat pidjū alamin. Inēnan siye Gog duk Magog, hātinen banta Tuhanin. Pagtipun nakuraꞌ seyitanin kēmon meꞌ aꞌa miyaꞌan supaya siye magbonoꞌ. Banes teꞌed meꞌ aꞌahin kuweꞌ meꞌ umus si higad tahik. 
REV.20.9	Palanjal ne siye ngalatag tibuꞌukan lahatin duk iliput weꞌ de kampu meꞌ aꞌa sukuꞌ si Tuhanin duk puweblo inelleg weꞌ Tuhanin. Saguwaꞌ niyaꞌ ebbut laboꞌ amban diyataꞌ langit duk kakan ebbutin siye kēmon. 
REV.20.10	Ubus miyaꞌan, siniggew ne nakuraꞌ seyitanin, iye mangakkalan meꞌ aꞌa si meꞌ kabangsahanin duk ilakasan iye pī dem ebbut meylang, kuweꞌ luhahan lamew ebbutin. Sattuwahin duk nabi manggaꞌi mabennalin bakas ilakasan ne laꞌi. Duk bininasa siye laꞌi dem ebbut miyaꞌan ellew-sangem sampay salama-lama.
REV.20.11	Manjari inin, niyaꞌ takiteku kursi poteꞌ duk hadje. Takiteku isab maningkoloꞌ malaꞌihin. Sābu miyaꞌan, bessuwang dunyahin duk langitin lanyap amban panaꞌanan Tuhanin duk gaꞌ ne siye takite balik. 
REV.20.12	Manjari takiteku kēmon meꞌ pateyin, mākanak-aꞌa bahiꞌ, langkew pagaꞌanen atawa diyawaꞌ, nengge laꞌi paharap si kursi miyaꞌan. Ubus bu iluka ne meꞌ libruhin sampay libru bakas panulatan ēn meꞌ aꞌa kaꞌurungan umul gaꞌ tamanannen. Manjari kēmon meꞌ pateyin hinukum ne dangan-dangan sabab bakas tahinangde kaꞌellumden peggeꞌ laꞌi kēmon tasulat dem meꞌ libruhin. 
REV.20.13	Kēmon meꞌ patey dem tahikin paguwaꞌ duk paharap si Tuhan. Damikkiyan isab kēmon meꞌ patey dem kubulin, dem ahilatin, kēmon siye paguwaꞌ duk paharap si Tuhan. Duk hinukum siye dangan-dangan sabab bakas tahinangde kaꞌellumden. 
REV.20.14	Manjari kamateyin duk pahalihan meꞌ pateyin ilakasan dem ebbut meylang kuweꞌ luha lamew. Ebbut meylang inin pinaꞌin kamatey kaduwenen. 
REV.20.15	Manjari sasuku gaꞌ talista ēnnen dem libru panulatan ēn meꞌ aꞌa taga umul gaꞌ tamanannen, ilakasan isab dem ebbut meylang kuweꞌ luha lamewin.
REV.21.1	Manjari inin, niyaꞌ takiteku langit baꞌahu duk dunya baꞌahu. Langit tagnaꞌin duk dunya tagnaꞌin duk sampay tahikin ubus ne lanyap. 
REV.21.2	Duk takiteku isab puweblo masutsihin, iye Awrusalam Baꞌahuhin, duwaꞌi amban diyalem surgaꞌ, amban panaꞌanan Tuhanin. Minemes puweblo miyaꞌan kuweꞌ dalil pangantin dende bakas pinasemmekan duk pinahāpan duk tahan kinawin ne duk pangantin lellahin. 
REV.21.3	Manjari makakale ku suwala basag missā amban kursihin. Paꞌin suwalahin, “Na, kuweꞌitu magdambuwaꞌ patennaꞌan ne Tuhanin duk meꞌ manusiyaꞌin. Laꞌi ne Tuhanin patennaꞌ si siye duk siye ne meꞌ aꞌanen. Laꞌi ne teꞌed Tuhanin patennaꞌ si siye duk iye ne Tuhanden. 
REV.21.4	Punasanne du kēmon boheꞌ mataden. Gaꞌi ne aꞌahin matey-matey. Gaꞌ ne niyaꞌ magdukka duk magtangis duk gaꞌ ne niyaꞌ peddiꞌan. Kēmon kahalan si dunya tagnaꞌin lanyap ne.”
REV.21.5	Manjari missā maningkoloꞌ si kursihin, paꞌinne, “Na, kuweꞌitu pabaꞌahuku ne kēmon-kēmonin.” Paꞌinne isab si aku, “Sulatun inin, peggeꞌ meꞌ bissā inin bennal duk kapangandelan.” 
REV.21.6	Duk paꞌinne, “Tuman ne kēmon. Aku dehelluhin duk aku dambulihin, aku tagnaꞌin duk aku panambusanin. Sine-sine lekkakan paꞌinumku iye libri amban tuburan boheꞌ mangurung umul gaꞌ tamanannen. 
REV.21.7	Sasuku manggaꞌi taboꞌo weꞌ sassatin, pusakaꞌanku si siye sa miyaꞌan hāpnen. Duk aku ne Tuhanden duk siye hinangku ne meꞌ anakku. 
REV.21.8	Saguwaꞌ meꞌ manayikutan akuhin hawal talewde bininasahin, duk meꞌ mangalebbahan sandelde si akuhin, ilakasan du siye pī dem ebbut meylang. Damikkiyan isab sasuku maghinangan laꞌat, duk monoꞌ, duk magjina, duk ngahinang-ngahinang saweꞌne, duk numba si meꞌ tuhan-tuhan, duk kēmon magdustaꞌin, iye sukuꞌden pinapī siye dem ebbut meylang kuweꞌ luha lamewin. Iye inin pinaꞌin kamatey kaduwenen.”
REV.21.9	Manjari inin, pī si aku dangan amban pituꞌ malaꞌikat bakas mamoꞌo pituꞌ pinggan pennoꞌ weꞌ balaꞌ dambulihin. Paꞌin malaꞌikatin, “Dayiꞌ kew, pakitehanku si kaꞌu pangantin dendehin, sōng kinawin duk inēnan Bili-bilihin.” 
REV.21.10	Manjari pagbayaꞌan ku weꞌ Niyawa Tuhanin duk binoꞌo ku weꞌ malaꞌikatin pī diyataꞌ punu langkew manamal. Pinakitehan weꞌ ne si aku puweblo Awrusalamin, iye puweblo masutsihin, duwaꞌi amban diyalem surgaꞌ, amban panaꞌanan Tuhanin. 
REV.21.11	Puweblo miyaꞌan sinag weꞌ sahaya Tuhanin, ngillap kuweꞌ palmata mahalgaꞌ inēnan jasper, tilag kuweꞌ sāmin. 
REV.21.12	Niyaꞌ dindingne paliput subuk duk langkew. Sampuk-duwe gawangnen duk kaniya-kaniya gawang miyaꞌan niyaꞌ malaꞌikat nungguꞌanne. Meꞌ gawang miyaꞌan bakas sinulatan ēn sampuk-duwe bangsa meꞌ aꞌa Israꞌilin. 
REV.21.13	Niyaꞌ tellu gawang si dinding tampal silangan, tellu tampal seddepan duk amban pamābag lahat kaduwe dambiyaꞌ tellu-tellu gawang isab. 
REV.21.14	Pabettadan dinding si puweblo miyaꞌan sampuk-duwe batu. Meꞌ batu miyaꞌan bakas sinulatan ēn meꞌ sampuk-duwe aꞌa bakas kawakilan weꞌ si Isa, iye inēnan Bili-bilihin.
REV.21.15	Malaꞌikat mamissā si akuhin niyaꞌ boꞌo-boꞌone sukudan bulawan panukudne puweblo miyaꞌan, duk meꞌ gawangnen, duk dindingnen. 
REV.21.16	Puweblo miyaꞌan pasagiꞌ, saliꞌ tahaꞌannen duk luhahannen. Sinukud weꞌ malaꞌikatin puweblohin duk sukudannen; niyaꞌ duwe ngibu duk ampat hatus kilumetro tahaꞌannen. Saliꞌ du isab luhahannen duk langkewannen. 
REV.21.17	Sinukud isab weꞌ malaꞌikatin dindingin. Langkewannen ampatpūꞌ deppe si deppehante peggeꞌ sukudan manusiyaꞌ panukudnen. 
REV.21.18	Dinding miyaꞌan hininangin palmata jasper. Puweblo miyaꞌan hininangin bulawan gaꞌ niyaꞌ saget-sagetne, saguwaꞌ tilag kuweꞌ sāmin. 
REV.21.19	Meꞌ batu pabettadan dinding puweblo miyaꞌan pinalmatahan duk kēmon bayuꞌ-bayuꞌan palmata mahalgaꞌ. Dambuwaꞌ batuhin palmata jasper, kaduwenen palmata bilu, katellunen palmata inēnan kalkidun, kaꞌampatnen palmata gaddung, 
REV.21.20	kalimenen palmata kunit, kaꞌennemnen palmata peyat, kapituꞌnen palmata binaning, kawaluꞌnen palmata gaddung magbettik-bettik, kasiyamnen palmata binaning langgaꞌ, kasampūꞌnen palmata binaning lahi-lahi gaddung, kasampuk-dambuwaꞌnen palmata bilu langgaꞌ duk kasampuk-duwenen palmata taluk teꞌed. 
REV.21.21	Duk hinang tambelan sampuk-duwe gawangin sampuk-duwe mutsaꞌ. Dambuwaꞌ gawang dambuwaꞌ isab mutsaꞌ hinang tambelnen. Duk meꞌ lān si puweblo miyaꞌan bulawan gaꞌ niyaꞌ saget-sagetne, tilag kuweꞌ sāmin.
REV.21.22	Gaꞌ ku ngite langgal dem puweblo miyaꞌan peggeꞌ īꞌ ne laꞌi Tuhanin, Panuhutan Mabalakatanin duk Bili-bilihin. Hangkan gaꞌ ne niyaꞌ kagunahan langgalin laꞌi. 
REV.21.23	Duk laꞌi si puweblo miyaꞌan gaꞌ niyaꞌ kagunahande si dantaꞌ ellewin atawa bulanin peggeꞌ sahaya Tuhanin mangurung dantaꞌ si siyehin duk payitaꞌanden Bili-bilihin. 
REV.21.24	Kadantaꞌan weꞌ sahaya si puweblo miyaꞌan kēmon meꞌ aꞌa maglengngan si dunyahin, duk kēmon meꞌ kasultanan si dunyahin boꞌode du meꞌ alataꞌden pī dem puweblo miyaꞌan. 
REV.21.25	Meꞌ gawang si puweblo miyaꞌan luka kēmon ellew. Gaꞌi ne tinambel-tambel peggeꞌ gaꞌ ne niyaꞌ sangem laꞌi. 
REV.21.26	Kēmon kabantuhan meꞌ kabangsahanin duk meꞌ alataꞌden binoꞌo du pī dem puweblo miyaꞌan. 
REV.21.27	Saguwaꞌ gaꞌ niyaꞌ sammal umasek pī dem puweblo miyaꞌan. Gaꞌ niyaꞌ meꞌ aꞌa maghinangan makaꞌiyaꞌ-iyaꞌ atawa magdustaꞌ umasek pī. Luwal hadja siye maꞌumasek pī dem puweblo miyaꞌan bang ēnden tasulat dem libru sukuꞌ si Bili-bilihin, iye libru pangalistahan ēn meꞌ aꞌa taga umul gaꞌ tamanannen.
REV.22.1	Pinakitehan isab si aku weꞌ malaꞌikatin boheꞌ mangurung umul gaꞌ tamanannen. Boheꞌ inin tilag kuweꞌ sāmin duk paselluy amban kursi Tuhanin duk Bili-bilihin, 
REV.22.2	duk nelluy si mata lān puweblo miyaꞌan. Kaduwembiyaꞌ higad boheꞌ miyaꞌan niyaꞌ kayu, iye kayu mangurung umulin. Dem dan tahun kayu inin buwaꞌ minsampuk-duwe, mintedde kahabaꞌ bulan. Duk dawen kayu inin pamakawuliꞌ meꞌ kabangsa-bangsahan si dunyahin. 
REV.22.3	Gaꞌ niyaꞌ takasuwaꞌ laꞌi dem puweblo miyaꞌan ine-ine kamulkaꞌan Tuhanin.
REV.22.3	Laꞌi kursi Tuhanin duk Bili-bilihin duk laꞌi meꞌ daraꞌakannen mudji iye. 
REV.22.4	Takitede du luwe Tuhanin duk tasulat ēn Tuhanin diyataꞌ meꞌ lendoꞌde. 
REV.22.5	Gaꞌ ne niyaꞌ sangem laꞌi duk gaꞌi ne siye ngangguna payitaꞌan atawa dantaꞌ ellewin peggeꞌ Tuhanin, Panuhutanin, iye ne dantaꞌden. Duk magsultan siye salama-lama.
REV.22.6	Manjari paꞌin malaꞌikatin si aku, “Meꞌ lapal inin bennal duk kapangandelan. Tuhanin Panuhutanin, iye mangurung Niyawanen pī si meꞌ kanabi-nabihanin, dinaꞌak weꞌ ne malaꞌikatnen magaka si meꞌ daraꞌakannen pasal meꞌ subey maꞌumantag si pasōnganin. Gaꞌi ne tiggel umantag du inin.”
REV.22.7	“Pakale kaꞌam,” paꞌin si Isa. “Tapit ne papiyukun. Kēgan du meꞌ aꞌa makahagad si meꞌ pinaꞌal dem libru inin.”
REV.22.8	Aku inin si Yahiya. Takaleku duk takiteku kēmon tasulat dem libru inin. Pagubus takaleku duk takiteku kēmon inin, pasujud ku si antag bettis malaꞌikat bakas mamakitehan aku kēmon inin, bahasa sōng mudji iye. 
REV.22.9	Saguwaꞌ paꞌinne si aku, “Daꞌa kew pasujud si aku, peggeꞌ daraꞌakan Tuhanin du kite saliꞌ-saliꞌ, kuweꞌ du isab meꞌ kapungtinaꞌihannun, meꞌ kanabihanin, duk kēmon makahagad si meꞌ bissā dem libru inin. Tuhanin dambuwaꞌ-buwaꞌ subey pudjinu.” 
REV.22.10	Duk paꞌinne si aku, “Daꞌa tapukanun meꞌ pinaꞌal dem libru inin peggeꞌ tapit ne waktu kaꞌumantagne inin kēmon. 
REV.22.11	Sine-sine maghinangan laꞌat duk haram, ambat ne pasōngde meꞌ hinangande malaꞌat duk maharamin. Damikkiyan isab sine-sine maghinangan hāp duk sutsi, ambat ne pasōngde meꞌ hinangande mahāp duk masutsihin.”
REV.22.12	“Pakale kaꞌam,” paꞌin si Isa. “Tapit ne papiyukun duk tumbasante kaꞌam dangan-dangan mapataꞌ si hinanganbin. 
REV.22.13	Aku dehelluhin duk aku dambulihin. Aku tagnaꞌin duk aku panambusanin.”
REV.22.14	Kēgan du meꞌ aꞌa mangosoꞌan semmekden duk gī manamal, hātinen sutsi ne ateyden. Peggeꞌ inurungan du siye inin kapatut padiyalem amban meꞌ gawangin pī dem puweblo miyaꞌan. Duk inurungan isab siye kapatut mangan buwaꞌ kayu mangurung umulin. 
REV.22.15	Saguwaꞌ si luwasan puweblo miyaꞌan, īꞌ laꞌi meꞌ maghinangan malaꞌatin duk meꞌ aꞌa mangahinang-ngahinang saweꞌden, meꞌ magjinahin duk meꞌ mamonoꞌin, meꞌ manumba si meꞌ tuhan-tuhanin duk meꞌ magdustaꞌin duk meꞌ pangakkalin.
REV.22.16	“Aku inin si Isa. Dinaꞌak weꞌ ku malaꞌikatkun magpalataꞌ meꞌ inin si kaꞌam si meꞌ pagtipunan meꞌ aꞌa sukuꞌ si akuhin. Aku inin tubuꞌ si Daꞌud. Aku inin inēnan Māga, poteꞌan masahayahin.”
REV.22.17	Nambag Niyawa Tuhanin duk pangantin dendehin, hātinen meꞌ aꞌa sukuꞌ pu si Isahin, paꞌinde, “Pitu kew.” Sine-sine makakale bissā inin subey isab magpaꞌin, “Pitu kew.”
REV.22.17	Pitu kaꞌam sine-sine kaꞌam lekkakan. Nginum kaꞌam boheꞌ mangurung umulin pangurung libri pu sine-sine mabayaꞌ nginumne.
REV.22.18	Aku inin si Yahiya. Sessaꞌante kaꞌam, sasuku kaꞌam makakale meꞌ paꞌalan dem libru inin: daꞌa teꞌed tambahanun bi meꞌ lapal dem libru inin. Bang niyaꞌ nambahanne, patamba Tuhanin isab si iye meꞌ balaꞌ inaka dem libru inin. 
REV.22.19	Bang niyaꞌ ngānan sinduwe meꞌ paꞌalan dem libru inin, ānan Tuhanin isab amban iye bahagiꞌ si iye buwaꞌ kayu mangurung umulin duk bahagiꞌ si iye puweblo masutsi inaka dem libru inin. 
REV.22.20	Inin ne bissā manaksiꞌ si kēmon pinakitaꞌu dem libru inin, paꞌinne, “Bugtuꞌ teꞌed. Asal tapit ne papiyukun.”
REV.22.20	Na, karayaw du. Pitu kew, Isa, Panuhutan kamihin.
REV.22.21	Karayaw kaꞌam kēmon ipat si Isa, Panuhutanten bi.
