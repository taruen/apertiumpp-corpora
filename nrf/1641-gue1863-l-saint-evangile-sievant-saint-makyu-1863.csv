MAT.1.1	Livre d' la généalogie d' Jésus‐Christ, fis Dâvi, fis Abĕrham.
MAT.1.2	Abĕrham engèndrit Isas. Isas engèndrit Jâcob. Jâcob engèndrit Juda et ses fréres.
MAT.1.3	Juda engèndrit, de Thamar, Pharès et Zara. Pharès engèndrit Esron. Esron engèndrit Aram.
MAT.1.4	Aram engèndrit Aminadab. Aminadab engèndrit Naasson. Naasson engèndrit Salmon.
MAT.1.5	Salmon engèndrit Booz, de Rahab. Booz engèndrit Obed, de Ruth. Obed engèndrit Jessé. Et Jessé engèndrit Dâvi, qui fut roué.
MAT.1.6	L' roué Dâvi engèndrit Salomon, d' chelle qui' avait étaï fâme d' Urie.
MAT.1.7	Salomon engèndrit Roboam. Roboam engèndrit Abias. Abias engèndrit Asa.
MAT.1.8	Asa engèndrit Josaphat. Josaphat engèndrit Joram. Joram engèndrit Ozias.
MAT.1.9	Ozias engèndrit Joathan. Joathan engèndrit Achaz. Achaz engèndrit Ezéchias.
MAT.1.10	Ezéchias engèndrit Manassé. Manassé engèndrit Amon. Amon engèndrit Jôsias.
MAT.1.11	Jôsias engèndrit Jéchonias et ses fréres, viers le temps où les Juîs furent trànsportaïs à Babylône.
MAT.1.12	Et d'pîs qu' i furent trànsportaïs à Babylône, Jéchonias engèndrit Salathiel. Salathiel engèndrit Zorobâbel.
MAT.1.13	Zorobâbel engèndrit Abiud. Abiud engèndrit Eillacim. Eillacim engèndrit Azor.
MAT.1.14	Azor engèndrit Sadoc. Sadoc engèndrit Achim. Achim engèndrit Eillud.
MAT.1.15	Eillud engèndrit Eillâzar. Eillâzar engèndrit Mathan. Mathan engèndrit Jâcob.
MAT.1.16	Et Jâcob engèndrit Jôseph, l' houmme de Marie, chelle de qui fut naï Jésus, dit Christ.
MAT.1.17	Ill y' a don, tout comptaï, d'pîs Abĕrham jusqu' à Dâvi, quatorze générâtions; d'pîs Dâvi jusqu' à tànt qu' les Juîs furent trànsportaïs à Babylône, quatorze générâtions; et d'pîs qu' i furent trànsportaïs à Babylône jusqu' à Jésus‐Christ, quatorze générâtions.
MAT.1.18	Pour chu qui' est d' la naîssànce de Jésus‐Christ, v'chìn coumme alle avìnt. Coumme Marie sa mére avait étaï fiànchie à Jôseph, a' s' trouvit enchâinte, parç qu'alle avait conchu en ielle, par la vertu du Sâint‐Esprit, d'vànt qu' il aeussent étaï ensemblle.
MAT.1.19	Ho Jôseph, sĕn houmme, parç' qu' il 'tait juste et qu' i n' voulait pas l' escllàndraïr, résolut d' la rènvyaïr en d'muchon.
MAT.1.20	Mais, coumme il ŷ pensait, ùn ànge du Signeur lli' apparut en songe, et lli dît: Jôseph, fis d' Dâvi, n' cragniz pas d' prendre ôve vous Marie vote fâme, car chu qui' est naï en ielle a étaï formaï par le Sâint‐Esprit.
MAT.1.21	Et a' mettra au monde ùn fiss, à qui vous doûraïz l' nom d' Jésus, chu qui sinifie Saûveur; car che s'ra li qui saûv'ra sen peuplle, et qui l' déliver'ra d' ses péchês.
MAT.1.22	Ho tout chun'na s' fît pour accompllìr chu que l' Signeur avait dit par le prophéte, de qui v'chìn les mots:
MAT.1.23	Une vierge conchevra, et a' mettra au monde ùn fiss, à qui nou doûra l' nom d' Emmanuel, chu qui sinifie, Gyu ôve nous.
MAT.1.24	Jôseph don, s' étànt révilli, fît chu qu' l' ànge du Signeur lli' avait ordounnaï, et prìnt sa fâme ôve li.
MAT.1.25	Et i n' avait pas appĕrchi d' elle quànd a' mît au monde sen fis prumier‐naï, à qui i dounnit l' nom d' Jésus.
MAT.2.1	Ho quànd Jésus fut naï en Bethléhem ville d' la tribu d' Juda, du temps du roué Hérode, des mages vinrent de l' orient à Jérusâlem,
MAT.2.2	Et i d'màndirent: Où' est qui' est l' roué des Juîs qui vient d' v'nir au monde? car j' avons veue s'n ételle en orient, et j' simes venus l' adoraïr.
MAT.2.3	L' roué Hérode, quànd il aeut oui chun'na, en troubllit, et toute la ville de Jérusâlem ôve li.
MAT.2.4	Et quànd il aeut assèmbllaï tous les chefs des prêtres et les scribes ou docteurs du peuplle, i s' enquêtit d' aeux où l' Christ devait naître.
MAT.2.5	I lli dirent que ch' 'tait dans Bethléhem, d' la tribu d' Juda, coumme v'là qui' a étaï écrit par le prophéte:
MAT.2.6	Et té, Bethléhem, terre de Juda, tu n' es pas la drâine des prìncipales vìlles de Juda; car ch' est d' té qu' sortira l' chef qui condira men peuplle d'Israël.
MAT.2.7	Là‐d'ssus Hérode, aquànd il aeut fait v'nìr les mages en d'muchon, s'enquêtit d' aeux ôve grànd soin du temps où l' ételle avait paru:
MAT.2.8	Et coumme i l's envyait à Bethléhem, i leû dît: Allaïz et enquêtous bien au nétt d' chu qui concerne ch't éfànt‐là: et quànd vous l' airaïz trouvaï, faites‐mél' saver, à ceulle fìn qu' j' aûge étout l'adoraïr.
MAT.2.9	Quànd il aeurent oui ches paroles‐là du roué, i s' en allirent. Et en même temps l'ételle qu'il avaient veue en orient allait d' vànt iaeux, en tché que coumme a' vìnt sus l' llu où l' éfànt était, a' s' y'arrêtit.
MAT.2.10	Quànd i virent l'ételle, il en aeurent une jouaie jamais itâille;
MAT.2.11	Et quànd il aeurent èntraï dans la maîson, i trouvirent l'éfànt ôve Marie sa mére, et quànd i s' furent prosternaïs sus la terre, i l'adorirent, et dépillirent leux tĕrsors, et lli' offrirent pour pĕrsents d' l'or, d' l'enchens et d' la myrrhe.
MAT.2.12	Et quànd il aeurent r'chu, coumme i dormaient, ùn guerniss'ment du cieil d' n' aver pas à r'venìr cîs Hérode, i s' en r'tournirent dans leû pâis par ùn aûte chemìn.
MAT.2.13	Quànd i s' furent en allaïs, ùn ànge du Signeur apparut à Jôseph coumme i dormait, et lli dît: L'vous, pĕrnaïz l' éfànt et sa mére, et alloûs‐en en Egypte, et d'meuraïz‐ŷ jusqu' à tànt que j' vous diche d' en r'venìr; car Hérode trach'ra l' éfànt pour le faire mouarìr.
MAT.2.14	Quànd Jôseph se fut l'vaï, i prìnt l' éfànt et sa mére de gnett, et s' en fut en Egypte;
MAT.2.15	Où i d'meurit jusqu' à la mort d' Hérode, à ceulle fìn qu' la parole que l' Signeur avait dite par le prophéte fusse accompllie: J' ai app'laï men fiss hors d' Egypte.
MAT.2.16	Là‐d'ssus Hérode, quànd i vît qu' les mages l' avaient abllûtaï, s' mît dans une diverse colére; et il envyit tuaïr dans Bethléhem et dans toute sa contrâie tous l's éfànts d' l' âge de daeux àns et au‐d'ssous, siévànt l' temps d' qui i s' était enquis si bien au nétt des mages.
MAT.2.17	Ch' est d' même que s' accompllit chu qui' avait étaï dit par le prophéte Jérémie:
MAT.2.18	Un grànd brit a étaï oui à Râma; nou‐s‐y' a oui des pllâintes et des cris lamèntablles; Râché qui plleure sĕs éfànts, et qui n' veurt pas r'chevaïr d' consolâtions, parç qu' i n' sont pus.
MAT.2.19	Quànd Hérode fut mort, ùn ànge du Signeur apparut à Jôseph en Egypte coumme i dormait,
MAT.2.20	Et lli dît: L'vous, pĕrnaïz l'éfànt et sa mére, et r'tournaïz dans l' pâis d'Israël; car chaeux qui trachaient l'éfànt pour lli halaïr la vie, sont morts.
MAT.2.21	Jôseph s'étànt l'vaï, prìnt l' éfànt et sa mére, et s' mît en ch'mìn pour rev'nìr dans l' pâis d'Israël.
MAT.2.22	Mais quànd nou lli' aeut dit qu' Archélaüs régnait en Judâie à la plléche d' Hèrode sen pére, il appĕrhèndit d' y' allaïr; et quànd il aeut r'chu, coumme i dormait, ùn guerniss'ment du cieil, i se r'tirit dans la Galilâie.
MAT.2.23	Et vìnt d'meuraïr dans une vìlle app'lâïe Nâzareth; à ceulle fìn qu' chu qui' avait étaï prédit par les prophétes fusse accomplli: I s'ra app'laï Nâzaréian.
MAT.3.1	Dans chu temps‐là Jean‐Batiste vìnt prêchier au désert de Judâie,
MAT.3.2	Disànt: R'pèntous; car le royaûme des ciux s' en vient.
MAT.3.3	Ch' est li qui' a étaï merqui par le prophéte Isaïe, quànd il a dit: V'chìn la vouaix du cien qui crie dans l' désert: Préparaïz l' chemìn du Signeur: r'derchiz ses sentes.
MAT.3.4	Ho Jean avait ùn vêtement d' pel de chameau et une châinture de cuir aûtouar de ses râins; et sa nourriture était d's avoûtresses et du mieil saûvage.
MAT.3.5	Et dans chu temps‐là la vìlle de Jérusâlem, toute la Judâie et toute la contrâie d's environs du Jourdaïn v'naient à li;
MAT.3.6	Et i confessaient leux péchês, et étaient bâtisaïs par li dans l' Jourdaïn.
MAT.3.7	Mais quànd i vît une route de pharisians et d' saducéians qui v'naient à sen bâtême, i leû dît: Râce de vipéres, qui' est qui vous a apprìns à fìr la colére qui dét quaie sus vous?
MAT.3.8	Faites don des frits propres à la r'pèntànce.
MAT.3.9	Et n' pensaïz pas dire en vous‐mêmes: J' avons Abĕrham pour pére; car j' vous décllére que Gyu peut faire sourdre d' ches roques‐ichìn d's éfànts à Abĕrham.
MAT.3.10	Car la hâche est dêjà mise à la rachine dĕs arbres: toute arbre don qui n' porte pouìnt d' bouan frit s'ra copâie et houlâie au faeu.
MAT.3.11	Pour mé j' vous bâtise dans l' iaue pour vous am'naïr à la r'pèntànce; mais l' cien qui dét v'nìr souventĕr mé est pus fort que mé; et je n' sis pas digne de portaïr ses sôlers: ch' est li qui vous bâtis'ra dans l' Sâint‐Esprit et dans l' faeu.
MAT.3.12	Il a sa païlle en sa maïn, et i nettiera s'n aire à fìn et à fait, et ramâssera sen bllaï dans l' grigner; mais i brûlera la pâille au faeu qui n' s' étaïndra jamais.
MAT.3.13	Là‐d'ssus Jésus vìnt d' la Galilâie au Jourdaïn trouvaïr Jean pour êtĕr bâtisaï par li.
MAT.3.14	Mais Jean s' en d'fèndait, disànt: Ch' est mé qui devrais êtĕr bâtisaï par vous; et vous v'naïz à mé?
MAT.3.15	Et Jésus lli répounit: Laissiz‐mé faire à ch't haeure; car ch' est d' même que j' devons accompllìr toute justice. Là‐d'ssus Jean n' s' y' oppôsit pus.
MAT.3.16	Ho Jésus, aquànd i fut bâtisaï, sortit ossitôt hors de l' iaue; et en même temps les ciux lli furent ouverts: et i vît l' Esprit de Gyu qui d'vallit coumme une tourterelle, et qui vìnt se r'paûsaïr sus li.
MAT.3.17	Et au même môment une vouaix s' fît ouìr du cieil, qui disait: Chtin'chìn est men fis bien‐aïmaï, en qui j' ai mis toute mĕn affection.
MAT.4.1	Là‐d'ssus Jésus fut emm'naï par l' Esprit dans l' désert pour y' êtĕr tèntaï par le gyablle;
MAT.4.2	Et quànd il aeut junaï quérànte jours et quérànte nits, enaprès il aeut faïm.
MAT.4.3	Et l' tèntateur, quànd i s' appĕrchit d' li, lli dît: Si vous êtes le Fis de Gyu, dites que ches roques‐ichìn d'viennent des pâins.
MAT.4.4	Mais Jésus lli répounit: Il est écrit: L' houmme ne vit pas seul'ment d' païn, mais de toute parole qui sort d' la bouche de Gyu.
MAT.4.5	L' gyablle là‐d'ssus l' trànsportit dans la sâinte vìlle; et l' mettànt sus l' coupé du templle,
MAT.4.6	I lli dît: S' ous êtes le Fis de Gyu, déroquous d' illo; car il est écrit, qu' il a ordounnaï à sĕs ànges de prendĕr soin d' vous, et d' vous soût'nìr d' leux mâins, d' crâinte qu' ous n' burguiz vote pid contĕr quique roque.
MAT.4.7	Jésus lli répounit: Il est écrit ossìn: Vous n' tènt'raïz pas l' Signeur vote Gyu.
MAT.4.8	L' gyablle l' trànsportit acouore sus une montâigne qui' était hardi haûte; et quànd i lli' aeut mourtraï tous les royaûmes du monde et toute leû guelouére,
MAT.4.9	I lli dît: J' vous baillerai toutes ches chôses‐là, s' ous voulaïz vous prosternaïr d'vànt mé et m' adoraïr.
MAT.4.10	Mais Jésus lli répounit: Hors de ma veie, Satan; car il est écrit: Ch' est l' Signeur vote Gyu qu' ous ador'raïz, et ch' est li seul qu' ous serviraïz.
MAT.4.11	Là‐d'ssus l' gyablle l' lâquit; et en même temps l's ànges s' appĕrchirent, et i l' servaient.
MAT.4.12	Ho Jésus ayànt oui dire qu' Jean avait étaï mis en prîson, i s' en fut en Galilâie;
MAT.4.13	Et quànd il aeut quittaï la vìlle de Nâzareth, i s' en vìnt d'meuraïr à Capharnaüm, vìlle au bord d' la maïre ès marches d' Zabulon et d' Nephthali;
MAT.4.14	A ceulle fìn qu' chutte parole‐ichìn du prophéte Isaïe fusse accompllie:
MAT.4.15	La contrâie d' Zabulon et la contrâie d' Nephthali, le ch'mìn qui méne à la maïre, la contrâie qui' est d' l' aûte bord du Jourdaïn, la Galilâie des nâtions;
MAT.4.16	Chu peuplle‐là qui' était assis dans la nére gnett a veue une grànd lumiére, et la lumiére s' est l'vâie sus chaeux qui' étaient assis dans la région d' l' ombĕr de la mort.
MAT.4.17	De d'pîs chu temps‐là Jésus c'mènchit à prêchier, et i disait: R'pèntous, car le royaûme des ciux apperche.
MAT.4.18	Ho, coumme Jésus marchait le long d' la maïre de Galilâie, i vît daeux fréres, Simon dit Pierre et André sen frére, qui houlaient leux rets dans la maïre; car il étaient pêqueux;
MAT.4.19	Et i leû dît: Siéviz‐mé, et j' vous f'rai pêqueux d' hoummes.
MAT.4.20	I quittirent ossitôt leux rets, et l' siévirent.
MAT.4.21	D' là, continuànt sen ch'mìn, i vît daeux aûtes fréres, Jacques fis d' Zébédée, et Jean sen frére, qui' étaient dans une barque ôve Zébédée leû pére, et i ramèndaient leux rets; et i l's app'lit.
MAT.4.22	Ossitôt i quittirent leux rets et leû pére, et i l' siévirent.
MAT.4.23	Et Jésus allait par toute la Galilâie, ensignànt dans leux synagôgues, prêchànt l' évàngile du royaûme, et guérissànt toutes les làngueurs et toutes les maladies du peuplle.
MAT.4.24	Et sen nom s' étànt r'pàndu par toute la Syrie, i lli' am'naient tous chaeux qui' étaient malades, et afflligis de divers maux et d' douleurs, chaeux qui' étaient possédaïs du démon, les lunatiques, chaeux qui' étaient en paralysie, et i les guérissait.
MAT.4.25	Et une grànd route de gens l' siévit d' la Galilâie, d' la Décapole, d' Jérusâlem, d' la Judâie, et d' l' aûte bord du Jourdaïn.
MAT.5.1	Aquànd Jésus vît tout chu peuplle‐là, i montit sus une montâigne, où i s' assiévit, et ses disciplles s' appĕrchirent de li;
MAT.5.2	Et il ouvrit sa bouche, l's ensignit, et dît:
MAT.5.3	Bienhaeûraeux les paures d' esprit, parç que l' royaûme des ciux est à iaeux.
MAT.5.4	Bienhaeûraeux chaeux qui sont paisiblles, parç qu' i posséd'ront la terre.
MAT.5.5	Bienhaeûraeux chaeux qui plleurent, parç qu' i s'ront consolaïs.
MAT.5.6	Bienhaeûraeux chaeux qui' ont faïm et sét d' la justice, parç qu' i s'ront rassâsiaïs.
MAT.5.7	Bienhaeûraeux chaeux qui' ont piti d'autri, parç que nou‐s‐aira piti d' aeux.
MAT.5.8	Bienhaeûraeux chaeux qui' ont l' coeur pur, parç qu' i verront Gyu.
MAT.5.9	Bienhaeûraeux chaeux qui trachent la paix, parç qu' i s'ront noummaïs éfànts de Gyu.
MAT.5.10	Bienhaeûraeux chaeux qui sont persécutaïs pour la justice, parç que l' royaûme des ciux est à iaeux.
MAT.5.11	Vous êtes haeûraeux quànd l's hoummes vous escllànder'ront, et qu' i vous persécut'ront, et qu' i diront fauss'ment toute sorte de mal contĕr vous à cause de mé.
MAT.5.12	Réjouissous là‐d'ssus, et tĕrsaûtaïz d' jouaie; parç qu' une grànd récompense vous attend dans les ciux: car ch' est d' même qu' il ont persécutaï les prophétes qui' étaient d'vànt vous.
MAT.5.13	Vous êtes l' saill de la terre. Si l' saill perd sa forche, óve qui l' sal'ra‐nou? i n' est pus bouan à rien qu' à êtĕr houlaï d'hors, et pillvaûdaï par les hoummes.
MAT.5.14	Vous êtes la lumiére du monde: une vìlle situâie sus une montâigne n' sairait pas êtĕr muchie:
MAT.5.15	Et nou n' allume pas une làmpe pour la mettĕr sous l' bouissé; mais nou la mét sus un chandiller, à ceulle fìn qu' alle écllaire tous chaeux qui sont dans la maîson.
MAT.5.16	Aïnchìn qu' vote lumiére llése d' vànt l's hoummes, à ceulle fìn qu' i véent vos bouannes œuvres, et qu' i glorifient vote Pére qui' est dans les ciux.
MAT.5.17	N' pensaïz pas que j' seis v'nu détruire la loué ou les prophétes: je n' sis pas v'nu les détruire, mais l's accompllìr.
MAT.5.18	Car j' vous dis, et ch' est la véritaï, que l' cieil et la terre ne pâss'ront pouìnt, en tché qu' tout chu qui' est dans la loué n' sét accomplli à fìn et à fait jusqu' à ùn seul titre et à ùn seul point.
MAT.5.19	L' cien don qui viol'ra ùn des mâindres d' ches c'màndements‐ichìn, et qui' apprèndra ès hoummes à les violaïr, s'ra r'gardaï dans l' royaûme des ciux coumme le draïn; mais l' cien qui f'ra et ensign'ra, s'ra grànd dans l' royaûme des ciux.
MAT.5.20	Car j' vous dis qu' si vote justice n' est pas pus abondànte qu' chelle des scribes et des pharisians, vous n' ènter'raïz pouìnt dans l' royaûme des ciux.
MAT.5.21	Vous avaïz apprìns qu' il a étaï dit ès àncians: Vous n' tueraïz pouìnt; et tout houmme qui tuera mérit'ra d' êtĕr condamnaï par le jug'ment.
MAT.5.22	Mais mé j' vous dis qu' tout houmme qui s' mettra en colére contĕr sen frére, mérit'ra d' êtĕr condamnaï par le jug'ment; et que l' cien qui dira à sen frére, Raca, mérit'ra d' êtĕr condamnaï par le conseil; et l' cien qui lli dira, Vous êtes fo, mérit'ra d' êtĕr condamnaï au faeu d' enfer.
MAT.5.23	Si don, quànd vous pĕrsèntaïz votre offrànde à l' aûtel, vous vous souv'naïz qu' vote frére a quique chôse contĕr vous,
MAT.5.24	Lâquiz‐là vote don d'vànt l' aûtel, et allaïz vous r'conciliaïr prumiérement ôve vote frére, et pîs vous r'viendraïz offrìr vote don.
MAT.5.25	Accordous au pus tôt ôve votre adverse partie quànd vous êtes acouore en ch'mìn ôve elle, d' crâinte qu' votre adverse partie n' vous livre au juge, et que l' juge n' vous livre à l' officier d' justice, et qu' ous n' séyiz mis en prîson.
MAT.5.26	J' vous dis, et ch' est la véritaï, qu' ous n' sortiraïz pouìnt d' illo, qu' ous n' aiyiz paiyi tout jusqu' au draïn ferlìn.
MAT.5.27	Vous avaïz apprìns qu' il a étaï dit ès àncians: Vous n' coummettraïz pouìnt d' adultére.
MAT.5.28	Mais mé j' vous dis qu' tout houmme qui' aira miraï une fâme ôve ùn maûvais d'sir pour elle, a dêjà coummis l' adultére ôve elle dans sen coeur.
MAT.5.29	Si don votre ieil dêtre vous scàndalise, érachiz‐lé, et houlaïz‐lé hors de vote veie; car i vaût mux pour vous qu' ùn des membres d' vote corps sét perdu, qu' si tout vote corps était houlaï en enfer.
MAT.5.30	Et si vote maïn dêtre vous scàndalise, copaïz‐la, et houlaïz‐la hors de vote veie; car i vaût mux pour vous qu' ùn des membres d' vote corps sét perdu, qu' si tout vote corps était houlaï en enfer.
MAT.5.31	Nou‐s‐a dit étout: Tout houmme qui veurt rènvyaïr sa fâme, qu' i lli baille ùn écrit, par où i décllére qu' i la démarie.
MAT.5.32	Et mé j' vous dis qu' tout houmme qui' aira rènvyaï sa fâme, si ch' n' est pour cas d' adultére, la fait dev'nir adultéresse; et tout houmme qui marie chelle que s'n houmme aira rènvyâie, coummét ùn adultére.
MAT.5.33	Vous avaïz apprìns étout qu' il a étaï dit ès àncians: Vous n' vous parjur'raïz pouìnt; mais vous vous acquitt'raïz au Signeur des serments qu' ous airaïz faits.
MAT.5.34	Et mé j' vous dis de n' juraïr d' aûcune magnére, ni par le cieil, parç que ch' est l' trône de Gyu;
MAT.5.35	Ni par la terre, parç qu' a' sert de scabé à ses pids; ni par Jérusâlem, parç que ch' est la vìlle du grànd roué.
MAT.5.36	Vous n' jur'raïz pas nitout par vote tête, parç qu' ous n' pouvaïz en faire ùn seul qu' vaeu bllànc ou nér.
MAT.5.37	Mais contèntous d' dire: Vére, vére; ou, Nàn, nàn; car chu qui va au d'là, vient du malìn.
MAT.5.38	Vous avaïz apprìns qu' il a étaï dit: Ieil pour ieil, et dent pour dent.
MAT.5.39	Et mé j' vous dis de n' pas faire tête au mal qu' nou veurt vous faire: mais si quiquiùn vous a cllamûsaï sus la jaue dêtre, offraïz‐lli étout l' aûtre.
MAT.5.40	Et si quiquiùn veurt pllaigyer contĕr vous pour vous halaïr vote câsaque, lâquiz‐lli étout vote mànté.
MAT.5.41	Et si quiquiùn veurt vous forchier d' allaïr ôve li mìlle pas, allaïz‐en étout daeux mìlle.
MAT.5.42	Dounnaïz au cien qui d'mànde, et n' cachiz pas l' cien qui veurt emprùntaïr d' vous.
MAT.5.43	Vous avaïz apprìns qu' il a étaï dit: Vous aïm'raïz vote pĕrchaïn, et vous haïraïz votre enn'mi.
MAT.5.44	Mais mé j' vous dis: Aïmaïz vos enn'mis, faites bien à chaeux qui vous haïssent, et pryaïz pour chaeux qui vous persécutent et qui vous calomnient;
MAT.5.45	A ceulle fìn qu' ous séyiz l's éfànts d' vote Pére qui' est dans les ciux, qui fait l'vaïr sen soleil sus les bouans et sus les maûvais, et fait plluvaïr sus les justes et sus l's ìnjustes.
MAT.5.46	Car si vous n' aïmaïz qu' chaeux qui vous aïment, quâille récompense en airous? Les publlicâins étout n' font‐i pas la même chôse?
MAT.5.47	Et s' ous n' saluaïz qu' vos fréres, qui' est qu' ous faites pus que l's aûtres? Les païans n' font‐i pas la même chôse?
MAT.5.48	Séyiz don vous étout parfaits coumme vote Pére qui' est ès ciux est parfait.
MAT.6.1	Gardous bien de n' pas faire vos bouannes œuvres d'vànt l's hoummes pour en êtĕr r'gardaïs; aûtĕrment vous n' en r'chevraïz pas la récompense d' vote Pére qui' est dans les ciux.
MAT.6.2	Quànd don vous f'raïz vote chéritaï, n' faites pas sounnaïr la trompette d'vànt vous, coumme lĕs hypocrites l' font dans les synagôgues et dans les rues, pour être hounoraïs d's hoummes. J' vous dis, et ch' est la véritaï, il ont r'chu leû récompense.
MAT.6.3	Mais quànd vous faites vote chéritaï, qu' vote maïn gaûche ne sache brìn chu qu' vote dêtre fait;
MAT.6.4	A ceulle fìn qu' vote chéritaï sét en d'muchon: et vote Pére qui vét chu qui s' fait en d'muchon, vous en r'compènsera.
MAT.6.5	De d'même quànd vous pryaïz, ne r'ssèmbllaïz pas ès hypocrites, qui s' pllaîsent à pryaïr de d'but dans les synagôgues et ès coins des rues pour êtĕr veues d's hoummes. J' vous dis, et ch' est la véritaï, il ont r'chu leû récompense.
MAT.6.6	Mais vous, quànd vous voudraïz pryaïr, èntraïz dans vote condan, et quànd vous airaïz frumaï l' us, pryaïz vote Pére en d' muchon; et vote Pére qui vét chu qui s' fait en d' muchon, vous en rèndra la récompense.
MAT.6.7	N' vous pllaisiz pas à faire de longues periéres, coumme les païans, qui s' imaginent qu' à forche de paroles i s'ront écoutaïs.
MAT.6.8	N' tâchiz don pas d' leû r'ssèmbllaïr; parç que vote Pére sait d' qui' est qu' ous avaïz besoin d'vànt qu' ous lli' aiyiz d'màndaï.
MAT.6.9	V'chìn don coumme vous prieraïz: Notĕr Pére qui' êtes ès ciux, qu' vote nom sét sànctifiaï:
MAT.6.10	Qu' vote régne vienge: Qu' vote volèntaï sét faite sus la terre coumme au cieil:
MAT.6.11	Dounnaïz‐nous agnett note païn d' tous les jours.
MAT.6.12	Et r'mettaïz‐nous nos dettes, coumme je r'mettons étout leux dettes à chaeux qui nous dévent:
MAT.6.13	Et n' nous laissiz pas quaie en tèntâtion; mais délivraïz‐nous du malìn. Aïnchìn sét‐i.
MAT.6.14	Car s' ous pardounnaïz ès hoummes leux méfaits contĕr vous, vote Pére céleste vous pardounn'ra étout les vos.
MAT.6.15	Mais s' ous n' pardounnaïz pouìnt ès hoummes leux méfaits contĕr vous, vote Pére nitout n' vous pardounn'ra pouìnt vos péchês.
MAT.6.16	Et quànd vous junaïz, n' séyiz pas tristes coumme lĕs hypocrites: car i s' font des visages tout défaits, à ceulle fìn que l's hoummes sachent qu' i junent. J' vous dis, et ch' est la véritaï, qu' il ont r'chu leû récompense.
MAT.6.17	Mais vous, quànd vous junaïz, parfumaïz vote tête, et lavaïz vote fache;
MAT.6.18	A ceulle fìn de n' pas faire paraître ès hoummes qu' ous junaïz, mais à vote Pére qui' est là en secrét; et vote Pére qui vét chu qui' est là en secrét, vous en r'compènsera.
MAT.6.19	N' vous amâssaïz pas des tĕrsors sus la terre, où l' roût et les vers les gâtent, et où les larrons les déterrent et les volent.
MAT.6.20	Mais amâssous des tĕrsors dans l' cieil, où ni l' roût ni les vers n' les gâtent, et où i gn' y' a pas d' larrons qui les déterrent et qui les volent.
MAT.6.21	Car où vote tĕrsor est, ch' est là qu' vote coeur est étout.
MAT.6.22	Vote ieil est l' crâsset d' vote corps: si vote ieil est sìmplle, tout vote corps s'ra r'llésànt.
MAT.6.23	Mais s' vote ieil est maûvais, tout vote corps s'ra obscur. Si don la lumiére qui' est en vous n' est qu' obscuritaï, qu' a' s'ra grànde ch't obscuritaï‐là!
MAT.6.24	Nul houmme ne peut servìr daeux maîtres; car, de daeux chôses l' une, i haïra l' ùn et aïm'ra l' aûtre; ou bien i s' soumettra à l' ùn et n' f'ra aûcùn cas d' l' aûtre. Vous n' pouvaïz pas servìr Gyu et les richesses.
MAT.6.25	Vlà pourqui j' vous dis: N' séyiz pas en souci pour vote vie d' chu qu' ous màng'raïz, ni d' où vous airaïz des hardes pour couvrìr vote corps: la vie n' estalle pas pus qu' la nourriture, et l' corps pus qu' les hardes?
MAT.6.26	R'gardaïz ùn p'tit les mouissons du cieil: i n' sément pouìnt, i n' scient pouìnt d' bllaï, et i n' amâssent rien dans des grigners; mais vote Pére céleste les nourrit: n' êtous pouìnt bien au‐d'ssus d' aeux?
MAT.6.27	Et où' est qui' est l' cien d' entĕr vous qui pourrait par sen souci ajoûtaïr à sa taille la haûteur d' sen coute?
MAT.6.28	Pourqui' est‐che étout qu' ous êtes en souci pour les hardes? R'gardaïz ùn p'tit coumme les liss des courtis crêssent; i n' travâillent pouìnt, i n' fillent pouìnt:
MAT.6.29	Et pourtànt j' vous asseure qu' Salomon même dans toute sa guelouére n' a jamais étai vetu coumme aûcùn d' aeux.
MAT.6.30	Si don Gyu a soin d' grâie coumme chun'na une herbe des càmps, qui' est agnett en essence, et qui d'maïn s'ra houlâie au fouar; combien pus aira‐t‐i soin d' vous grâie, ô hoummes de p'tite foué!
MAT.6.31	N' séyiz don pouìnt en souci, disànt: Qui' est que j' màng'rons, ou qui' est que j' bérons, ou coumme est qu' j' nous grierons?
MAT.6.32	Coumme les païans font, qui trachent toutes ches chôses‐là: car vote Pére sait qu' ous en avaïz besoin.
MAT.6.33	Trachiz don prumiérement l' royaûme de Gyu et sa justice, et toutes ches chôses‐là vous s'ront dounnâies pardessus.
MAT.6.34	N' séyiz don pouìnt en souci pour le lend'maïn; car le lend'maïn aira soin d' li‐même: à chaque jour suffit sa pâine.
MAT.7.1	N' jugiz pouìnt, à ceulle fìn qu' ous n' séyiz pas jugis.
MAT.7.2	Car vous s'raïz jugis coumme vous airaïz jugi l's aûtres; et nou s' servira pour vous d' la même mesure ôve qui vous airaïz m'suraï l's aûtres.
MAT.7.3	Pourqui' est‐che qu' ous véyiz une pâille dans l' ieil de vote frére, vous qui n' véyiz pas une poutre dans vote ieil?
MAT.7.4	Ou coumme est‐che qu' ous dites à vote frére: Laissiz‐mé halaïr une pâille d' vote ieil, vous qui' avaïz une poutre dans l' vôtre?
MAT.7.5	Hypocrite, halaïz prumiérement la poutre d' vote ieil, et pîs vous verraïz coumme est‐che qu' ous pourraïz halaïr la pâille d' l' ieil de vote frére.
MAT.7.6	Gardous bien d' dounnaïr les chôses sâintes ès tchiens, et n' houlaïz pas vos perles d'vànt les pourchiaux, d' crâinte qu' i n' les pillvaûdent, et que se r'virànt contĕr vous, i n' vous étrillent.
MAT.7.7	D'màndaïz, et nou vous doûra; trachiz, et vous trouv'raïz; tapaïz à l' us, et nou vous l' ouvrira.
MAT.7.8	Car tout houmme qui d'mànde r'chét; et tout houmme qui trache trouve; et nou‐s‐ouvrira au cien qui tape à l' us.
MAT.7.9	Et y' a‐t‐i ùn houmme entĕr vous qui dounne une roque à sen fis quànd i lli d'mànde du païn?
MAT.7.10	Ou s' i lli d'mànde ùn païsson, lli doûra‐t‐i ùn serpent?
MAT.7.11	Si don, maûvais coumme vous êtes, vous savaïz dounnaïr d' bouannes chôses à vos éfànts; à combien pus forte raîson vote Pére qui' est dans les ciux doûra‐t‐i les vrais biens à chaeux qui les lli d'màndent!
MAT.7.12	Faites don ès hoummes tout chu qu' ous voulaïz qu' i vous féchent: car ch' est là la loué et les prophétes.
MAT.7.13	Entraïz par la porte étréte; car la porte d' la perdition est large, et l' chemìn qu' ŷ méne est grànd, et ill ŷ en a bien qu' ŷ entrent.
MAT.7.14	Qu' la porte d' la vie est p'tite! que l' chemìn qu' ŷ méne est étrét! et que l' nombĕr de chaeux qui l' trouvent est p'tit!
MAT.7.15	Gardous des faux prophétes, qui viennent à vous couverts de pels de bĕrbis, et qui au d'dans sont des loups dévorànts.
MAT.7.16	Vous les counnîtraïz par leux frits: peut‐nou cuiller d' la grappe sus d's épines, ou des figues sus des ronches?
MAT.7.17	Aïnchìn toute arbre qui' est bouanne produit d' bouans frits, et toute arbre qui' est maûvaise porte d' maûvais frits.
MAT.7.18	Une bouanne arbre n' sairait portaïr d' maûvais frits, et une maûvaise arbre n' sairait en portaïr d' bouans.
MAT.7.19	Toute arbre qui n' porte pouìnt d' bouan frit, s'ra copâie et houlâie au faeu.
MAT.7.20	Vous les r'counnîtraïz don par leux frits.
MAT.7.21	Chaeux qui m' disent: Signeur, Signeur, n' ènter'ront pas tous dans l' royaûme des ciux: mais ch'tin'na seul'ment y' ènter'ra, qui fait la volèntaï d' men Pére qui' est dans les ciux.
MAT.7.22	Ill y' en a bien qui m' diront en chu jour‐là: Signeur, Signeur, n' avons‐ju pas prophétîsaï en vote nom? n' avons‐ju pas cachi les démons en vote nom? et n' avons‐ju pas fait bien des miraclles en vote nom?
MAT.7.23	Et ossitôt j' leû dirai haûtement: Je n' vous ai jamais counneues; hors de ma veie, vous qui faites des œuvres d' iniquitaï.
MAT.7.24	Tout houmme don qui' ot ches paroles‐ichìn que j' dis, et les pratique, s'ra comparaï à ùn houmme de sens, qui' a bâti sa maîson sus l' roc;
MAT.7.25	Et quànd la pllie est quête, qu' les riviéres se sont débordâies, qu' les vents ont suffllaï et sont v'nus battĕr sus chutte maîson‐là, a' n' est pas quête, parç qu' all' 'tait fondâie sus l' roc.
MAT.7.26	Mais tout houmme qui' ot ches paroles‐ichìn que j' dis, et n' les pratique pouìnt, r'ssèmbllera à ùn houmme sàns sens, qui' a bâti sa maîson sus l' sabllon:
MAT.7.27	Et quànd la pllie est quête, qu' les riviéres se sont débordâies, qu' les vents ont suffllaï et sont v'nus battĕr sus chutte maîson‐là, alle a étaï renversâie, et la ruine a étaï grànde.
MAT.7.28	Ho Jésus aiyànt fini ches discours‐là, les peuplles étaient émérillis d' sa doctrine.
MAT.7.29	Car i l's ìnstruisait coumme y' étànt aûtorisaï, et pas coumme les scribes, ou coumme les pharisians.
MAT.8.1	Quànd Jésus aeut d'vallaï avaû la montâigne, une grànd route de gens l' siévit:
MAT.8.2	Et en même temps ùn lépraeux vìnt à li et l' adorit, et lli dît: Signeur, s' ous voulaïz, vous pouvaïz m' guérìr.
MAT.8.3	Jésus étèndit sa maïn, l' touquit, et lli dît: Je l' veurs; séyiz guéri; et dans ùn môment sa lépre fut guérie.
MAT.8.4	Et Jésus lli dît: Gardous bien d' pâlaïr d' chun'chìn à persounne; mais allaïz vous mourtraïr au prêtre, et offraïz l' don ordounnaï par Moïse, à ceulle fìn qu' vlà qui leû serve de témouégnage.
MAT.8.5	Coumme Jésus èntrait dans Capharnaüm, ùn cèntigner vìnt l' trouvaïr, et lli fît chutte r'quête‐ichìn:
MAT.8.6	Signeur, men serviteur est au llett et en paralysie dans ma maîson, et i souffre hardi.
MAT.8.7	Jésus lli dît: J' îrai, et je l' guérirai.
MAT.8.8	Mais l' cèntigner lli répounit: Signeur, je n' sis pas digne qu' ous ènteriaïz dans ma maîson: mais dites seul'ment une parole, et men serviteur s'ra guéri.
MAT.8.9	Car bien que je n' seis mé‐même qu' ùn houmme soumis à l' aûtoritaï d' ùn aûtre, coumme j' ai, pour tout chun'na, des soudards sous mé, j' dis à l' ùn: Allaïz‐là, et il ŷ va; et à l' aûtre: V'naïz ichìn, et il ŷ vient; et à men serviteur: Faites chun'na, et i l' fait.
MAT.8.10	Quànd Jésus ouit ches paroles‐là, i s' en émérillit, et dît à chaeux qui l' siévaient: J' vous dis, et ch' est la véritaï, j' n' ai pas trouvaï une si grànd foué même en Israël.
MAT.8.11	Ossìn j' vous décllére qu' ill y' en a bien qui viendront d' orient et d' occident, et airont plléche au festìn dans l' royaûme des ciux ôve Abĕrham, Isas et Jâcob:
MAT.8.12	Quànd l's éfànts du royaûme s'ront houlaïs dans les ténébres de d'hors. Ch' est là qu' ill y' aira des plleurs et des grìnch'ments d' dents.
MAT.8.13	Et Jésus dît au cèntigner: Allaïz, et qu' i vous sét fait coumme vous avaïz creue. Et sen serviteur fut guéri à la même haeure.
MAT.8.14	Jésus étànt v'nu dans la maîson d' Pierre, vît sa belle‐mére qui' était au llett et qui' avait la fiévre;
MAT.8.15	Et quànd i lli' aeut touqui la maïn, la fiévre la quittit: a' se l'vit ossitôt, et a' les servait.
MAT.8.16	Sus l' sér nou lli' am'nit une route de gens possédaïs du démon, et il en cachit les malìns esprits par sa parole, et guérisit tous chaeux qui' étaient malades;
MAT.8.17	A ceulle fìn qu' chutte parole‐ichìn du prophéte Isaïe fusse accompllie: Il a prìns li‐même nos ìnfirmitaïs, et i s' est chergi d' nos maladies.
MAT.8.18	Ho Jésus, quànd i vît aûtouar de li une grànd route de gens, ordounnit à ses disciplles de l' pâssaïr à l' aûte bord du lac.
MAT.8.19	Ossitôt ùn scribe ou docteur de la loué s' appĕrchit, et lli dît: Maître, j' vous sierrai partout où vous îraïz.
MAT.8.20	Jésus lli répounit: Les r'nards ont des houles, et les mouissons du cieil des nics; mais l' Fis d' l' houmme n' a pas où r'paûsaïr sa tête.
MAT.8.21	Un aûtèr de ses disciplles lli dît: Signeur, permettaïz‐mé d' allaïr ensev'lìr men pére d'vànt que j' vous siéve.
MAT.8.22	Mais Jésus lli dît: Siéviz‐mé, et laissiz ès morts l' soin d' ensev'lìr leux morts.
MAT.8.23	Il èntrit après chun'na dans la barque, et ses disciplles étaient ôve li:
MAT.8.24	Et ossitôt i se l'vit sus la maïre une si grànd tormente, qu' la barque était couverte de vâgues; et li entĕrtemps dormait.
MAT.8.25	Là‐d'ssus ses disciplles s' appĕrchirent de li et l' évillirent, et i dirent: Signeur, saûvaïz‐nous, j' périssons.
MAT.8.26	Jésus leû répounit: Pourqui' est qu' ous êtes si paeureux, hoummes de p'tite foué? Et i se l'vit en même temps, c'màndit ès vents et à la maïre, et i s' fît ùn grànd calme.
MAT.8.27	Là‐d'ssus chaeux qui' étaient là en furent ravis, et i disaient: Qui' est ch'tin'chìn, à qui les vents et la maïre obéissent?
MAT.8.28	Et quànd Jésus fut v'nu à l' aûte bord dans la contrâie des Géraségnans, daeux hoummes possédaïs du démon qui' étaient si éragis qu' fis d' âme n' osait pâssaïr par chu ch'mìn‐là, sortirent des tombes, et vìnrent au d'vànt d' li.
MAT.8.29	I s' mirent en même temps à cryaïr, et à lli dire: Jésus fis de Gyu, qui' est qu' ill y' a entĕr vous et nous? êtous v'nu ichìn pour nous tormèntaïr d'vànt l' temps?
MAT.8.30	Ho ill y' avait dans ùn endrét qui n' était pas bien llen d' aeux ùn grànd troupé d' pourchiaux qu' ŷ paîssaient;
MAT.8.31	Et les démons l' pryaient, et lli disaient: S' ous nous cachiz d' ichìn, envyaïz‐nous dans chu troupé d' pourchiaux‐là.
MAT.8.32	I leû répounit: Allaïz. Et il en sortirent, et èntrirent dans ches pourchiaux‐là: en même temps tout chu troupé‐là s' accoursit de toute sa forche, s' déroquit dans la maïre, et i mouarirent dans l's iaues.
MAT.8.33	Là‐d'ssus chaeux qui les gardaient s' enfirent: et quànd i vìnrent à la vìlle, i firent le r'fét de tout, et d' chu qui' était av'nu ès possédaïs.
MAT.8.34	Ossitôt toute la vìlle sortit pour allaïr au d'vànt d' Jésus; et quànd i l' virent, i l' suppillirent d' quittaïr leû contrâie.
MAT.9.1	Aquànd Jésus aeut r'montaï dans une barque, i r'pâssit l' lac, et r'vìnt dans la vìlle.
MAT.9.2	Et quànd nou lli' aeut apportaï ùn houmme qui' était en paralysie, couachi sus ùn llett, Jésus, coumme i vît leû foué, dît à ch't houmme en paralysie‐là: Men fis, couarage! vos péchês vous sont r'mis.
MAT.9.3	Ossitôt quiquiùns des scribes s' mirent à dire en iaeux‐mêmes: Ch't houmme‐là blasphême.
MAT.9.4	Mais Jésus quànd il aeut counneue chu qu' i pensaient, leú dît: Pourqui' est‐che qu' ous avaïz d' maûvaises pensâies dans vos cœurs?
MAT.9.5	Car des daeux, qui' est qui' est l' pus aisi, ou d' dire: Vos péchês vous sont r'mis; ou d' dire: L' vous et marchiz?
MAT.9.6	Ho à ceulle fìn qu' ous sachiz que l' Fis d' l' houmme a sus la terre le pouvoir de r'mettĕr les péchês: L'vous, s'fît‐i là‐d'ssus à l' houmme en paralysie; emportaïz vote llett, et allous‐en cîs vous.
MAT.9.7	L'houmme en paralysie se l'vit ossitôt, et s' en allit cîs li.
MAT.9.8	Et l' peuplle, quànd i vît chu miraclle‐là, en fut rèmplli d' crâinte, et glorifyit Gyu pour aver dounnaï ùn taï pouvoir ès hoummes.
MAT.9.9	Jésus, coumme i sortait d' là, vît ùn houmme assis à l' office où nou r'chevait la coûtume, qui' avait nom Makyu, et i lli dît: Siéviz‐mé; et li i se l'vit ossitôt, et l' siévit.
MAT.9.10	Et coumme Jésus était à tablle dans la maîson de ch't houmme‐là, i vìnt une route de publlicâins et d' gens d' maûvaise vie, qui s' mirent à tablle ôve Jésus et ses disciplles.
MAT.9.11	Quànd les pharisians virent chun'na, i dirent à ses disciplles: Pourqui' est‐che que vote maître mange ôve des publlicâins et des gens d' maûvaise vie?
MAT.9.12	Mais Jésus aiyànt oui chu qu' i disaient, leû dît: Ch' n' est pas chaeux qui sont dispos, mais che sont l's ìndispos qui' ont besoin d' ùn docteur.
MAT.9.13	Vlà pourqui allaïz, et appĕrnaïz chu qu' chutte parole‐ichìn veurt dire: J' aïme mux la miséricorde que l' sacrifice. Car je n' sis pas v'nu app'laïr les justes, mais les pécheurs.
MAT.9.14	Là‐d'ssus les disciplles d'Jean vìnrent le trouvaïr, et lli dirent: Pourqui' est‐che que les pharisians et nous j' junons souvent, et qu' vos disciplles n' junent pouìnt?
MAT.9.15	Jésus leû répounit: L's amis du brûman peuvent‐i êtĕr dans la tristesse et en deuil tàndis que l'brûman est ôve aeux? Mais i viendra ùn temps où l' brûman leû s'ra halaï, et là‐d'ssus i jun'ront.
MAT.9.16	Persounne ne mét une piéche de neuf drap à une vieille màndrille; aûtĕrment l' neuf emporterait ùn morcé du vier drap, et l' étrill'rait acouore pus.
MAT.9.17	Et nou n' mét pas nitout d'nouvé vìn dans d' viers vaissiaux; parç que s' nou l' fait, les vaissiaux s' rompent, l' vìn queurt, et les vaissiaux sont ruinaïs: mais nou mét l' nouvé vìn dans d' neufs vaissiaux; et d' même le vìn et les vaissiaux s' préservent.
MAT.9.18	Coumme i leû disait chun'chin, ùn chef de synagôgue s' appĕrchit d' li, et l' adorait, et lli dît: Signeur, ma file est à ch't haeure morte; mais v'naïz mettĕr les mâins sus ielle, et a' vivra.
MAT.9.19	Ossitôt Jésus s' étânt l'vaï, l' siévit ôve ses disciplles.
MAT.9.20	Là‐d'ssus une fâme qui d'pîs douze àns était affligie d' une perte d' sàng, s' appĕrchit d' li par derriére, et touquit la frànge qui' était au bas d' sen vêtement;
MAT.9.21	Car a' disait en sé‐même: Si j' peux seul'ment touquer sen vêtement, je s'rai guérie.
MAT.9.22	Là‐d'ssus Jésus, quànd i s' fut r'viraï, la vít, et lli dît: Ma file, pĕrnaïz couarage, vote foué vous a saûvâie. Et chutte fâme‐là fut guérie à la même haeure.
MAT.9.23	Quànd Jésus fut v'nu dans la maîson du chef de synagôgue, coumme i vît les sounneux d' fllûte, et une route de gens qui faisaient bien du camas, i leû dît:
MAT.9.24	Allous‐en; car chutte file‐là n' est pas morte; a' n' est qu' endormie. Et i s' moquaient d' li.
MAT.9.25	Après don qu' nou‐s‐aeut fait sortìr tout chu monde‐là, il èntrit, et lli prìnt la maïn; et chutte petite file‐là se l'vit:
MAT.9.26	Et l' brit en couarit dans toute la contrâie.
MAT.9.27	Coumme Jésus sortait de ch't endrét‐là, daeux aveuglles l' siévirent, et i cryaient et disaient: Fis d' Dâvi, aiyiz piti d' nous.
MAT.9.28	Et quànd i fut v'nu dans la maîson, chĕs aveuglles‐là s' appĕrchirent d' li. Et Jésus leû dît: Créyous que j' pîsse faire chu qu' ous m' demàndaïz? I lli répounirent: Oui, Signeur.
MAT.9.29	Là‐d'ssus i touquit leux yux, disànt: Qu'i vous sét fait siévànt vote foué.
MAT.9.30	Ossitôt leux yux furent ouverts. Et Jésus leû d'fèndit fortement d' en pâlaïr, leû disànt: Gar que fis d' âme ne l' sache.
MAT.9.31	Mais iaeux, quànd i s'en furent allaïs, pubillirent sen r'nom par toute chutte contrâie‐là.
MAT.9.32	Quànd i s' en furent allaïs, nou lli' am'nit ùn houmme muét possédäi du démon.
MAT.9.33	Quànd l' démon fut cachi, l' muét pâlit, et l' peuplle en fut ravi, et i disaient: Nou n' a jamais veue rien d' itaï en Israël.
MAT.9.34	Mais les pharisians disaient au contraire: Ch' est par le prìnce des démons qu' i cache les démons.
MAT.9.35	Ho Jésus, coumme il allait par ichìn et par là dans les vìlles et dans les bourgs, ensignait dans leux synagôgues, et prêchait l' évàngile du royaûme, guérissànt toutes sortes de làngueurs et d' maladies parmi l' peuplle.
MAT.9.36	Et quànd i vît tout chu peuplle‐là, il en aeut piti; parç qu' il étaient surchergis d' maux; et couachis sus la terre de taque en taque, coumme des bĕrbis qui n' ont pas d' bergier.
MAT.9.37	Là‐d'ssus i dît à ses disciplles: L' avoût est bel; mais l's ouveriers sont écars.
MAT.9.38	Pryaïz don l' maître d' l' avoût qu' il envie d's ouveriers dans s'n avoût.
MAT.10.1	Là‐d'ssus Jésus, quànd il aeut app'laï ses douze disciplles, i leû dounnit pouvoir sus l's esprits ìmpurs pour les cachier, et pour guérìr toutes sortes d' làngueurs et d' maladies.
MAT.10.2	Ho v'chìn l' nom des douze apôtres: L' prumier, Simon, dit Pierre, et André sen frére;
MAT.10.3	Jacques fis d' Zébédée, et Jean sen frére; Philippe et Berthelot; Thoumas et Makyu l'publlicaïn; Jacques fis d' Alphée, et Thaddée;
MAT.10.4	Simon l' Canagnan, et Judas Iscariote, qui' est l' cien qui l' trahisit.
MAT.10.5	Jésus envyit ches douze‐là, quànd i leû‐s‐aeut dounnaï l's ìnstructions que v'chìn: N' allaïz pouìnt cîs les païans, et n' èntraïz pouìnt dans les vìlles des Samaritâins:
MAT.10.6	Mais allaïz putôt ès bĕrbis perdues d' la maîson d' Israël.
MAT.10.7	Et dans les llux où vous îraïz, prêchiz, et dites que l' royaûme des ciux s' en vient.
MAT.10.8	Guérissiz les malades, ressuscitaïz les morts, nékyaïz les lépraeux, cachiz les démons: dounnaïz pour rien chu qu'ous avaïz r'chu pour rien.
MAT.10.9	N' vous mettaïz pas en pâine d' aver d' l' or ou d' l' argent, ou quique aûte sorte de mounnaie dans vote bourse.
MAT.10.10	N' vous fournissaïz pas d' ùn bissac pour le viage, ni d' daeux câsaques, ni d' sôlers, ni d' bâton: car l' houmme qui travaille, mérite d' êtĕr nourri.
MAT.10.11	Quànd vous enter'raïz dans quique vìlle ou dans quique bourg, ìnformous qui' est qui' est digne d' vous logier, et d'meuraïz cîs li entĕrtemps qu' ous vous en aûgîz.
MAT.10.12	Mais qu' ous aiyiz èntraï dans la maîson, saluaïz‐la, et dites: Qu' la paix sét dans chutte maîson‐ichìn.
MAT.10.13	Si chutte maîson‐là en est digne, vote paix viendra sus ielle: et si a' n' en est pas digne, vote paix r'viendra à vous.
MAT.10.14	Quànd quiquiùn n' voudra pas vous r'chevaïr, ni écoutaïr vos paroles, écouaïz, quànd vous sortiraïz d' chutte maîson ou d' chutte vìlle‐là, l' poussier d' vos pids.
MAT.10.15	J' vous dis, et ch' est la véritaï: Au jour du jug'ment Sodôme et Gomorrhe s'ront traitâies mâins rudrement qu' chutte vìlle‐là.
MAT.10.16	J' vous envie coumme des bĕrbis au milli des loups: séyiz don prudents coumme des serpents, et sìmplles coumme des tourterelles.
MAT.10.17	Mais gar ès hoummes: car i vous f'ront comparaître dans leux assèmbllâies, et i vous f'ront fouittaïr dans leux synagôgues;
MAT.10.18	Et vous s'raïz m'naïs à cause de mé d'vànt les gouverneux et les rouès, pour leû servìr d' témouégnage ossi bien qu' ès nâtions.
MAT.10.19	Quànd don nou vous liver'ra entĕr leux mâins, n' vous mettaïz pouìnt en pâine coumme vous leû pâl'raïz, ni d' chu qu' ous leû diraïz: car chu qu' ous d'vaïz leû dire vous s'ra dounnaï à l' haeure même;
MAT.10.20	Pisque ch' n' est pas vous qui pâlaïz, mais qu' ch' est l' esprit d' vote Pére qui pâle en vous.
MAT.10.21	Ho l' frére liver'ra l' frére à la mort, et l' pére le fiss; l's éfànts se soulev'ront contĕr leux péres et leux méres, et les f'ront mouarìr:
MAT.10.22	Et vous s'raïz haïs de tous l's hoummes à cause de men nom: mais l' cien qui persévér'ra jusqu' à la fìn s' ra saûvaï.
MAT.10.23	Quànd don i vous persécut'ront dans une vìlle, fyaïz dans l' aûtre. J'vous dis, et ch' est la véritaï: Vous n' airaïz pas fini d' endoctrinaïr toutes les vìlles d' Israël d'vànt que l' Fis d' l' houmme vienge.
MAT.10.24	L' disciplle n' est pas au‐d'ssus du maître, ni l' escllave au‐d'ssus d' sen signeur.
MAT.10.25	I suffit au disciplle d' êtĕr coumme sen maître, et à l' escllave d' êtĕr coumme sen signeur. S' il ont ap'plaï l' pére de famille Béelzébub, combien pus n' traitront‐i pas d' même sa maîsounnâie?
MAT.10.26	N' les cragniz don pouìnt: car i gn' y' a rien d' muchi qui n' déve êtĕr découvert, ni rien d' secrét qui n' déve êtĕr counneue.
MAT.10.27	Dites dans la lumiére chu que j' vous dis dans l' obscuritaï, et prêchiz sus l' haût des maîsons chu que j' vous dis à l' oreille.
MAT.10.28	N' cragniz pouìnt chaeux qui tuent l' corps, et qui n' sairaient tuaïr l' âme; mais cragniz putôt l' cien qui peut perdĕr l' âme ossi bien que l' corps en enfer.
MAT.10.29	N' est‐i pas vrai qu' daeux gros‐becs ne s' vendent qu' ùn ferlìn: et pour tout chun'na i n' en quait pas iùn sus la terre sàns la volèntaï d' vote Pére?
MAT.10.30	Mais quànt à vous, les qu'vaeux même de vote tête sont tous comptaïs.
MAT.10.31	Aïnchìn n' cragniz pouìnt: vous valaïz bien mux qu' une route de gros‐becs.
MAT.10.32	Tout houmme don qui m' confêss'ra et me r'counnîtra d'vànt l's hoummes, j' le r'counnîtrai et confêss'rai étout mé‐même d'vànt men Pére qui' est dans les ciux:
MAT.10.33	Et tout houmme qui me r'nonch'ra d'vànt l's hoummes, j' le r'nonch'rai étout mé‐même d'vànt men Pére qui' est dans les ciux.
MAT.10.34	N' pensaïz pas que j' seis v'nu apportaïr la paix sus la terre: je n' sis pas v'nu apportaïr la paix, mais l' épâie.
MAT.10.35	Car je sis v'nu séparaïr l' houmme d' ôve sen pére, la file d' ôve sa mére, et la bru d' ôve sa belle‐mére:
MAT.10.36	Et l' houmme aira pour enn'mis chaeux d' sa propre maîson.
MAT.10.37	L' cien qui' aïme sen pére ou sa mére pus qu' mé, n' est pas digne de mé: et l' cien qui' aïme sen fiss ou sa file pus qu' mé, n' est pas digne de mé.
MAT.10.38	L' cien qui n' prend pas sa querouâix et ne m' siét pas, n' est pas digne de mé.
MAT.10.39	L' cien qui saûve sa vie, la perdera: et l' cien qui' aira perdu sa vie pour l' amour de mé, la r'trouv'ra.
MAT.10.40	L' cien qui vous r'chét, me r'chét: et l' cien qui me r'chét, r'chét l' cien qui m' a envyaï.
MAT.10.41	L' cien qui r'chét ùn prophéte coumme prophéte, r'chevra la récompense du prophéte; et l' cien qui r'chét ùn juste coumme juste, r'chevra la récompense du juste:
MAT.10.42	Et tout houmme qui' aira dounnaï à bére une fes gu' iaue fréde à iùn d' ches p'tits‐ichìn parç qu' il est d' mes disciplles, j' vous dis, et ch' est la véritaï, i n' perdera pouìnt sa récompense.
MAT.11.1	Jésus, quànd il aeut fini d' dounnaïr sĕs ìnstructions à ses douze disciplles, s'en allit d' là pour ensigner et prêchier dans les vìlles dĕs environs.
MAT.11.2	Ho Jean, quànd il aeut oui pâlaïr dans la prîson d's œuvres ravissàntes de Jésus‐Christ, envyit daeux d' ses disciplles
MAT.11.3	Lli dire: Etous l' cien qui dét v'nìr, ou d'vons‐ju en attendre ùn aûtre?
MAT.11.4	Jésus leû répounit: Allaïz contaïr à Jean chu qu' ous avaïz oui et chu qu' ous avaïz veue.
MAT.11.5	L's aveuglles véent, l's ìmpotents marchent, les lépraeux sont guéris, chaeux qui' ôent ferme ôent fìn, les morts ressuscitent, l' évàngile est prêchi ès paures;
MAT.11.6	Et haeûraeux est l' cien à qui je n' s'rai pas ùn sujét d' scàndale et d' échopp'ment.
MAT.11.7	Quànd i s' furent en allaïs, v'chìn coumme Jésus s'mît à pâlaïr d' Jean au peuplle: Qui' est qu' ous avaïz étaï vée dans l' désert? ùn ros châqui du vent?
MAT.11.8	Qui' est qu' ous avaïz étaï vée, dis‐ju? ùn houmme vêtu d' orgueil et d' fine étoffe? Véyous! Chaeux qui s' grient coumme chun'na sont dans les maîsons des rouès.
MAT.11.9	Qui' est don qu' ous avaïz étaï vée? ùn prophéte? Oui, j' vous l' dis, et pus qu' ùn prophéte.
MAT.11.10	Car ch' est d' li qu' il a étaï écrit: J' envie d'vànt vous m'n ànge qui vous prépar'ra le ch'mìn où vous d'vaïz marchier.
MAT.11.11	J' vous dis, et ch' est la véritaï, qu' entĕr chaeux qui sont naïs d' fâmes, i gn' y' en a pouìnt d' pus grànd qu' Jean‐Batiste: mais l' cien qui' est l' pus p'tit dans l' royaûme des ciux, est pus grànd qu' li.
MAT.11.12	Ho d'pîs l' temps d' Jean‐Batiste jusqu' à ch't haeure‐ichìn l' royaûme des ciux s' prend par forche, et les violents sont chaeux qui l' emportent.
MAT.11.13	Car jusqu' à Jean tous les prophétes, ossi bien qu' la loué, ont prophétîsaï:
MAT.11.14	Et s' ous voulaïz comprendĕr chu que j' vous dis, ch' est li‐même qui' est ch't Elie‐là qui dét v'nìr.
MAT.11.15	L' cien qui' a d's oreilles pour ouìr, qu' il ôe.
MAT.11.16	Mais à qui dirai‐je que chu peuplle‐ichìn r'ssemblle? I r'ssemblle ès éfànts qui sont assis ès carrefouars, et qui, quànd i crient à leux compagnons,
MAT.11.17	Leû disent: J' avons chàntaï pour vous réjouìr et vous n' avaïz pas dànsaï: j' avons chàntaï pour vous de tristes lures, et vous n' vous étes pas lamèntaïs.
MAT.11.18	Car Jean est v'nu n' màngeànt ni n' beuvànt, et i disent: Il est possédaï du démon.
MAT.11.19	L' Fis d' l' houmme est v'nu màngeànt et beuvànt, et i disent: Vlà ùn houmme qui' est gourmànd et qui' aïme le vìn, ami des publlicâins et des gens d' maûvaise vie: mais la sagesse a étaï justifiâie par sĕs éfànts.
MAT.11.20	Là‐d'ssus, i s' mît à faire des r'preuches ès vìlles dans lesquâilles il avait fait bien des miraclles, parç qu' i n' s' étaient pas r'pèntues.
MAT.11.21	Malheû à té, Corozaïn, malheû à té, Bethsaïde; parç que si les miraclles qui' ont étaï faits au milli d' vous, avaient étaï faits dans Tyr et dans Sidon, il y' a longtemps qu' i se s'raient r'pèntues dans l' sac et dans la chendre.
MAT.11.22	Vlà pourqui j' vous décllére que Tyr et Sidon s'ront traitâies mâins rudrement qu' vous au jour du jug'ment.
MAT.11.23	Et té, Capharnaüm, t' élev'ras‐tu tĕrjoûs jusqu'au cieil? tu s'ras rabaissie jusqu' au fond d' l' enfer; parç que si les miraclles qui' ont étaï faits au milli d' té avaient étaï faits en Sodôme, a' s'rait acouore en essence au jour qu' il est.
MAT.11.24	Vlà pourqui j' te décllére qu' au jour du jug'ment la contrâie d' Sodôme s'ra traitâie mâins rudrement qu' té.
MAT.11.25	Là‐d'ssus Jésus s' mît à dire: J' vous glorifie, mon Pére, Signeur du cieil et d' la terre, pour aver ch'laï ches chôses‐ichìn ès sages, et l's aver révélâies ès sìmplles et ès p'tits.
MAT.11.26	Vére, mon Pére, j' vous en glorifie, parç qu' i vous a plleue qu' vlà qu' i fusse.
MAT.11.27	Men Pére m' a mis toutes chôses entĕr les mâins; et fis d' âme ne counnît l' Fis que l' Pére, coumme fis d' âme ne counnît l' Pére que l' Fiss, et l' cien à qui l' Fiss aira voulu l' décllérier.
MAT.11.28	V'naïz à mé, vous tous qui' enhanaïz et qui' êtes chergis, et j' vous soulag'rai.
MAT.11.29	Pernaïz sus vous men jouc, et appĕrnaïz d' mé que j' sis douss et hùmblle d' cœur, et vous trouv'raïz le r'pos d' vos âmes:
MAT.11.30	Car men jouc est douss, et ma cherge est ligiére.
MAT.12.1	Dans chu temps‐là Jésus pâssait l'long des bllaïs ùn jour de sabbat: et ses disciplles qui' avaient faïm, s' mirent à rompĕr d's épis, et à en màngier.
MAT.12.2	Les pharisians, quànd i virent chun'na, lli dirent: Vlà vos disciplles qui font chu qui n' est pas permis d' faire ès jours du sabbat.
MAT.12.3	Mais i leû dît: N' avous pouìnt llésu chu qu' Dâvi fît, quànd li et chaeux qui' étaient ôve li furent prêssis par la faïm;
MAT.12.4	Coumme il èntrit dans la maîson d' Gyu, et màngit des pâins d' proposition, qui n' 'tait permis d' màngier, ni à li, ni à chaeux qui' étaient ôve li, mais seul'ment ès prêtres?
MAT.12.5	Ou, est‐che qu' ous n'avaïz pouìnt llésu dans la loué qu' les prêtres ès jours du sabbat violent le sabbat dans l' templle, et qu' pour tout chun'na, i n' péchent miette?
MAT.12.6	Ho j' vous décllére qu' ill y' a ichìn quiquiùn pus grànd que l' templle.
MAT.12.7	S' ous savaîtes bien chu qu' chutte parole‐ichìn veurt dire: J' aïme mux la miséricorde que l' sacrifice, vous n' airaîtes jamais condamnaï d's innochents.
MAT.12.8	Car le Fis d' l'houmme est maître du sabbat même.
MAT.12.9	Quànd il aeut quittaï ch't endrét‐là, i vìnt dans leû synagôgue,
MAT.12.10	Où i s' trouvit ùn houmme qui' avait une maïn raquie; et i lli d'màndirent, pour aver sujét d' l'accûsaïr, s' il 'tait permis d'guérir ès jours de sabbat.
MAT.12.11	Mais i leû répounit: Qui s'ra l'houmme d'entĕr vous qui, s'il a une bĕrbis qui vienge à quaie dans une fosse ès jours de sabbat, n' la prèndra pas pour l' en r'halaïr?
MAT.12.12	Ho combien ùn houmme est‐i au d'ssus d'une bĕrbis! Il est don permis d' faire du bien ès jours de sabbat.
MAT.12.13	Là‐d'ssus i dît à ch't houmme‐là: Avagniz vote maïn. I l' avagnit, et a' vìnt sâine coumme l' aûtre.
MAT.12.14	Mais les pharisians, quànd il aeurent sorti d' la maîson, tìnrent conseil ensemblle contĕr li sus les moyens qu' i pourraient prendre pour le ruinaïr.
MAT.12.15	Quànd Jésus l' saeut, i s'en allit hors de là: et coumme une grànd route de gens l' avait siévu, i les guérisit tous.
MAT.12.16	Et i leû c'màndit d' n' en dire mot:
MAT.12.17	A ceulle fìn qu' chutte parole‐ichìn du prophéte Isaïe fusse accompllie:
MAT.12.18	Vchìn men serviteur, qu' j' ai élu: men bienaïmaï, en qui j' ai mis toute mĕn affection: j' f'rai r'paûsaïr sus li m'n esprit, et i publliera la justice ès nâtions.
MAT.12.19	I n' entrìnra pouìnt, i n' criera pouìnt, et fis d' âme n' ôra sa vouaix dans les carrefouars.
MAT.12.20	I n' écouach'ra pas l' ros mìnchi, et n' aquev'ra pas d' étâindre l' lumignon qui fûme acouore, jusqu' à tànt qu' i féche triomphaïr la justice de sa cause:
MAT.12.21	Et les nâtions espér'ront en sen nom.
MAT.12.22	Là‐d'ssus nou lli' am'nit ùn possédaï du démon qui' était aveuglle et muét; et i l' guérisit, de sorte qui s'mît à pâlaïr et à vée.
MAT.12.23	Tout l' peuplle en fut ravi: et i disaient: N'estche pouìnt là l' fis d' Dâvi?
MAT.12.24	Mais les pharisians, quànd i ouirent chun'na, disaient: Ch't houmme‐la n' cache les démons qu' par la vertu d' Béelzébub prìnce des démons.
MAT.12.25	Ho Jésus, qui counnîssait leux pensâïes, leû dît: Tout royaûme qui' est divîsaï contĕr li‐même s'ra ruinaï, et toute vìlle ou maîson qui' est divîsâie contre elle‐même ne dur'ra pas.
MAT.12.26	Si satan cache satan, il est divîsaï contĕr sémême; coumme est‐che don qu' sen royaûme dur'ra?
MAT.12.27	Et si ch' est par Béelzébub que j' cache les démons, par qui' est‐che que vos éfànts les cachent? Vlà pourqui i s'ront iaeux‐mêmes vos juges.
MAT.12.28	Si j' cache les démons par l' Esprit d' Gyu, l' royaûme de Gyu est don parvenu jusqu' à vous.
MAT.12.29	Mais coumme est‐che que quiquiùn peut èntraïr dans la maîson d' ùn fort houmme, et volaïr sĕs armes et chu qu' i posséde, si d'vànt toute aûte chôse i n' amarre le fort houmme, pour pouvier après chun'na volaïr sa maîson?
MAT.12.30	L' cien qui n' est pas ôve mé, est contĕr mé; et l' cien qui n' amâsse pas ôve mé, éparpille.
MAT.12.31	Vlà pourqui j' vous asseure qu' tout péché et tout bllasphême s'ra r'mis ès hoummes: mais l' bllasphême contĕr le Sâint‐Esprit n' leû s'ra pas r'mis.
MAT.12.32	Et tout houmme qui' aira pâlaï contĕr le Fis d' l' houmme, vlà qui lli s'ra r'mis; mais si quiquiùn a pâlaï contĕr le Sâint‐Esprit, i n' lli s'ra r'mis ni dans chu monde‐ichìn, ni dans l' aûtre.
MAT.12.33	Dites que l' arbre est bouanne, et que l' frit est bouan ossìn; ou dites que, pisque l' arbre est maûvaise, l' frit ossìn est maûvais; car ch' est par le frit qu' nou counnît l' arbre.
MAT.12.34	Râce de vipéres, coumme est qu' ous pourraïz dire de bouannes chôses, vous qui n' valaïz rien? car ch' est d' l' abondànce du cœur qu' la bouche pâle.
MAT.12.35	L' bouan houmme hale de bouannes chôses du bouan tĕrsor de sen cœur; et l' maûvais houmme hale de maûvaises chôses de sen maûvais tĕrsor.
MAT.12.36	Ho j' vous asseure que l's hoummes rèndront compte au jour du jug'ment de toute parole inutile qu' il airont dite.
MAT.12.37	Car vous s'raïz justifiaïs par vos paroles, et vous s'raïz condamnaïs par vos paroles.
MAT.12.38	Là‐d'ssus quiquiùns des scribes et des pharisians lli dirent: Maître, j' voudraîmes bien qu' ous nous fîssyiz vée quique méreille.
MAT.12.39	Mais i leû répounit: Chutte maûvaise et paillarde râce‐ichìn d'mànde une méreille; et nou n' lli' en doûra pouìnt d' aûtre qu' chelle du prophéte Jônas.
MAT.12.40	Car coumme Jônas fut tres jours et tres nits dans l' ventre d' la balâine, de même l' Fis d' l' houmme s'ra tres jours et tres nits dans l' cœur de la terre.
MAT.12.41	Les Ninivites s' élev'ront au jour du jug'ment contĕr chutte râce‐ichìn, et la condamn'ront; parc' qu' i s' sont r'pèntus à la prédicâtion d' Jônas: et pour tout chun'na ill y' en a iùn ichìn qui' est pus qu' Jônas.
MAT.12.42	La râine du Sud s' élev'ra au jour du jug'ment contĕr chutte râce‐ichìn, et la condamn'ra; parç qu' alle est v'nue des buts d' la terre pour ouìr la sagesse de Salomon: et pour tout chun'na ill y' en a iùn ichìn qui' est pus qu' Salomon.
MAT.12.43	Quànd l' esprit ìmpur a sorti d' ùn houmme, i va dans des terrâins secs trachànt du r'pos, et i n' en trouve pouìnt.
MAT.12.44	Là‐d'ssus i dit: Je r'tournerai dans ma maîson d' où j' ai sorti: et quànd i r'vient, i la trouve viéde, nekyâie et parâie.
MAT.12.45	En même temps i va prendre ôve li sépt aûtres esprits pus maûvais qu' li; et il entrent dans chutte maîson‐là et ŷ d'meurent; et l' draïn état de ch't houmme‐là d'vient piére que l' prumier. Ch' est‐là chu qui' aviendra à chutte perverse râce‐ichìn.
MAT.12.46	Coumme i pâlait acouore au peuplle, sa mére et ses fréres vìnrent, et coumme i s' tenaient pardehors, i d'màndaient à lli pâlaïr.
MAT.12.47	Et quiquiùn lli dît: Vlà vote mére et vos fréres qui sont pardehors, et qui vous d'màndent.
MAT.12.48	Mais i répounit au cien qui lli dît chun'na: Qui' est qui' est ma mére, et mes fréres qui' est qu' i sont?
MAT.12.49	Et quànd il aeut étèndu sa maïn viers ses disciplles: V'chìn, dit‐i, ma mére et mes fréres.
MAT.12.50	Car tout houmme qui fait la volèntaï d'men Pére qui' est dans les ciux, ch'tin'na est men frére, ma sœur et ma mére.
MAT.13.1	Chu même jour‐là, quànd Jésus aeut sorti d' la maîson, i s' assiévit au bord d' la maïre.
MAT.13.2	Et i s' assèmbllit autouar de li une route de gens; vlà pourqui i montit sus ùn baté où i s' assiévit, et tout l' peuplle se t'nait sus la rive;
MAT.13.3	Et i leû dît bien des chôses en paraboles, et i leû pâlait coumme chun'chìn: L' cien qui séme s' en fut s'maïr;
MAT.13.4	Et tàndis qu' i s'mait, une partie d' la s'menche caït l' long du ch'mìn, et les mouissons du cieil vìnrent, et i la màngirent.
MAT.13.5	Une aûtĕr caït dans d's endréts roquaeux, où a' n' avait pas gràndment d' terre; et a' l'vit ossitôt, parç que la terre où all' 'tait n' avait pas d' fond.
MAT.13.6	Mais quànd l' soleil se l'vit, a' fut havie; et coumme a' n' avait pas d' rachines, a' s'quit.
MAT.13.7	Une aûtĕr caït dans d's épines, et l's épines, quànd i vìnrent à crêtre, l' aûquirent.
MAT.13.8	Une aûtre enfìn caït dans d' bouanne terre, et a' portit du frit; quiques grâins rèndirent chent pour iùn, d' aûtĕrs sessànte, et d' aûtĕrs trente.
MAT.13.9	L' cien qui' a d's oreilles pour ouìr, qu' il ôe.
MAT.13.10	Ses disciplles s' appĕrchirent, et lli dirent: Pourqui' est qu' ous leû pâlaïz en paraboles?
MAT.13.11	Et i leû répounit, et i leû dît: Ch' est parç que, pour vous qui' êtes illo, i vous a étaï dounnaï d' counnître les mystéres du royaûme des ciux: mais pour iaeux, i n' leû‐s‐a pas étaï dounnaï.
MAT.13.12	Car tout houmme qui' a dêjà, nou lli doûra acouore, et i s'ra dans l' abondànce: mais pour le cien qui n' a pouìnt, nou lli hal'ra même chu qu' il a.
MAT.13.13	Vlà pourqui j' leû pâle en paraboles; parç que bien qu' i véent, i n' véent pouìnt, et bien qu' il ôent, i n' ôent ni n' comprannent.
MAT.13.14	Et la prophécie d' Isaïe s' accompllit en iaeux, quànd i dit: Vous écoutraïz d' vos oreilles, et vous n' ôraïz pouìnt; vous r'garderaïz d' vos yux, et vous n' verraïz pouìnt.
MAT.13.15	Car le cœur d' chu peuplle‐ichìn s' est app'sànti, et leux oreilles ôent dur, et il ont frumaï leux yux, d' crâinte qu' leux yux n' véent, qu' leux oreilles n' ôent, qu' leû cœur ne compranne, et qu' i n' se convertissent, et que je n' les guérisse.
MAT.13.16	Mais pour vous, vos yûx sont haeûraeux d' chu qu' i véent, et vos oreilles d' chu qu' il ôent.
MAT.13.17	Car j' vous dis, et ch' est la véritaï, qu' bien des prophétes et des justes ont sou'haitaï d' vée chu qu' ous véyiz, et n' l' ont pas veue; et d' ouìr chu qu' ous oyiz, et n' l' ont pas oui.
MAT.13.18	Ecoutaïz don, vous que vlo, la parabole du cien qui séme.
MAT.13.19	Tout houmme qui' écoute la parole du royaûme, et n' en fait aûcùn compte, l' esprit malìn vient, et emporte chu qui' avait étai s'maï dans sen cœur: ch' est là l' cien qui' a r'chu la s'menche l' long du ch'mìn.
MAT.13.20	L' cien qui r'chét la s'menche au milli des roques, ch' est l' cien qui' écoute la parole, et qui la r'chét à l' haeure même ôve jouaie:
MAT.13.21	Mais i n' a pouìnt d' rachine en sé, et i n' est qu' pour ùn temps; et quànd i survient des traverses et des persécutions pour la parole, il en fait ùn sujét d' scàndale et d' chute.
MAT.13.22	L' cien qui r'chét la s'menche parmi l's épines, ch' est l' cien qui' entend la parole; mais au but d' une achie les soucis d' chu monde‐ichìn et la délusion des richesses aûquent en li chutte parole‐là, et a' n' produit aûcùn frit.
MAT.13.23	Mais l' cien qui r'chét la s'menche dans une bouanne terre, ch' est l' cien qui' écoute la parole, qu' ŷ prend merque, et qui porte du frit, et rend chent, ou sessànte, ou trente pour iùn.
MAT.13.24	I leû propôsit une aûte parabole, et i leû dît: L' royaûme des ciux r'ssemblle à ùn houmme qui' avait s'maï d' bouan graïn dans sen courti.
MAT.13.25	Mais tàndis que l's hoummes dormaient, s'n enn'mi vìnt, et s'mit d' l' ivraie au milli du bllaï, et s' en allit.
MAT.13.26	Quànd don l' herbe aeut poussaï, et qu' alle aeut montaï en épi, l' ivraie étout c'mènchit à s' mourtraïr.
MAT.13.27	Là‐d'ssus les serviteurs de l' houmme de la maîson vìnrent lli dire: Signeur, est‐che qu' ous n' avaïz pas s'maï d' bouan graïn dans vote courti? Qui' est don qui fait qu' ill y' a d' l' ivraie?
MAT.13.28	I leû répounit: Ch' est ùn enn'mi qui l' a s'mâie. Et ses serviteurs lli dirent: Voulous qu' j' aûgions l' érachier?
MAT.13.29	Nennìn, leû répounit‐i, d' crâinte qu' en érachànt l' ivraie vous n' dérachigniz en même temps l' bouan graïn.
MAT.13.30	Laissiz crêtre l' ùn et l' aûtre jusqu' à l' avoût; et au temps d' l' avoût, j' dirai ès avoûteurs: Erachiz prumiérement l' ivraie, et llaïz‐la en soubats pour la brûlaïr: mais amâssaïz l' bllaï pour le portaïr dans men grigner.
MAT.13.31	I leû propôsit une aute parabole, et i leû dît: L' royaûme des ciux r'ssemblle à ùn graïn d' moutarde qu' ùn houmme prend et séme dans sen courti.
MAT.13.32	Chu graïn‐là est la pus p'tite de toutes les s'menches: mais quànd il a creue, il est pus grànd qu' toutes lĕs aûtes hèrbes, et i d'vient une arbre; de sorte qu' les mouissons du cieil viennent se r'paûsaïr sus ses brànques.
MAT.13.33	I leú dît acouore une aûte parabole. L' royaûme des ciux r'ssemblle au l'vaïn qu' une fâme prend, et qu' a' mêle dans tres m'sures de frine, jusqu' à tànt qu' la pâte sét toute l'vâie.
MAT.13.34	Jésus dît toutes ches chôses‐là au peuplle en paraboles; et i n' leû pâlait pouìnt sàns paraboles;
MAT.13.35	A ceulle fìn qu' chutte parole‐ichìn du prophéte fusse accompllie: J' ouvrirai ma bouche pour pâlaïr en paraboles; j' publlierai des chôses qui' ont étaï ch'lâies d'pis la créâtion du monde.
MAT.13.36	Là‐d'ssus Jésus aiyànt rènvyaï l' peuplle, vìnt dans la maîson; et ses disciplles s' appĕrchirent de li, et lli dirent: Explliquiz‐nous la parabole d' l' ivraie s'mâie dans l' courti.
MAT.13.37	Et i leû répounit, et leû dît: L' cien qui séme l' bouan graïn, ch' est l' Fis d' l' houmme.
MAT.13.38	L' courti est l' monde: l' bouan graïn, che sont l's éfànts du royaûme; et l' ivraie, che sont l's éfànts d' iniquitaï.
MAT.13.39	L' enn'mi qui l' a s'mâie, ch' est l' gyablle: l' temps d' l' avoût, ch' est la fìn du monde; l's avoûteurs, che sont l's ànges.
MAT.13.40	Coumme don nou‐s‐érache l' ivraie, et qu' nou la brûle au faeu; il en s'ra d' même à la fìn du monde.
MAT.13.41	L' Fis d' l' houmme enviera sĕs ànges, qui ramâss'ront et emporteront hors de sen royaûme tous chaeux qui sont des causes de chute et d' scàndale, et chaeux qui coummettent l' iniquitaï:
MAT.13.42	Et i les houl'ront dans la fournaise du faeu. Ch' est là qu' ill y' aira des plleurs et des grìnch'ments d' dents.
MAT.13.43	A' ch't haeure‐là les justes r'lléront coumme le soleil dans l' royaûme d' leu Pére. L' cien qui' a d's oreilles pour ouìr, qu' il ôe.
MAT.13.44	L' royaûme des ciux r'ssemblle à un tĕrsor muchi dans ùn courti, qu' ùn houmme trouve, et qu' i muche; et dans la jouaie qu' i ll' y' en vient, s' en va vendre tout chu qu' il a, et acate chu courti‐là.
MAT.13.45	L' royaûme des ciux r'ssemblle acouore à ùn houmme qui' est en trafi, et qui trache de bouannes perles;
MAT.13.46	Et qui, quànd il en a trouvaï iune de grànd prîx, s' en va vendre tout chu qu' il avait, et l' acate.
MAT.13.47	L' royaûme des ciux r'ssemblle acouore à une rét houlâie dans la maïre, qui prend toute sorte de païssons:
MAT.13.48	Et quànd alle est pllâine, les pêqueux la halent à bord, où, quànd i sont assis, i mettent ensemblle tous les bouans dans des vaissiaux, et houlent hors les maûvais.
MAT.13.49	Vlà coumme il en s'ra à la fìn du monde: l's ànges viendront, et separ'ront les maûvais du milli des justes;
MAT.13.50	Et i les houl'ront dans la fournaise du faeu. Ch' est là qu' ill y' aira des plleurs et des grìnch'ments d' dents.
MAT.13.51	Avous bien comprìns tout chun'chìn? Oui, Signeur, répounirent‐i.
MAT.13.52	Et il ajoûtit: Vlà pourqui tout docteur qui' est bien ìnsteruit dans tout chu qui r'garde l' royaûme des ciux, r'ssemblle à ùn pére de famille, qui hale de sen tĕrsor des chôses nouvelles et ànciannes.
MAT.13.53	Et quànd Jésus aeut fini ches paraboles‐ichìn, i s' en fut hors de là:
MAT.13.54	Et quànd i vìnt dans sa contrâie, i l's ìnstruisit dans leux synagôgues, de sorte qu' il en furent ravis, et i disaient: D' où' est qui' est vnue à ch't houmme‐ichìn chutte sagesse et ches miraclles‐ichìn?
MAT.13.55	N' est‐che pas là l' fis d' chu querpènkyer‐là? Sa mére n' a‐t‐alle pas nom Marie; et ses fréres, Jacques, Jôseph, Simon et Jude?
MAT.13.56	Et ses sœurs n' sont‐i pas toutes parmi nous? d' où' est qu' don toutes ches chôses‐là viennent à ch't houmme‐ichìn?
MAT.13.57	Et vlà coumme i pĕrnaient d' li un sujét d' scàndale. Mais Jésus leû dît: Un prophéte n' est sàns hounneur qu' dans sa contrâie et dans sa maîson.
MAT.13.58	Et i n' fît pas là gràndment d' miraclles, à cause de leû‐s‐ìncrédulitaï.
MAT.14.1	En chu temps‐là Hérode l' tétrarque apprìnt chu qui s' disait d' Jésus,
MAT.14.2	Et i dît à sĕs officiers: Ch' est Jean‐Batiste qui' est ressuscitaï d' entĕr les morts: et ch' est pour chun'na qu' i s' fait par li tànt d' miraclles.
MAT.14.3	Car quànd Hérode aeut fait prendĕr Jean, i l' avait fait amarraïr et mettre en prîson à cause d' Hérogyade fâme de sen frére Philippe;
MAT.14.4	Parç que Jean lli disait: I' n' vous est pouìnt permis d' aver chutte fâme‐là.
MAT.14.5	Hérode voulait don l' faire mouarìr; mais i cragnait l' peuplle, parç que Jean en était r'gardaï coumme ùn prophéte.
MAT.14.6	Mais coumme Hérode gardait sen jour de naîssànce, la file d' Hérogyade dànsit d'vànt tous chaeux qui' étaient conviaïs; et a' pllaeut tànt à Hérode,
MAT.14.7	Qu' i lli promît ôve serment d' lli dounnaïr tout chu qu' a' lli d'màndrait.
MAT.14.8	Ielle, coumme alle avait étaï ìnsteruite d' avànche par sa mére, lli dît: Dounnaïz‐mé à ch't haeure dans ùn pllat la tête de Jean‐Batiste.
MAT.14.9	L' roué, quànd i ouit chutte demànde‐là, en fut mârri: pour tout chun'na à cause du serment qu' il avait fait, et d' chaeux qui' étaient à tablle ôve li, i c'màndit qu' nou la lli dounnisse.
MAT.14.10	Il envyit en même temps copaïr la tête à Jean dans la prîson.
MAT.14.11	Et sa tête fut apportâie dans ùn pllat et dounnâie à chutte file‐là, qui la portit à sa mére.
MAT.14.12	Après chun'na ses disciplles vìnrent prendre sen corps, et l' ensev'lirent, et il allirent le dire à Jésus.
MAT.14.13	Jésus, quànd il aeut apprìnt chu qu' Hérode disait d' li, s' en allit hors de là dans ùn baté pour se mettre à l' écart dans ùn endrét désert: et l' peuplle quànd i l' saeut, l' siévit à pid de diverses vìlles.
MAT.14.14	Coumme i sortait du baté, i vît une grànd route de gens, et en aeut compâssion, et i guérisit leux malades.
MAT.14.15	Quànd vìnt l' sér, ses disciplles vìnrent lli dire: Ch't endrét‐ichìn est d'sert, et il est dêjà bien tard; rènvyaïz l' peuplle, à ceulle fìn qu' i s' en aûgent dans les bourgs acataïr d' qué màngier.
MAT.14.16	Mais Jésus leû dît: I n' est pas nécessaire qu' ill y' aûgent: dounnaïz‐leû vous‐mêmes à màngier.
MAT.14.17	I lli répounirent: J' n' avons ichìn qu' chìnq pâins et daeux païssons.
MAT.14.18	Apportaïz‐les ichìn à mé leû dît‐i.
MAT.14.19	Et quànd il aeut c'màndaï au peuplle d' s' assiée sus l' herbe, i prìnt les chìnq pâins et les daeux païssons; et l'vànt l's yux au cieil, i les bénisit; et quànd il aeut rompu les pâins, i les baillit à ses disciplles, et les disciplles les baillirent au peuplle.
MAT.14.20	Il en màngirent tous, et furent rassâsiaïs, et nou‐s‐emportit douze pan'râies des morciaux qui' étaient restaïs.
MAT.14.21	Ho chaeux qui màngirent étaient au nombre d' chìnq mìlle hoummes, sàns comptaïr les fâmes et les p'tits éfànts.
MAT.14.22	Ossitôt Jésus oblligit ses disciplles d' montaïr dans l' baté, et d' pâssaïr à l' aûte bord d'vànt li, entĕrtemps qu' i rènvierait l' peuplle.
MAT.14.23	Quànd i l' aeut rènvyaï, i montit seul sus une montâigne pour pryaïr; et l' sér étànt v'nu, i s' trouvit seul dans ch't endrét‐là.
MAT.14.24	Entĕrtemps l' baté était hardi battu des vâgues au milli d' la maïre, parç que l' vent était contraire.
MAT.14.25	Mais à la quateriême veille d' la gnett Jésus vìnt à iaeux, et i marchait sus la maïre.
MAT.14.26	Quànd i l' virent marchier d' même sus la maïre, il en troubllirent, et i disaient: Ch' est une vîsion; et il en cryirent d' effré.
MAT.14.27	Ossitôt Jésus leû pâlit, et leû dît: Rassurous, ch' est mé; n' cragniz miette.
MAT.14.28	Pierre lli répounit: Signeur, si ch' est vous, c'màndaïz qu' j' aûge à vous, et que j' marche sus l's iaues.
MAT.14.29	Jésus lli dît: V'naïz. Et Pierre d'vallànt du baté, marchait sus l' iaue pour allaïr à Jésus.
MAT.14.30	Mais coumme i vît ùn grànd vent, il aeut peû; et coumme i fonçait, i s' écryit: Signeur, saûvaïz‐mé.
MAT.14.31	Ossitôt Jésus lli' avagnit sa maïn, l' prìnt et lli dît: Houmme de p'tit d' foué, pourqui' est qu' ous avaïz doutaï?
MAT.14.32	Et quànd il aeurent montaï dans l' baté, l' vent cêssit.
MAT.14.33	Là‐d'ssus chaeux qui' étaient dans chu baté‐là s' appĕrchirent de li, l' adorirent et lli dirent: Vous êtes véritabllement Fis de Gyu.
MAT.14.34	Quànd il aeurent passaï l' iaue, i vìnrent dans la contrâie d' Génésar.
MAT.14.35	Quànd l's hoummes de ch't endrét‐là l' aeurent r'counneue, il envyirent par toute la contrâie d' par‐là, et i lli pĕrsèntirent tous les malades;
MAT.14.36	Et l' pryirent qu' i leû permisse seul'ment d' touquer là frànge de sa robe: et tous chaeux qui la touquirent furent guéris.
MAT.15.1	Là‐d'ssus des scribes et des pharisians qui' étaient v'nus d' Jerusâlem s' appĕrchirent de Jésus, et lli dirent:
MAT.15.2	Pourqui' est‐che que vos disciplles violent la tradition d' s àncians? car i n' lavent pouìnt leux mâins quànd i prannent leux r'pas.
MAT.15.3	Mais Jésus leú répounit: Pourqui' est‐che qu' ous violaïz vous‐mêmes le c'màndement d' Gyu pour siére vote tradition? car ch' est Gyu qui' a fait chu c'màndement‐ichìn:
MAT.15.4	Hounoraïz vote pére et vote mére; et ch't aûtreichìn: Que l' cien qui dira d' maûvaises paroles à sen pére ou à sa mére, sét puni d' mort.
MAT.15.5	Mais, vous que vlo, vous dites: Tout houmme qui' aira dit à sen pére ou à sa mére: Tout don que j' fais à Gyu vous est utile, satisfait la loué,
MAT.15.6	Bien qu' après chun'na i n' hounore et n' assiste pouìnt sen pére ou sa mére; et ch' est d' même qu' ous avaïz anullaï le c'màndement d' Gyu par vote tradition.
MAT.15.7	Hypocrites, ch' est bien d'vous qu' Isaïe a prophétîsaï, quànd il a dit:
MAT.15.8	Chu peuplle‐ichìn m' hounore de ses laïvres; mais sen cœur est llen d' mé:
MAT.15.9	Et ch' est en vaïn qu' i m' hounorent, tàndis qu' il ensignent des doctrines et d's ordounnances v'nues d's hoummes.
MAT.15.10	Après chun'na, quànd il aeut app'laï l' peuplle à li, i leû dît: Ecoutaïz, et compĕrnaïz bien chun'chìn.
MAT.15.11	Ch' n' est pas chu qui' entre dans la bouche qui salit l' houmme; mais ch' est chu qui sort d' la bouche de l' houmme, qui l' salit.
MAT.15.12	Là‐d'ssus ses disciplles s' appĕrchirent, et lli dirent: Savous qu' les pharisians, quànd il ont oui chu qu' ous v'naïz d' dire, s' en sont scàndalisaïs?
MAT.15.13	Mais i répounit: Toute pllànte que men Pére qui' est dans les ciux n' a pas pllàntâie, s'ra érachie.
MAT.15.14	Laissiz‐les; ches gens‐là sont d's aveuglles qui ménent dĕs aveuglles: s' ùn aveuglle en méne ùn aûtre, i quaient les daeux dans la fosse.
MAT.15.15	Pierre, pĕrnànt la parole, lli dît: Explliquiz‐nous chutte parabole‐là.
MAT.15.16	Et Jésus lli répounit: Qui! êtous acouore vous‐mêmes sàns avis?
MAT.15.17	Est‐che qu' ous n' compĕrnaïz pouìnt qu' tout chu qui' entre dans la bouche d' valle dans l' ventre, et qu' après chun'na il est houlaï dans le r'trait;
MAT.15.18	Mais qu' chu qui sort d' la bouche vient du coeur, et qu' ch' est chu qui' entumit l' houmme?
MAT.15.19	Car ch' est du coeur qu' viennent les maûvaises pensâies, les meurtres, l's adultéres, les paillardises, les vols, les bllasphêmes, les faux témouégnages et les maûdissons;
MAT.15.20	Vlà les chôses qui' entumissent l' houmme: mais màngier sàns aver lavaï ses mâins, ch' n' est pas là chu qui' entumit l' houmme.
MAT.15.21	Jésus, quànd il aeut quittaï ch't endrét‐là, s' en allit dans l's environs d' Tyr et d' Sidon;
MAT.15.22	Et une fâme Canagnanne, qui' était v'nue d' ches parts‐là, s' écryit et lli dît: Signeur, fis d' Dâvi, aiyiz piti d' mé; ma file est misérabllement tormèntâie par le démon.
MAT.15.23	Mais i n' lli répounit pas ùn seul mot; et quànd ses disciplles s' appĕrchirent de li, i l' pryaient et lli dirent: Accordaïz‐li chu qu' a' d'mànde, à ceulle fìn qu' a' s' en aûge, parç qu' a' crie souventĕr nous.
MAT.15.24	I leû répounit: J' n' ai étaï envyaï qu' ès bĕrbis d' la maîson d' Israël qui s' sont perdues.
MAT.15.25	Mais a' s' appĕrchit d' li, l' adorit, et lli dît: Signeur, aïguiz‐mé.
MAT.15.26	I lli répounit: I n' est pas juste de prendĕr le païn d's éfànts, et de l' dounnaïr ès tchiens.
MAT.15.27	A' lli dît là‐d'ssus: Il est vrai, Signeur; mais les p'tits tchiens mangent au mâins des miettes qui quaient d' la tablle d' leux maîtres.
MAT.15.28	Là‐d'ssus Jésus répounit et dît: O fâme, vote foué est grànde; qu' i vous sét fait coumme vous le d'siraïz. Et sa file fut guérie à l' haeure même.
MAT.15.29	Jésus, quànd il aeut quittaï ch't endrét‐là, vìnt l' long d' la maïre de Galilâie; et quànd il aeut montaï sus une montâigne, i s' y' assiévit.
MAT.15.30	Là‐d'ssus une grànd route de gens vìnt l' trouvaïr, et ill y' avait ôve aeux des muets, d's aveuglles, des gens qui cllochaient, des mànchots, et hardi d' aûtes malades qu' i mirent à ses pids, et i les guérisit:
MAT.15.31	D' sorte qu' ches gens‐là étaient dans l' admirâtion, quànd i véyaient qu' les muets pâlaient, qu' les mànchots étaient guéris, que l's épîtaïs marchaient, que l's avenglles véyaient; et i rèndaient guelouére au Gyu d' Israël.
MAT.15.32	Ho Jésus, quànd il aeut app'laï ses disciplles, leû dît: J' ai compâssion d' chu peuplle‐ichìn, parç qu' ill y' a dêjà tres jours qu' i sont terjoûs ôve mé, et i n' ont rien à màngier; et je n' veurs pas les rènvyaïr qu' i n' aient màngi, d' crâinte qu' i n' quaient en fyaibllesse sus l' chemìn.
MAT.15.33	Ses disciplles lli répounirent: Coumme est que j' pourrons trouvaïr dans ch't endrét‐ichìn qui' est d'sert assaïz d' pâins pour rassâsiaïr une si grànd route de gens?
MAT.15.34	Et ce r'fît Jésus: Combien d' pâins avous? Sépt, lli dirent‐i, et quiques petits païssons.
MAT.15.35	I c'màndit don au peuplle d' s' assiée sus la terre;
MAT.15.36	Et quànd il aeut prìns les sépt pâins et les païssons, après aver rèndu grâces, i les rompit, et les dounnit à ses disciplles, et ses disciplles les dounnirent au peuplle.
MAT.15.37	Tous en màngirent, et furent rassâsiaïs: et nou‐semportit sépt pan'râies des morciaux qui restirent.
MAT.15.38	Ho chaeux qui' en màngirent étaient au nombre d' quate mìlle hoummes, sàns comptaïr les p'tits éfànts et les fâmes.
MAT.15.39	Jésus, après chun'na, quànd il aeut rènvyaï l' peuplle, montit sus ùn baté, et vìnt sus l's abutt'ments d' Magédan.
MAT.16.1	Là‐d'ssus les pharisians et les saducéians vìnrent à li pour le tèntaïr, et i l' pryirent d' leû faire vée quique méreille dans l' cieil.
MAT.16.2	Mais i leû répounit: Au sér vous dites: I f'ra bel, parç que l' cieil est rouage:
MAT.16.3	Et au matìn vous dites: Ill y' aira agnett d' l' orage, parç que l' cieil est enfaeuqui et rouageâtre.
MAT.16.4	Hypocrites, vous savaïz don r'counnître chu qu' les diverses apparences du cieil prédisent, et vous n' savaïz pas discernaïr les sines des temps que Gyu a merquis? Chutte nâtion corrompue et paillarde‐ichìn d'mànde une méreille, et i n' lli' en s'ra pouìnt dounnâïe d' aûtĕr qu' chelle du prophéte Jônas. Là‐d'ssus i les laissit, et s' en allit.
MAT.16.5	Ho ses disciplles, quànd il aeurent pâssaï d' l' aûte bord de l' iaue, avaient oubillaï d' prendre des pâins.
MAT.16.6	Jésus leû dît: Aiyiz soin d' vous gardaïr du l'vaïn des pharisians et des saducéians.
MAT.16.7	Mais i pensaient et disaient entre aeux: Ch' est parç que j' n' avons pas prìns d' pâins.
MAT.16.8	Jésus, quànd i counnaeut chun'na, leû dît: Hoummes de p'tit d' foué, pourqui' est qu' ous n' avaïz pouìnt prìns d' pâins?
MAT.16.9	Est‐che qu' ous n' compĕrnaïz pouìnt acouore, et n' vous souvient‐i pouìnt qu' chìnq pâins ont suffi pour chìnq mìlle hoummes, et combien vous en avaïz emportaï d' pan'râies;
MAT.16.10	Et qu' sépt pâins ont suffi pour quate mìlle hoummes, et combien vous en avaïz remportaï d' pan'rotâies?
MAT.16.11	Coumme est‐che qu' ous n' compĕrnaïz pouìnt que ch' n' est pas du païn que j' vous pâlais, quànd j' vous ai dit d'vous gardaïr du l'vaïn des pharisians et des saducéians?
MAT.16.12	Là‐d'ssus i comprìnrent qu' i n' leû‐s‐avait pas dit de s' gardaïr du l'vaïn qu' nou mét dans l' païn, mais d' la doctrine des pharisians et des saducéians.
MAT.16.13	Quànd Jésus vìnt ès environs d' Cêsarâie d' Philippe, il ìnterrogit ses disciplles, et leû dît: Qui' est que l's hoummes disent du Fis d' l' houmme? qui' est qu' i disent que j' sis?
MAT.16.14	I lli répounirent: L's ùns disent qu' ous êtes Jean‐Batiste, l's aûtres Elie, l's aûtĕrs Jérémie, ou quiquiùn des prophétes.
MAT.16.15	Jésus leû dît: Et vous, qui' est qu' ous dites que j' sis?
MAT.16.16	Simon Pierre pĕrnànt la parole, lli dît: Vous êtes le Christ, le Fis du Gyu vivànt.
MAT.16.17	Jésus lli répounit: Vous êtes bienhaeûraeux, Simon, fis Jean, parç que ch' n' est pas la chair ni l' sàng qui vous ont r'vêlaï chun'chìn, mais men Pére qui' est dans les ciux.
MAT.16.18	Et mé étout j' vous dis qu' ous êtes Pierre, et qu' sus chutte pierre‐ichìn j' bâtirai m'n égllise; et les portes d' l' enfer ne prévaûdront pouìnt contre elle.
MAT.16.19	Et j' vou doûrai les cllaïs du royaûme des ciux; et tout chu qu' ous lieraïz sus la terre, s'ra ossìn llaï dans les ciux; et tout chu qu' ous délieraïz sus la terre, s'ra ossìn déllaï dans les ciux.
MAT.16.20	En même temps i c'màndit à ses disciplles de n' dire à persounne qu' i fusse Jésus l' Christ.
MAT.16.21	Dès chu temps‐là Jésus c'mènchit à décllérier à ses disciplles qu' i fallait qu' il aûgisse à Jérusâlem; qu' il ŷ souffrisse bien des chôses d' la part des sénateurs, des scribes et des prìnces des prêtres; qu' il ŷ fusse mis à mort; et qu' i ressuscitisse le trésiême jour.
MAT.16.22	Et Pierre, quànd i l' aeut prìns à côtaï, s' mît à l' entĕrprendre, et i lli dît: Gyu vous préserve, Signeur! che n' s'ra pas là vote lot.
MAT.16.23	Mais Jésus se r'virànt, dît à Pierre: Hors de ma veie, satan, vous m' êtes ùn sujét d' scàndale, parç qu' ous n' avaïz pouìnt d' goût pour les chôses de Gyu, mais pour chelles dĕs hoummes.
MAT.16.24	Là‐d'ssus Jésus dît à ses disciplles: Si quiquiùn veurt venìr souventĕr mé, qu' i r'nonche à sé‐même, qu' i s' cherge de sa querouâix, et qu' i m' siéve.
MAT.16.25	Car le cien qui voudra saûvaïr sa vie, la perdera; et l' cien qui perdera sa vie pour l' amour de mé, la r'trouv'ra.
MAT.16.26	Et qui' est qu' ùn houmme s'rait d' mux d' gâgner tout l' monde, et d' perdre s'n âme? ou par quâille échànge l' houmme pourra‐t‐i racataïr s'n âme quànd i l' aira perdue?
MAT.16.27	Car le Fis d' l' houmme dét v'nìr dans la guelouére de sen Pére óve sĕs ànges; et i rèndra à châquiùn siévànt sĕs œuvres.
MAT.16.28	J' vous dis, et ch' est la véritaï, ill y' en a d' chaeux qui sont ichìn, qui n' goûteront pouìnt la mort, qui n' aient veue l' Fis d' l' houmme vnìr dans sen régne.
MAT.17.1	Six jours après Jésus prìnt ôve li Pierre, Jacques et Jean sen frére, et les m'nit à l' écart sus une haûte montâigne,
MAT.17.2	Et i fut trànsfiguraï d'vànt iaeux: sen visage s'mît à r'llére coumme le soleil, et sa robe d'vìnt bllànche coumme la neie.
MAT.17.3	En même temps i virent Moïse et Elie qui d'vîsaient ôve li.
MAT.17.4	Là‐d'ssus Pierre pĕrnànt la parole, dît à Jésus: Signeur, j' simes bien ichìn; qu' j' ŷ faichions, s' i vous pllaît, tres tentes, iune pour vous, iune pour Moïse, et iune pour Elie.
MAT.17.5	Coumme i pâlait acouore, une nuâie r'llésànte les couvrit: et i sortit d' chutte nuâie‐là une vouaix qui fît ouìr ches paroles‐ichìn: Ch'tin'chìn est men Fis bienaïmaï, en qui j' ai mis toute mĕn affection: écoutaïz‐lé.
MAT.17.6	Les disciplles, quànd i les aeurent ouies, caïrent la fache contĕr terre, et i furent saisis d' ùn grànd effré.
MAT.17.7	Mais Jésus s' appĕrchit d' aeux, les touquit, et leû dît: L'vous, et n' cragniz pouìnt.
MAT.17.8	Là‐d'ssus i l'virent leux yux, et i n' virent pus qu' Jésus seul.
MAT.17.9	Coumme i d'vallaient d' la montâigne, Jésus leû fît chu c'màndement‐ichìn, et leû dît: N' pâlaïz à persounne d' chu qu' ous v'naïz d' vée, jusqu' à tànt que l' Fis d' l' houmme sét ressuscitaï d' entĕr les morts.
MAT.17.10	Ses disciplles là‐d'ssus l' ìnterrogirent, et lli dirent: Pourqui' est‐che don qu' les scribes disent qu' i faût qu' Elie vienge prumiérement?
MAT.17.11	Mais Jésus leû répounit: Il est vrai qu' Elie dét v'nir et qu' i rétabllira toutes chôses.
MAT.17.12	Mais j' vous décllére qu' Elie est dêja v'nu, et i n' l' ont pouìnt counneue; mais i l' ont traitaï coumme i leû‐s‐a plleue. Ch' est d' même qu' i f'ront souffrìr l' Fis d' l' houmme.
MAT.17.13	Là‐d'ssus ses disciplles comprìnrent que ch' 'tait d' Jean‐Batiste qu' i leû‐s‐avait pâlaï.
MAT.17.14	Quànd i fut v'nu où l' peuplle était, ùn houmme appĕrchit d' li, qui s' houlit à genouâix à ses pids, et lli dît: Signeur, aiyiz piti d'men fis qui' est lunatique, et qui souffre hardi: car i quét souvent dans l' faeu, et souvent dans l' iaue.
MAT.17.15	J' l' ai mis d'vànt vos disciplles, et i n' ont pas peue l' guérìr.
MAT.17.16	Et Jésus répounit, et dît: O râce ìncrédule et perverse! jusqu' à quànd s'rai‐je ôve vous? jusqu' à quànd vous souffrirai‐ju? Am'naïz‐mé ichìn ch't éfànt‐là.
MAT.17.17	Et Jésus ayànt m'nichi l' démon, i sortit d' l' éfànt, qui fut guéri à l' haeure.
MAT.17.18	Là‐d'ssus les disciplles vìnrent trouvaïr Jésus en particuiller, et lli dirent: Pourqui' est‐che que j' n' avons pas peue, nous que vlo, cachier chu démon‐là?
MAT.17.19	Jésus leû répounit: Ch' est à cause de votre ìncrédulitaï. Car j' vous dis, et ch' est la véritaï, qu' s' ous avaîtes d' la foué gros coumme ùn graïn d' moutarde, vous diraîtes à chutte montâigne‐ichìn: R'mue‐té d' ichìn là; et a' s' ŷ r'muerait, et rien n'vous s'rait ìmpossiblle.
MAT.17.20	Mais chutte sorte de démons‐là n' se cache que par la periére et qu' par le june.
MAT.17.21	Coumme il étaient en Galilâie, Jésus leû dît: L' Fis d' l' houmme dét êtĕr mis entĕr les mâins d's hoummes;
MAT.17.22	Et i l' f'ront mouarìr, et i ressuscit'ra l' trésiême jour: chu qui leû fît bien d' la pâine.
MAT.17.23	Etànt v'nus à Capharnaüm, chaeux qui r'chevaient l' tribut de daeux drachmes vìnrent trouvaïr Pierre, et lli dirent: Est‐che que vote maître n' paie pas la taille?
MAT.17.24	Et i leû répounit: Oui, i la paie. Et quànd i fut v'nu dans la maîson, Jésus prìnt le d'vànt, et lli dît: Simon, qui' est qu' ous en pensaïz? D' qui' est‐che que les rouès d' la terre r'chévent les tailles et l's ìmpôts? est‐che de leux propres éfànts, ou d's étràngiers?
MAT.17.25	D's étràngiers, répounit Pierre. Jésus lli dît: L's éfànts en sont don affrànchis.
MAT.17.26+MAT.17.27	Mais à ceulle fìn que je n' les scàndalisions pouìnt, allous‐en à la maïre, et houlaïz vote ligne, et l' prumier païsson qu'ous hal'raïz d' l' iaue, pernaïz‐lé, et ouvraïz‐li la goule; vous ŷ trouv'raïz une piéche d' argent de quate drachmes, qu' ous prèndraïz, et qu' ous leû doûraïz pour mé et pour vous.
MAT.18.1	A chutte même haeure‐là les disciplles s'appĕrchirent de Jésus, et lli dirent: Qui' est qui' est l' pus grànd dans l' royaûme des ciux?
MAT.18.2	Jésus, quànd il aeut app'laï ùn p'tit éfànt, l' mît au milli d' aeux,
MAT.18.3	Et leû dît: J' vous dis, et ch' est la véritaï, qu' s' ous n' vous convertissaïz pouìnt, et s' ous n' dev'naïz pouìnt coumme de p'tits éfànts, vous n' enter'raïz pouìnt dans l' royaûme des ciux.
MAT.18.4	Tout houmme don qui s' humiliera et s' f'ra p'tit coumme ch't éfànt‐ichìn, ch'tin'na s'ra l' pus grànd dans l' royaûme des ciux;
MAT.18.5	Et tout houmme qui r'chét en men nom ùn éfànt coumme ch'tin'chìn, ch' est mé‐même qu' i r'chét.
MAT.18.6	Si quiquiùn scàndalise ùn d' ches p'tits‐ichìn qui créent en mé, i vaûdrait mux qu' nou lli pèndisse au co une des meules qu' ùn âne tourne, et qu' nou l' houlisse au fond d' la maïre.
MAT.18.7	Malheû au monde à cause des scàndales: car il est nécessaire qu'il avienge des scàndales; mais malheû a l' houmme par qui l' scàndale avient.
MAT.18.8	Si vote maïn ou vote pid vous est ùn sujét d' scàndale, copaïz‐les, et houlaïz‐les hors de vote veie: i vaût bien mux pour vous, quànd vous enter'raïz dans la vie, d' n' aver qu' ùn pid et qu' une maïn, qu' d' en aver daeux et d' être houlaï dans l' faeu éternel.
MAT.18.9	Et si vote ieil vous est ùn sujét d' scàndale, érachiz‐lé, et houlaïz‐lé hors de vote veie: i vaût bien mux pour vous, quànd vous enter'raïz dans la vie, d' n' aver qu' ùn ieil, qu' d' en aver daeux et d' être houlaï dans l' faeu d' l' enfer.
MAT.18.10	Gardous bien d' méprîsier quiquiùn d' ches p'tits‐ichìn: j' vous décllére que dans l' cieil leux ànges véent sàns cesse la fache de men Pére qui' est dans les ciux.
MAT.18.11	Car le Fis d' l' houmme est v'nu saûvaïr chu qui' est perdu.
MAT.18.12	S' ùn houmme a chent bĕrbis, et qu' une seule vienge à s' éguéraïr, qui' est qu' ous pensaïz qu' i féche là‐d'ssus? n' lâque‐t‐i pas les neunànte‐neuf aûtres sus les montâignes, pour allaïr trachier chelle qui s' est éguérâie?
MAT.18.13	Et s' il avient qu' i la trouve, j' vous dis, et ch' est la véritaï, qu' a' lli dounne pus d' jouaie qu' les neunànte‐neuf qui n' se sont pas éguérâies.
MAT.18.14	D' même vote Pére qui' est dans les ciux n' veurt pas qu' ùn seul d' ches p'tits‐ichìn sét perdu.
MAT.18.15	Si vote frére a péchi contĕr vous, allaïz lli ramèmbraïr sa faûte en particuiller, entĕr vous et li: s' i vous écoute, vous airaïz gâgni vote frére.
MAT.18.16	Mais s' i n' vous écoute pouìnt, pĕrnaïz acouore ôve vous une ou daeux persounnes, à ceulle fìn qu' tout sét confirmaï par l' aûtoritaï de daeux ou tres témoins.
MAT.18.17	S' i n' les écoute pas nitout, dites‐lé à l' égllise; et si n' écoute pas l' égllise même, qu' i sét à votre égard coumme ùn païan et ùn publlicaïn.
MAT.18.18	J' vous dis, et ch' est la véritaï, tout chu qu' ous lieraïz sus la terre, s'ra llaï étout dans l' cieil; et tout chu qu' ous délieraïz sus la terre, s'ra étout déllaï dans l' cieil.
MAT.18.19	J' vous dis acouore que si daeux d' entĕr vous s' unissent ensemblle sus la terre, quique chôse qu' che sét qu' i d'màndent, a' leû s'ra accordâie par men Pére qui' est dans les ciux.
MAT.18.20	Car en tout llu où s' trouv'ront daeux ou tres persounnes assèmbllâies en men nom, j' m' trouve au milli d' aeux.
MAT.18.21	Là‐d'ssus Pierre s' appĕrchit et lli dît: Signeur, combien d' fes pardounn'rai‐ju à men frére quànd il aira péchi contĕr mé? s'ra‐che jusqu' à sépt fes?
MAT.18.22	Jésus lli répounit: Je n' vous dis pas jusqu' à sépt fes, mais jusqu' à septànte fes sépt fes.
MAT.18.23	Vlà pour qui l' royaûme des ciux est comparaï à ùn roué, qui voulut faire rendĕr compte à ses serviteurs;
MAT.18.24	Et quànd il aeut c'mènchi à l' faire, nou lli' en pĕrsèntit iùn qui d'vait dix mìlle talents.
MAT.18.25	Mais coumme i n' avait pas l' moyen d' les lli rendre, sen maître c'màndit qu' nou l' vèndisse li, sa fâme et ses éfànts, et tout chu qu' il avait, pour satisfaire à chutte dette‐là.
MAT.18.26	Chu serviteur‐là, quànd i s' fut houlaï à ses pids, l' supillait, et lli dît: Signeur, aiyiz ùn p'tit d' patienche, et j' vous rèndrai tout.
MAT.18.27	Là‐d'ssus l' maître d' chu serviteur‐là fut touchi d' compâssion, l' lâquit allaïr, et lli r'mît sa dette.
MAT.18.28	Mais chu serviteur‐là n' aeut pas putôt sorti, qu' i trouvit ùn d' ses compagnons qui lli d'vait chent digners, et i l' prìnt à la gorge, l' étràngllait quâsi, et lli dît: Rendsmé chu qu' tu m' dès.
MAT.18.29	Et sen compagnon, quànd i s' fut houlaï à ses pids, l' supillait, et lli dît: Aiyiz ùn p'tit d' patienche, et j' vous rèndrai tout.
MAT.18.30	Mais i n' voulut pouìnt l' écoutaïr; et i s' en allit, et i l' fît mettre en prîson, pour l' ŷ gardaïr jusqu' à tànt qu' i lli rèndisse chu qu' i lli d'vait.
MAT.18.31	L's aûtes serviteurs ses compagnons quànd i virent chu qui s' pâssait, en furent hardi mârris, et i firent saver à leû maître tout chu qui s' était pâssaï.
MAT.18.32	Là‐d'ssus sen maître, quànd i l' aeut fait v'nìr, lli dît: Maûvais serviteur, j' vous avais r'mis tout chu qu' ous m' devaîtes, parç qu' ous m'en avaîtes pryaï:
MAT.18.33	N' fallait‐i don pas qu' vous étout vous aeussyiz piti d' vote compagnon, coumme j' avais ieue piti d' vous?
MAT.18.34	Et sen maître, ému d' colére, l' mît dans les mâins des sergeànts, jusqu' à tànt qu' i paiyisse tout chu qu' i lli d'vait.
MAT.18.35	Ch' est d' même que men Pére qui' est dans l' cieil vous f'ra, si châquiùn d' vous n' pardounne du fond d' sen coeur à sen frére les faûtes qu'il aira coummises contĕr de li.
MAT.19.1	Jésus, quànd il aeut fini ches discours‐là, quittit la Galilâie, et vìnt ès marches d' la Judâie au d'là du Jourdaïn,
MAT.19.2	Où une grànd route de gens l' siévit, et i guérisit leux malades au même endrét.
MAT.19.3	Les pharisians vìnrent étout pour le tèntaïr, et i lli dirent: Est‐i permis à ùn houmme d' rènvyaïr sa fâme pour quique cause qu' che sét?
MAT.19.4	I leû répounit: N' avous pouìnt llésu que l' cien qui créyit l' houmme au c'mènch'ment, les créyit mâle et fumelle, et qu' il est dit:
MAT.19.5	Pour chutte raîson‐là l' houmme quitt'ra sen pére et sa mére, et i s' attaqu'ra à sa fâme, et i n' s'ront pus les daeux qu' une seule chair?
MAT.19.6	Aïnchìn i n' s'ront pus daeux, mais une seule chair. Qu' l' houmme don n' sépare pas chu qu' Gyu a joint.
MAT.19.7	Mais pourqui' est‐che don, lli dirent‐i, qu' Moïse a ordounnaï qu' nou baille à sa fâme ùn écrit d' séparâtion, et qu' nou la rènvie?
MAT.19.8	I leû répounit: Ch' est à cause d' la duretaï d' vote coeur que Moïse vous a permis d' rènvyaïr vos fâmes: mais ch' n' était pas d' même ichìn‐d'vànt.
MAT.19.9	Ossìn j' vous asseure que tout houmme qui rènvie sa fâme, si ch' n' est pour cause d' adultére, et en marie une aûtre, coummét ùn adultére; et que l' cien qui marie chelle qu' ùn aûtre à rènvyâie, coummét étout ùn adultére.
MAT.19.10	Ses disciplles lli dirent: Si ch' est là l' lot d' ùn houmme à l' égard d' sa fâme, i n'est pas bouan de s' mariaïr.
MAT.19.11	I leû dît: Tous n' sont pas capablles d' chutte résolution‐là, mais seul'ment chaeux‐là à qui vlà qui' a étaï dounnaï d' en haût.
MAT.19.12	Car ill y' a d's eunuques qui sont naïs tout itaïs dès l' ventre de leû mére: ill y' en a que l's hoummes ont faits eunuques: et ill y' en a qui s' sont faits eunuques aeux‐mêmes pour gâgner l' royaûme des ciux. Qui peut comprendre chun'çhìn, l' compranne.
MAT.19.13	Nou lli pĕrsèntit là‐d'ssus de p'tits éfànts, à ceulle fìn qu' i misse ses mâins sus iaeux, et qui pryisse pour iaeux: et coumme ses disciplles les r'poussaient ôve d' rûdĕrs paroles,
MAT.19.14	Jésus leû dît: Laissiz là chĕs éfànts‐illo, et ne l's empêchiz pas de v'nir à mé: car le royaûme du cieil est pour chaeux qui leû r'ssembllent.
MAT.19.15	Et quànd il aeut mis ses mâins sus iaeux, i s'en allit hors de là.
MAT.19.16	Là‐d'ssus ùn janne houmme s' appĕrchit, et lli dît: Bouan maître, quaï bien faût‐i que j' féche pour aver la vie éternelle?
MAT.19.17	Jésus lli répounit: Pourqui' est qu' ous m' app'laiz bouan? I gn' y' a que Gyu seul qu' i sét bouan. S' ous voulaïz èntraïr dans la vie, gardaïz les c'mànd'ments.
MAT.19.18	Quaïs c'mànd'ments? lli dît‐i: Jésus lli dît: Vous n' tueraïz pouìnt: Vous n' coummettr'aïz pouìnt d' adul tére: Vous n' dérob'raïz pouìnt: Vous n' diraïz pouìnt d' faux témouégnage.
MAT.19.19	Hounoraïz vote pére et vote mére: et Aïmaïz vote pĕrchaïn coumme vous‐même.
MAT.19.20	Chu janne houmme‐là lli répounit: J' ai gardaï tous ches c'màndments‐là dès ma jannesse: qui' est qui m' mànque acouore?
MAT.19.21	Jésus lli dît: S' ous voulaïz êtĕr parfait, allaïz, vèndaïz chu qu' ous avaïz, et dounaïz‐lé ès paures, et vous airaïz ùn tĕrsor dans l' cieil; et pîs v'naïz, et siéviz‐mé.
MAT.19.22	Chu janne houmme‐là, quànd il aeut oui ches paroles‐ichìn, s' en allit tout triste: parç qu' il avait d' grànds biens.
MAT.19.23	Et Jésus dît à ses disciplles: J' vous dis, et ch' est la véritaï, qu' ch' est à grànd pâine qu' ùn riche entre dans l' royaûme des ciux.
MAT.19.24	J' vous dis chun'na acouore une fes: Il est pus aîsi qu' ùn chameau pâsse par le creux d' une aigulle, qu' i n' l' est qu' ùn riche entre dans l' royaûme des ciux.
MAT.19.25	Ses disciplles, quànd i ouirent ches paroles‐ichìn, s'en étounnirent hardi, et i disaient: Qui' est don qui pourra êtĕr saûvaï?
MAT.19.26	Jésus les r'gardit, et leû dît: Vlà qui' est ìmpossiblle ès hoummes; mais tout est possiblle à Gyu.
MAT.19.27	Là‐d'ssus Pierre pĕrnànt la parole, lli dît: Pour nous que vlo, vous véyiz qu' j' avons tout quittaï, et que j' vous avons siévu: qui' est don que s'ra la récompense qu' j' en r'chevrons?
MAT.19.28	Et Jésus leû dît: J' vous dis, et ch' est la véritaï, qu' pour vous qui m' avaïz siévu, quànd, au temps d' la régénérâtion, l' Fis d' l' houmme s'ra assis sus l' trône de sa guelouére, vous s'raïz ossìn assis sus douze trônes, et vous jug'raïz les douze tribus d' Israël.
MAT.19.29	Et tout houmme qui' aira quittaï pour men nom sa maîson, ou ses fréres, ou ses soeurs, ou sen pére, ou sa mére, ou sa fâme, ou ses éfànts, ou ses terres, en r'chevra l' chèntuplle, et aira pour héritage la vie éternelle.
MAT.19.30	Mais ùn grànd nombre qui' avaient étaï les prumiers, s'ront les drâins; et un grànd nombre qui' avaient étaï les drâins, s'ront les prumiers.
MAT.20.1	L' royaûme des ciux r'ssemblle à ùn pére de famille, qui sortit d' grànd matìn, à ceulle fìn de louaïr d's ouveriers pour travâiller à sa vigne:
MAT.20.2	Et étànt d' accord ôve lĕs ouveriers qu' il airaient ùn digner pour leû journâie, i l's envyit à sa vigne.
MAT.20.3	I sortit acouore sus la trésiême haeure du jeur; et coumme il en vît d' aûtres qui se t'naient sus la plléche sàns rien faire,
MAT.20.4	I leû dît: Allous‐en ossìn, vous que vlo, à ma vigne, et j' vous doûrai chu qui s'ra juste;
MAT.20.5	Et i s' y' en allirent. I sortit acouore sus la sixiême et sus la neuviême haeure du jeur, et i fît la même chôse.
MAT.20.6	Et quànd il aeut sorti sus la onziême haeure, il en trouvit d' aûtres qui' étaient là sàns rien faire, et i leû dît: Pourqui' est qu' ous restaïz là tout l' long du jeur sàns travâiller?
MAT.20.7	Ch' est, lli dirent‐i, qu' persounne ne nous a louaïs: et i leû dît: Allous‐en étout, vous que vlo, à ma vigne.
MAT.20.8	Quànd l' sér fut v'nu, l' maître d' la vigne dît au cien qui' avait l' soin d' ses affaires: App'laïz l's ouveriers, et payiz‐les, d'pîs les drâins jusqu' ès prumiers.
MAT.20.9	Chaeux don qui n' étaient v'nus à la vigne que viron la onziême haeure, quànd il aeurent appĕrchi, r'chaeurent châquiùn ùn digner.
MAT.20.10	Chaeux qui' avaient étaï louaïs les prumiers, quànd i vìnrent à leû touar, craeurent qu' nou leû doûrait pus qu' ès aûtres; mais i ne r'chaeurent nitout qu'ùn digner châquiùn:
MAT.20.11	Et quànd i l' aeurent r'chu, i marmounnaient contre l' pére de famille,
MAT.20.12	Et disaient: Ches drâins‐ichìn n'ont travâilli qu' une haeure, et vous les faites pareils à nous, qui' avons portaï l' pes du jeur et d' la chaleur.
MAT.20.13	Mais pour réponse i dît à iùn d' aeux: M'n ami, je n' vous fais pouìnt d' tort: n' ékyous pas d' accord ôve mé d'ùn digner pour vote journâie?
MAT.20.14	Pĕrnaïz chu qui vous apparkyent, et allous‐en: pour mé, j' veurs dounnaïr à chu draïn‐ichìn autànt qu' à vous.
MAT.20.15	N' m' est‐i don pas permis d' faire chu que j' veurs? et vote ieil est‐i maûvais, parç que j' sis bouan?
MAT.20.16	Aïnchìn les drâins s'ront les prumiers, et les prumiers s'ront les drâins: parç qu' ill y' en a ùn grànd nombre d' app'laïs, mais d' élus, guéres.
MAT.20.17	Ho Jésus, coumme i s' en allait à Jérusâlem, prìnt à part ses douze disciplles, et leû dît:
MAT.20.18	J' nous en allons à Jérusâlem, et l' Fis d' l' houmme s'ra mis dans les mâins des prìnces des prêtres et des scribes, qui l' condamn'ront à mort,
MAT.20.19	Et l' mettront dans les mâins des gèntis, à ceulle fìn qu' i l' abafouent, et qu' i l' fouittent et l' crucifient: et i ressuscit'ra l' trésiême jour.
MAT.20.20	Là‐d'ssus la mére d's éfànts d' Zébédée s' appĕrchit d' li ôve ses daeux fiss, et l' adorit, coumme s' a' voulait lli d'mandaïr quique chôse.
MAT.20.21	I leû dît: Qui' est qu' ous voulaïz? Ordounnaïz, c' fît‐alle, qu' mes daeux fis que v'chìn séent assis dans vote royaûme, l' ùn à vote dêtre, et l' aûtre à vote gaûche.
MAT.20.22	Mais Jésus leû répounit: Vous n' savaïz pas chu qu' ous d'màndaïz. Pouvous bére le caliche que j' dès bére? I dîrent: Je l' pouvons.
MAT.20.23	I leû répounit: Il est vrai qu' ous béraïz l' caliche que j' bérai: mais pour chu qui' est d' être assis à ma dêtre ou à ma gaûche, ch' n' est pas â mé à vous l' dounnaïr, mais che s'ra pour chaeux à qui men Pére l'a préparaï.
MAT.20.24	Les dix aûtes apôtres, quànd il aeurent oui chun'chìn, s' ìndignirent contĕr les daeux fréres.
MAT.20.25	Et Jésus, quànd i l's aeut app'laïs à li, leû dît: Vous savaïz qu' les prìnces des nâtions les maîtrisent, et qu' les grànds usent d' aûtoritaï sus iaeux.
MAT.20.26	I n' faut pas qu' ch' en sét d' même parmi vous: mais que l' cien qui voudra être l' pus grànd parmi vous, sét vote serviteur;
MAT.20.27	Et que l' cien qui voudra être l' prumier d' entĕr vous, sét votre escllave.
MAT.20.28	Coumme le Fis d' l' houmme n'est pas v'nu pour êtĕr servi, mais pour servìr, et dounnaïr sa vie pour la rédèmption d' ùn grànd nombre.
MAT.20.29	Coumme i sortaient d' Jéricho, i fut siévu d' une grànd route de peuplle:
MAT.20.30	Et daeux aveuglles qui' étaient assis l' long du ch'mìn, quànd il aeurent oui dire que Jésus pâssait, s' mirent à cryaïr, et i dirent: Signeur, Fis d' Dâvi, aiyiz piti d' nous.
MAT.20.31	Et l' peuplle les m'nichait pour les faire se taie; mais i s' mirent à cryaïr acouore pus haût, et i disaient: Signeur, Fis d' Dâvi, aiyiz piti d' nous.
MAT.20.32	Là‐d'ssus Jésus s' arrêtit, et quànd i l's aeut app'laïs, i leû dît: Qui' est qu' ous voulaïz que j' vous féche?
MAT.20.33	Signeur, lli dirent‐i, qu' nos yux séent ouverts.
MAT.20.34	Jésus don, ému d' compâssion pour aeux, leû touquit l's yux: et au même môment i r'trouvirent la veue, et l' siévirent.
MAT.21.1	Coumme i s' appĕrchaient d' Jérusâlem, et qu' i furent venus à Bethpagé auprès d' la montâigne dĕs oliviers, Jésus envyit daeux d' ses disciplles,
MAT.21.2	Et leû dît: Allaïz à chu bourg‐là qui' est d'vànt vous, et quànd vous ŷ s'raïz v'nus, vous ŷ trouv'raïz une ânesse amarrâie, et s'n ânon auprès d' elle; démarraïz‐la, et am'naïz‐m'‐la.
MAT.21.3	Si quiquiùn vous dit quique chôse, dites‐li que l' Signeur en a besoin, et ossitôt i les laiss'ra emm'naïr.
MAT.21.4	Ho tout chun'chìn s' est fait, à ceulle fìn qu' chutte parole‐ichìn du prophéte fusse accompllie:
MAT.21.5	Dites à la file de Sion: V'chìn votĕr Roué qui vient à vous paîsiblle, montaï sus une ânesse, et sus l' ânon d' chelle qui' est sous l' jouc.
MAT.21.6	Les disciplles s' en allirent don, et firent chu qu' Jésus leû‐s‐avait c'màndaï.
MAT.21.7	Et quànd il aeurent am'naï l' ânesse et l' ânon, i les couvrirent d' leux hardes, et l' firent montaïr d'ssus.
MAT.21.8	Une grànd route de gens étèndit étout ses hardes l' long du ch'mìn; l's aûtĕrs copaient des brànques d' arbres, et les houlaient par où i pâssait;
MAT.21.9	Et tous ensemblle, chaeux qui' allaient d'vànt li, coumme chaeux qu' i l' siévaient, cryaient: Hosanna, salut et guelouére au Fis d' Dâvi: béni sét l' cien qui vient au nom du Signeur: Hosanna, salut et guelouére lli séent au pus haût des ciux.
MAT.21.10	Quànd il aeut èntraï dans Jérusâlem, toute la vìlle en fut émue, et châquiùn d'màndait: Qui' est ch'tin'chìn?
MAT.21.11	Mais ches peuplles‐là qui l' accompagnaient, disaient: Ch' est Jésus l' prophéte, qui' est d' Nâzareth en Galilâie.
MAT.21.12	Jésus, quànd il aeut èntraï dans l' templle de Gyu, cachit tous chaeux qui vèndaient et acataient dans l' templle: i renversit les tablles des bànquiers, et les sitons d' chaeux qui vèndaient des tourterelles;
MAT.21.13	Et i leû dît: Il est écrit: Ma maîson s'ra app'lâie la maîson d' la periére: et vous que vlo vous en avaïz fait une caverne de voleux.
MAT.21.14	Là‐d'ssus d's aveuglles et d's épîtaïs vìnrent à li dans l' templle, et i les guérisit.
MAT.21.15	Mais les prìnces des prêtres et les scribes, quànd i virent les méreilles qu' il avait faites, et l's éfànts qui cryaient dans l' templle, et qui disaient: Hosanna, salut et guelouére au Fis d' Dâvi; il en furent ìndignis,
MAT.21.16	Et lli dirent: Oyous bien chu qui disent? Oui, leû dît Jésus. Mais n' avous jamais llésu chutte parole‐ichìn: Vous avaïz obtìnt la louànge la pus parfaite d' la bouche des p'tits éfànts, et d' chaeux qui sont à la mamelle?
MAT.21.17	Et quànd i l's aeut laissis là, i sortit d' la vìlle, et s' en allit à Béthanie, où i restit toute la gnett.
MAT.21.18	Au matìn, quànd i r'vìnt à la vìlle, il aeut faïm:
MAT.21.19	Et quànd il aeut veue ùn figuier sus l' chemìn, il en appĕrchit; mais coumme i n' ŷ trouvit qu' des fieilles, i lli dît: Qu' à jamais i n' vienge de té aûcùn frit; et au même moment l' figuier s'quit.
MAT.21.20	Quànd les disciplles virent chun'na, il en furent ravis, et i s' dirent l' ùn à l' aûtre: Coumme est‐che que chu figuier‐là s' est s'qui dans ùn móment?
MAT.21.21	Là‐d'ssus Jésus leû dît: J' vous dis, et ch' est la véritaï, qu' s' ous avaïz d' la foué, et qu' ous n' avaïz aûcùn doute dans vote cœur, vous n' f'raïz pas seul'ment chu qu' ous v'naïz d' vée dans chu figuier‐là; mais quànd même vous diraîtes à chutte montâigne‐ichìn: Ote‐té d' là, et houle‐té dans la maïre, vlà qui s' ferait;
MAT.21.22	Et gn' y' a compte chu qu' ous d'mànderaïz dans la periére óve foué, vous l' obkyèndraïz.
MAT.21.23	Quànd i fut v'nu dans l' templle, l' prìnce des prêtres et l's àncians du peuplle juif vìnrent le trouvaïr coumme il ensignait, et lli dirent: Par quâille aûtoritaï faîtous ches chôses‐ichìn, et qui' est qui vous a dounnaï chu pouvoir‐ichìn?
MAT.21.24	Jésus leû répounit: J' ai étout une d'mànde à vous faire: et s' ous m' y répounaïz, j' vous dirai par quâille aûtoritaï j' fais ches chôses‐ichìn.
MAT.21.25	D' où' est que l' bâtême de Jean était, du cieil ou d's hoummes? Mais iaeux, v'chìn chu qu' i pensaient en iaeux‐mêmes:
MAT.21.26	Si j' répounons qu' il 'tait du cieil, i nous dira: Pourqui' est‐che don qu' ous gn' y' avaïz pas creue? et si j' répounons qu' il 'tait d's hoummes, j' avons l' peuplle à crâindre: car Jean pâssait pour ùn prophéte dans l' estime de tout l' monde.
MAT.21.27	I répounirent don à Jésus: Je n' savons pas. Et i leû répounit étout: Je n' vous dirai pas nitout par quâille aûtoritaï j' fais ches chôses‐ichìn.
MAT.21.28	Mais qui' est qu' ous pensaïz d' chu que j' m' en vais vous dire? Un houmme avait daeux fiss; et s' adĕrchànt au prumier, i lli dît: Men fiss, allous‐en agnett travâiller à ma vigne.
MAT.21.29	Sen fis lli répounit: Je n' veurs pas y' allaïr; mais au but d' une achie i se r'pèntit, et s' y' en allit.
MAT.21.30	I vìnt après chun'na trouvaïr l' aûtre, et lli fît l' même c'màndement. Ch'tin'chìn répounit: J' m' y' en vais, signeur: et i gn' y' allit pouìnt.
MAT.21.31	L'quaï des daeux est‐che qui' à fait la volèntaï d' sen pére? L' prumier, c' firent‐i. Et Jésus ajoûtit: J' vous dis, et ch' est la véritaï, qu' les publlicâins et les fâmes de maûvaise vie pâss'ront d'vànt vous au royaûme de Gyu.
MAT.21.32	Car Jean est v'nu à vous dans la vouaie d' la justice, et vous n' l' avaïz pas creue: les publlicâins, au contraire et les fâmes de maûvaise vie l' ont creue: et vous, après même qu' ous avaïz veue leux exàmplle, vous n' avaiz étaï ni touchi de r'pèntànce, ni portaïs à crére.
MAT.21.33	Ecoutaïz une aûte parabole: Ill y' avait ùn pére de famille, qui aquànd il aeut pllàntaï une vigne, l' encllôsit d' ùn fossaï; et quànd il aeut fait ùn creux dans la terre, il ŷ fît ùn prìnseux, et ŷ bâtisit une tour: pîs, quànd i l' aeut louâie à des vign'rons, i s'en allit dans une contrâie bien llen d' là.
MAT.21.34	Ho l' temps des frits étànt quâsi v'nu, il envyit ses serviteurs ès vign'rons pour r'cuiller l' frit d' sa vigne.
MAT.21.35	Mais les vign'rons, quànd il aeurent mis leux mâins sus ses serviteurs, battirent l' ùn, tuirent l' aûtre, et en assoummirent ùn aûtĕr de roques.
MAT.21.36	I leû‐s‐envyit acouore d' aûtes serviteurs en pus grànd nombre que les prumiers, et i les traitirent de même.
MAT.21.37	A la fìn i leû‐s‐envyit sen propre fiss, car i s' dît en li‐même: Il airont quique respét pour men fiss.
MAT.21.38	Mais les vign'rons, quànd i virent le fiss, dirent entre aeux: V' chìn l' hérikyer, v'naïz; tuons‐lé, et je s'rons maître de s'n héritage.
MAT.21.39	Aïnchìn, quànd il aeurent mis leux mâins sus li, i l' houlirent hors de la vigne, et l' tuirent.
MAT.21.40	Quànd don l' Signeur d' la vigne s'ra v'nu, qui' est qu' i f'ra à ches vign'rons‐là?
MAT.21.41	Nou lli répounit: I f'ra pérìr maûvaisement ches maûvais‐là, et i louera sa vigne a d' aûtes vign'rons, qui lli' en rèndront les frits en leû saîson.
MAT.21.42	Jésus ajoûtit: N' avous jamais oui chutte parole‐ichìn dans l's écritures: La pierre qui' a étaï r'jetâie par chaeux qui bâtissaient, est dev'nue la prìncipale pierre du coin? Ch' est chu que l' Signeur a fait, et nos yux l' véent et en sont ravis?
MAT.21.43	Vlà pourqui j' vous décllére que l' royaûme de Gyu vous s'ra halaï, et qu' i s'ra dounnaï à ùn peuplle qui' en produira les frits.
MAT.21.44	L' cien qui s' laiss'ra quaie sus chutte pierre‐là, s' ŷ mìnch'ra; et alle écllamira l' cien sus qui a' quéera.
MAT.21.45	Les prìnces des prêtres et les pharisians, quànd il aeurent oui ches paraboles‐ichìn d' Jésus, counnaeurent que ch' 'tait d' aeux qu' i pâlait.
MAT.21.46	Et coumme i voulaient mettĕr leux mâins sus li, il appĕrhèndirent de dépllaire au peuplle, parç qu' i le r'gardaient coumme ùn prophéte.
MAT.22.1	Jésus, coumme i pâlait acouore en paraboles, leû dît:
MAT.22.2	L' royaûme des ciux r'ssemblle à un roué qui, quànd i voulait faire les neuches de sen fiss,
MAT.22.3	Envyit ses serviteurs pour app'laïr ès neuches chaeux qui' étaient conviaïs; mais i r'fûsirent d' ŷ v'nìr.
MAT.22.4	Il envyit acouore d' aûtes serviteurs, ôve ordre de dire de sa part à chaeux qui' étaient conviaïs: J' ai préparaï men dînaïr, j' ai fait tuaïr mes bœufs et tout chu qu' j' avais fait engraissier; tout est prêt: v'naïz ès neuches.
MAT.22.5	Mais iaeux, n' s' en mettànt miette en pâine, s' en allirent, l' ùn à sa maîson du pâis et l' aûtre à sen négoce:
MAT.22.6	L's aûtĕrs mirent leux mâins sus ses serviteurs, et les tuirent, quànd i leû‐s‐aeurent fait bien des vìllanies.
MAT.22.7	Quànd le roué ouit chun'na, i s' mît en colére; et quànd il aeut envyaï sĕs armâies, i mît à mort ches meurtriers‐là et i brûlit leû vìlle.
MAT.22.8	La‐d'ssus i dît à ses serviteurs: L' festìn des neuches est tout prêt; mais chaeux qu' ŷ avaient étaï conviaïs, n' en ont pas étaï dignes.
MAT.22.9	Allaïz don dans les carrefouars, et conviaïz ès neuches tous chaeux qu' ous trouv'raïz.
MAT.22.10	Ses serviteurs, quànd i s' en furent allaïs là‐d'ssus par les rues, assèmbllirent tous chaeux qu' i trouvirent, bouans et maûvais; et l' endrét des neuches s' èmpllisit d' gens qui s' mirent à tablle.
MAT.22.11	L' roué èntrit après chun'na pour vée chaeux qui' étaient à tablle; et coumme i vît ùn houmme qui n' était pas vétu d' la robe de neuches,
MAT.22.12	I lli dît: M'n ami, coumme est qu' ous êtes èntraï ichìn sàns la robe de neuches? Et ch't hoummelà n' dît mot.
MAT.22.13	Là‐d'ssus le roué dît à ses gens: Amarraïz‐li les mâins et les pids; et houlaïz‐lé dans les ténébres de d'hors: ch' est là qu' ill y' a des plleurs et des grìnch'ments d' dents.
MAT.22.14	Car ill y' en a ùn grànd nombre d' app'laïs, mais d' élus pas gràndment.
MAT.22.15	Là‐d'ssus les pharisians, quànd i s' furent r'tiraïs, tìnrent conseil pour le surprendĕr dans ses paroles.
MAT.22.16	I lli envyirent a' ceulle fìn leux disciplles ôve lĕs hérogyans, et i lli dirent: Maître, j' savons qu' ous êtes véritablle, et qu' ous ensigniz la vouaie de Gyu dans la véritaï, sàns aûcùn égard à qui qu' che sét; parç qu' ous n' considéraïz pas la persounne dans l's hoummes:
MAT.22.17	Dites‐nous don votre avis sus chun'chìn: Nous est‐i libre d' paiyer l' tribut à Cêsar, ou de n' pas l' paiyer?
MAT.22.18	Mais Jésus, qui counnîssait leû malice, leû dît. Hypocrites, pourqui' est qu' ous m' tèntaïz?
MAT.22.19	Mourtraïz‐mé la piéche d' argent qu' nou dounne pour la taille. Et coumme i lli aeurent offert ùn digner,
MAT.22.20	Jésus leû dît: De qui est ch't image et ch't écriture‐ichìn?
MAT.22.21	D' Cêsar, c' firent‐i. Là‐d'ssus Jésus leû répounit: Rèndaïz don à Cêsar chu qui' est à Cêsar, et à Gyu chu qui' est à Gyu.
MAT.22.22	Quànd i l' aeurent oui pâlaïr d' la sorte, i furent ravis d' sa réponse; et i l' lâquirent là, et s' en allirent.
MAT.22.23	Chu jour‐là les saducéians, qui nient la résurrection, vìnrent le trouvaïr, et lli propôsirent une queskyon,
MAT.22.24	Et i lli dirent: Maître, Moïse a ordounnaï qu' si quiquiùn mouarait sàns éfànts, sen frére marierait sa fâme, et suscit'rait d's éfànts à sen frére mort.
MAT.22.25	Ho ill y' avait parmi nous sépt fréres, l' prumier des quaïs a mariaï une fâme, et est mort; et coumme i n' a pas ieue d' éfànts, il a laissi sa fâme à sen frére.
MAT.22.26	La même chôse est av'nue au daeuxiême, au trésiême, et à tous l's aûtres, jusqu' au sepkyême.
MAT.22.27	A la fìn chutte fâme‐là étout est morte ossìn après tous iaeux.
MAT.22.28	Quànd don viendra la résurrection, du quaï d' ches sépt‐là s'ra‐t‐alle fâme, pisqu' i l' ont tous ieue?
MAT.22.29	Jésus leû répounit: Vous êtes dans l' erreur, parç qu' ous n' compĕrnaïz pas l's écritures, ni l' pouvoir de Gyu.
MAT.22.30	Car après la résurrection l's hoummes n' airont pouìnt d' fâmes, ni les fâmes d' hoummes; mais i s'ront coumme lĕs ànges de Gyu dans l' cieil.
MAT.22.31	Et pour chu qui' est d' la résurrection des morts, est‐che qu' ous n' avaïz pouìnt llésu ches paroles‐ichìn que Gyu vous a dites:
MAT.22.32	Je sis l' Gyu d' Abĕrham, l' Gyu d' Isas, et l' Gyu d' Jâcob? Ho Gyu n' est pouìnt l' Gyu des morts, mais des vivànts.
MAT.22.33	Et l' peuplle, quànd i ouit chun'chìn, était ravi d' sa doctrine.
MAT.22.34	Mais les pharisians, quànd i ouirent qu' il avait frumaï la bouche ès saducéians, s' assèmbllirent;
MAT.22.35	Et iùn d' aeux, qui' était docteur de la loué, vìnt lli faire chutte queskyon‐ichìn pour le tèntaïr:
MAT.22.36	Maître, qui' est qui' est l' grànd c'màndement d' la loué?
MAT.22.37	Jésus lli répounit: Vous aïmraïz l' Signeur vote Gyu de tout vote coeur, et de toute votre âme, et de tout votre esprit.
MAT.22.38	Ch' est là l' pus grànd et l' prumier c'màndement.
MAT.22.39	Et v'chìn l' daeuxiême qui r'semblle à ch'tin'na: Vous aïmraïz vote pĕrchaïn coumme vous‐même.
MAT.22.40	Toute la loué et les prophétes sont cont'nus dans ches daeux c'màndements‐là.
MAT.22.41	Ho quànd les pharisians s' furent assèmbllaïs, Jésus leû fit chutte demànde‐ichìn,
MAT.22.42	Et leû dît: Qui' est qu' ous pensaïz du Christ? De qui est‐i fiss? I lli répounirent: De Dâvi.
MAT.22.43	Et coumme est‐che don, leû dît‐i, qu' Dâvi l' appelle en esprit sen Signeur par ches paroles‐ichìn:
MAT.22.44	L' Signeur a dit à men Signeur: Assiévous à ma dêtre, jusqu' à tànt qu' j' aie mis vos enn'mis pour le scabé d'vos pids?
MAT.22.45	Si don Dâvi l' appelle sen Signeur, coumme est‐che qu' il est sen Fiss?
MAT.22.46	Fis d' âme ne paeut lli répondre ùn seul mot: et d'pîs chu jour‐là persounne n' ôsit lli faire des queskyons.
MAT.23.1	Là‐d'ssus Jésus pâlit au peuplle et à ses disciplles,
MAT.23.2	Et i leû dît: Les scribes et les pharisians sont assis sus la caire de Moïse.
MAT.23.3	Gardaïz don, et faites tout chu qu' i vous disent; mais n' faites pas chu qu' i font; car i disent chu qu' i faût faire, et i n' le font pas.
MAT.23.4	Car i lient de p'sàntes et d' ìnsupportablles cherges, et les mettent sus l's épaûles dĕs hoummes; mais i n' veulent pas les mouvier du but du dét.
MAT.23.5	I font toutes leux oeuvres pour que l's hoummes les r'gardent: vlà pourqui i portent les paroles de la loué sus des lisiéres de parchemìn pus larges que l's aûtres, et ont étout des frànges pus larges à leux robes.
MAT.23.6	Il aïment les prumiéres plléches dans les festìns, et les prumiéres caires dans les synagôgues.
MAT.23.7	Il aïment qu' nou les salue dans les marchis, et que l's hoummes les appellent rabbis ou docteurs.
MAT.23.8	Mais pour vous ne d'siraïz pouìnt qu' nou vous appelle rabbi ou docteurs; parç qu' ous n' avaïz qu' ùn seul maître ou docteur, et qu' ous êtes tous fréres.
MAT.23.9	N' app'laïz nitout persounne sus la terre vote pére; parç qu' ous n' avaïz qu' ùn Pére qui' est dans les ciux.
MAT.23.10	Et qu' nou n' vous appelle pouìnt maîtres ou m'neux, parç qu' ous n' avaïz qu' ùn maître ou m'neû, qui' est l' Christ.
MAT.23.11	L' cien qui' est l' pus grànd parmi vous, s'ra vote serviteur.
MAT.23.12	Car tout houmme qui s' élev'ra s'ra abaissi; et tout houmme qui s' abaiss'ra s'ra él'vaï.
MAT.23.13	Mais malheû à vous, scribes et pharisians hypocrites, parç qu' ous frumaïz l' royaûme des ciux ès hoummes: car vous gn' y' èntraïz pouìnt vous‐mêmes, et vous vous oppôsaïz d' côte à chaeux qui d'sirent d' y' èntraïr.
MAT.23.14	Malheû à vous, scribes et pharisians hypocrites, parç que quànd vous faites mèntion d' pryaïr hardi, vous avalaïz les maîsons des veuves; ch' est pour chun'na qu' ous r'chevraïz ùn jug'ment pus dur.
MAT.23.15	Malheû à vous, scribes et pharisians hypocrites, parç qu' ous parcouaraïz la maïre et la terre pour faire ùn disciplle; et quànd vous l' avaïz fait, i mérite l' enfer daeux fes pus qu' vous.
MAT.23.16	Malheû à vous, m'neux aveuglles, qui dites: Si ùn houmme jure par le templle, ch' n' est rien; mais l' cien qui jure par l' or du templle, est oblligi d' gardaïr sen serment.
MAT.23.17	Sots et aveuglles qu' ous êtes! qui' est qui vaût mux, ou l' or, ou l' templle qui sànctifie l' or?
MAT.23.18	Et si ùn houmme, vlà chu qu' ous dites, jure par l' aûtel, ch' n' est rien; mais tout houmme qui jure par le don qui' est sus l' aûtel, est oblligi d' gardaîr sen serment.
MAT.23.19	Aveuglles qu' ous êtes! qui' est qui vaût mûx, ou l' don, ou l' aûtel qui sànctifie l' don?
MAT.23.20	L' cien don qui jure par l' aûtel, jure par l' aûtel et par tout chu qui' est d'ssus.
MAT.23.21	Et tout houmme qui jure par le templle, jure par le templle et par le cien qu' ŷ d'meure.
MAT.23.22	Et l' cien qui jure par le cieil, jure par le trône de Gyu, et par le cien qui' est assis d'ssus.
MAT.23.23	Malheû à vous, scribes et pharisians hypocrites, qui paiyiz la dîme d' la menthe, d' l' anis et du cumìn, et qui' avaïz néglligi chu qu' ill y' a d' pus ìmportànt dans la loué, saver, la justice, la miséricorde et la foué. Ch' 'tait là chu qu' i fallait pratiquer, sàns pour tout chun'na néglligier l' reste.
MAT.23.24	M'neux aveuglles, qui pĕrnaïz si grànd soin d' pâssair au travers d' ùn couleû tout chu qu' ous b'vaïz, d' crâinte d' avalaïr ùn bibét, et qui' avalaïz ùn chameau.
MAT.23.25	Malheû à vous, scribes et pharisians hypocrites, parç qu' ous nékyaïz le d'hors d' la coupe et du pllat, et qu' ous êtes au d'dans pllâins d' rapine et d' ìmpuretaï.
MAT.23.26	Aveuglle pharisian, nékyaïz prumiérement le d'dans d' la coupe et du pllat, pour que le d'hors en sét nétt étout.
MAT.23.27	Malheû à vous, scribes et pharisians hypocrites, parç qu' ous r'ssèmbllaïz à des s'pulchres bllànchis, qui par dehors paraissent biaux ès yux d's houmes; mais qui par dedans sont pllâins d' ôssements d' gens morts, et de toute sorte de pourriture.
MAT.23.28	D' même par dehors vous paraissiz justes ès yux d's hoummes; mais par dedans vous êtes pllâins d' hypocrisie et d' iniquitaï.
MAT.23.29	Malheû à vous, scribes et pharisians hypocrites, qui bâtissaïz des tombiaux ès prophétes, et qui flleurissaïz les monuments des justes,
MAT.23.30	Et qui dites: Si j' avions étaï en vie au temps d' nos péres, je n' nous serions pas joints ôve aeux pour versaïr l' sàng des prophétes.
MAT.23.31	De sorte qu' ous rèndaïz témouégnage contĕr vous‐mêmes, qu' ous êtes lĕs éfànts d' chaeux qui' ont tuaï les prophétes.
MAT.23.32	Combllaïz don la m'sure de vos péres.
MAT.23.33	Serpents, râce de vipéres, coumme est‐che qu' ous pourraïz écapaïr à la condamnâtion du faeu d' enfer?
MAT.23.34	Vlà pourqui j' m' en vais vous envyaïr des prophétes, des sages et des scribes; et vous tueraïz l's ùns, vous crucifieraïz l's aûtres, vous en fouitt'raïz d' aûtĕrs dans vos synagôgues, et vous les persécut'raïz d' vìlle en vìlle.
MAT.23.35	A ceulle fìn qu' tout l' sàng innochent qui' a étaï versaï sus la terre r'quaie sus vous, d'pîs l' sàng d' Abel le juste jusqu' au sàng d' Zacharie fis Barachie, qu' ous avaïz tuaï entĕr le templle et l' aûtel.
MAT.23.36	J' vous dis, et ch' est la véritaï, qu' tout chun'na quéera sus chutte race‐ichìn.
MAT.23.37	Jérusâlem, Jérusâlem, qui tues les prophétes, et qui' assoummes de roques chaeux qu' nou t' envie, que d' fes j' ai voulu rassèmbllaïr t's éfànts, coumme une poule rassemblle ses pouachìns sous sĕs âiles, et tu n' l' as pas voulu!
MAT.23.38	L' temps apperche qu' vote maîson d'meur'ra déserte.
MAT.23.39	Car j' vous décllére qu' ous n' me verraïz pus d'ensormais, jusqu' à tànt qu' ous n' dichiz: Bénit sét l' cien qui vient au nom du Signeur.
MAT.24.1	Quànd Jésus sortit du templle pour s' en allaïr, ses disciplles s' appĕrchirent de li, pour lli faire prendĕr mer à la bâtisse et à la gràndeur de ch't édifice‐là.
MAT.24.2	Mais i leû dît: Véyous tous ches bâtîments‐ichìn? J' vous l' dis, et ch' est la véritaï, i s'ront détruits d' façon qu' i n' ŷ restera pas pierre sus pierre.
MAT.24.3	Et coumme il 'tait assis sus la montâigne dĕs oliviers, ses disciplles s' appĕrchirent de li en particuiller, et lli dirent: Dites‐nous quànd ches chôses‐là aviendront, et quaïs sines ill y' aira d' votre avén'ment et d' la fìn du siéclle.
MAT.24.4	Et Jésus lli répounit: Gar que quiquiùn n' vous séduise;
MAT.24.5	Parç qu' ùn grànd nombre viendra sous men nom, et i diront: J' sis l' Christ; et il en séduiront ùn grànd nombre.
MAT.24.6	Vous ôraïz étout pâlaïr d' guerres, et d' brits d' guerres; mais gardous bien d' en troubllaïr; car i faut qu' ches chôses‐là aviengent; mais che n' s'ra pas acouore la fìn.
MAT.24.7	Car nou verra se soul'vaïr peuplle contĕr peuplle, et royaûme contĕr royaûme, et ill y' aira des pestes, des famines et des trembllements d' terre en bien d's endréts.
MAT.24.8	Et toutes ches chôses‐là ne s'ront que l' c'mènch'ment des douleurs.
MAT.24.9	A ch't haeure‐là nou vous mettra dans les mâins des magistrats pour êtĕr tormèntaïs, et nou vous f'ra mouarìr; et vous s'raïz haïs de toutes les nâtions à cause de men nom.
MAT.24.10	Et à ch't haeure‐là ùn grànd nombre trouv'ront des causes de scàndale et d' échopp'ment; i s' trahiront, et s' haïront l' ùn l' aûtre.
MAT.24.11	I s'élev'ra bien des faux prophètes, qui séduiront ùn nombĕr de gens.
MAT.24.12	Et parç que l' iniquitaï abond'ra, la chéritaï d' ùn grànd nombre s' refrédira.
MAT.24.13	Mais l' cien qui persévér'ra jusqu' à la fìn, s'ra saûvaï.
MAT.24.14	Et ch't évàngile‐ichìn du royaûme s'ra prêchi dans toute la terre, pour servìr de témouégnage à toutes les nâtions; et à ch't haeure‐lá viendra la fìn.
MAT.24.15	Quànd don vous verraïz qu' l' abominâtion d' la désolâtion, qui' a étaï prédite par le prophéte Dagné, s'ra dans l' llu sâint, que l' cien qui llét entende bien chu qu' i llét.
MAT.24.16	A ch't haeure‐là qu' chaeux qui sont dans la Judâie, s' enfient ès montâignes.
MAT.24.17	Que l' cien qui s'ra sus l' faît d' la maîson, n' en d'valle miette pour emportaïr quique chôse.
MAT.24.18	Et que l' cien qui s'ra dans l' courti, ne r'vire miette pour prendĕr ses hardes.
MAT.24.19	Mais malheû ès fâmes qui s'ront grosses ou nourriches dans ches jours‐là.
MAT.24.20	Pryaïz don Gyu qu' votre allâie n' avienge pouìnt durànt l' hivér, ni au jour du sabbat:
MAT.24.21	Car l' affliction d' chu temps‐là s'ra si grànde qu' a' n' a pas ieue sa pareille d'pîs l' c'mènch'ment du monde jusqu' à ch't haeure‐ichìn, et qu' i gn' y' en aira jamais.
MAT.24.22	Et si ches jours‐là n' avaient étaï raccourchis, pas ùn houmme n' airait étaï saûvaï; mais ches jours‐là s'ront raccourchis pour l' amour des élus.
MAT.24.23	A ch't haeure‐là si quiquiùn vous dit: L' Christ est ichìn, ou il est là; ne l' créyiz pouìnt.
MAT.24.24	Car i s' élev'ra d' faux christs et d' faux prophétes, qui f'ront d' grànds méreilles et des chôses étounnàntes, jusqu' à tànt d' séduire, s' il 'tait possiblle, l's élus même.
MAT.24.25	J' ai voulu vous en guernìr d' avànche.
MAT.24.26	Si don nou vous dit: Le v'chìn dans l' désert; n' sortaïz pouìnt pour y' allaïr. S' nou vous dit: Le v'chìn dans l' condan d' la maîson, ne l' créyiz pouìnt.
MAT.24.27	Car coumme ùn écllair qui sort de l' est, paraît au même môment jusqu' au vouest, de même s'ra l' avén'ment du Fis d' l' houmme.
MAT.24.28	Partout où l' corps s' trouv'ra, l's aiglles s' assèmblleront.
MAT.24.29	A l' haeure après ches jours‐là d' affliction, l' soleil d'viendra obscur et la lune ne doûra pus sa lumiére, l's ételles quéeront du cieil, et les vertus des ciux craouleront.
MAT.24.30	Là‐d'ssus l' sine du Fis d' l' houmme paraîtra dans l' cieil, et tous les peuplles d' la terre s'ront dans les plleurs et dans les gémissements; et i verront l' Fis d' l' houmme qui viendra sus les nuâies du cieil en grànd pouvoir et guelouére.
MAT.24.31	Et il enviera sĕs ànges, qui f'ront ouìr la vouaix r'tèntissànte d' leux trompettes, et qui rassèmblleront sĕs élus des quate coins du monde, d'pîs ùn but du cieil jusqu' à l' aûtre.
MAT.24.32	Appĕrnaïz une comparaîson prìnse du figuier. Quànd ses brànques sont dêjà tendres, et qu' i pousse des fieilles, vous savaïz qu' l' étaï apperche;
MAT.24.33	D' même quànd vous verraïz toutes ches chôses‐ichìn, sachiz que l' Fis d' l' houmme apperche, et qu' il est quâsi à l' us.
MAT.24.34	J' vous dis, et ch' est la véritaï, qu' chutte râce‐ichìn n' pâss'ra pouìnt, qu' toutes ches chôses‐ichìn n' séent accompllies.
MAT.24.35	L' cieil et la terre pâss'ront, mais mes paroles ne pâss'ront pouìnt.
MAT.24.36	Quànt à chu jour‐là et à ch't haeure‐là, persounne n' en a counnîssànce, pas même lĕs ànges du cieil, mais seul'ment men Pére.
MAT.24.37	Et il en s'ra à l' avén'ment du Fis d' l' houmme coumme il en était au temps de Noué.
MAT.24.38	Car coumme dans les drâins jours d'vànt l' déluge l's hoummes màngeaient et b'vaient, s' mariaient, et baillaient leux éfànts en mariage, jusqu' au jour où Noué èntrit dans l' arche;
MAT.24.39	Et qu' i n' counnaeurent l' môment du déluge que quànd i survìnt, et emportit tout l' monde: il en s'ra d' même à l' avén'ment du Fis d' l' houmme.
MAT.24.40	A ch't haeure‐là, de daeux hoummes qui s'ront dans ùn courti, l' ùn s'ra prìns et l' aûtĕr laissi.
MAT.24.41	De daeux fâmes qui meudront à ùn moulìn, l' une s'ra prìnse et l' aûtĕr laissie.
MAT.24.42	Villiz don, parç qu' ous n' savaïz pas à quâille haeure vote Signeur dét v'nìr.
MAT.24.43	Car sachiz que si l' pére de famille savait à quâille haeure de la gnett l' voleû dét v'nìr, i gn' y' a pas d' doute qu' i vill'rait, et qu' i n' laiss'rait pas faire des pertus dans sa maîson.
MAT.24.44	T'naïz vous don étout, vous que vlo, tĕrjoûs prêts; parç que l' Fis d' l' houmme viendra à l' haeure qu' ous n' pensaïz pas.
MAT.24.45	Qui' est qui' est l' serviteur fidéle et prudent, qu' sen maître a mis au d'ssus de tous ses serviteurs, pour leû dounnaïr la nourriture au temps qu' i faût?
MAT.24.46	Haeuraeux chu serviteur‐là, si sen maître, quànd i viendra, l' trouve agissànt d' la sorte.
MAT.24.47	J' vous dis, et ch' est la véritaï, qu' i l' mettra au d'ssus d' tous ses biens.
MAT.24.48	Mais si chu serviteur‐là est maûvais, et qu' i dise en sen coeur: Men maître n' est pas près de v'nìr;
MAT.24.49	Et qu' i s' mette à battĕr ses compagnons, à màngier et à bére ôve dĕs iverouagnes;
MAT.24.50	L' maître d' chu serviteur‐là viendra au jour qu' i n' s' y' attend pas, et à l' haeure qu' i n' sait pas;
MAT.24.51	I l' sépar'ra, et lli doûra pour partage d' êtĕr puni ôve lĕs hypocrites. Ch' est là qu' ill y' aira des plleurs et des grìnch'ments d' dents.
MAT.25.1	Dans chu temps‐là l' royaûme des ciux r'ssèmbllera à dix vierges, qui quànd il aeurent prìns leux làmpes, s' en allirent au d' vànt du brûman et d' la bru.
MAT.25.2	Ill y' en avait chìnq d' entre aeux qui' étaient sottes, et chìnq qui' étaient sages.
MAT.25.3	Les chìnq qui' étaient sottes, quànd il aeurent prìns leux làmpes, n' prìnrent pouìnt d' huile ôve aeux.
MAT.25.4	Les sages au contraire prìnrent de l' huile dans leux vaissiaux ôve leux làmpes.
MAT.25.5	Et coumme le brûman targeait à v'nìr, i s' assoupirent toutes, et s' endormirent.
MAT.25.6	Mais viers mignett nou‐s‐ouit ùn grànd cri: V'chìn l' brûman qui vient; allaïz au d'vànt d' li.
MAT.25.7	Ossitôt toutes ches vierges‐là se l'virent, et préparirent leux làmpes.
MAT.25.8	Mais les sottes dirent ès sages: Bailliz‐nouz d' vote huile, parç que nos làmpes s' étâignent.
MAT.25.9	Les sages leû répounirent: D' crâinte qu' chu qu' j' en avons n' suffise pas pour nous et pour vous, allaïz putót à chaeux qui' en vendent, et acataïz‐en chu qu' i vous en faût.
MAT.25.10	Mais tàndis qu' i s' en allaient en acataïr, l' brûman vìnt, et chelles qui' étaient prêtes èntrirent ôve li ès neuches, et l' us fut frumaï.
MAT.25.11	A la fìn l's aûtes vierges vìnrent étout, et lli dirent: Signeur, Signeur, ouvraïz‐nous l' us.
MAT.25.12	Mais i leû répounit: J' vous dis, et ch' est la véritaï, je n' vous counnîs pouìnt.
MAT.25.13	Villiz don, parç qu' ous n' savaïz ni l' jour ni l' haeure.
MAT.25.14	Car il en est du Signeur coumme d' ùn houmme, qui coumme i d'vait faire ùn long viage hors de sen pâis, app'lit ses serviteurs, et leû mît sen bien entĕr les mâins.
MAT.25.15	Et quànd il aeut dounnaï chìnq talents à l' ùn, daeux à l' aûtre, et ùn à l' aûtre, siévànt la capacitaï d' châquiùn d' aeux, i s' en allit ossitôt.
MAT.25.16	L' cien don qui' avait r'chu chìnq talents, s' en allit; i trafiquit ôve ch't argent‐là, et il en gâgnit chìnq aûtres.
MAT.25.17	L' cien qui' en avait r'chu daeux, en gâgnit d' même acouore daeux aûtres.
MAT.25.18	Mais l' cien qui n' en avait r'chu qu' ùn, s' en allit, et fît ùn creux dans la terre, et ŷ muchit l' argent d' sen maître.
MAT.25.19	Longtemps après chun'na l' maître étànt r'venu, leû fît rendĕr compte.
MAT.25.20	Et l' cien qui' avait r'chu chìnq talents vìnt lli' en pĕrsèntaïr chìnq aûtres, et i lli dît: Signeur, vous m' avaîtes mis chìnq talents entĕr les mâins; en v'chìn d' côte chaeux‐là, chìnq aûtĕrs qu' j' ai gâgnis.
MAT.25.21	Sen maître lli répounit: O bouan et fidéle serviteur, parç qu' ous avaïz étaï fidéle en p'tit d' chôse, j' vous établlirai sus bien d' aûtres: èntraïz dans la jouaie d' vote signeur.
MAT.25.22	L' cien qui' avait r'chu daeux talents, vìnt étout s' pĕrsèntaïr à li et lli dît: Signeur, vous m' avaîtes mis daeux talents entĕr les mâins; en v'chìn, d' côte chaeux‐là, daeux aûtĕrs qu' j' ai gâgnis.
MAT.25.23	Sen maître lli répounit: O bouan et fidéle serviteur, parç qu' ous avaïz étaï fidéle en p'tit d' chôse, j' vous établlirai sus bien d' aûtres: èntraïz dans la jouaie d' vote signeur.
MAT.25.24	L' cien qui n' avait r'chu qu' ùn talent, vìnt après chun'na, et lli dît: Signeur, je sais qu' ous êtes ùn dur houmme, qu' ous faites l' avoût où vous n' avaïz pas s'maï, et qu' ous r'cuilliz où vous n' avaïz mis rien;
MAT.25.25	Vlà pourqui coumme j' vous appĕrhèndais, j' ai étaï muchier vote talent dans la terre: le v'chìn, j' vous rends chu qui' était à vous.
MAT.25.26	Mais sen maître lli répounit: Maûvais et pĕrchaeux serviteur, vous savaîtes que j' fais l' avoût où j' n' ai pouìnt s'maï, et qu' je r'cuille où j' n' ai mis rien;
MAT.25.27	Vous d'vaîtes don mettre m'n argent entĕr les mâins des bànquiers, à ceulle fìn qu' étànt r'venu je r'halisse ôve usure chu qui' est à mé.
MAT.25.28	Qu' nou lli' ôte don l' talent qu' il a, et qu' nou l' baille au cien qui' a dix talents.
MAT.25.29	Car nou doûra à tous chaeux qui' ont dêjà, et il airont des biens à mouachiaux; mais pour le cien qui n' a pouìnt, nou lli' ôtera même chu qu' i semblle qu' il a.
MAT.25.30	Et qu' nou houle chu serviteur inutile‐là dans les ténébres de d'hors. Ch' est là qu' ill y' aira des plleurs et des grìnch'ments d' dents.
MAT.25.31	Ho quànd l' Fis d' l' houmme viendra dans sa majestaï, accompagni de tous l's ànges, i s' assiéra sus l' trône de sa guelouére.
MAT.25.32	Et quànd toutes les nâtions se s'ront assèmbllâies d'vànt li, i sépar'ra l's ùns d' ôve lĕs aûtres, coumme ùn bergier sépare les bĕrbis d' ôve les boucs:
MAT.25.33	Et i plléch'ra les bĕrbis à sa dêtre, et les boucs à sa gaûche.
MAT.25.34	Là‐d'ssus le Roué dira à chaeux qui s'ront à sa dêtre: V'naïz, vous qui' avaïz étaï bénis par men Pére, possédaïz l' royaûme qui vous a étaï préparaï d'pîs l' c'mènch'ment du monde.
MAT.25.35	Car j' ai ieue faïm, et vous m' avaïz dounnaï à màngier: j' ai ieue sét, et vous m' avaïz dounnaï à bére: j' ai ieue besoin de d'meure, et vous m' avaïz hébergi:
MAT.25.36	J' ai étaï nu, et vous m' avaïz r'grâie: j' ai étaï malade, et vous m' avaïz visitaï: j' étais en prîson, et vous êtes venu m' vée.
MAT.25.37	Là‐d'ssus les justes lli répond'ront: Signeur, quànd est‐che que j' vous avons veue aver faïm, et que j' vous avons dounnaï à màngier; ou aver sét, et que j' vous avons dounnaï à bére?
MAT.25.38	Quànd est‐che que j' vous avons veue sàns d'meure, et que j' vous avons hébergi; ou sàns hardes, et que j' vous avons r'grâie?
MAT.25.39	Et quànd est‐che que j' vous avons veue malade, ou en prîson, et qu' je simes venus vous visitaïr?
MAT.25.40	Et le Roué leû répond'ra: J' vous dis, et ch' est la véritaï, autànt d' fes qu' ous l' avaïz fait à l' égard de quiquiùn d' ches pus p'tits‐ichìn d' mes fréres, ch' est à mé‐même qu' ous l' avaïz fait.
MAT.25.41	Après chun'na i dira à chaeux qui s'ront à la gaûche: Allous‐en hors de ma veie, maûdits qu' ous êtes; allaïz au faeu éternel, qui' a étaï préparaï pour le gyablle et pour sĕs ànges.
MAT.25.42	Car j' ai ieue faïm, et vous n' m' avaïz pas dounnaï à màngier: j' ai ieue sét, et vous n' m' avaïz pas dounnaï à bére:
MAT.25.43	J' ai ieue besoin de d'meure, et vous n' m' avaïz pas hébergi: j' ai étaï sàns hardes, et vous n' m' avaïz pas r'grâie: j' ai étaï malade et en prîson, et vous n' m' avaïz pas visitaï.
MAT.25.44	Là‐d'ssus i lli répond'ront ossìn: Signeur, quànd est‐che que j' vous avons veue aver faïm, ou aver sét, ou sàns d'meure, ou sans hardes, ou malade, ou dans la prîson; et qu' j' avons mànqui d' vous assistaïr?
MAT.25.45	Mais i leû répond'ra: J' vous dis, et ch' est la véritaï, qu' autànt d' fes qu' ous airaïz mànqui d' faire ches services‐là à quiquiùn d' ches pus p'tits‐ichìn, vous avaïz mànqui d' les rendre à mé‐même.
MAT.25.46	Et à ch't haeure‐là ches‐chìn îront au torment éternel, et les justes dans la vie éternelle.
MAT.26.1	Jésus, quànd il aeut fini tous ches discours‐ichìn, dît à ses disciplles:
MAT.26.2	Vous savaïz qu' la pâque se f'ra dans daeux jours, et que l' Fis d' l' houmme s'ra livraï pour êtĕr crucifyaï.
MAT.26.3	Au même temps les prìnces des prêtres et l's àncians du peuplle s' assèmbllirent dans la cour du grànd‐prêtre qui' avait nom Caïphe;
MAT.26.4	Et i tìnrent conseil ensemblle pour trouvaïr moyen d' se saisìr par finesse de Jésus, et de l' faire mouarìr.
MAT.26.5	Et i disaient: I n' faut pas qu' che sét durànt la fête, d' crâinte qu' i n' s' éléve quique émeute parmi l' peuplle.
MAT.26.6	Ho Jésus, coumme il 'tait à Béthanie dans la maîson d' Simon l' lépraeux,
MAT.26.7	Une fâme vìnt à li ôve ùn vaissé d' albâtre pllaïn d' une huile de grànd prîx, qu' a' lli versit sus la tête, coumme il 'tait à tablle.
MAT.26.8	Et quànd i virent chun'na, ses disciplles s' en mârrisirent, et dirent: A qui bouan chutte perte‐là?
MAT.26.9	Car nou‐s‐airait peue vendĕr chu parfùm‐là bien cher, et en dounnaïr l' argent ès paures.
MAT.26.10	Mais Jésus, quànd i saeut chu qu' i disaient, leû dît: Pourqui' est‐che qu' ous enverraïz chutte fâme‐là? Chu qu' a' vient d' faire pour mé est une bouanne oeuvre.
MAT.26.11	Car vous avaïz tĕrjoûs des paures parmi vous; mais pour mé vous n' m' airaïz pas tĕrjoûs.
MAT.26.12	Et quànd alle a versaï chu parfùm‐là sus men corps, a' l' a fait pour m' ensevlìr d'vànt l' temps.
MAT.26.13	J' vous dis, et ch' est la véritaï, partout où ch't évàngile‐ichìn s'ra prêchi, ch' est pour dire, dans tout l' monde, nou r'cordera à la louànge de chutte fâme‐là chu qu' a' vient d' faire.
MAT.26.14	Là‐d'ssus ùn des douze, qui' avait nom Judas Iscariote, s'en allit trouvaïr les prìnces des prêtres,
MAT.26.15	Et i leû dît: Qui' est qu' ous voulaïz m' dounnaïr, et je l' mettrai dans vos mâins? Et il accordirent d' lli dounnaïr trente piéches d' argent.
MAT.26.16	D'pîs chu temps‐là, i trachait une occâsion sortablle pour le mettre entĕr leux mâins.
MAT.26.17	Ho l' prumier jour des pâins sàns l'vaïn les disciplles vìnrent trouvaïr Jésus, et lli dirent: Où' est qu' ous voulaïz que j' vous préparions chu qu' i faut pour màngier la pâque?
MAT.26.18	Jésus leû répounit: Allaïz dans la vìlle cîs un taï, et dites‐lli: L' maître vous envie dire: Men temps s' apperche; j' viens faire la pâque cîs vous ôve mes disciplles.
MAT.26.19	Les disciplles firent chu qu' Jésus leû‐s‐avait c'màndaï, et préparirent chu qu' i fallait pour la pâque.
MAT.26.20	Quànd don l' sér fut v'nu, i s' mît à tablle ôve ses douze disciplles.
MAT.26.21	Et coumme i màngeaient, i leû dît: J' vous dis, et ch' est la véritaï, qu' ùn d' vous que vlo m' trahira.
MAT.26.22	Chu qui l's attristit hardi; et châquiùn d' aeux s' mît à lli dire: S'rait‐che mé, Signeur?
MAT.26.23	I leû répounit: L' cien qui mét la maïn ôve mé dans l' pllat, est l' cien qui m' trahira.
MAT.26.24	Pour chu qui' est du Fis d' l' houmme, i s'en va, siévant chu qui' a étaï dit d' li; mais malheû à l' houmme par qui l' Fis d' l' houmme s'ra trahi: i vaûdrait mux pour li n' aver jamais étaï naï.
MAT.26.25	Judas, qui fut l' cien qui l' trahisit, pĕrnànt la parole, lli dît: Maître, est‐che mé? I lli répounit: Vous l' avaïz dit.
MAT.26.26	Ho tàndis qu' i soupaient, Jésus prìnt du païn; et quànd i l' aeut béni, i l' rompit, et l' baillit à ses disciplles, et leû dît, Pĕrnaïz, et màngiz chun'na: chun'chìn est men corps.
MAT.26.27	Et quànd il aeut prìns l' caliche, i rèndit grâces, le leû baillit, et dît: B'vaïz‐en tous:
MAT.26.28	Car chun'chìn est men sàng, l' sàng d' la nouvelle aillànce, qui s'ra versaï pour ùn grànd nombre pour la rémission des péchês.
MAT.26.29	Ho j' vous dis que je n' bérai pus d'ensormais d' chu frit‐ichìn d' la vigne, jusqu' à chu jour‐là que je l' bérai derché ôve vous dans l' royaûme de men Pére.
MAT.26.30	Et quànd il aeurent chàntaï l' càntique d'actions d' grâces, i s' en allirent à la montâigne dĕs oliviers.
MAT.26.31	Là‐d'ssus Jésus leû dît: J' vous s'rai à tous ch'ti gnett une occâsion d' scàndale; car il est écrit: J' frapp'rai l' bergier, et les bĕrbis du troupé s'ront à l' abanon.
MAT.26.32	Mais après qu' je s'rai ressuscitaï, j' îrai d'vànt vous en Galilâie.
MAT.26.33	Pierre lli répounit: Quànd vous s'raîtes pour tous l's aûtres ùn sujét d' scàndale, jamais vous n' le s'raïz pour mé.
MAT.26.34	Jésus là‐d'ssus lli dît: J' vous dis, et ch' est la véritaï, qu' en chutte même gnett‐ichìn, d'vànt que l' coq chànte, vous me r'nonch'raïz tres fes.
MAT.26.35	Mais Pierre lli dît: Quànd même i faûdrait mouarìr ôve vous, je n' vous r'nonch'rai pouìnt. Et tous l's aûtĕrs disciplles dirent étout la même chôse.
MAT.26.36	Là‐d'ssus Jésus gâgnit ôve aeux jusqu' à ùn endrét qui' avait nom Gethsémani; et i dît à ses disciplles: Assiévous‐ichìn tàndis que j' m' en îrai là pour pryaïr.
MAT.26.37	Et quànd il aeut prìns ôve li Pierre et les daeux fis d' Zébédée, i c'mènchit à s' égroutaïr, et à être en grànde afflliction.
MAT.26.38	A ch't haeure‐là i leû dît: M'n âme est triste jusqu' à la mort: restaïz ichìn, et villiz ôve mé.
MAT.26.39	Et quànd i s' fut en allaï un p'tit pus llen, i s' prosternit l' visage contĕr terre, pryit, et dît: Mon Pére, s' il est possiblle, faites que chu caliche‐ichìn pâsse llen d' mé: pour tout chun'na qu' il en sét pas coumme je l' veurs, mais coumme vous l' voulaïz.
MAT.26.40	I vìnt au but d' une achie où ses disciplles étaient, et coumme i les trouvit endormis, i dît à Pierre: Qui! vous n' avaïz pas peue viller une haeure ôve mé?
MAT.26.41	Villiz et pryaïz, à ceulle fìn qu' ous n' quéyiz pas en tèntâtion; l' esprit est prompt, mais la chair est fyaiblle.
MAT.26.42	I s' en allit acouore pryaïr une daeuxiême fes, et i dît: Mon Pére, si chu caliche‐ichìn n' sairait pâssaïr sàns qu' je l' béve, qu' vote volèntaï sét faite.
MAT.26.43	I r'virit après chun'na où il étaient, et les trouvit acouore endormis, parç que leux yux étaient app'sàntis d' soummeil.
MAT.26.44	Et quànd i l's aeut quittaïs, i s'en allit acouore pryaïr pour la trésiême fes, et i dît les mêmes paroles.
MAT.26.45	Là‐d'ssus i vìnt trouvaïr ses disciplles, et leû dît: Dormaïz à ch't haeure, et r'paûsous: v'chìn l' haeure qui' apperche, et l' Fis d' l' houmme s'en va étĕr mis dans les mâins des pécheurs.
MAT.26.46	L'vous, allons, l' cien qui dét m' trahìr est près d' ichìn.
MAT.26.47	I n' avait pas acouore fini ches mots‐ichìn, qu' Judas ùn des douze vìnt, et ôve li une route de gens armaïs d' épâies et d' bâtons, qui' avaient étaï envyaïs par les prìnces des prêtres, et par les àncians du peuplle.
MAT.26.48	Ho l' cien qui l' trahissait leû‐s‐avait dounnaï ùn sinal pour le counnítre, leû disànt: L' cien que j' baîs'rai, ch' est ch'tin'na‐même qu' ous trachiz: mettaïz les mâins sus li.
MAT.26.49	Ossitôt don i s' appĕrchit d' Jésus, et lli dît: Maître, j' vous salue. Et i l' baîsit.
MAT.26.50	Et Jésus lli répounit: M'n ami, qui' est qu' ous êtes venu faire ichìn? Et en même temps tous l's aûtĕrs s' avànchirent, s' houlirent sus Jésus, et mirent leux mâins sus li.
MAT.26.51	Là‐d'ssus ùn d' chaeux qui' étaient ôve Jésus, quànd il aeut mis la maïn sus s'n épâie, et qu' i l' aeut déhalâie, en frappit ùn des serviteurs du grànd‐prêtre, et lli copit une oreille.
MAT.26.52	Mais Jésus lli dît: R'mettaïz votre épâie à sa plléche; car tous chaeux qui prèndront l' épâie, mourront par l' épâie.
MAT.26.53	Créyous que je n' sairais pas pryaïr men Pére, et qu' i n' m' enverrait pas ichìn en même temps pus d' douze légions d' ànges?
MAT.26.54	Coumme est‐che don que l's écritures s' accomplliront, qui décllérent qu' i faût qu' vlà qui s' féche?
MAT.26.55	En même temps Jésus s' adĕrchit à chutte gaînelà, et leû dît: Vous êtes venus ichìn armaïs d' épâies et d' bâtons pour me prendre coumme si j' étais ùn voleû: j' étais tous les jours assis au milli d' vous, et j' ensignais dans l' templle, et vous n' m' avaïz pas arrêtaï.
MAT.26.56	Mais tout chun'na s' est fait à ceulle fìn qu' chu qu' les prophétes ont écrit fusse accomplli. Là‐d'ssus les disciplles l' abàndounnirent, et s' enfirent tous.
MAT.26.57	Ches gens‐là, quànd il aeurent mis leux mâins sus Jésus, l' emm'nirent cîs Caïphe, qui' était l' grànd‐prêtre, où les scribes et l's àncians étaient assèmbllaïs.
MAT.26.58	Ho Pierre le siévait d' llen jusqu' au belle d' la maîson du grànd‐prêtre; et quànd il y' aeut èntraï, i s' assiévit ôve les gens pour vée la fìn d' tout chun'chìn.
MAT.26.59	Entĕrtemps les prìnces des prêtres et tout l' conseil trachaient ùn faux témouégnage contĕr Jésus pour le faire mouarìr.
MAT.26.60	Et i n' en trouvirent pouìnt qui fusse suffisànt, bien qu' une route de faux témoins s' fussent offerts. A la fìn i vìnt daeux faux témoins,
MAT.26.61	Qui dirent: Ch'tin'chìn a dit: J' peux détruire le templle de Gyu, et le r'bâtir en tres jours.
MAT.26.62	Là‐d'ssus l' grànd‐prêtĕr se l'vit, et lli dît: Vous n' répounaïz rien à chu qu' chaeux‐chìn témoignent contĕr vous?
MAT.26.63	Mais Jésus n' disait mot. Et l' grànd‐prêtĕr lli dît: J' vous c'mànde par le Gyu vivànt d' nous dire s' ous êtes l' Christ, l' Fis de Gyu.
MAT.26.64	Jésus lli répounit: Vous l' avaïz dit: je l' sis: mais j' vous décllére qu' ichìn‐après vous verraïz l' Fis d' l' houmme assis à la dêtre d' la majestaï d' Gyu v'nìr sus les nuâies du cieil.
MAT.26.65	Là‐d'ssus l' grànd‐prêtre étrillit ses hardes, et i dît: Il a bllasphêmaï: qui' est qu' j' avons pus besoin d' témoins? Vous v'naïz d' ouìr l' bllasphême:
MAT.26.66	Qui' est qu' ous en pensaïz? I répounirent: Il a méritaï la mort.
MAT.26.67	Là‐d'ssus i lli bavirent au visage, et i touquirent sus li à caoups d' poing: et d' aûtĕrs lli baillirent des cllaques,
MAT.26.68	Et i disaient: Christ, prophétise‐nous, et dis qui' est qui' est l' cien qui' a touqui sus té.
MAT.26.69	Pierre entĕrtemps était d'hors assis dans l' belle; et une baisse s' appĕrchit, et lli dît: Vous étaîtes ossìn ôve Jésus d' Galilâie.
MAT.26.70	Mais i l' gnit d'vànt tout l' monde, et i dît: Je n' sais pas chu qu' ous dites.
MAT.26.71	Et coumme i sortait hors de l' us pour èntraïr dans l' porta, une aûte baisse qui l' vît dît à chaeux qui s' trouvirent là: Ch'tin'chìn était étout ôve Jésus d' Nâzareth.
MAT.26.72	Pierre le gnit une daeuxiĕme fes, disànt ôve ùn serment: Je n' counnîs pouìnt ch't houmme‐là.
MAT.26.73	Au but d' une p'tite achie chaeux qui' étaient‐là vìnrent, et dirent à Pierre: Il est seur qu' ous êtes étout d' ches gens‐là; car vote làngage vous fait assaïz counnître.
MAT.26.74	I s' mît là‐d'ssus à maûdire et à juraïr, et à dire qu' i n' avait aûcune counnîssànce de ch't houmme‐là; et ossitôt l' coq chàntit.
MAT.26.75	Et Pierre s' souvìnt d' la parole qu' Jésus lli' avait dite: D'vànt que l' coq chànte, vous me r'nonch'raïz tres fes. Et i sortit d'hors, et plleurit amaïrement.
MAT.27.1	Quànd l' matìn fut v'nu, tous les prìnces des prêtres, et l's àncians du peuplle juif, tìnrent conseil contĕr Jésus pour le faire mouarìr.
MAT.27.2	Et quànd i l' aeurent amarraï, i l' emm'nirent, et l' mirent entĕr les mâins d' Ponce‐Pilate, leû gouverneû.
MAT.27.3	Entĕrtemps Judas qui l' avait trahi, quànd i vît qu' il 'tait condamnaï, se r'pèntisit d' chu qu' il avait fait; et quànd i r'portit les trente piéches d' argent ès prìnces des prêtres et ès sénateurs,
MAT.27.4	I leû dît: J' ai péchi quànd j' ai trahi l' sàng innochent. I lli répounirent: Qui' est qu' vlà qui nous fait? ch' est votre affaire.
MAT.27.5	Là‐d'ssus i houlit ch't argent‐là dans l' templle, s'en allit, et s' pèndit.
MAT.27.6	Mais les prìnces des prêtres, quànd il aeurent prìns l' argent, dirent: I n' nous est pas permis de l' mettĕr dans l' tĕrsor, parç que ch' est l' prîx du sàng.
MAT.27.7	Et quànd il aeurent tìnt conseil là‐d'ssus, il en acatirent l' càmp d' un faiseû d' pot'rie, pour là s'pulture des étràngiers.
MAT.27.8	Ch' est pour chun'na qu' chu càmp‐là jusqu' à nos jours est app'laï Haceldama, ch' est pour dire, l' càmp du sàng.
MAT.27.9	Vlà coumme fut accompllie chutte parole‐ichìn du prophéte Jérémie: Il ont r'chu les trente piéches d' argent, qui' étaient l' prîx du cien qui' avait étaï mis à prîx, et d' qui il avaient fait l' marchi ôve les fis d' Israël;
MAT.27.10	Et i l's ont dounnâies pour en acataïr l' càmp d' ùn faiseû d' pot'rie, coumme le Signeur m' la ordounnaï.
MAT.27.11	Ho Jésus fut m'naï d'vànt l' gouverneû; et l' gouverneû l' ìnterrogit en ches mots‐ichìn: Etous l' roué des Juîs? Jésus lli répounit: Vous l' dites.
MAT.27.12	Et coumme il 'tait accûsaï par les prìnces des prêtres et l's àncians, i n' répounit rien.
MAT.27.13	Là‐d'ssus Pilate lli dît: Est‐che qu' ous n' oyiz pas d' combien d' chôses ches gens‐là vous accûsent?
MAT.27.14	Mais i n' répounit rien à tout chu qu' i paeut lli dire; de sorte que l' gouverneû en était tout étounnaï.
MAT.27.15	Ho l' gouverneû avait coûtume au jour d' la fête de Pâque d' libéraïr l' cien des prîsounniers que l' peuplle lli d'màndait;
MAT.27.16	Et dans chu temps‐là ill y' en avait ùn qui' était r'noummaï, et il avait nom Barabbas.
MAT.27.17	Coumme il 'taient don tous assèmbllaïs, Pilate leû dît: L' quaï est‐che qu' ous voulaïz que j' vous r'lâche, Barabbas, ou Jésus, qui' est app'laï Christ?
MAT.27.18	Car i savait bien que ch' 'tait par envie qu' i l' avaient mis entĕr ses mâins.
MAT.27.19	Entĕrtemps coumme il 'tait assis sus sen siége de justice, sa fâme envyit lli dire: N' ai rien à faire ôve chu juste‐là; car agnett j' ai ieue dans ùn songe ùn divers torment à cause de li.
MAT.27.20	Mais les prìnces des prêtres et l's àncians persuadirent au peuplle de d'màndaïr Barrabas, et d' faire mouarìr Jésus.
MAT.27.21	Quànd don l' gouverneû leû‐s‐aeut dit: L' quaï des daeux voulous que j' vous r'lâche? i lli répounirent: Barabbas.
MAT.27.22	Pilate leû dît: Qui' est don que j' f'rai d' Jésus, qui' est app'laï Christ?
MAT.27.23	I répounirent tous: Qu' i sét crucifyaï. L' gouverneû leû dît: Mais quaï mal a‐t‐i fait? Et i s' mirent à cryaïr acouore pus fort, disànt: Qu' i sét crucifyaï.
MAT.27.24	Pilate veyànt qu' i n' ŷ gâgnait rien, mais que l' brit crêssait d' pus en pus, s' fît apportaïr d' l' iaue, et s' lavànt les mâins d'vànt l' peuplle, i leû dît: J' sis innochent du sàng d' chu juste‐là: che s'ra à vous d' en répondre.
MAT.27.25	Et tout l' peuplle lli répounit: Qu' sen sàng r'quaie sus nous et sus nos éfànts.
MAT.27.26	Là‐d'ssus i leû r'lâchit Barabbas; et quànd il aeut fait fouittaï Jésus, i le r'mît entĕr leux mâins pour êtĕr crucifyaï.
MAT.27.27	Les soudards du gouverneû après chun'na m'nirent Jésus à la pllaid'rie; et là, quànd il aeurent assèmbllaï toute la gaîne,
MAT.27.28	I lli halirent ses hardes, et le r'vêtirent d' ùn mànté d' écarlate;
MAT.27.29	Et quànd il aeurent plléchi une courounne d' épines, i la lli mirent sus la tête, ôve ùn ros dans la maïn dêtre. Et quànd i s' furent mis à genouâix d'vànt li, i s' moquaient d' li, et disaient: Salut au roué des Juîs.
MAT.27.30	Et i lli bavaient au visage, et pĕrnaient l' ros qu' i t'nait, et lli' en frappaient la tête.
MAT.27.31	Quànd i s' furent d' même jouaïs d' li, i lli halirent chu manté d' écarlate‐là; et quànd i lli' aeurent r'mis ses hardes, i l' emm'nirent pour le crucifyaïr.
MAT.27.32	Coumme i sortaient, i rèncontrirent ùn houmme de Cyrène, qui' avait nom Simon, qu' i forchirent de portaïr la querouâïx d' Jésus.
MAT.27.33	Et quànd i vìnrent à l' endrét app'laï Golgotha, ch' est pour dire, l' endrét où l' crâne est,
MAT.27.34	I lli dounnirent à bére du vìn mêlaï d' fieil; mais quànd il en aeut goûtaï, i n' voulit pas en bére.
MAT.27.35	Quànd i l' aeurent crucifyaï, i chârirent ses hardes entre aeux, et les halirent au sort; à ceulle fìn qu' chutte parole‐ichìn du prophéte fusse accompllie: Il ont châraï entre aeux mes hardes, et ont halaï ma robe au sort.
MAT.27.36	Et quànd i s' furent assis, i l' gardaient.
MAT.27.37	I mirent étout au‐d'ssus d' sa tête la cause de sa condamnâtion écrite en ches mots‐ichìn: Ch' est Jésus l' Roué des Juîs.
MAT.27.38	En même temps nou crucifyit ôve li daeux voleux, l' ùn à sa dêtre, et l' aûtre à sa gaûche.
MAT.27.39	Et chaeux qui pâssaient par là l' abafouaient, et craoûlaient la tête,
MAT.27.40	Et lli disaient: Té qui détruis l' templle de Gyu, et qui le r'bâtis en tres jours, pourqui' est qu' tu n' te saûves pas té‐même? S' tu' es l' Fis d' Gyu, d'valle d' la querouâïx.
MAT.27.41	Les prìnces des prêtres s' moquaient étout d' li ôve les scribes et l's àncians, et i disaient:
MAT.27.42	Il a saûvaï l's aûtres, et i n' peut pas s' saûvaïr li‐même. S' il est l' Roué d' Israël, qu' i d'valle à ch't haeure d' la querouâïx, et j' crérons en li.
MAT.27.43	I mét sa fiànche en Gyu; si don Gyu l' aïme, qu' i l' délivre à l' haeure, pisqu' i dit: J' sis l' Fis d' Gyu.
MAT.27.44	Les voleux qui' étaient crucifyaïs ôve li, lli faisaient étout les mêmes r'preuches.
MAT.27.45	Ho d'pîs la sixiême haeure du jeur jusqu' à la neuviême toute la terre fut couverte de ténébres.
MAT.27.46	Et sus la neuviême haeure Jésus fît ùn grànd cri, et i dît: Eli, Eli, lamma sabacthani! ch' est pour dire: Mon Gyu, mon Gyu, pourqui' est qu' ous m' avaïz abàndounnaï?
MAT.27.47	Quiquiùns d' chaeux qui' étaient là, quànd i l' aeurent oui cryaïr coumme chun'na, disaient: Il appelle Elie.
MAT.27.48	Et ossitôt iùn d' aeux s' mît à courre, et il èmpllisit une éponge de vinaîgre; et quànd i l' aeut mise au but d' ùn ros, i lli' offrit à bére.
MAT.27.49	L's aûtĕrs disaient: Attèndaïz, véyons s' Elie viendra l' délivraïr.
MAT.27.50	Mais Jésus, quànd il aeut fait acouore ùn grànd cri, rèndit l' esprit.
MAT.27.51	En même temps l' vouéle du templle s' étrillit en daeux d'pîs l' haut jusqu' en bas: la terre trèmbllit: les roques se fèndirent:
MAT.27.52	Les s'pulcres s' ouvrirent; et une route de corps des sâints qui' étaient dans l' soummeil de la mort, ressuscitirent;
MAT.27.53	Et quànd il aeurent sorti d' leux tombes après sa résurrection, i vìnrent dans la vìlle sâinte, et furent veues d' une route de gens.
MAT.27.54	L' cèntigner, et chaeux qui' étaient ôve li pour gardaïr Jésus, quànd il aeurent veue l' trèmbllement d' terre, et tout chu qui s' pâssait, furent prìns d' ùn grànd effré, et dirent: Ch't houmme‐ichìn était véritabllement Fis d' Gyu.
MAT.27.55	Ill y' avait là étout une route de fâmes qui s' tenaient au llen, et qui' avaient siévu Jésus d'pîs la Galilâie, et qui pĕrnaient soin d' li;
MAT.27.56	Parmi lesquâilles ill y' avait Marie‐Mad'laïne, Marie mére de Jacques et de Jôseph, et la mère des fis d' Zébédée.
MAT.27.57	Viers le sér, ùn riche houmme d' la vìlle d' Arimathâie, noummaï Jôseph, qui' était étout disciplle de Jésus,
MAT.27.58	Vìnt trouvaïr Pilate, et quànd i lli' aeut d'màndaï l' corps de Jésus, Pilate c'màndit qu' nou l' lli baillisse.
MAT.27.59	Jôseph don, quànd il aeut prìns l' corps, l' env'loppit dans ùn bllànc lìncheur,
MAT.27.60	L' mît dans sa grotte, qui n' avait pas acouore servi, et qu' il avait fait câriaïr dans l' roc; et quànd il aeut roûlaï une grosse roque à l' èntrâie d' la grotte, i s' en allit.
MAT.27.61	Marie‐Mad'laïne, et l' aûte Marie étaient là, assises auprès d' la grotte.
MAT.27.62	L' lend'maïn qui' était l' pĕrchaïn jour du cien qu' nou‐s‐appelle la préparâtion du sabbat, les prìnces des prêtres et les pharisiàns, quànd i s' furent assèmbllaïs, vìnrent trouvaïr Pilate,
MAT.27.63	Et lli dirent: Signeur, j' nous simes souv'nus que ch't imposteur‐là a dit, quànd il était acouore en vie J' ressuscit'rai tres jours après ma mort!
MAT.27.64	C'màndaïz don qu' la grotte sét gardâie jusqu' au trésiême jour, d' crâinte que ses disciplles ne viengent dérobaïr sen corps, et n' dichent au peuplle: Il est ressuscitaï d' entĕr les morts; et d' même l' draïn abus s'rait piére que l' prumier.
MAT.27.65	Pilate leû dît: Vous avaïz une garde; allaïz, faites‐lé gardaïr coumme vous l' entèndraïz.
MAT.27.66	I s' en allirent don, et pour s' asseûraïr d' la grotte, il en scellirent la roque, et ŷ mirent une garde.
MAT.28.1	Mais quànd chutte s'mâine‐là fut pâssâie, l' prumier jour d' la pĕrchâine c'mènchait à pâine à llére, qu' Marie‐Mad'laïne et l' aûte Marie vìnrent pour vée la grotte.
MAT.28.2	Et tout d' ùn caoup i s' fît ùn grànd trèmbllement d' terre; car ùn ànge du Signeur d'vallit du cieil, et vìnt tournaïr la roque qui' était à l' èntrâie d' la grotte, et s' assiévit d'ssus.
MAT.28.3	Sen visage était r'llésànt coumme ùn écllair, et ses hardes bllànches coumme la neie.
MAT.28.4	Les gens d' la garde en furent prìns d' ùn taïll effré, qu' i d'vìnrent coumme morts.
MAT.28.5	Mais l' ànge s' adĕrchit ès fâmes, et leû dît: Pour vous n' cragniz pouìnt; car je sais qu' ous trachiz Jésus qui' a étaï crucifyaï:
MAT.28.6	I n' est pas ichìn: car il est réssuscitaï coumme i l' avait dit. V'naïz, et véyiz l' endrét où l' Signeur avait étaï mis;
MAT.28.7	Et hâtous d' allaïr dire à ses disciplles qu' il est ressuscitaï. Il îra d'vànt vous en Galilâie: ch' est là qu' ous l' verraïz: j' vous en avertis d' avànche.
MAT.28.8	Ches fâmes‐la sortirent ossitôt d' la grotte, prìnses d' effré et pllâines de jouaie; et i s' en allirent et s' mirent à courre pour en portaïr la nouvelle à ses disciplles.
MAT.28.9	En même temps Jésus s' mourtrit à iaeux, et leû dît: L' salut vous sét dounnaï. Et iaeux i s' appĕrchirent de li, lli' embrachirent les pids, et l' adorirent.
MAT.28.10	Là‐d'ssus Jésus leû dît: N' cragniz pouìnt: allaîz dire à mes fréres qu' il aûgent en Galilâie: ch' est là qu' i m' verront.
MAT.28.11	Coumme i s' y' en allaient, quiques soudards d' la garde vìnrent à la vìlle, et rapportirent ès prìnces des prêtres chu qui s' était pâssaï.
MAT.28.12	Ches‐chìn, quànd i s' furent assèmbllaïs ôve les àncians, et qu' il aeurent déliberaï ensemblle, dounnirent une grànd soumme d' argent ès soudards,
MAT.28.13	Et leû dirent: Dites que ses disciplles sont v'nus de gnett, et l' ont dérobaï tàndis qu' ous dormaîtes.
MAT.28.14	Et si l' gouverneû vient à l' saver, j' l' abllût'rons, et j' vous mettrons en seuretaï.
MAT.28.15	Les soudards aiyànt r'chu ch't argent‐là, firent chu qu' nou leû‐s‐avait dit: et chu rapport‐là dure jusqu' au jour qu' il est parmi les Juîs.
MAT.28.16	Ho l's onze disciplles s' en allirent en Galilâie sus la montâigne où Jésus leû‐s‐avait c'màndaï de s' trouvaïr.
MAT.28.17	Et quànd i l' virent là, i l' adorirent: quiquiùns pour tout chun'na aeurent des doutes.
MAT.28.18	Mais Jésus s' appĕrchit d' aeux, et leû pâlit coumme chun'chìn: Tout pouvoir m' a étaï dounnaï dans l' cieil et sus la terre.
MAT.28.19	Allaïz don, et ìnstruisaïz tous les peuplles, et bâtisaïz‐les au nom du Pére, et du Fiss, et du Sâint‐Esprit;
MAT.28.20	Et appĕrnaïz‐leû à gardaïr toutes les chôses que j' vous ai c'màndâies. Et séyiz seurs qu' je s'rai tĕrjoûs ôve vous jusqu' à la fìn du monde.
