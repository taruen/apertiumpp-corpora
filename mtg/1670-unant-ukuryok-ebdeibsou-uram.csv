MAT.1.1	A kerek sekeibkun deyok ara nun Du Yesus Kristus Er aibwe kisok nang si yuk-yuk kerek sekeibkun. Nun Du bira ninyi kibdandoka weik sienyi Daud deibdobanyi kuramwe. Tonda, weik sienyi Daud bira nun aibwe Abraham deibdobanyi kuramwe ati, nun Du Yesus bibabyi Abraham deibdobanyi kuramwe.
MAT.1.2	Abraham biryi er mi Ishak deibdobmou.
MAT.1.2	Ba, Ishak biryi er mi Yakub deibdobmou.
MAT.1.2	Ba, Yakub biryi er mi Yehuda ab er duweityabwe ab deibdobmou.
MAT.1.3	Yehuda biryi mabwe bitinyi si Peres ab Zerah ab deibdobmou.
MAT.1.3	A mabwe deibdeibmou ner si ara Tamar kuramwe.
MAT.1.3	Ba, Yehuda mi Peres biryi er mi Hezron deibdobmou.
MAT.1.3	Ba, Peres mi Hezron biryi er mi Ram deibmou.
MAT.1.4	Ram biryi er mi Aminadab deibdobmou.
MAT.1.4	Ba, Aminadab biryi er mi Nahason deibdobmou.
MAT.1.4	Ba, Nahason biryi er mi Salmon deibdobmou.
MAT.1.5	Salmon biryi er mi Boas deibdobmou.
MAT.1.5	Ara, ner si Rahab doboka Boas bisi deibmarei.
MAT.1.5	Ba, Boas biryi er mi Obed deibdobmou.
MAT.1.5	Ara, ner si Rut doboka Obed bisi deibmarei.
MAT.1.5	Ba, Obed biryi er mi Isai deibdobmou.
MAT.1.6	Isai biryi er mi Daud weik sienyi deibdobmou.
MAT.1.6	Weik sienyi Daud biryi Salomo bisi deibdobmou.
MAT.1.6	Ara, Daud biryi Uria ner si Batsyeba ukula dobmou ura, Salomo bisi deibdobmarei.
MAT.1.7	Salomo biryi er mi Rehabeam deibdobmou.
MAT.1.7	Ba, Rehabeam biryi er mi Abia deibdobmou.
MAT.1.7	Ba, Abia biryi er mi Asa deibdobmou.
MAT.1.8	Asa biryi er mi Yosafat deibdobmou.
MAT.1.8	Ba, Yosafat biryi er mi Yoram deibdobmou.
MAT.1.8	Ba, Yoram deibdobanyi biryi er mi Uzia deibdobmou.
MAT.1.9	Uzia biryi er mi Yotam deibdobmou.
MAT.1.9	Ba, Yotam biryi er mi Ahas deibdobmou.
MAT.1.9	Ba, Ahas biryi er mi Hizkia deibdobmou.
MAT.1.10	Hizkia biryi er mi Manasye deibdobmou.
MAT.1.10	Ba, Manasye biryi er mi Amon deibdobmou.
MAT.1.10	Ba, Amon biryi er mi Yosia deibdobmou.
MAT.1.11	Yosia deibdobanyi biryi er mi Yekhonya ab er weityabwe ab deibdobmou.
MAT.1.11	A talak ara Babel mutuk nang aryi yandoka sun Yahudi yala nang atei ilinto asi daluboka dakeibmai cok, ninyi ilinto Babel mutuk sirya bobinamnyi. Ara, Babel mutuk tuba kuramiryok, Yosia deibdobanyi biryi Yekhonia ab er weityabwe ab deibdobmou.
MAT.1.12	Yekhonia biryi er mi Sealtiel deibdobmou.
MAT.1.12	Ara, sun Yahudi yala nang Babel mutuk kuramnyi ani, ninyi ilinto Israel mutuk sirya tamuryanmai talak aryi Yekhonya biryi Sealtiel deibdobmou.
MAT.1.12	Ba, Sealtiel biryi er mi Zerubabel deibdobmou.
MAT.1.13	Zerubabel biryi er mi Abihud deibdobmou.
MAT.1.13	Ba, Abihud biryi er mi Elyakim deibdobmou.
MAT.1.13	Ba, Elyakim biryi er mi Azor deibdobmou.
MAT.1.14	Azor biryi er mi Zadok deibdobmou.
MAT.1.14	Ba, Zadok biryi er mi Akhim deibdobmou.
MAT.1.14	Ba, Akhim biryi er mi Eliud deibdobmou.
MAT.1.15	Eliud biryi er mi Eleazar deibdobmou.
MAT.1.15	Ba, Eleazar biryi er mi Matan deibdobmou.
MAT.1.15	Ba, Matan biryi er mi Yakub deibdobmou.
MAT.1.16	Yakub biryi er mi Yusuf deibdobmou.
MAT.1.16	Ura, sirya kobdob ara Yusuf ner si Maria biryi Yesus bisi deibmou.
MAT.1.16	Ara, Yusuf ner Maria biryi ninyi lemsina ati Weik Sienyi Kristus enubnyi bisi deibmou.
MAT.1.17	A si siboka ebmasin nang nirya ara nun Du Yesus Er aibwe kisok nang kuramnyi. Nun Du Er aibwe kisok nang deibdoba dika yuk-yuk ebmasin asi nuktibyi ara antaniboka deibdoba dika empat puluh dua baryi asi nuktibyi.
MAT.1.17	Ara, Abraham aryi kuboka Daud deibdoba dika ababyi nuktibyi ura, ninyi deibdoba dika empat belas baryi deibdanin yanamnyi ati nuktibyi.
MAT.1.17	Tonda, Daud deibdoba dika aryi kuboka Babel mutuk kuramnyi nang deibdoba dika ababyi nuktibyi ura, ninyi deibdoba dika empat belas baryi nuktibyi.
MAT.1.17	Tonda, Babel mutuk bobinamnyi nang deibdoba dika aryi kuboka nun Du Yesus ninyi lemsina ati Weik Sienyi Kristus deibdoba dika ababyi nuktibyi ura, ninyi deibdoba dika empat belas deibdanin yanamnyi ati nuktibyi.
MAT.1.18	Er Yesus Kristus deibmou ara ato kuboka deibmou, Yesus Er kwin Maria bira, “Yusuf dobkwande,” eboka taknubdeiamnyi asi a nang bitinyi dordana kum kubmarei. Dordana kum kubmarei bok, Maria bira Er Imtamnyi Kanya Roh Kudus aryi kuboka mi mundu bobmou. 
MAT.1.19	Mi mundu bobmou ara lak kubmou bok, Maria bisi dobkwamunyi Yusuf biryi, “Er Imtamnyi Kanya Roh Kudus aryi kuboka mi mundu bobmar,” tenen kum bikmou. Erda, Yusuf biryi, “Yuknyi biryi ni ner asi talyi yobmou do?” tenebmou ci, Maria biti, “Taklobkwan,” tenebmou. Ura, Yusuf bira Er Imtamnyi urasintam aryi teleb dinyi kuramunyi kuramuryi, erci Maria biti, “Ninyi urasintam aryi tatab-tatab eboka alyi benebdeibnyei,” tenebmou deyok aryi erci, “Yuk nang bingna kun kum. Iniboka abniryi a ner asi taklobkwan,” tenebmou. 
MAT.1.20	“Iniboka abniryi taklobkwan,” tenen er kanya tuba teneinmou bok, lengdera mabmou uca, Er Imtamnyi Uram eryuryangananyi biryi Yusuf bisi ato ebmou, “Se Yusuf Daud deibdobanyi, Maria mundu umbura bobmar mi ara Er Imtamnyi Kanya Roh Kudus aryi bobmar deyok aryi, kanci ilil kanya bona kum uca, kan ner Maria bisi ur dobkwandim! 
MAT.1.21	A mundu boboka mi deibkwande ara sal deibkwande. Ba, a deibkwande Mi ara nebdobci ura, Erci sun Ersi dib tenen nang asi lebdeibdiryok, sun malyi kuramingnyi dinyi asi kilibkwande. A Mi ara ninyi lebdeibkwande deyok aryi, kanci Er si ara, ‘Yesus,’ ara, ‘Ninyi Lemsinanyi,’ eboka dobkwandum!” ebmou. Ara, Yusuf lengdera mabmou bok, Er Imtamnyi Uram eryuryangananyi biryi ersi ato ebmou.
MAT.1.22	Ura, kam ner tentok ara Er Imtamnyi Kanya Roh Kudus aryi kuboka Mi bobkwamwe ura, Ninyi Lemsinanyi deibkwamwe ara Er Imtamnyi biryi Er uram ebdeibmaci to lak etereramnyi nang deici aryi minob ebdeiamwe to kunubmou. Ara, Er Imtamnyi Uram ebdeibmaca bobaramunyi tentok aryi ato eboka minob lak eramwe.
MAT.1.23	“Diba kobdob ati, ninyi ton er dam bardena kum ner aryi mundu boboka mi deibkwande. A mi deibci ura, ninyi aryi Ersi, ‘Imanuel,’ eboka si dobkwaming.” 
MAT.1.23	A minob kuramnyi talak aryi lak eramnyi si, “Imanuel,” ara nun uram deib aryi, “Er Imtamnyi nun ab tonkwa kunub,” eboka lak eramnyi.
MAT.1.24	Ura, Yusuf mabmou ani, bukokmou ci, erci Er Imtamnyi Uram eryuryangananyi biryi ebdeibmou to kunuboka er ner Maria dobdobmou. 
MAT.1.25	Dobdobmou bok, Maria mi mundu boamwe Mi deina kabul talak ara sun nang bitinyi tonkwa mana kum kurandei. Ura, a mundu boamwe Mi sirya deibmou ura, Yusuf biryi, “A Mi si Yesus,” eboka si dobmou.
MAT.2.1	Yudea mutuk Herodes weik sienyi kuramwe talak aryi Er Yesus sirya deibmou ara Yudea mutuk aryi kuboka atei si Betlehem deibmou. Sirya deibmou ura, Yaletam aryi kuboka inibdob dinyi liliboka bingna nang ton ara sien atei Yerusalem yanmai. 
MAT.2.2	Sirya yanmai ura, sunci ato eboka asibdenin yibinmai, “Sun Yahudi yala nang weik sienyi ukuryok deibmaranyi bira dantam deibmar do? Nunci dinmoubwe uca, ilila kurya ara Yaletam aryi kuboka anabmou ba, asing eibmoubwe. Ilila kurya asing eibmoubwe deib aryi nunci, ‘Weik sienyi ukuryok deibmar ati lak kibmasir,’ tenen bikmoubwe. Ati, nunci, ‘Weik sienyi ukuryok deibmaranyi bisi bindoka Er si weik ebtibyi,’ tenen yanmab,” ebmai.
MAT.2.3	Ato ebmai asi weik sienyi Herodes lukdanmou. Tonda, sun Yerusalem atei nang nirya ababyi a uram kekebmai ura, sunbabyi lukdanmai. 
MAT.2.4	Ura, weik sienyi Herodes biryi Er Imtamnyi kan ninyi kan noutam kuboka antanirdeirin deyok nang ab Musa kerek sengna etereramnyi nang ab naboka bulubdeibmou ci, ato ebmou, “Kristus bira, ‘Ninyi Lebkwande Weik Sienyi,’ erandumnyi bira dantam deibkwande ena bingdarur do?” eboka asibdenmou. 
MAT.2.5	Uca, sunci ersi ato ebmai, “Er Imtamnyi Uram ebdeibmaci to lak etereramunyi biryi a deyok ati kerek sekeibmou deyok aryi, nunci, ‘Yudea mutuk atei si Betlehem dam deibkwande,’ tenen bingnub.
MAT.2.6	Ara, minob kuramwe nabi biryi ato eboka kerek sekdeiamwe,
MAT.2.6	‘Sun Yehuda mutuk aryi kuboka Betlehem atei nang se.
MAT.2.6	Sunda sun mutuk aryi kuboka kalingna nang kankan aryi kurandum cok, amwetam bun nang kum kurandum.
MAT.2.6	Sunda yuk atei nang bisibkaboka weik sien nang ato kurandum ati ebman.
MAT.2.6	Sunda Betlehem atei nang kankan aryi Iya Erebdob Sienyi anabkwande ura, Erda sun Israel yala nang ara Er Imtamnyi biryi wibdeibmou nang ati, “Ni domba,” tenen kalikwande.
MAT.2.6	A deyok aryi atei Betlehem ara Yehuda mutuk aryi kuboka yuk atei nirya bisibkaboka iya sien atei kurur.’ 
MAT.2.6	Ato eboka nabi biryi lak ebdeiamwe ba, kerek sekdeiamwe,” ebmai.
MAT.2.7	A lak ena uram sirya kekebmou ura, Herodes biryi iniboka a Yaletam aryi kuboka inibdob dinyi liliboka bingna nang asi nabmou ci, bita-bita sunsi asibdenmou. Ara, “Una talak aryi a kurya anabmou do?” eboka asibdenmou. Asibdenmou uca, sunci ersi, “Ato-ato talak aryi anabmou asi asing eibmoubwe,” ebmai. 
MAT.2.8	Sirya asibdenmou ura, erci sun Yaletam nang asi Betlehem atei dam bokdonokmou ci, ato ebmou, “Sunci anaboka a mi ingkiringbindarur. Ingkiringmamunyi ani, sirya eibmunyi ura, tamuboka ni dam eryankwandarur! Ba, nibabyi a mi si weik erbinkwan ati, eryankwandarur,” ebmou.
MAT.2.9+MAT.2.10	Ura, Yaletam nang aryi weik sienyi ebmou uram sirya kekebmai ura, anabdobmai. Ura, dinmai uca, sun Yaletam aryi kuboka dinmai kurya ara tubto menengmou asi asing eibmai ba, sun kanya ara teleb mitik kum kubmou. A kurya banmou ani, a Mi kuramwe ai dub yandoka toblobmou. 
MAT.2.11	Ba, banmai ani, akai dam binmai ura, ai umbura wengbinmai ci, a Mi ab Er kwin Maria ab eibmai ura, kutam ikdongoboka Er si weik ebmai. Ura, sunci mil limliming en keil si Emas ab, tong teleb erande dinyi si Kemenyan ab, tong teleb erande dinyi si Mur ab doboka a dengna weik dinyi yuk-yuk asi a Mi ati karebmai. 
MAT.2.12	Ura, mabmai talak uca, Er Imtamnyi biryi lengdera deici aryi, “Herodes bisi tamuboka bimunyei,” eboka ebdeibmou. Uca, sun Yaletam nang ara Yerusalem atei kum tamurbinmai. Erda, yuk bisik kuboka sun atei bindobmai.
MAT.2.13	Yaletam aryi kuboka inibdob dinyi liliboka bingna nang tubto tamuboka sun atei bindobmai ura, Er Imtamnyi Uram eryuryangananyi biryi lengdera deici aryi Yusuf bisi yandoka ato ebmou. “Herodes biryi, ‘A mi obkwan,’ tenen ingkiringmar ati, kanci bukoka abmin ci, anabdobminyi ura, a Mi ab Er kwin ab boboka Mesir mutuk inirbirum. Ba, a bindoka kuramunyi ani, aminda Niryi kansi tubto eryanyi uca, tamuryandarur,” ebmou. 
MAT.2.14	Ato ebmou ba, Yusuf mabmou ani, bukokmou ura, a tum lukunda aryok a Mi ab Er kwin ab bobdobmou ci, Mesir mutuk inirbinkwamai ati anabdobmai. 
MAT.2.15	Ura, a bindoka kuramnyi ani, Herodes sirya dibmou ura, tamuryanmai. A kubmou ara, Er Imtamnyi biryi minob Er uram ebdeibmaci to lak etereramnyi nang deici ebdeiamwe ba, kerek sekdeiamnyi to kunubmou.
MAT.2.15	“Mesir mutuk aryi kuboka Nira Imtamnyi biryi Ni Mi nabdobmase,” ebdeiamnyi tok sirya kunubmou. 
MAT.2.16	Ura, Herodes biryi, “Sun Yaletam nang ara tamuryandoka a Mi kubmar ai ati uram eryaniting,” tenen dibde bunmou. Ato tenen dibde bunmou ani, erci, “Tola ati ebneia. Uram ton kum eryankwaning,” tenen bikdobmou ura, er kanya yu mitik kum kubmou. Ura, erci sun Yaletam nang asi, “Una talak aryi kurya anabkalibmou do?” eboka asibdenmou deyok aryi, erci, “A mi ara ukuryok deibmou ara kwalina bitinyi kum kwalibmou,” tenen bikmou. Ati, Herodes biryi, “A mi asi obting,” tenen er yin doun nang asi Betlehem atei bokdonokmou. Ara, erci, “Sun Betlehem atei aryi kuboka ukuryok deinmangnyi mabwe sal ab, yuk alok mabwe sal ara kwalina bitinyi kibmaci mabwe ababyi nirya obdarur,” ebmou. Uca, Herodes biryi arukmou nang ara Betlehem atei bindoka akatei aryi kuboka mitik mabwe nirya obmai. 
MAT.2.17	Ato kuboka obmai ara Er Imtamnyi biryi Er uram ebdeibmaca bobaramunyi si Yeremia deici ebdeiamwe kerek sekdeiamwe to kunubmou. 
MAT.2.18	Ara, nabi Yeremia biryi mitik mabwe on deyok ati ato eboka kerek sekeiamwe.
MAT.2.18	“Rama atei kuraming nang ara engena weik engenmai.
MAT.2.18	Ara, sun Yahudi yala nerabwe aryi kuboka, ‘Nun mabwe obmasing uca, tuba kum kunung se,’ tenen engena weik ebmai.
MAT.2.18	Nun tat Rahel er deibdoba nermabwe ara sun boukwe weik aryi kilikman kum to kuboka engenmai.” 
MAT.2.18	Nabi Yeremia biryi ato eboka minob ebdeiamwe to, sun Betlehem atei nang ati kunubmou.
MAT.2.19	Kuramnyi ani, Er Yesus ab Er kwin ab Yusuf ab Mesir mutuk bindoka kuramnyi talak aryi Herodes dibmou. Ura, Mesir mutuk tuba kuramnyi ba, Er Imtamnyi Uram eryuryangananyi tubto lengdera deici aryi Yusuf bisi eryanmou. 
MAT.2.20	“Sun, ‘A mi obkwayeb,’ tenenung nang ara sirya dibmang ati, kanci bukokminyi ura, a Mi ab Er kwin ab bobdobmin ci, tamuboka Israel mutuk birum,” ebmou.
MAT.2.21	Ato ebmou deyok aryi Yusuf bukokmou ci, a Mi ab Er kwin ab bobdobmou ura, Israel mutuk tubto tamurbinmai. 
MAT.2.22	Ato kubmou bok, Yusuf biryi kekenmou uca, “Yudea mutuk ara Herodes mi si Arkhelaus er nai iramwe wa weik sienyi unubmar,” ebmai asi kekebmou ura, erci, “Arkhelaus bibabyi a mi obdecei,” tenen Yudea mutuk tamurbana ara er ilil kubmou. Ura, lengdera deici aryi Er Imtamnyi Uram eryuryanganyi biryi, “Galilea mutuk ur bindarur,” ebkarebmou uca, Yusuf biryi er ner ab a Mi ab bobdobmou ci, yuk mutuk ara Galilea mutuk bina kuramnyi. 
MAT.2.23	Ara, Galilea mutuk binmai ura, mitik atei tentok si Nazaret bindoka kuramnyi. Ato kuramnyi ara Er Imtamnyi biryi Er uram ebdeibmaci to lak etereramnyi nang deici ebdeiamwe ba, kerek sekdeiamnyi. Ati, sunci ninyi lebkwansunyi biti, “Nazaret ateinyi ebkwaming,” eboka ebdeiamnyi to sirya kunubmou.
MAT.3.1	A talak ara ninyi si Yohanes ninyi me dongoramunyi kuramwe. Anyi bira Yudea mutuk aryi kuboka ninyi kun kum mutuk yandoka Er Imtamnyi Uram lak etereramwe. 
MAT.3.2	Ati, Yohanes biryi ato eboka etereramwe, “Er Imtamnyi bira iya Weik Sienyi kurur ci, sun dam yandoka arukdeibkwamasir ati, sunci sun malyi kundarur dinyi taklobdarur!” eboka etereramwe. 
MAT.3.3	Er Imtamnyi Uram ebdeibmaca bobaramunyi si Yesaya biryi minob ura kerek sekeiamwe to, Yohanes biryi sirya kunubdeibmou. Ara, Yesaya biryi Yohanes biti ato eboka minob kerek sekdeiamwe,
MAT.3.3	“Ninyi tentok ara ninyi kun kum mutuk kurandiryi uram weik dobkwande, ‘Nun Nai Iya Erebdobnyi sun dam yankwamasir ati, sunci sun kanya asi kiknibminikdamun ci, bisik yaboka Ersi kibdobdarur!’ Ninyi kun kum mutuk aryi kuboka uram weik dobkwandanyi bira ato eboka lak eterebkwande.” 
MAT.3.3	Ato eboka Yesaya biryi minob ura kerek sekeiamwe to, Yohanes biryi kunurdeiriramwe.
MAT.3.4	Ura, Yohanes er ongon aling ara bisam unta otong aryi kiknin aling ongoramwe ba, er sabya ara sapi kala aryi kiknin sabya deiriramwe. Ba, er yiramwe yina ara kwising ab bai kwiryi me ab yibde kuramwe. 
MAT.3.5	Ura, Yohanes biryi ninyi kun kum mutuk kuramuryok, Er Imtamnyi Uram lak etereramwe ba, sun Yerusalem sien atei kuramnyi nang ab, Yudea mutuk atei nang nirya ab, Yordan me katum dam kuramnyi atei nang ab aryi, “Yohanes eterena uram kekebtibyi,” tenen er dam yangaramnyi. 
MAT.3.6	A nang ara Yohanes dam yan ura, sunci sun malyi kuramnyi to lak eramnyi ura, Yohanes biryi sunsi me si Yordan aryi me dongoramwe.
MAT.3.7	Me dongoramuryok, asing dinmou uca, Musa kerek sengna dirniliramnyi nang si Farisi nang ab, “Sun din nang ara aminda kam kum bukokwaming,” eramnyi nang si Saduki nang ab ilinto ababyi yanmai asi asing eibmou. Ura, Yohanes biryi sunsi ato ebmou, “Se, sunda iya malyi kun nang kundarur! Kwatima tok aryi iniboka mabmaci ani, ninyi talyi yibarongnyi asi si torande to sunbabyi neiktoto kundarur nang. Ati, unanyi biryi sunsi eterebmasou uca, sunci, ‘Aminda aryi Er Imtamnyi biryi nunsi iya kum wenebkwansir,’ tenerandum do? 
MAT.3.8	Ati, sunci, ‘Er Imtamnyi biryi wenebsicei,’ tenen sun malyi tenendarur dinyi taklobmun ci, Er Imtamnyi teleb tenesurur dinyi akwe kunubdarur. Ato kubmun cok, sunci Er Imtamnyi urasintam aryi du moun nang aryi kuramingnyi kikiman dinyi lak kibdandarur!” ebmou. 
MAT.3.9	Ato ebmou cok, ton ato ebmou, “Sunci sun kanya tam aryi, ‘Nunda nun aibwe Abraham deibdoba aryi yal dangsunung nang kunub ati, aminda ara Er Imtamnyi biryi iya wenebkwande tum ara nunda kum wenebkwansir,’ tenen kum! Niryi sunsi diboka ebkwinsin, Er Imtamnyi biryi yuk nang asi kiknibdeiboka tikeibte. Ara, nun Nai biryi, ‘Abraham biryi teleb kuramwe to du moun nang asi kiknibdeibkwan,’ tenebte ura, Erci ilil tenen dinyi kiknibtiryok, anda keil aryi kuboka Abraham mabwe nermabwe kibdeibkwamote! 
MAT.3.10	Sun tukwetam aryi kuboka wa in nang ara du moun kum co asi ya aryi kweboka uk dongoraming. Ura, Er Imtamnyi bibabyi neiktoto kurur. Erci sun du moun kum nang ati, ‘Wenebkwan,’ tenerandiryok, ya kala ya kiknibde burande. Ati, unanyi-unaner ara du mousin kum nang asi nun Nai biryi weneboka uk buk ilinto angmaci dam asi dongobkwande.
MAT.3.11	Niryi sun kankan aryi, ‘Nun malyi kun dinyi taklobkwayeb,’ eboka lak erdarandum nang asi me dongoransin ara me sirik umbura aryi dongoransin. Ba, aminda yankwandanyi bira nisi bisibkaboka iya mikibnyi kurur. Anyi bira yandoka Er Imtamnyi Kanya Roh Kudus bisi kareboka sun kanya dam asi dongobkwansir. Tonda, sun kanya dam aryi malyi tenen dinyi Erci kum daneibkwande. Ara, uk buk arande aryi co ab maning ab kum daneirande to, Erda aminda yankwandanyi biryi Roh Kudus biriman aryi sunsi bitabdeiboka sun kanya dam aryi kuboka malyi kun dinyi asi kum daneibkwansir. Erda aminda yankwandanyi bira iya mikibnyi kurur bok, nira tukwetam bunanyi bitonyi kunun. Nira tukwetam bunanyi bitonyi kunun ati, niryi Erda Erebdobnyi biti, ‘Dibnilibkwan,’ tenen er yan karuk borbatinyi ababyi ukubman kum kubnute. 
MAT.3.12	A yankwandanyi bira wibdeiboka sun Er Imtamnyi Uram kunubde ban nang ton sun Er Imtamnyi Uram kunubde ban kum nang asi yuk-yuk kibdeiboka bokeibkwande. Gandum du wimkabongna nang ara du wimna keica kikniboka taleramingiryok, gandum du yuk wibdeiboka alib kala ato dinyi yuk tam deiriraming. Ura, du teleb dongoanci dinyi asi gandum du deirin ai dongoraming. Ba, alib kala ato dinyi asi uk dongoraming. Ura, aminda yankwandanyi bibabyi neiktoto du wimdeirinanyi bitonyi kubkwande. Erda sun du moun nang asi bulubdeiboka lebkwandiryok, sun du moun kum uca alib kala ato nang asi yuk tam deiboka tangana kum uk buk angmaci ai dongorbinkwande.” Ato eboka Yohanes biryi nun Du Yesus aminda yankwamunyi biti etereramwe.
MAT.3.13	A kuramnyi talak ara Er Yesus Galilea mutuk aryi kuboka me Yordan kwan katum dam yanmou. Ati, Erci, “Yohanes biryi Nisi me dongobkwanurur,” tenen yanmou. 
MAT.3.14	Ato tenebmou ci, yanmou bok, Yohanes biryi ato eboka tatabmou, “Nai, Kanda malyi dinyi kununa kumnyi kurum deyok aryi, Kanci unato ati, ‘Me dongobnurum,’ eboka moloryanirim do? Nira malyi kunanyi kunun ati, Kanci nisi me dongobnutum ara kikiman kubte,” ebmou. 
MAT.3.15	Uca, Er Yesus biryi Yohanes bisi ato ebmou, “Kanci tatab ena kum uca Nisi me dongobnurum. Niryi Er Imtamnyi biryi teleb tenesurur to nirya asi kunubkwan ati, kanci Nisi me dongobnurum,” ebmou. Uca, Yohanes biryi kunuboka Yesus bisi me dongobmou. 
MAT.3.16	Sirya me dongobmou ura, Er Yesus mekwan umbura aryi anmalakoka anabkabmou ci, me katum dam tingyibau. Tingyibau talak aryok Erci diramwe uca, imtam bublan kukmou. Asi, Er Imtamnyi Kanya Roh Kudus ara maka emnanyi ato dandoka Er deici tam lang-lang eryuryanmou. 
MAT.3.17	Ura, Er Imtamnyi biryi imtam aryi kuboka uram ton ebmou asi kekebmai. Ati, Er Imtamnyi biryi Yesus biti ato ebmou, “Anyi bira Nira Imtamnyi Er Mi ara Ni boukwe weik kimnounyi kurur. Ersi Ni Kanya teleb kunurur,” ebmou.
MAT.4.1	Yohanes biryi Er Yesus bisi me sirya dongobmou ura, Er Imtamnyi Kanya Roh Kudus aryi Yesus bisi ninyi kun kum mutuk bobinmou. Ara, “Er Yesus bisi isa sienyi Iblis biryi ukubdenkwande,” tenen bikmou ci, Er Imtamnyi Kanya Roh Kudus aryi Ersi bobinmou. 
MAT.4.2	Ara, Er Yesus bira ninyi kun kum mutuk bindoka kuramuryok, Erci kwaning si teboka kuramwe. Ara, uki empat puluh baryi maramuryok, kitingtam babyi lukunda ababyi yina kum yiramwe uca, Ersi kwaning atanmou. 
MAT.4.3	Ura, isa sienyi bira, “Yesus bisi sakeibtinyi uca, malyi dinyi kubte,” tenen Er Yesus bisi yanmou ci, Ersi ato ebmou. “Kanci Kandamnyi ati, ‘Nira Er Imtamnyi Mi diboka kunun,’ tenebdaminyi ura, Kanci Kan mikib lak kibmin ci, anda keil yuk-yuk asi, ‘Roti dandarur,’ eboka arukdum!” ebmou.
MAT.4.4	Ebmou bok, Er Yesus biryi ersi ato eboka uram dekeibmou, “Er Imtamnyi biryi minob erdeiriramwe uram umbura aryi ato kerek sekeibwe,
MAT.4.4	‘Ninyi kam kunung ara kwaning yina deib aryok kam kum kunung. Erda, ninyi kam kunung ara Er Imtamnyi biryi arungdeirisurur uram kunubde bana deib aryi kam kunung.’ 
MAT.4.4	Ati, Niryi kan ebmarim to kum kunubkwaman,” ebmou.
MAT.4.5	Ato ebmou ura, isa sienyi Iblis biryi Er Yesus bisi bobindoka Yerusalem sien atei ara Er Imtamnyi biryi minob wiamwe atei bobinmou. Ara, Yerusalem atei aryi kuboka Bait Allah ai dub deici aryi tingbinmarei. 
MAT.4.6	Ura, Iblis biryi Er Yesus bisi ato ebmou, “Kanci Kandamnyi ati, ‘Nira Er Imtamnyi Mi kunun,’ tenebminyi ura, Kanci Kan mikib lak kibmin cok, akiryi kuboka tukwe ai sangkurukokdum! Kanda Er Imtamnyi Mi diboka kurantum ura, Kanci tukwe ai sangkurukoktum ababyi dilaka kum sakute. Er Imtamnyi Uram umbura aryi a deyok ati ato kerek sekdeiamnyi,
MAT.4.6	‘Er Imtamnyi biryi Er uram eryuryangan nang asi arukci ba, a nang aryi kan dam yandoka sun taruk yangabdeiboka bobkwanking.
MAT.4.6	A nang aryi kanti, “Er yan dum keil sakcei,” tenen, “Dilaka tentok ababyi sakcei,” tenen kalikwanking ba, sun taruk aryi yangabdeiboka kansi bobkwanking.’ 
MAT.4.6	Ato eboka kerek sekdeibwe deyok aryi, Kanci ur sangkurukokdum!” ebmou.
MAT.4.7	Ebmou bok, Er Yesus biryi isa sienyi bisi ato eboka uram ebdeibmou, “Er Imtamnyi biryi minob erdeiriramwe uram umbura aryi ato eboka kerek sekdeibwe.
MAT.4.7	‘Sunci, “Er Imtamnyi biryi ilil tenen dinyi kibnibsute,” tenen ukubdendoka Er Imtamnyi malyi tenerur dinyi ukuna mem,’ ebwe. 
MAT.4.7	Ati, Niryi kanda isa biryi ebmanirim to kum kunubkwaman,” ebmou.
MAT.4.8	Ato kuboka sirya ukubdenmou ura, isa sienyi Iblis biryi Er Yesus bisi bobindoka iya ereboka bukamwe mutuk kon asi bowelebinmou. Ura, im dangna tukwe dangna mutuk aryi kuboka weik sien nang taleramnyi mikib ab sun bona bon dinyi nirya ab asi Iblis biryi Er Yesus urasin dam lak kibdeibmou. 
MAT.4.9	A dinyi nirya sirya lak kibdeibmou ura, Iblis biryi Yesus bisi ato ebmou, “A dinyi nirya ara niryi Kanti karebkitinyi. Ati, Kanci niti, ‘Ni nai Iya Erebdobnyi,’ tenen kan kutam ikdongobmin ba, niryi im dangna tukwe dangna dinyi nirya asi kansi karebkwinkin,” ebmou.
MAT.4.10	Ato ebmou bok, Er Yesus biryi isa sienyi Iblis bisi ato eboka uram dekeibmou, “Iblis kanda bindobdum! Er Imtamnyi Uram minob erdeiriramwe uram umbura aryi ato kerek sekdeibwe,
MAT.4.10	‘Sunci sun Nai Imtamnyi biti, “Nun Nai Iya Erebdobnyi,” tenen sun kutam ikdongobdarur. Sunci yuk nang si weik ena mem. Erda, sun Nai Imtamnyi si atikwe weik ebdarur,’ ebdeibwe. 
MAT.4.10	Ati, Niryi kan ebmarim to kum kunubkwan. Niryi kanda isa si weik kum erebdeibkwamakin,” ebmou.
MAT.4.11	Yesus biryi ato ebmou uca, isa sienyi Iblis biryi Er Yesus takloboka bindobmou. Sirya bindobmou ura, Er Imtamnyi Uram eryuryangan nang yuryandoka Er Yesus bisi dibnilibmai.
MAT.4.12	Kuramnyi ani, Yudea mutuk weik sienyi biryi arukdeibmou uca, er miliramnyi nang aryi yandoka Yohanes ninyi me dongoramunyi bisi taleboka ninyi wenen ai dongobmai. Ura, Er Yesus biryi a dinyi ati kekebmou ura, Erci anaboka Yudea mutuk aryi kuboka Galilea bindoka kisibdobmou. 
MAT.4.13	Ura, Yesus biryi Er minob kuamwe atei Nazaret asi tiya binmou ura, Erci akatei asi takloboka yuk atei ara Kapernaum atei bindoka kuroramwe. Akatei Kapernaum ara Galilea mekwan katum dam atei doamnyi. Akatei buramwe mutuk ara Zebulon yala nang aryi taleramnyi mutuk ab Naftali yala nang taleramnyi mutuk ab buramwe. 
MAT.4.14	Ara, nabi Yesaya minob ura kerek sekdeiamwe to Er Yesus biryi kunubdeiboka a mutuk bina kuroramwe. Ara, Yesaya biryi minob ura ato ebmou,
MAT.4.15	“Sun Zebulon mutuk kuramingnyi nang ab, sun Naftali mutuk kuramingnyi nang ab ara berengdeirin dinyi asing eibkwaming. Sun ilila mekwan dam ban bisik kuramingnyi nang ab, Yordan me katum dam kuramingnyi nang ababyi ara ninyi lemdeirin dinyi asing eibkwaming. Sun Galilea mutuk nang ara Er Imtamnyi Uram walwal nang yandoka sun atei doramnyi mutuk nang ababyi berengdeirin dinyi asing eibkwaming.
MAT.4.16	Sun kunuk dam kuramingnyi nang ara iya milil arabkwande dinyi asi eibkwaming. Ba, sun dibmanto nang asi Er Imtamnyi biryi lebdeiboka milil urukeibkwande,” 
MAT.4.16	ebmou. Ura, Yesaya biryi ato eboka minob kerek sekdeiamwe to, Yesus biryi kunubmou ci, Kapernaum atei bina kuroramwe.
MAT.4.17	Ura, a talak aryi kuboka Er Yesus biryi deyok kouboka ato eboka lak eterebkalibmou, “Er Imtamnyi bira iya Weik Sienyi kurur ci, Erci ninyi lebdeiboka arukdeibkwansir talak dam kubmar. A deyok aryi, sunci sun malyi tenendarur dinyi taklobdarur,” eboka etereramwe.
MAT.4.18	Ura, uki tentok tum aryi Er Yesus bira Galilea mekwan katum dam yibanmou ci, diramwe uca, Erci sun nang susuk si Simon er uruma si ara Petrus ab er weit si Andreas ab asi eibmou. A nang susuk ara mekinaiya don nang kurandei deyok aryi, sunci mekinaiya donmarei ci, mekinaiya don aling asi mekwan deici donokloboka kunmarei. 
MAT.4.19	Ura, Er Yesus biryi sunsi asing eibmou ci, ato ebmou, “Ni kwityabwe, sunci yandoka Nisi milibnururum. Niryi sunda mekinaiya don nang asi yuk wa asi karebkwansin uca, sunci Teleb Uram eterebdumun cok, ninyi ilinto asi Er Imtamnyi amwetam boyankwandurum!” ebmou. 
MAT.4.20	Ato ebmou uca, sunci ukurlona kum uca sun mekinaiya don aling asi taklobmarei ci, Yesus bisi miliryanmarei.
MAT.4.21	Ura, Er Yesus adikum aryi anaboka yuk ai bindoka diramwe uca, yuk nang susuk ton eibmou. A nang susuk ara Zebedeus mi Yakobus ab er weit Yohanes ab kurandei. A nang susuk ara sun nai Zebedeus ab kunmai ci, co ngun-ngun umbura bukoka sun kwisib lilinmai asi asing eibmou. Ura, Er Yesus biryi sunsi naboka, “Nisi milibnururum,” ebmou. 
MAT.4.22	Ebmou ba, sunci ukurlona kum uca sun co ngun-ngun ab sun nai ab takloboka Er Yesus bisi miliryanmarei.
MAT.4.23	Ura, Er Yesus biryi Galilea mutuk atei nirya yibarkiringnamwe. Ara, Erci Musa Uram eteren ai yuk-yuk wengbindoka Er Imtamnyi Uram etereramwe. Ati, Erci, “Er Imtamnyi bira Weik Sienyi kurur ci, ninyi lebdeiboka arukdeibkwansir,” eboka Teleb Uram eterebde yibarkiringnamwe. Ato kuramuryi, sun ninyi kankan aryi kuboka u yuk-yuk yiramwe nang ab, mambul yuk-yuk doramnyi nang ab nirya asi Erci kweterkiringnamwe. 
MAT.4.24	Ura, Erci ilil tenen dinyi kikniramwe deyok ati, ninyi aryi nukdanin yibaramnyi. Ara, a mutuk aryi kuboka me utam Siria mutuk nirya nukdanin yibaramnyi. Uca, yuk u-yuk u yiramwe nang ab, mambul yuk-yuk doramnyi nang ab Er dam asi boyanmai. Tonda isa kanya aryi wekoka orminingnamwe nang ab, maka muldamnyi amangyangaramwe nang ab, yan deneramwe nang ab boyangaramnyi. A nang nirya asi boyangaramnyi asi Er Yesus biryi kweteramwe. 
MAT.4.25	Ba, a talak aryi ninyi ilinto Er Yesus bisi milirkiringnamnyi. A milirkiringnamnyi nang ara Galilea mutuk aryi yangaramnyi, tonda mutuk si Dekapolis aryi yangaramnyi. Tonda, Yerusalem sien atei aryi yangaramnyi, tonda Yudea mutuk aryi yangaramnyi. Tonda, Yordan me kouboka Yaletam kuboka doramnyi atei nang yangaramnyi.
MAT.5.1	Ura, Er Yesus biryi ninyi ilinto ara buluboka Er dam yanganmai asi asing eibmou ci, Erci kisibdoboka mutuk kon welebinmou. Welebinmou ura, Erci, “Eterebkwan,” tenen bukmou ba, Er miliramnyi nang aryi, “Kekebtibyi,” tenen Er dam yanmai. 
MAT.5.2	Sirya yanmai ura, Yesus biryi uram deyok kouboka ebkalibmou ci, Er miliramnyi nang asi ato eboka eterebmou,
MAT.5.3	“Sun, ‘Nunda Er Imtamnyi urasintam aryi tukwetam bun nang ato kunub,’ tenen bingdaramingnyi nang asi Er Imtamnyi biryi lebdeiboka kisal dakde barur.
MAT.5.3	Er Imtamnyi bira sun ato kun nang asi, ‘Ni Iya Erebdobnyi amwetam kun nang kibdeibkwan,’ tenen sirya tikeibmou deyok aryi, a nang ara Er Imtamnyi biryi kisal dangdur nang kunung.
MAT.5.4	Sun engen kanya boramingiryok, Er Imtamnyi bisi dibde buramingnyi nang asi Er Imtamnyi biryi lebdeiboka kisal dakde barur.
MAT.5.4	Er Imtamnyi biryi a nang kanya asi iya teleb kubdeibkwande deyok aryi, a nang ara nun Nai biryi kisal dangdur nang kunung.
MAT.5.5	Sun ninyi aryi, ‘Nun li,’ tenen tukwetam burdeiriramingnyi nang asi Er Imtamnyi biryi lebdeiboka kisal dakde barur ati ebman.
MAT.5.5	Aminda kubkwayeb talak ara Er Imtamnyi biryi a nang asi erebdeiboka im dangna tukwe dangna mutuk nirya asi sun taruk dam karebkwande deyok aryi, a nang ara nun Nai biryi kisal dangdur nang kunung.
MAT.5.6	Sun, ‘Er Imtamnyi biryi tingyandoka nunda ninyi aryi mambul kimdeirisunung nang asi minola lebdeibsute se,’ tenen dibde buramingnyi nang asi Er Imtamnyi biryi lebdeiboka kisal dakde barur.
MAT.5.6	Er Imtamnyi biryi a dibde bun nang aryi tenen dinyi diboka kunubdiryok, Erci sunsi tingyandoka lebkwansir deyok aryi, a nang ara nun Nai biryi kisal dangdur nang kunung.
MAT.5.7	Sun yuk nang asi bico tenen nang asi Er Imtamnyi biryi lebdeiboka kisal dakde barur.
MAT.5.7	Sun yuk nang asi bico tenen nang asi Er Imtamnyi biryi danguboka bico tenebkwande deyok aryi, a nang ara nun Nai biryi kisal dangdur nang kunung.
MAT.5.8	Sun, ‘Malyi kun dinyi kunubibyei,’ tenen lek kanya bon nang asi Er Imtamnyi biryi lebdeiboka kisal dakde barur.
MAT.5.8	Sun ato kuboka lek kanya bon nang ara Er Imtamnyi dam welebindoka Er urasintam asing eibkwaming deyok aryi, a nang ara nun Nai biryi kisal dangdur nang kunung.
MAT.5.9	Sun yuk nang mar irdaramingnyi asi antanirdeiramingnyi nang ara Er Imtamnyi biryi lebdeiboka kisal dakde barur.
MAT.5.9	Er Imtamnyi biryi sun yuk nang asi antanirdeirin nang ati, ‘Ni mabwe nermabwe,’ eboka erebdeibkwande deyok aryi, a nang ara nun Nai biryi kisal dangdur nang kunung.
MAT.5.10	Ninyi aryi, ‘Obtibyi,’ tenen domkiringnamingnyi nang ara Er Imtamnyi biryi lebdeiboka kisal dakde barur.
MAT.5.10	Ninyi aryi a nang ati, ‘Er Imtamnyi urasintam aryi teleb dinyi kunubde baraming ara nun li,’ tenen domkiringnaming bok, Er Imtamnyi biryi a nang ati, ‘Nira Iya Erebdobnyi amwetam kun nang kibdeibkwan,’ tenen sirya tikeibmou deyok aryi, a nang ara Er Imtamnyi biryi kisal dangdur nang kunung.
MAT.5.11	Ni kwityabwe, ninyi aryi sunti, ‘Yesus bisi milinung ati nun li,’ tenen ina ngilingnansingnyi uca, sunda a deyok aryi mambul kanya borandum ababyi, sunda Er Imtamnyi biryi lebdeiboka kisal dangsurur nang kurandum. Tonda, ninyi aryi sunti, ‘Yesus bisi milinung deyok aryi obtibyi,’ tenen domkiringnansingnyi ababyi, sunda Er Imtamnyi biryi lebdeiboka kisal dangsurur nang kurandum. Tonda, ninyi aryi tola ati, ‘Malyi dinyi kurandum se,’ eboka tatab-tatab ebsingnyi ababyi, sunda Er Imtamnyi biryi lebdeiboka kisal dangsurur nang kurandum.
MAT.5.12	Ninyi aryi sunsi, ‘Obtibyi,’ tenen domkiringnansingnyi ababyi, sunci kilkil weik kanya bobdarur. Ara, sunci, ‘Imtam ai aryi kuboka kisal dangna dinyi iya teleb dinyi asi dobdobkwayeb,’ tenen kilkil weik kanya bobdarur. Tonda, sunci, ‘Minob kuramnyi talak ara ninyi aryi Er Imtamnyi Uram ebdeibmaci to lak etereramnyi nang asi domkiringnamnyi to, ukuryok ara nunbabyi domkiringsunung,’ tenen kilkil weik kanya bobdarur,” ebmou.
MAT.5.13	“Sun tukwetam kun nang ara, ‘Sapi tub kum yuk yina kum minola lubcei,’ teneramingiryok, sunci garam doboka sapi tub kum yuk yina umbura kum dongoraming uca, a sapi tub kum yuk yina kum ara malyi kum kibte. Ura, sunda Nisi miliranurum nang ara yuk nang urasintam aryi teleb dinyi kunubde barandum deyok aryi, garam ato nang kurandum. Ara, yuk nang aryi sun kunubde baramunyi tok asing eiboka sunci, ‘Nunbabyi neiktoto Er Imtamnyi urasintam aryi teleb dinyi kunurantibyi,’ tenen teleb dinyi kunubmilibde baraming. Ato kuboka sunda yuk nang kankan aryi kurandum cok, garam ato kurandum uca, yuk nang ababyi sunsi miliboka teleb dinyi kunubde baraming uca, malyi kum kibting. Ba, sunda Nisi miliranurum nang aryi yuk nang urasintam aryi teleb dinyi kum kunubde baramunyi ura, sunda bai donokmanto nang ato kubkwandum. Garam ara minmin tuba kum ebci dinyi ara tubto minmin kibtibyi do? Ato tenen kum. Garam ara malyi kibci dinyi ara talyi dinyi akwe kurur. Ato garam ara ninyi aryi bai donongdamingiryok, yan yanisitamdaming. Ati, sunci ninyi urasintam aryi teleb dinyi tuba kum kunubde barandate uca, sun tukwetam nang ababyi sunti, ‘Talyi nang aca,’ tenen bai donoksiting.
MAT.5.14	Tonda, sunda Ni miliranurum nang ara sun tukwetam nang kankan aryi kurandum cok, berengna uram lak kimdeirirandum uca, sunda yuk nang asi milil berengdeirirandum. Mutuk dub aryi sien atei doramingnyi ura, akatei ara ninyi urasintam aryi laktoto kum kurante do? Ato tenen kum. Mutuk dub aryi doramingnyi atei ara ninyi nirya aryi asing eiriraming. Ura, sunda Ni miliranurum nang ababyi neiktoto kurandum. Ati, sunci teleb dinyi kunubde baramunyi uca, ninyi nirya aryi asing eiriransingiryok, sunti, ‘A nang ara Er Imtamnyi Uram kunubde baraming,’ tenen bikwansing. 
MAT.5.15	Ba, lukunda kubde ba, ninyi aryi uk ubna dinibdongobingnyi ura, sunci, ‘Ninyi aryi uk buk milil asing eibingnyei,’ tenen uk ubna doboka keil aryi kiknin moyok amwetam deiriraming do? Ato tenen kum. Erda, sunci, ‘Nunda ai bukmab nang nirya asi uk buk milil ebsute,’ tenen uk ubna asi ererdeirin ai deiriraming. 
MAT.5.16	Ura, sunda Nisi miliranurum nang neiktoto uk ubna milil nang ato kurandum. Ati, sunci yuk nang urasintam aryi teleb dinyi kunubde baramun ci, yuk nang asi berekeibdarur. Sunci ato kuramunyi uca, yuk nang aryi sun teleb kunubde ban dinyi asing dinmasingiryok, sun Nai Imtamnyi si weik ebkwaming,” ebmou.
MAT.5.17	Ura, Er Yesus biryi ton ato ebmou, “Ni tukwetam yuryase ara, ‘Musa biryi, “Ukubdarur-Ukuna mem,” kerek sengna ab Er Imtamnyi Uram ebdeibmaci to lak etereramnyi nang kerek sengna ab asi barwetam kibdeibnyi uca, ninyi aryi a uram minob uram asi tuba kunubmurubde bingnyei,’ tenen kum yuryase. Sunci ato tenenina mem! Erda, Ni yuryase ara, ‘Er Imtamnyi Uram umbura aryi minob kerek sekamnyi to nirya kunubdeibkwan,’ tenen yuryase. 
MAT.5.18	Niryi sunsi dib kobdob uram ebkwinsin ara sunci diboka teneibde bindarur. Musa biryi, ‘Ukubdarur-Ukuna mem,’ en uram ara barwetam kibmanto kum kurur. Erda, iya kubkwande. Musa Uram umbura aryi kerek sekeiamwe dinyi iya kobdob dinyi ababyi uram bum mitiktoa dinyi ababyi ara barwetam kibmanto kum kurur ati ebman. Erda, Musa biryi kerek sekeiamwe tok dinyi nirya ara diboka kunubkwande. Ara, im ab tukwe ab tuba kubkwande ba, Musa Uram umbura tentok aryi uram bum tentok ababyi ara barwetam kibmanto kum kubkwande ani, nirya kunubkwande. A deyok aryi, Niryi sunsi, ‘Musa Uram kunubdeibkwan,’ ebmasin. 
MAT.5.19	Ati, unanyi-unaner aryi Musa biryi, ‘Ukubdarur-Ukuna mem,’ en uram kankan aryi mitik uram bum tentok asi barwetam kibdeibtingiryok, ‘A uram asi tuba teneibde bimunyei,’ eboka ninyi urasintam aryi eterebting ura, a nang ara malyito kuranting. Er Imtamnyi bira iya Weik Sienyi kuboka Er amwetam kun nang asi arukdeibkwansir ati yankwande talak sirya berekci ura, Erci sun ato kuboka Musa Uram barwetam kimna nang asi dekeibdiryok, erebdob bun sokon kum karebkwande. Erda, Erci a nang asi dekeibdiryok, iya outam bun sokon karebkwande. Ba, unanyi-unaner ara Musa Uram diboka teneiriramingiryok, yuk nang asi, ‘A uram yuk-yuk asi diboka teneibde bindarur,’ eboka eterebting ura, a nang ara bisibkaboka iya teleb dinyi kuranting. Ara, Er Imtamnyi bira iya Weik Sienyi kuboka Er amwetam bun nang asi arukdeibkwansir ati yankwande talak sirya berekci ura, Erci sun Musa Uram teneibde baramingnyi nang asi kisal dakoka erebdob bun sokon karebkwande. 
MAT.5.20	Niryi sunsi uram ton ebkwinsin ara sunci diboka teneibde bindarur. Sun Musa Uram yuk-yuk asi eteren nang ab sun Farisi nang ab ara Musa Uram udikum deiriramingiryok, sunci Musa Uram deyok asi diboka kum dirniliraming. Ara, Musa Uram umbura alib lang-lang en dinyi asi dibniliboka kunubde baramingiryok, sunci Er Imtamnyi teleb tenesurur dinyi asi diboka kunubde kum baraming. Ati, sunda Nisi miliranurum nang ara a nang asi bisibkaboka, ‘Er Imtamnyi teleb tenesurur dinyi sunglona kum uca kunubde barantibyi,’ tenen busul kubdarur. Sunci ato tenen kuramunyi ura, Er Imtamnyi biryi sunti, ‘Ni amwetam bun nang kubdarur,’ eboka dobdobkwande. Ara, Er Imtamnyi iya Weik Sienyi kuboka Er amwetam kun nang asi arukdeibkwansir talak berekci ura, Erci sunsi ato eboka dobdobkwansir. Ba, sunci, ‘Er Imtamnyi teleb tenesurur to kum kunubde barantibyi,’ tenen kum kuramunyi ura, sunda Er Imtamnyi amwetam kun nang kum kibkwandum. A deyok aryi, Niryi, ‘Er Imtamnyi biryi sun Musa Uram kunubdeiboka eteren nang asi kisal dakwande,’ ebmasin,” ebmou.
MAT.5.21	Ato ebmou cok, Yesus biryi tonda ato ebtabakmou, “Er Imtamnyi biryi Musa biriman aryi sun minob kuramnyi nang asi ebdeiamwe uram asi sunci kekebmandau. Ara, Erci,
MAT.5.21	‘Ninyi ona mem,’ ebmou ci, 
MAT.5.21	‘Unanyi biryi teneiboka ninyi obdinyi bira sun deyok lilin nang aryi liliboka wenebkwanung,’ ebmou. 
MAT.5.22	Bok, Niryi sunsi ato ebkwinsin, unanyi biryi er kwit dib tenenanyi biti yu kanya borantiryok, ersi kum obte ababyi, erda wenebmanto kurur. Ara, unanyi biryi er kwit dib tenenanyi bisi kum obte ura, erda, ‘Kanda walwalnyi bica,’ eboka ina ngilikte ura, sun malyi deyok lilin nang ara buluboka a malyi uram enanyi deyok asi lilibting ura, ersi wenebkwanung. Tonda, unanyi biryi er kwit dib tenenanyi bisi, ‘Kanda lubnyi bica, se,’ eboka ina ngilikte ura, Er Imtamnyi biryi a malyi uram erandinyi bisi weneboka uk mekwan asi dongobkwande.
MAT.5.23	Er Imtamnyi bira sun yu kanya bordaraming nang ati, ‘Ni li,’ tenen kum dororur. Tonda, Erci sun ato kun nang aryi dama deirin dinyi ababyi, ‘Ni li,’ tenerur. Ati, sunci, ‘Er Imtamnyi bisi ninyi dama deibkwayeb,’ tenen Er Imtamnyi dama deirin ai bindate ura, sunci, ‘Ni ab dib tenenanyi yuknyi ab ara yu kanya bordaranim,’ tenen bikdandate ura, sunci, ‘Antanibdeibdankwanim,’ tenen ukurlona kum uca sun kwit dam bindoka er ab antanibdeibdandarur. 
MAT.5.24	Ati, sunci, ‘Ni kwit ab sirya antanibdeibdanimnyi ura, niryi Er Imtamnyi bisi dama deibkwan,’ tenebmun ci, sunci sun, ‘Dama deibkwan,’ tenen boyanganmamunyi dinyi ati dama deirin dam asi tiya deiblobmunyi ura, sunci sun kwit dam bindoka er ab tonkwa antanibdeibdandarur. Sirya antanibdeibdamunyi ura, sunci dama deirin dam tamurbindoka Er Imtamnyi bisi ninyi dama ur deibkwandarur.
MAT.5.25	Tonda, ninyi aryi sunsi, ‘Co bok kum yuk dinyi kum tiya karebmakise asi ola kum tamurkarebmanumwe, se,’ eboka, ‘Sun deyok lilin nang urasintam aryi tatab-tatab ebkwan,’ ebsingnyi ura, sunci, ‘A co bok tiya karebmanumwe asi minola tamurkarebkwan,’ eboka a nang ab ola antanibdobkwandarur. Sunci sun tatab-tatab ebsiting nang ab ola kum antanibdobdate ura, a nang ara sunsi sun deyok lilin nang dam bobindoka tatab-tatab ebsingnyei. Ura, sun malyi deyok lilin nang aryi sunti, ‘Sun deyok kubmar,’ tenen uram sekwetebsiting ura, sun ninyi wenen ai kalingdamnyi bisi arukdeibingnyi uca, anyi biryi sunsi ninyi wenen ai bodongobsicei. 
MAT.5.26	Ura, Niryi sunsi diboka ebkwinsin uram asi sunci diboka teneibde bindarur. Ninyi wenen ai sirya dongobsiting uca, sunci ola kum anabkaboka yibindobkwandum. Erda, sunci bobloamunyi dinyi co bok weik dinyi mitik dinyi ababyi nirya dekdate ani, sunci anabkaboka yibindobdate. Sunci a dinyi nirya dekmana kum kurandate ura, sunci anabkaboka kum yibindobdate,” ebmou.
MAT.5.27	“Ura, Er Imtamnyi biryi Musa biriman aryi sun minob kuramnyi nang asi,
MAT.5.27	‘Ner kum sal kum ukula yordana mem,’ ebmou. 
MAT.5.27	Sunci a dinyi sirya kekebmandau. 
MAT.5.28	Ato ebdeiamwe bok, Niryi sunsi ato ebkwinsin, unanyi biryi ner urasin dibdeboka, er kanya dam aryok, ‘Yobtinyi se,’ tenebdiryok, diboka kum yobmaci ababyi, anyi bira erdamnyi ner ukula donanyi bitonyi sirya kibdanmar. 
MAT.5.29	Ati, sunci, ‘Ner teleb yibanmar asi ukula yobtinyi se,’ tenen yuk nang ner asi asing dibdemunyi ura, sunci ato tenen dinyi taklobdarur. Ati, sun asing siriktam aryi dibdendoka, ‘Talyi yobtinyi,’ tenebmunyi ura, sunci asing siriktam lukaboka donokwandarur. Sunci, ‘Malyi dinyi kubibyei,’ tenen sun mining asing lukabokdate ara sunti mambul kubdeibsute. Ba, sunci malyi dinyi kum taklobdate ura, Er Imtamnyi biryi sunsi diba ati wenebsutiryok, sun nong ab kanya ab nirya asi uk mekwan dongobsute. Ato dinyi ara bisibkaboka iya mambul kurdeirin dinyi kuransute. 
MAT.5.30	Tonda, sunci, ‘Nun taruk kwanimtam kum siriktam kum biriman aryi malyi dinyi kunubtibyi,’ tenebmunyi ura, sunci ato tenen dinyi taklobdarur. Ati, sunci, ‘Malyi dinyi kunubibyei,’ tenen sun taruk kwanimtam kum siriktam kum sekaboka bai donokokwandarur. Sunci, ‘Malyi dinyi kubibyei,’ tenen sun mining taruk sekabokdate ura, sunti mambul kubsute. Ba, sunci malyi dinyi kum taklobdate ura, Er Imtamnyi biryi sunsi diba ati wenebsutiryok, sun nong ab kanya ab nirya asi uk mekwan dongobsute. Ato dinyi ara bisibkaboka iya mambul kurdeirin dinyi kuransute,” ebmou.
MAT.5.31	Ura, Yesus biryi ton ato ebmou, “Musa biryi sun minob kuramnyi nang asi ner tanglona deyok ati ebdeiamwe uram asi sun sirya kekebmandau. Ara, Musa biryi ato eamwe.
MAT.5.31	‘Unanyi biryi er ner dobdandiryok, “Taklobkwan,” tenebmaci ara er ner asi talyi taklobcei. Erda, anyi biryi er ner asi, “Iya takwankin,” eboka sengna kerek sekeibdiryok, er ner asi ur taklobkwande,’ eamwe. 
MAT.5.32	Bok, Niryi sunsi ato ebkwinsin, Er ner aryi yuknyi bisi talyi yobte ura, er akenyi biryi er ner asi ur taklobte. Ba, er ner aryi talyi kum yobte ura, er akenyi biryi, ‘Ni ner taklobkwan,’ tenen kunubte ura, erda malyito kubte. Ara, er akenyi biryi er ner asi talyi taklobte ura, yuknyi biryi er ner asi dobte ura, a ner ara ukula dorande ner ato kibte. Tonda, unanyi biryi a takloanci ner asi dobdobdinyi bira ner ukula dorandanyi kurandiryi,” ebmou.
MAT.5.33	Ura, Er Yesus biryi ton ato ebmou, “Er Imtamnyi biryi Musa biriman aryi sun minob kuramnyi nang asi ebdeiamwe uram asi sunci sirya kekebmandau. Ara, Musa biryi ato eamwe,
MAT.5.33	‘Sunci, “Ato-ato kunubkwan,” ebdate ura, erlona kum uca diboka kunubkwandarur! Ati, sunci Er Imtamnyi urasintam aryi, “Ato kubkwan,” eamunyi to, diboka kunubkwandarur,’ eamwe. 
MAT.5.34	Ato eamwe bok, Niryi sunsi ebkwinsin, Sunci uram katabum ertabangna uram utotoa asi ebmunyei. Ati, sunci, ‘Ninyi aryi nun ebkwamab uram ati, “Tola uram aca,” tenebsingnyei,’ tenen uram katabum ertabangna uram utotoa ebmunyei. Ati, sunci, ‘Imtam ai erebdob ai ara dib kurur to, niryi sunsi ebmasin uram ababyi dib ebmasin,’ ebmunyei. Imtam ai ara Er Imtamnyi Iya Erebdobnyi burur bun sokon kurur deyok aryi, sunci, ‘Imtam ai erebdob ai,’ eboka talyi ati ebmunyei. 
MAT.5.35	Tonda, sunci, ‘Tukwetam ai ara lulungna kum kurur to, niryi sunsi ebmasin uram ababyi dib ebmasin,’ ebmunyei. Tukwetam ababyi Er Imtamnyi talerur dinyi kurur deyok aryi, sunci, ‘Tukwetam ai,’ eboka talyi ebmunyei. Tonda, sunci, ‘Yerusalem sien atei ara Er Imtamnyi biryi wibdeibmou atei diboka kurur to, niryi sunsi ebmasin uram ara diboka ebmasin,’ ebmunyei. Yerusalem atei ara Er Imtamnyi Iya Weik Sienyi wibdeibmou atei kurur deyok aryi, sunci, ‘Yerusalem atei,’ eboka talyi ebmunyei! 
MAT.5.36	Tonda, sunci, ‘Ninyi aryi nun ebmab uram ati dib tenebsiting,’ tenen, ‘Ni kisok deib aryi dib en uram diboka ebmakin,’ ebmunyei. Sunda tukwetam nang ara mikib kum kurandum cok, sun mining kisok otong ara mirin otong kum kul otong kum sunci ardeirdana kum kurandum. A deyok aryi, sunci, ‘Ni kisok deib aryi dib en uram diboka ebmakin,’ eboka talyi ebmunyei. 
MAT.5.37	Erda, sunci, ‘Ato-ato kunubkwan’ ebkwamamunyi ura, sunci a uram asi erlona kum uca diboka kunubkwandarur. Ba, sunci, ‘Ato-ato kum kunubkwan’ ebkwamamunyi ura, sunci a uram asi erlona kum uca diboka kunubkwandarur. Ura, sunci, ‘Ninyi aryi ni ebman uram asi dib tenebniting,’ tenen uram katabum erdeirin uram ebtabakdate ara Er Imtamnyi biryi arungdeirisurur dinyi kum kurur. Erda, ato en dinyi ara isa aryi erkaren dinyi aca kurur,” ebmou.
MAT.5.38	Ura, Yesus biryi ato ebmou, “Musa biryi sun minob kuramnyi nang asi ebdeiamwe uram asi sunci sirya kekebmandau. Ati, Musa biryi ato eamwe,
MAT.5.38	‘Yuk nang aryi sun asing tulukdongobsingnyi ura, a nang asi weneboka sun asing ababyi neiktoto tulukdongobkwanung. Ba, yuk nang aryi sun si kurukdongobsingnyi ura, a nang asi weneboka sun si ababyi neiktoto kurukdongobkwanung,’ eamwe. 
MAT.5.39	Bok, Niryi sunsi ato ebkwinsin, sunci sun yu boransingnyi nang asi, ‘Sunbabyi obkwayeb,’ tenena mem. Erda, ninyi aryi sunti, ‘Alyi bobdeibkwan,’ tenen sun taruk tang aryi sun katum asi boksiting ura, sunci dinatam katum ababyi deibmun ci, ‘Dinatam katum ababyi ur boksiting,’ tenen kubdarur. 
MAT.5.40	Ba, ninyi aryi sunti, ‘Sun ongorandum ongon aling asi karebsindarur,’ eboka molobsiting ura, sunci a nang asi, ‘Teleb, nun ongon aling alib dinyi ababyi tabakdongoboka karebkwayeb,’ ebdarur. 
MAT.5.41	Ba, sun yin doun nang aryi sunsi arukdeiboka, ‘Nun dinyi ikin dinyi asi boboka yan irongna tentok bobindarur,’ eboka takubdeibsiting uca, sunci, ‘Nun li,’ ebmunyei. Erda, sunci sun uram kunubdeiboka yan irongna bitinyi ababyi bobindarur. 
MAT.5.42	Ba, unanyi-unaner ara sun dam yandoka, ‘Yina kum yuk dinyi kum atabmanir ati kanci karebnurum,’ eboka molobdobingnyi ura, sunci a nang asi ato dinyi karebdarur. Tonda, unanyi-unaner nang ara sun dam yandoka, ‘Ato-ato dinyi kum kubmanir ati, kanci tiya ati karebminyi ura, aminda aryi tubto boyankwaman’ ebingnyi ura, sunci a nang asi, ‘Nun li nuna,’ ena mem. Erda, sunci ato dinyi tiya ati karebdarur,” ebmou.
MAT.5.43	Ura, Er Yesus biryi ton ato ebmou, “Tukwetam nang aryi en uram asi sunci sirya kekebmandau. Ara,
MAT.5.43	‘Sunci sun dam kun nang asi boukwe weik kibdandobmun ci, sun mar boransingnyi nang asi bimsa yaribdarur’, en uram sirya kekebmandau.
MAT.5.44	Bok, Niryi sunsi ato ebkwinsin, sunci sunsi mar iransingnyi nang ababyi boukwe kibdarur. Tonda, sun sunti, ‘Obtibyi,’ tenen domkiringnansingnyi nang ati sunci Er Imtamnyi bisi, ‘Nai, kanci a nang ababyi lebdeiboka kisal dakdum,’ eboka molobmilibdarur. 
MAT.5.45	Nun Nai Imtamnyi bira sun teleb kun nang ababyi sun malyi kun nang ababyi teleb kurdeirisurur ati ebman. Ara, nun Nai biryi karesurur uca, uki-uki nirya asi kiting anaboka berengdeirisurur. Ara, sun teleb kun nang akwe Erci kiting berengna kum karesurur. Erda, sun malyi kun nang ababyi kiting berengna karerur. Tonda, nun Nai biryi karesurur ara mo cemdeirirur ara sun teleb kun nang ababyi sun malyi kun nang ababyi karesurur. Ati, sunda Nisi milin nang ababyi neiktoto sun teleb kun nang ababyi sun yu kanya bon nang ababyi teleb kurdeiriramunyi ura, ninyi aryi sunti, ‘Er Imtamnyi mabwe nermabwe diboka kunung,’ tenen bikwansing. 
MAT.5.46	Sun sunsi boukwe weik kuboka kareransingnyi nang atikwe sunci boukwe weik kuramunyei. Erda, sun yuk nang ababyi boukwe weik kubdarur. Sunci sun dam kun nang akwe boukwe weik kimdaramunyi uca, Er Imtamnyi biryi sunsi kisal dangna dinyi karebsute tenebmarum do? Ato tenen kum. Sun malyi kun nang ababyi sun kwityabwe asi boukwe weik kimdaming asi Er Imtamnyi biryi a nang asi kisal dakwande do? Ato tenen kum. Sun weik sienyi Kaisar tam milin nang ara, ‘Pajak dengna co bok weik dekoka karebdarur,’ eboka molormilin nang ara sunci, ‘Iya malyi kun nang,’ tenerandum nang ababyi sun kwityabwe mamun asi boukwe weik kimdaraming ati ato ebmasin. 
MAT.5.47	Tonda, sunci sun kwityabwe akwe, ‘Teleb,’ eboka kibdobmunyei. Erda, sunci sun yuk nang ababyi boukwe kiboka, ‘Teleb,’ eboka kibdobdarur. Sun Er Imtamnyi bisi dib kum tenen nang ababyi sun kwityabwe asi, ‘Teleb,’ eboka kimdoraming. Ati, sunda Nisi miliranurum nang ababyi neiktoto sun kwityabwe akwe, ‘Teleb,’ eboka kibdobdate uca, sunda sun malyi dinyi kunubde ban nang aryi kuraming to akwe kurandate se. 
MAT.5.48	Ati, nun Nai Imtamnyi bira sunglona kum uca ninyi nirya asi boukwe kiboka teleb dinyi kurdeirisurur to, sunda Nisi miliranurum nang ababyi neiktoto sunglona kum uca boukwe weik kiboka ninyi nirya asi teleb kubdeibdarur ati ebman,” ebmou.
MAT.6.1	Er Yesus biryi uram eterenmou ci, ton ato ebmou, “Nun Yahudi yala nang ara, ‘Er Imtamnyi teleb tenesurur to kunubde binkwayeb,’ tenen sun kwaning atan nang asi yina kum co bok kum karenub. Tonda, nunci Er Imtamnyi urasintam aryi teleb dinyi yuk dinyi-yuk dinyi ababyi kunubde banub. Bok, Niryi sunsi ato ebkwinsin, Sunci, ‘Er Imtamnyi biryi teleb tenesurur to kunubdeibkwayeb,’ tenebmun cok, sunci, ‘Ninyi aryi asing eibsitingiryok, kisal daksiting,’ tenen kunubmunyei. Sunci ato tenen kunubmunyi ura, Er Imtamnyi biryi sunsi kisal kum daksute.
MAT.6.2	Ati, sunci, ‘Sun kwaning atan nang asi yina kum co bok kum karebkwayeb,’ tenen kunubde baramunyi ura, sunci, ‘Yuk nang aryi asing eiboka kisal daksiting,’ tenen karebde baramunyei. Ati, sunci, ‘Yuk nang asi teleb kubdeibmab,’ eboka ninyi urasintam aryi lak ebdamunyei. Sun malyi kanya bon nang ara, ‘Ninyi aryi kisal daksiting,’ tenen teleb kanya bon nang aryi kuraming to miliramingiryi, sunci Musa Uram eteren ai wengbindoka sun kwaning atan nang asi co bok kareraming. Tonda, tamurdengdan ai dam bindoka kareraming. Ara, ‘Ninyi aryi kisal daksiting,’ tenen ninyi urasintam kareraming. Ba, Niryi sunsi dib kobdob uram ati ebkwinsin, ninyi aryi a nang asi sirya kisal dangnaming bok, Er Imtamnyi biryi a nang asi kisal kum dakwande. 
MAT.6.3	Ba, sunci, ‘Sun kwaning atan nang asi yina kum co bok kum karebkwayeb,’ tenen kunubmunyi ura, sunci yuk nang urasintam aryi karebmunyei. Erda, iniboka karebdarur. Ati, sunci sun taruk siriktam biriman aryi karebmunyi ura, sunci, ‘Nun mining taruk kwanimtam taruk ababyi biksicei,’ tenen iniboka karebdarur. 
MAT.6.4	Ati, sunci karebmunyi ara, ‘Yuk nang aryi biksingnyei’, tenen karebdarur. Ato kuboka karebmunyi ura, sun Nai Imtamnyi bira lak dinyi ab lak kum dinyi ababyi nirya asing eirisurutnyi biryi sun teleb kubmarum to asing eibsiryok, sunsi kisal dangsin dinyi karebkwansir,” ebmou.
MAT.6.5	Er Yesus biryi eterenmou ci, ton ato eboka eterebmou, “Sunda Er Imtamnyi bisi molobkwamamunyi ura, sunci, ‘Yuk nang aryi asing eiboka kisal daksiting,’ tenen ninyi urasintam molobmunyei. Sun kiknibdeiboka Er Imtamnyi Uram kunubde ban nang kimdaraming nang ara Er Imtamnyi bisi moloraming to, sunci ukubmunyei. A nang ara Musa Uram eteren ai wengbindoka noutam ai tikmangiryok, ninyi urasintam aryi Er Imtamnyi bisi moloraming. Tonda, weik bisik dandanya tikmangiryi, sunci Er Imtamnyi bisi moloraming. Ara, diboka kum moloraming. Erda, ‘Ninyi aryi asing eibsiting uca, kisal daksiting,’ tenen kiknibdeiboka moloraming. Ati, Niryi sunsi dib kobdob uram ati ebkwinsin asi sunci diboka teneibde bindarur. Ninyi aryi sun ato kun nang asi langdeiboka kisal dangnaming bok, Er Imtamnyi biryi a nang asi kisal dangna dinyi mitik ababyi kum karebkwande. 
MAT.6.6	Ba, sunci, ‘Er Imtamnyi bisi molobkwayeb,’ tenebmunyi ura, sunci inibdob ai umbura wengbindoka bublan tirikdobmun cok, sun Nai Imtamnyi bisi molobdarur. Ura, sun Nai Imtamnyi bira lakdob ai babyi inibdob ai kuboka asing eirisurutnyi biryi asing eibsici ura, Erci sunsi kisal dangna dinyi karebkwansurur. 
MAT.6.7	Ura, sunci Er Imtamnyi bisi molonmamun cok, sunci uram leberekanikoka molobmunyei. Sun Er Imtamnyi bisi bingna kum nang ara sun kwemdina dinyi asi, ‘Ato-ato karebsindarur,’ eboka moloramingiryok, uram leberekaningnaming. Ara, ‘Uram weikanun sisikoka molonmabyi uca, nun molonmabyi dinyi asi kekeboka karebkwansing’, tenen uram leberekanikoka moloraming. 
MAT.6.8	Ati, sunda Nisi miliranurum nang ara sun Er Imtamnyi bisi bingna kum nang aryi moloraming to miliboka molobmunyei. Sunci kum molobmamunyi bok, sun Nai Imtamnyi bira sunci molobkwamunyi dinyi asi sirya bingsurur deyok aryi, sunci uram leberekanikoka molobmunyei.
MAT.6.9	Ati, sunci Er Imtamnyi bisi molobdobkwamun cok, ato eboka molobdobkwandarur,
MAT.6.9	‘Nai Imtam Kurumnyi,
MAT.6.9	Ninyi nirya aryi, “Iya Teleb kurumnyi,” eboka Kan si ererdeikina teleb.
MAT.6.10	Kanda Iya Weik Sienyi kurum ati,
MAT.6.10	Kanci lebdeiboka kaliksimin ba, ninyi nirya aryi Kan arungdeirisin uram dobdobting.
MAT.6.10	Kanci karebsiminyi uca, nunci Kan teleb tenesurum to diboka kunubtibyi.
MAT.6.10	Sun imtam kun nang ara Kan uram asi ukurlona kum uca kunuraming to, nunda tukwetam kun nang ababyi neiktoto Kan teleb tenesurum to diboka kunubtibyi.
MAT.6.11	Arub aryi yina yibkwamabyi kikimanto Kanci kuboka karebsurum.
MAT.6.12	Ninyi aryi nunsi malyi dinyi kubdongobmasingnyi asi nunci tuba kum teneiramib to, Kanbabyi neiktoto nun malyi kun dinyi asi tuba kum teneibsiminci.
MAT.6.13	Tonda, isa aryi yandoka, “Malyi kubting,” tenen dumdesici ba, Kanda Imtamnyi biryi bisik sekoka lebdobsurum.
MAT.6.13	Kanda Iya Weik Sienyi kurum ci, iya mikib dinyi iya talerum ci, Iya Erebdobnyi iya kubkwandim.
MAT.6.13	A deyok aryi nunci Kanda nun Nai bisi a kunum molobmakib. Amin.’
MAT.6.13	Ati, sunci, ‘Er Imtamnyi si weik eboka molobkwayeb,’ teneramun cok, sunci Ni ebmasin to miliboka molobdarur,” ebmou.
MAT.6.14	Ura, Yesus biryi Er miliramnyi nang asi Er Imtamnyi bisi molona deyok ati eterenmou cok, Erci sunsi ato ebtabakmou, “Ninyi aryi sunsi malyi kun dinyi kubdongobmasingnyi ura, sunci a nang ati tulum kanya bobmurubde bimunyei. Erda, sun malyi kubdongobmasingnyi dinyi asi tuba teneibmunyei. Sunci ato kuramunyi ura, sun Nai Imtamnyi bibabyi sun malyi kun dinyi kilibdeiboka tuba kum teneibkwansir. A deyok aryi, sunci Er Imtamnyi si weik eboka molobmunyi ababyi sunci, ‘Ninyi aryi nunsi malyi kubdongobmasingnyi asi nunci tuba kum teneibkwayeb,’ tenen lak ebkwandarur ati ebmasin. 
MAT.6.15	Ba, ninyi aryi sunsi malyi kubdongobmasingnyi ura, sunci tulum kanya bobmuruboka tuba teneibde bimunyi ura, sun Nai Imtamnyi biryi neiktoto sun malyi kun dinyi tuba teneiriransiryok, kum kilibdeibkwansurur,” eboka eterebmou.
MAT.6.16	Ura, Er Yesus biryi Er miliramnyi nang asi eterenmou ci, ton ato ebmou, “Sunci, ‘Er Imtamnyi kanya asi teleb kibdeibkwayeb,’ teneboka yina si teboka buramun cok, sunci, ‘Ninyi aryi asing eiboka kisal daksiting,’ tenen kunubde bimunyei. Ara, sun kiknibdeiboka Er Imtamnyi Uram kunubde ban nang kimdaraming nang aryi kunubde baramingnyi to, sunci kunubde bimunyei. A nang ara si teboka buramingiryok, uk sici borbosa asi doboka sun urasin lumdaraming. Ara, ‘Yuk nang aryi eibsitingiryok, “Ei, a nang ara yina si teboka bukmang,” eboka kisal daksiting,’ tenen sun urasin lumdaraming. Sunci a nang aryi ukuraming to ukuna mem. Niryi sunsi dib kobdob uram ebkwinsin ati sunci diboka teneibdarur, ninyi aryi sun ato kun nang asi langdeiboka kisal dangdaraming bok, Er Imtamnyi biryi a nang asi kisal dangna dinyi ton kum karebkwande. 
MAT.6.17	Ati, sunci yina si teboka buramun cok, sunci, ‘Ninyi aryi biksingnyei,’ uk sici borbosa doboka sun urasin lubdamunyei. Erda, sunci sun urasin asi me ilikabokmun ci, otong lurdana me aryi lubdamun cok, yina si teboka bukdarur. 
MAT.6.18	Sunci ato kubmun cok, yina si teboka bukmunyi ba, yuk nang aryi sunti, ‘Yina si teboka bukmang,’ tenen kum bikwansingiryok, sunsi kisal kum dakwansing. Ba, sun Nai Imtamnyi bira ninyi aryi asing eibman kumnyi biryi, ‘Nisi nunukeiboka teneibmaning,’ tenen bikwansurur. Ura, sun Nai Imtamnyi bira lakdob dinyi ababyi inibdob dinyi ababyi asing eirisurutnyi biryi asing eiboka kisal dakwansir,” eboka eterebmou.
MAT.6.19	Er Yesus biryi eterenmou ci, ton ato eboka eterebmou, “Tukwetam bona bon dinyi ara tiya talen dinyi akwe kurande ati, sunci tukwetam bona bon dinyi ingkirikoka bulubde minikmunyei. Bona bon dinyi co aryi kiknin dinyi nirya ara bulbula otokci uca, kum dankwande. Tonda, bona bon dinyi kat dinyi besi aryi kiknin dinyi nirya ara susulya biyang ongobci uca, malyi kibkwande. Tonda, bona bon dinyi bulubde miningnaming asi sun ukula don nang aryi yandoka ai dakoka abingiryi, ukula dobdobkwaming. 
MAT.6.20	Ati, sunci tukwetam aryi kuboka bona bon dinyi ingkirikoka bulubde minikmunyei. Erda, sunci, ‘Er Imtamnyi biryi kisal dakwansir dinyi asi langdeiboka dobdobtibyi,’ tenen ingkirikmun ci, Er Imtamnyi urasintam aryi teleb dinyi kunubde bindarur. Er Imtamnyi biryi kisal dakwansir dinyi ara iya kurur ati, bulbula kum otokokwande. Tonda, a dinyi ara susulya biyang ongoboka malyi kum kibkwande. Tonda, Er Imtamnyi biryi kisal dakoka karebkwansir dinyi ara sun ukula don nang ai dakoka ukula kum dobkwaming. Ati, sunci, ‘Er Imtamnyi biryi iya kisal dakwansir dinyi dobdobtibyi,’ tenen ingkirikdarur! 
MAT.6.21	Sun tukwetam aryi kuboka bona bon dinyi ingkiringnamingnyi nang ara sun kanya dam aryi tukwetam dinyi akwe teneiriraming. Ba, Er Imtamnyi kisal dangna dinyi ingkiringnamingnyi nang ara Er Imtamnyi biryi teleb tenesurur dinyi nunukeiboka teneiriraming. A deyok aryi, Niryi sunsi, ‘Er Imtamnyi biryi kisal dakoka karebkwansir dinyi ingkirikdarur,’ ebmasin.”
MAT.6.22	Ato eboka eterebmou cok, ato ebmou, “Sun teleb kanya bon nang ara kilkil kanya boramingiryok, sun bona bon dinyi asi yuk nang ur kareraming. Ba, sun, ‘Yuk nang aryi taleraming bona bon dinyi dobdobtibyi se,’ tenen nang ara yu kanya boraming. Ninyi urasin ara berengdeirin dinyi ato kurur cok, ninyi kanya dam aryi tenerandum dinyi asi lak kimsurur. Ati, sun urasin teleb boramunyi ura, sun kanya ababyi teleb kurande. Ba, sun urasin ara yu boramunyi ura, sun kanya ara tabakoka iya yu kurande. 
MAT.6.23	Bok, sun asing kunuk dakansici ura, bisik diboka kum eirandum. Ato kuboka sun kanya dam malyi kanya boramunyi ura, yu dinyi kurandum. Asi, yu dinyi akwe sun kanya dam kuransici ura, iya yu akwe mitik kum kurandum.
MAT.6.24	Ninyi tentok ara wa arungdeirinanyi tentok asi wa irmilirante ura, erda wa arungdeirinanyi yuknyi bibabyi nisintum wa irmilirante do? Ato tenen kum. Ato kuboka irmilirante ura, erda tonyi bisi boukwe kimdante ba, yuknyi biti, ‘Ni li,’ tenerante. Ato kuboka wa irmilirante ura, erda tonyi biryi takubdeibte wa asi busul kuboka irmilirante ba, yuknyi biryi takubdeibte wa asi tanglorante. Ura, sunci Er Imtamnyi teleb tenesurur to kunubdeiboka Er wa irmilina asi kanya deiboka ibkwamun ci, co bok doron wa asi kanya deiboka ibmunyei. Ninyi tentok aryi wa bitinyi-bitinyi ara kanya deiboka ibman kum ati ebmasin,” ebmou.
MAT.6.25	Er Yesus biryi Er miliramnyi nang eterenmou ci, ato ton ebmou, “A deyok aryi, Niryi sunsi ato ebtabakwinsin, sunci, ‘Nun yibkwamab yina ara una kuboka ingkiriktibyi uca, yibkwamab do?’ tenen mambul kanya boboka ingkiringna mem. Tonda, ‘Nun ongobkwayeb aling ara kum kubmasir ati, nunci una kuboka ingkiriktibyi uca, nong bol limdana doboka ongobdobkwayeb do?’ tenen mambul kanya boboka ingkiringna mem. Yina yin dinyi ton ninyi nong aling ongon dinyi ton ara bikdob dinyi kurur bok, ninyi nong bol ab ninyi isin nebneb ebde kam kun dinyi ab ara bisibkaboka iya bikdob dinyi kurur ati ebman. Ati, sunci mambul kanya bona kum uca, ‘Er Imtamnyi biryi nun nong ab nun isin neb-neb ebde kam kun dinyi ab ati, “Diboka kalikwan,” tenen yina ton ongon aling ton karebkwansir,’ tenen kubdarur,” ebmou. 
MAT.6.26	Ebmou cok, Er Yesus biryi kiklina bitinyi doboka eterebtabakmou, “Sunci maka mer imtam yibaraming asi dibdendarur. Maka mer aryi kwaning yala ton kum kounung. Tonda, kwaning kum kirkiringnung. Tonda, kwaning kiboka deirin ai ababyi dongoboka kum miningdeirinung. Ato kuraming bok, Sun Nai Imtamnyi biryi maka mer ababyi yina yirkarerur. Maka mer ara Er Imtamnyi urasintam aryi bikdob dinyi kurur bok, sunda Er Imtamnyi mabwe nermabwe kurandum nang ara bisibkaboka iya bikdob dinyi kurandum. Ati, sun Nai Imtamnyi biryi maka mer asi yina kareboka kalingsurur bok, erda sun ninyi asi kalingna kum uca, yina kum karebsute do? Ato tenen kum. Erda, sun Nai biryi bisibkaboka sunsi yina kareboka kalingsurur ati ebman,” ebmou. 
MAT.6.27	Ato ebmou cok, Yesus biryi ato ebmou, “Sunci, ‘Una kuboka yina ingkiriktibyi se?’ tenen mambul kanya bona mem. Sunci mambul kanya borandate uca, sun kam kubde bana ati uki tentok ababyi tabangdandate do? Ato tenen kum,” ebmou.
MAT.6.28	Ura, bitinyi kiklina ara ato eboka eterebmou, “Sunci, ‘Una kuboka ongon aling ingkiriktibyi se?’ tenen mambul kanya bona mem. Sunci sikil keta asi dibdendarur. Sikil keta ara, ‘Ongon aling wibkwan,’ tenen busul kubdiryok, aling win tabwe kiknirande do? Ato tenen kum. Tonda, sikil keta ara, ‘Ongon aling ongobkwan,’ tenen busul kubdiryok, ongon aling wirande do? Ato tenen kum. A sungsunga aryi ongon aling ton kum wiboka abdiryi ongorur bok, Er Imtamnyi biryi karerur uca, keta teleb to orande asi eindarur. 
MAT.6.29	Sikil keta ara ongon aling iya teleb dinyi ato kurur ati ebman. Minob kuramunyi weik sienyi Salomo bira bona bon dinyi ilinto taleramuryok, iya teleb ongon aling ongoramwe. Ongoramwe bok, sikil keta orande bol ara bisibkaboka iya teleb bol kurur ati ebmasin. Ati, sikil keta ara, ‘Ongon aling una kuboka ongobtinyi,’ tenen mambul kanya kum borande bok, Er Imtamnyi biryi sikil keta asi ongon aling iya teleb dinyi karerande. 
MAT.6.30	Ati, wa in dam sungsunga arub aboka keta obmaci ani, ambutum ara kwiniboka uk daraming dinyi ababyi Er Imtamnyi biryi teleb ongon aling ato dinyi kareboka bol merengdeirirur. Ura, sunda Er Imtamnyi mabwe nermabwe kurandum asi Er Imtamnyi biryi ongon aling kum karebkwansir tenebmarum do? Ato tenen kum. Erda, Erci sunsi bisibkaboka kalingsurur ati ebmasin. Ba, sunda mambul kanya boramunyi ura, sunci Er Imtamnyi biti, ‘Diboka kalikwansir,’ kum tenerandum se. 
MAT.6.31	Sun Nai Imtamnyi biryi sunsi kalingsurur deyok aryi, sunci mambul kanya bona mem. Ati, sunci, ‘Nun yibkwabmab yina ara una kuboka ingkiriktibyi uca, yibtibyi do?’ tenena mem. Tonda, ‘Nun yibkwabmab me ara una kuboka ingkiriktibyi uca, yibtibyi do?’ tenena mem. Tonda, ‘Nun ongobkwayeb ongon aling ara una kuboka ingkiriktibyi uca, ongobtibyi do?’ tenen mambul kanya bona mem. 
MAT.6.32	Ato kun dinyi nirya ara sun tukwetam kanya bon nang ara Er Imtamnyi bisi bingna kum nang aryi nunukeiboka ingkiringnung. Bok, sunda Nisi miliranurum nang aryi mambul kanya boboka ato dinyi ingkiringmunyei. Sun Nai imtam kurutnyi biryi sunsi kalingsurur cok, sun ataransici dinyi nirya asi diboka bingsurur ati, sunci, ‘Yina kum ongon dinyi kum una kuboka dobdobtibyi,’ tenen mambul kanya bona mem. 
MAT.6.33	Erda, sunci, ‘Er Imtamnyi bira iya Weik Sienyi kurur deyok aryi, nunda Erci nunsi teleb tenesurur to kunurantibiryok, Er amwetam kibdobtibyi,’ tenen nunukeiboka ingkirikdobdarur. Sunci ato tenen kuramunyi uca, Er Imtamnyi biryi sunti, ‘Ni amwetam kun nang kibdeibkwan,’ tenen karebsiryok, yina yin dinyi ton ongon aling ongon dinyi ton yuk dinyi ababyi tabakoka karebkwansir ati ebmasin. 
MAT.6.34	Sun Nai Imtamnyi biryi sunsi kalingsurur deyok aryi, sunci mambul kanya bona mem. Ati, sunci, ‘Se, nun ambutum ara unatoa yibkwamab do?’ tenen mambul kanya bona mem. Ambutum mambul kubdeibkwamasute dinyi ati, sunci arub aryi tenebmunyei. Arub aryi mambul kubdeibmasute dinyi yuk-yuk ara langdeiboka mambul kubdeibsute deyok aryi, sunci ambutum kum amcitum kum aryi mambul kubdeibkwamasute dinyi asi tabakoka tenebmunyei,” eboka eterebmou.
MAT.7.1	Er Yesus biryi mutuk kon dam aryi kuboka tuba eterenmou ci, Erci Er miliramnyi nang amolbaryi asi ato eboka eterebmou. “Sunci yuk nang ati, ‘Malyi kun dinyi kunubde baraming se,’ minola tenebde baramunyei. Sunci yuk nang ati talyi ati, ‘A nang ara wenebmanto kunung se,’ teneramunyi uca, Er Imtamnyi biryi sunbabyi, ‘A nang ara wenebmanto kunung se,’ tenen wenebkwansir. 
MAT.7.2	Sunci yuk nang ati, ‘A nang ara wenebmanto kunung se,’ minola teneramunyi ura, Er Imtamnyi bibabyi neiktoto sunti, ‘A nang ara wenebmanto kunung se,’ tenen wenebkwansir. Ba, sunci yuk nang ati talyi ati, ‘A nang ara wenebmanto kunung se,’ kum teneramunyi ura, Er Imtamnyi bibabyi neiktoto sunti, ‘A nang ara wenebmanto kunung se,’ tenen kum wenebkwansir.
MAT.7.3	Sunci malyi kun dinyi weikto dinyi asi kunubde baramun cok, ‘Nun malyi kun dinyi ton kum kuramib,’ tenerdarandum. Bok, yuk nang ara malyi kun dinyi weikto kum dinyi asi kunubde baraming asi sunci, ‘Malyi kun dinyi kunuraming,’ tenerandum se. Sun baramnang asing ara tiling co iya weik dinyi dakdoba wekmasute bok, sunci, ‘Tiling co ni asing kum wekmanir,’ tenerandatiryok, sun kwit asing ara co bulbula iya mitik dinyi wekmaci asi sunci, ‘Co bulbula asing wekmakir,’ ebdate do? Ato tenen kum. 
MAT.7.4	Tonda, sunci sun kwit bisi, ‘Ni kwit e, kan asing co bulbula mitik dinyi wekmakir ati, kwinibkabokwankin,’ ebdate do? Ato tenen kum. Sun baramnyi asing ara co tiling ilila dinyi wekmasici dinyi asi kum kwinirdarandum ati, sunci ato ebdate ura, kikiman kum kubte. Ati, sunda malyi kun dinyi weik dinyi tanglona kum uca kunubde baramun cok, sunci yuk nang aryi mitik malyi kuramingnyi dinyi asi wenebmunyei ati ebman. 
MAT.7.5	Sunci malyi kun dinyi kunubde baramun cok, sunci kiknibdeiboka sundamnyi teleb kun nang kimdamunyei se. Erda, sun malyi kun dinyi lak eboka taklobdarur. Ati, sunci sun malyi kurandum dinyi sirya taklobmunyi ura, sun kwityabwe yuk nang aryi malyi kun dinyi asi aminda aryi, ‘Bitabdeibkwayeb,’ tenen wenebdarur. Ara, tiling co ilila weik dinyi sun asing wekmasici asi sirya kwinibmunyi ura, sunci sun kwityabwe asing wekmaci dinyi ara weik dinyi kum mitik dinyi kum ur dobkabokdarur.”
MAT.7.6	Er Yesus biryi eterenmou ci, ton ato ebmou, “Sunci Teleb Uram etereramun ci, sunci kalikoka, ‘Sun, “Teleb Uram nun li,” tenen nang aryi Teleb Uram ina ngilikingnyei,’ tenen Teleb Uram bikdob dinyi eterebmunyei. Ati, sunci Er Imtamnyi biryi Er mabwe nermabwe karebkwande dinyi asi sun yu kam ato kun nang asi talyi karebmunyei. Yu kam ato kun nang asi Teleb Uram bikdob dinyi eterebmunyi ura, a nang aryi domkirikoka obsingnyei. Tonda, sunci iya bikdob dinyi dengna weik keil ato dinyi yu bisam ato kun nang asi talyi karebmunyei. Yu bisam ato kun nang asi Teleb Uram bikdob dinyi etereramunyi ura, a nang aryi a uram asi ina ngilikoka yan yanisitablobingnyei,” ebmou.
MAT.7.7	Er Yesus biryi tuba eterenmou ci, Erci Er miliramnyi nang asi ton ato ebmou, “Sunci Er Imtamnyi si weik eboka sun molobkwamunyi tok molobdarur. Sirya molobmunyi ura, Er Imtamnyi biryi sun molobkwamunyi tok karebkwansurur. Tonda, sunci Er Imtamnyi urasintam bindoka Erci sunsi teleb tenebmaci dinyi ingkirikdarur. Sirya ingkirikmunyi ura, Er Imtamnyi biryi sun ingkirikmamunyi tok karebkwansurur. Tonda, sunci, ‘Er Imtamnyi biryi bublan kukeibsute,’ tenen congom-congom ebdobdarur. Bublan congom-congom ebdobmunyi ura, Er Imtamnyi biryi sunti bublan kukeibkwansurur ati ebman. 
MAT.7.8	Unanyi-unaner ara Er Imtamnyi bisi molobingnyi asi Er Imtamnyi biryi karebkwande. Tonda, unanyi-unaner ara Er Imtamnyi biryi teleb tenebmaci dinyi ingkiribingnyi asi Er Imtamnyi biryi karebkwande. Tonda, unanyi-unaner ara, ‘Er Imtamnyi biryi bublan kukeibnute,’ tenen congom-congom ebingnyi ura, Er Imtamnyi biryi bublan kukeibkwande. A deyok aryi, Niryi sunti, ‘Er Imtamnyi bisi molobde bindarur,’ ebmasin.
MAT.7.9+MAT.7.10	Sunda tukwetam kun nang ara sun mabwe aryi moloransingnyi tok teleb dinyi karerandum bok, sun Nai Imtamnyi ara bisibkaboka sunci Ersi moloramunyi tok teleb dinyi karebkwansir. Sun mi ara, ‘Roti ton yibtinyi,’ eboka molobsici ura, sunci erti, ‘Kum, keil du akwe yibdum’ ebkwandum do? Ato tenen kum. Tonda, sun mi ara, ‘Mekinaiya ton yibtinyi,’ eboka molobsici ura, sunci ersi kwatima karebkwandum do? Ato tenen kum. Erda, sunci sun mabwe aryi moloransing tok teleb dinyi karerandum. 
MAT.7.11	Ati, sunda tukwetam kurandum nang ara malyi dinyi tenebde barandum ababyi sun mabwe aryi yina ton yuk dinyi teleb dinyi ton asi karerandum. Bok, sun Nai Imtamnyi bira Iya Telebnyi biryi sunda tukwetam nang asi bisibkaboka sun Ersi moloramingnyi nang asi sunglona kum uca iya teleb dinyi karesurur. 
MAT.7.12	Ura, sunci, ‘Yuk nang aryi boukwe weik kiboka nunti teleb kurdeiriransiting,’ tenerandum to, sunbabyi neiktoto, ‘Nunda yuk nang asi boukwe weik kiboka teleb kubdeibkwayeb,’ tenen kunubde bana teleb. Yuk nang asi boukwe weik kimdeirin dinyi ara Musa kerek sengna umbura aryi iya nunukeiboka kunubde ban dinyi kurur. Tonda, Er Imtamnyi Uram ebdeibmaci to lak etereramnyi nang kerek sengna umbura kerek sekeiamnyi ababyi a dinyi ara iya nunukeiboka kunubde ban dinyi kurur,” ebmou.
MAT.7.13	Er Yesus biryi ton ato ebmou, “Sunci, ‘Iya kam kun dinyi dobdobkwayeb,’ tenen nukubdob bisik bublan dam wengbimun ci, Er Imtamnyi biryi teleb tenesurur to kunubde bindarur. Ninyi aryi wenen dinyi dobdobkwaming ban bisik ara ila bisik kurande ati ebman. A bisik ara ila bisik kurande deyok aryi, ninyi ilinto ara, ‘A bis binkwayeb,’ tenen baraming. Tonda, a bisik wengban bublan ababyi ara weik kurur deyok aryi, ninyi ilinto ara a bisik bublan dam biriman aryi wengbaraming. A deyok aryi, Niryi sunti, ‘Malyi bisik bublan asi wengbingyei,’ tenen, ‘Bisik bublan dam nurubdob dinyi wengbimun ci, Er Imtamnyi teleb tenesurur to kunubde bindarur,’ ebmasin. 
MAT.7.14	Ba, iya kam kun dinyi dobdobkwaming bisik ab a bisik wengbana bisik bublan ab ara iya dukub kurur deyok aryi, ninyi mitikanun wengbaraming. A bisik ara nukubdob bisik kurur bok, sunci, ‘Iya kam kun dinyi dobdobkwayeb,’ tenen nukubdob bisik bublan dam wengbindarur ati ebmasin,” ebmou.
MAT.7.15	Er Yesus biryi mutuk kon ai aryi kuboka Erci Er miliramnyi nang asi eterenmou ci, ato ton eboka eterebmou, “Ninyi ilinto ara tola ati, ‘Nunda Er Imtamnyi Uram ebdeibmaci to lak etereramnyi nang kunub,’ ebdankwamingiryok, tola uram etereryankwaming. Ati, sunci sundamnyi kalikdandoka, ‘A nang aryi eterebkwansing uram dib tenebibyei,’ tenen kubdarur. A nang ara, ‘Ninyi kanya bowanikminikwayeb,’ tenen sun dam yamingiryok, sunci sundamnyi ati, ‘Nunda Er Imtamnyi bisi milin nang kunub,’ erdaraming. A nang ara kiknibdeiboka domba borande kanya namin kanya bon nang ato kimdaramingiryok, sunci sun kanya tam ara bai kam kanya aryi yu kurande ato kanya bobmangiryok yankwaming. 
MAT.7.16	A nang ara tola uram etereboka malyi dinyi kunubde baraming asi sunci asing eibmun ci, ‘A nang ara tola uram en nang yanaming,’ teneboka bikwandum. Ninyi aryi, ‘Anggur du moubmar ati dak yibkwayeb,’ teneramingiryok, sunci tiling co ara du moun kum co bindoka du dakde yiraming do? Ato tenen kum. Tiling co ara anggur du kum mourirande. Tonda, tiling co kirikna co kwarang du kum mourirande. Ato kuboka sun malyi kanya bon nang aryi du mouna kum uca, malyi dinyi akwe kunubde baraming. 
MAT.7.17	Tonda, teleb co nirya ara neiktoto du teleb dinyi akwe mourande. Ba, malyi co ara du malyi dinyi akwe mourande. Ara, sun teleb kanya bon nang aryi teleb dinyi kunubde baraming bok, sun malyi kanya bon nang ara malyi dinyi akwe kunubde baraming. 
MAT.7.18	Teleb co ara co du malyi ton moubmana kum kurur. Tonda, malyi co ara co du teleb ton asi moubmana kum kurur. 
MAT.7.19	Ura, co du teleb asi mouna kum co asi ninyi aryi kweboka uk daraming to, Er Imtamnyi biryi sun malyi dinyi kunubde ban nang nirya asi weneboka uk mekwan asi donokwande. 
MAT.7.20	Ati, sun tola uram eteren nang ara sun dam yamingiryok, malyi kun dinyi kunubde binkwaming asi sunci asing eibmunyi ura, sunci, ‘A nang ara tola uram en nang yanaming,’ teneboka bikwandum,” eboka eterebmou.
MAT.7.21	Er Yesus biryi ton ato eboka eterebmou, “Sun Nisi, ‘Se, Nai Arungdeirisurumnyi, Nai Arungdeirisurumnyi,’ eraningnyi nang nirya ara lemna dinyi doboka Er Imtamnyi amwetam kun nang kum kibkwaming. Ara, sun sibambol dem deib aryi kisal dangnaning nang ati ato ebman. Erda, sun Er Imtamnyi teleb tenesurur to kunubde ban nang akwe Er Imtamnyi amwetam bun nang kibkwaming. 
MAT.7.22	Sirya kobdob berekwande uki tum berekci ura, ninyi ilinto ara sibambol deib aryi Nisi, ‘Se, Nai Arungdeirisurumnyi, Nai Arungdeirisurumnyi,’ ebningiryok, ‘Kan si deib aryi Er Imtamnyi Uram ebdeibmaca asi lak etereramoubwe ati, Kanci nunsi lebdeibsurum,’ eboka molobkwaning. Tonda, sunci, ‘Se Nai Arungdeirisurumnyi, Kan si deib aryi isa yangdonongnamoubwe ati, Kanci nunsi lebdeibsurum,’ eboka molobkwaming. Tonda, ‘Kan si deib aryi ilil tenen dinyi yuk-yuk asi kikniramoubwe ati, Kanci nunsi bublan kukeibsimin ci, nunbabyi wengdoryankwayeb,’ eboka molobkwaning. 
MAT.7.23	Ato eboka molobningnyi bok, Niryi a nang ara Er Imtamnyi teleb tenesurur to kunubde ban kum nang asi ato eboka lak ebkwan, ‘Sunda malyi kun dinyi kunubde barandum nang se. Sunda Ni dam kun nang kum kundarur ati, Ni urasin dam akiryi bindobdarur,’ ebkwan,” eboka eterebmou.
MAT.7.24	Ura, Er Yesus biryi ton ato eboka eterebmou, “Ati, unanyi-unaner aryi Ni uram asi kekebmangnyi ura, kunubde baramingnyi nang ara bikdob kanya borandinyi, ai abyokomna diboka katabum eboka ikoka dorandanyi kiklibkun. 
MAT.7.25	Ai abyokomna diboka ikoka doanci deyok aryi, mo yeinya kiboka me onmaci tum ababyi akai ara kum dalungnande. Ni uram kekeboka kunurandinyi bira erda atonyi kurandiryi. 
MAT.7.26	Ba, unanyi-unaner ara Ni uram kekeboka kum kunuramingnyi nang ara lub kanya bonanyi, ai abyokomna diboka katabum eboka iki kum dorandanyi kiklibkun. 
MAT.7.27	Ai abyokomna diboka kum ikoka doanci deyok aryi, mo yeinya kimaci tum ara me onmariryi akai nirya daluboka abdiryi ururuboka bobarande. Ni uram kekerandiryok kum kunurandinyi bira erda atonyi kurandiryi,” eboka eterebmou.
MAT.7.28	Ura, Er Yesus biryi a uram nirya asi eterenmou ani, sirya eterebmou ura, ninyi ilinto aryi Er eterena ati, “Nai kobe, anyi bira bikdob bikwe ati dantam nang aryi eterebyi ba, bikwe aryi eterenmasir do?” tenebmai. 
MAT.7.29	Ara, “Er Yesus biryi eterenmasir ara imtam aryi kuboka mikib dobdobmunyi bitonyi kuboka dib en uram lak eterenmasir,” tenebmai. Sun Musa kerek sengna etereramnyi nang ababyi etereramiryok, sunci ato kuboka dib en uram lak kum kimdeiriramnyi.
MAT.8.1	Er Yesus mutuk kon dam aryi yuryanmou ura, ninyi ilinto buluryandoka Ersi milibmai. 
MAT.8.2	Ura, ninyi tentok susa taleamunyi biryi yanmou ci, erci Yesus biti, “Ni Nai Erebdobnyi,” tenen er kutam ikdongobmou. Er kutam ikdongobmou ci, erci Yesus bisi ato ebmou, “Nai Arungdeirisurumnyi, Kanda mikibnyi kurum ati, Kanci nisi kwetebnutum. Ati, Kanci niti, ‘Kwetebkwan,’ tenebniminyi ura, ni susa talebnoua akabsakdobkwanir. Uca, sun Er Imtamnyi ai wa in nang aryi niti, ‘Kan susa talebmakou ati, kanda Er Imtamnyi dama deirin ai dam wengbiminyei,’ tuba kum ebkwaning,” ebmou.
MAT.8.3	Ura, Er Yesus biryi Er taruk lakoka er susa taleamunyi bol asi libdenmou ci, ato ebmou, “Niryi kanti, ‘Kwetebkwan,’ tenebmakin ati, kan talebkou susa ara akabsakdobkwinkir uca, kanda Er Imtamnyi ai dam ur wengbirum,” ebmou. Ebmou ba, anyi taleamwe susa ara anmalakoka akabsakdobmou. 
MAT.8.4	Ura, Er Yesus biryi anyi bisi ato ebmou, “Diboka kekebdum. A kwetebmakin to ara yuk nang asi talyi ebdongobde yibana mem. Erda, kanci Er Imtamnyi kan ninyi kan noutam kuboka antanirdeirin nang asi birum. Ati, kanci bindoka, ‘Ni talebnou susa sirya akabsakmanir ati, niryi Musa biryi arukdeibsou to kunuboka Er Imtamnyi biti ninyi dama ton deibkwan,’ ebdum. Ura, sun antanirdeirin nang aryi kan bol asi sirya dibdenmangiryok, a nang aryi kanti, ‘Er talebmou susa sirya akabsakmar ati, Er Imtamnyi ai dam ur wengyate,’ tenen bikwanking,” ebmou.
MAT.8.5	Ura, Er Yesus bira Kapernaum atei dam wengbinmou ura, ninyi tentok ara Roma nang yin doun nang seratus baryi arungnamwe sienyi biryi a kuramwe. Anyi biryi Er Yesus dam yandoka ato eboka molobmou. 
MAT.8.6	“Nai Erebdobnyi, ni ai wa irmilinurutnyi bisi yan denebwe ba, mambul mitik kum dorur asi ai marur. Ati, Kanci ersi kwetebdum ati molobmakin,” ebmou.
MAT.8.7	Ura, Er Yesus biryi anyi bisi ato ebmou, “Ni kan ai yandoka ersi kwetebkwaman,” ebmou.
MAT.8.8	Ato ebmou bok, anyi yin doun nang sienyi biryi Er Yesus bisi ato ebmou, “Nai Erebdobnyi, nira Kan urasintam aryi tukwetam bunanyi kunun ati, Kanci ni ai wengbitum ara kikiman kum kubte. Ba, Kanci ni wa irmilinanyi biti, ‘Kwetebkwan,’ tenen uram bum tentok ababyi ebminyi aryok er u yirur asi lobdobkwande uca, bukoka yibinkwande,” ebmou. 
MAT.8.9	Ebmou cok, anyi yin doun nang sienyi biryi Yesus bisi ato eboka ebtabakmou, “Ni nong ara yuk nang amwetam bunanyi kunun cok, a nang aryi nisi arungdeiriraningnyi tok niryi kunubde banun. Tonda, ni amwetam bun nang ara yin doun nang kunung cok, niryi a nang asi arungdeiriranyi tok, kunubde banung. Ati, niryi ni amwetam bunanyi tentoknyi bisi, ‘Birum!’ ebtinyi uca, er binkwande. Tonda, niryi ni wa irmilinanyi yuknyi bisi, ‘Yarum!’ ebtinyi uca, er yankwande. Ati, Kanda mikibnyi kurum ati, Kanci, ‘Kwetebkwan,’ tenen uram bum tentok ababyi ebtum uca, ni wa irmilinanyi bukoka yibinkwamar ati molobmakin,” ebmou.
MAT.8.10	Ato ebmou asi Er Yesus biryi kekebmou uca, Erci, “Naie,” tenebmou. Ara, anyi bira Er Yesus bisi katabum eboka dib teneramwe deyok aryi, Yesus biryi, “Naie,” tenebmou. Ura, Yesus biryi sun Ersi milibmai nang asi ato ebmou, “Niryi sunsi dib en uram asi ebkwinsin ati sunci diboka kekebdarur. Sunda Israel yala nang kankan aryi ton nang ara Nisi dib teneranurum asi eibmasin. Bok, anyi bira Israel yala kumnyi kurur cok, erda sunda Israel yala nang nirya asi bisibkaboka katabum eboka dib tenenurur ati eibman,” ebmou. 
MAT.8.11	Ebmou cok, Erci ton ato ebmou, “Niryi sunsi ebkwinsin uram asi diboka kekebdarur. Ninyi ilinto ara sun Yahudi yala nang kum kunung cok, Er Imtamnyi amwetam kun nang kibkwaming. Ara, Yahudi yala kum nang ara yaletam mutuk nang ton kitingbantam mutuk nang ton yuk mutuk yuk mutuk ton ara yandoka Er Imtamnyi dam kun nang kibkwaming. Ara, sirya kobdob uki tum sirya berekci ura, nun Nai Imtamnyi biryi Er amwetam kun nang nirya asi du dongobci ura, sun Yahudi yala kum nang ilinto ababyi Er Imtamnyi ai wengbinkwaming. Ara, Er Imtamnyi biryi a nang ababyi bun sokon karebde uca, sunda nun aibweyabwe Abraham ab, Ishak ab, Yakub ab tonkwa bukoka weik kwalina kwalibkwamingiryok, Er Imtamnyi dam kun nang kubkwaming. 
MAT.8.12	Ba, sun Yahudi yala nang kankan aryi ninyi ilinto ara Er Imtamnyi Uram asi diboka kum kunuraming ati, Er Imtamnyi amwetam bun nang diboka kum kunung. A nang asi Er Imtamnyi biryi bai donokwande uca, iya kunuk kurur ai iya kubkwaming. Akai kubkwaming nang ara mambul mitik kum aryi si darab-darab eboka engena weik engebkwaming,” ebmou.
MAT.8.13	Ura, Yesus biryi a uram sirya ebmou ura, Erci a Roma yin doun nang sienyi bisi ato ebmou, “Kanci Niti, ‘Erda diboka mikibnyi kurur ati, ni wa irmilinanyi bisi kwetebte,’ tenen molobmanirim to sirya kunubmakin ati, kan ai da birum!” ebmou. Ura, Er Yesus biryi ato erdongou ba, er wa irmilinanyi yan deneamwe asi mikib yanmou uca, erda yuk bukoka ur yibanmou.
MAT.8.14	Ura, Yesus ab Er miliramnyi nang ab Er miliramunyi si Petrus ai wengbinmai. Wengbindoka diramnyi uca, Petrus er yamalner ara uk aruma taleramwe deyok aryi, mabmou asi eibmai. 
MAT.8.15	Ura, Yesus biryi, “Kwetebkwan,” tenen a ner taruk talebdenmou uca, a taleramwe uk aruma ara kum dandobmou. Uk aruma kum dandobmou ura, a ner bukalabmou ci, Erci Yesus bisi kisal dakoka, “Ni Nai,” tenen yina du dongobmou.
MAT.8.16	Ura, inibdongobnin bau ura, Er Yesus bisi isa kanya wengdaramwe nang ilinto boyanmai. Ba, Er Yesus biryi uram bum tentok aryok a wengdaramnyi isa kanya yuk-yuk asi yakdonokmou. Tonda, sun u yiramwe nang nirya asi Erci kwetebmou. 
MAT.8.17	Er Yesus biryi u yiramwe nang ilinto asi kweteramwe ara Er Imtamnyi Uram ebdeibmaca bobaramunyi si Yesaya biryi minob ebdeiamwe. Ara, nabi Yesaya biryi minob ura ato eamwe,
MAT.8.17	“Nun u yiransir dinyi yuk-yuk asi Erci kwetebkwande.
MAT.8.17	Tonda, nun mitang kuransir dinyi yuk-yuk asi Erci loblobkwande.” 
MAT.8.17	Ati, Yesus biryi a uram asi kunubdeibmou ci, ninyi ilinto kweteramwe.
MAT.8.18	Er Yesus biryi diramwe uca, ninyi ilinto yandoka Ersi aknabdongoboka noutam dongobdongobmai ura, Erci Er miliramnyi nang asi ato ebmou, “Mekwan koubkaboka otam binkwayeb ati, co ngun-ngun dokdonokdarur,” ebmou. 
MAT.8.19	Ba, sunci, “Anaboka baronkub,” tenen kunmai asi, Musa kerek sengna eterenanyi tentok yandoka Er Yesus bisi ato ebmou, “Nai ninyi eterenanyi, Kan dantam-dantam yibarkiringkwandima ara nira Kansi iya milirkiringkwankin,” ebmou.
MAT.8.20	Bok, Er Yesus biryi anyi bisi ato ebmou, “Bai kam ara er man ai keil umbura dam marur. Tonda, maka ababyi er man ai marur. Bok, Ni Ninyi Dasinyi bira tukwetam kunun cok, man ai ton man sokon ababyi ton kum kunurur. Ati, kanci Niti, ‘Iya milirkiringkwankin,’ talyi ebniminyei,” ebmou.
MAT.8.21	Ura, Er Yesus bisi tiya milibmai nang kankan aryi yuknyi biryi Ersi ato ebmou, “Nai Erebdobnyi, ni nai nong wise dandobwe asi kalikoka kuranyi ani, sirya dibci ura, tukwe dongobniryok, niryi yandoka Kansi iya milibkwankin,” ebmou.
MAT.8.22	Ato ebmou bok, Er Yesus biryi anyi bisi ato ebmou, “Sun Nisi milinina kum nang ara din nang ato kuramingiryok, sun din nang asi tukwe ur dongobting. Ba, kanda Nisi milibnurum,” ebmou.
MAT.8.23	A sirya ebmou ura, Er Yesus co ngun-ngun dub burwelebinmou ura, Er miliramnyi nang ababyi co ngun-ngun welebindoka sun tonkwa bukmai ci, banmai. 
MAT.8.24	Banmai ani, weik mekwan noutam banmai ura, Er Yesus wi mabmou bok, ibalya weik dobkalibmou. Ibalya weik donmou ci, me kwatib-kwatib ena aryi co ngun-ngun asi siklibmanto kubmou uca, co ngun-ngun ara me wekoka dangublobmanto kunmou. 
MAT.8.25	Ura, Er miliramnyi nang aryi Er Yesus mabmoua ai yandoka kamubdeibmai ci, ato ebmai, “Se Nai Erebdobnyi, nun a obkwamasir anun e. Kanci lebdobsurum!” ebmai.
MAT.8.26	Ura, Yesus biryi Er miliramnyi nang asi ato ebmou, “Sun katabum eboka dib kum tenenindarur nang se! Unato ati sun kanya ilil weik kubmasir do!” ebmou. Ura, Er Yesus bukokmou ura, ibalya donmou asi, “Kum darum,” eboka erekdobmou uca, ibalya kum dandobmou ci, mekwan me kwatib-kwatib enmoua ababyi kum danmou.
MAT.8.27	Ura, Er miliramnyi nang ara sun kanya aryi, “Se naiyabwe,” tenebmai ci, sun mamun asi ato ebdanmai, “Anyi bira ibalya ab me kwatib-kwatib ena ab asi, ‘Takdum!’ ebmar akiryok, ibalya ab me kwatib-kwatib ena ababyi kum danmar. Anyi bira unato anyi kurur cok, mikib kuboka ato dinyi ilil tenen dinyi kiknibmar do?” ebdanmai.
MAT.8.28	Banmai ani, weik mekwan koubkabokmai ura, sunci yaletam aryi kuboka Gerasa nang mutuk tam dararbinmai. Sirya dararbinmai ura, isa kanya wekamwe nang bitinyi sun ab ebdanmai. A nang ara ninyi tukwe dongon ai dam aryi kuboka Er Yesus dam yanmarei. A bitinyi nang ara yu mitik kum kurandei aryi ninyi tentok ababyi sun kurandei bisik ara ton kum yibaramnyi. 
MAT.8.29	Ura, a bitinyi nang aryi uram doboka Er Yesus bisi ato ebmarei, “Se, Kanda Er Imtamnyi Mi kurum. Kanci nunsi mambul kibdeibkwansirim ati yanmasirim do? Er Imtamnyi biryi nunsi iya wenebkwansir uki tum kum berekmar bok, Kanci nunsi mambul kibdeibkwamasirim ati yanganmarim do?” Ato eboka uram dobmarei.
MAT.8.30	Dinmai uca, a ebdanmai dam ara bisam ilinto mol kunmai ci, tukwe lungmai. 
MAT.8.31	Ura, a isa kanya mer aryi Er Yesus bisi ato eboka molobdobmai, “Kanci nunti, ‘Yakdonokwan,’ tenebsiminyi ura, Kanci nunti, ‘A kunmang bisam mer asi ur wengdorbindarur,’ ebsurum,” eboka molobdobmai.
MAT.8.32	Ura, Er Yesus biryi a isa kanya mer asi, “A bisam mer asi ur wengdorbindarur!” ebmou. Sirya ebmou uca, isa kanya mer ara a bitinyi nang umbura dam aryi anabkaboka-anabkaboka a bisam mer umbura dam wengbinsekmai. Ura, a bisam mer ara mutuk asinabyi mol yinmai ai aryi kuboka cung yuryibindoka mekwan umbura wengbindoka me isin daksekmai. 
MAT.8.33	Ura, a bisam kalingna nang aryi eibmai ura, sunci atei cungbindoka a kubmou to nirya nukmai. Ara, “Isa mer asi yakdonokoka isa kanya wekamwe nang bitinyi asi sirya kwetebmou,” eboka ababyi nukmai. 
MAT.8.34	Ura, akatei nang aryi anabdobmai ci, Er Yesus diryanmai. Er Yesus bisi yandoka ebdanmai ura, sunci Ersi ato eboka molobmai, “Kanda nun mutuk kuna kum. Erda, Kanci anabdobmin ci, yuk atei da birum!” eboka molobmai.
MAT.9.1	Ura, Er Yesus ab Er miliramnyi nang ab aryi Gerasa mutuk aryi kuboka anabdobmai ura, sunci co ngun-ngun dub burwelebindoka mekwan koubkabokmai ura, me katum dam dinatam yanmai ci, atei si Kapernaum yanmai. Akatei ara Yesus tuba-tuba tamurbaramwe atei kuramwe. 
MAT.9.2	Ura, ninyi tentok yan deneamunyi bira amsuna deib aryi maiboka bobmai cok, Er dam boyanmai. Ara, “Yesus bira mikibnyi kurur ati nun kwit bisi kwetebsute,” tenen boyanmai. Ura, Er Yesus biryi, “A nang ara Nisi dib tenenunung,” tenen bikmou ci, Erci a yan deneamunyi bisi ato ebmou, “A mi, Niryi kan malyi kuramumwe asi sirya kilibmakin ati, kan kanya karyi kukina teleb,” ebmou.
MAT.9.3	Ato ebmou asi Musa kerek sengna etereramnyi nang ninyi mikbaryi aryi kekebmai ura, ato ebdanmai. “Se nai kobe, Er Imtamnyi biryok nun malyi kun dinyi kilibsute bok, anyi biryi Er Imtamnyi si yan yanibmar cok, ‘Kan malyi kun dinyi sirya kilibmakin,’ ebmar,” ebdanmai.
MAT.9.4	Ato tenebmai asi Er Yesus biryi bikmou ci, Erci sunsi ato ebmou, “Sunda unatoa ati sun kanya dam aryi yu tenen dinyi akwe teneinmanurum do? 
MAT.9.5	Niryi anyi bisi, ‘Kan malyi kun dinyi sirya kilibmakin,’ diboka ebman bok, sunci Niti, ‘Talyi ati ebmar se!’ tenebmanurum. Ura, Niryi anyi bisi, ‘Kanci bukalaboka tikyibarorum!’ ebtinyi uca, sunci Niti, ‘Tabakdongoboka talyi ati ebmar se!’ tenebnindate do? 
MAT.9.6	Er Imtamnyi biryi Ni Ninyi Dasinyi biti mikib karebnou uca, Niryi sun tukwetam nang malyi kun dinyi kilibde banun. Ura, sunci a dinyi diboka bikwanurum ati, Niryi sun urasintam aryi ilil tenen dinyi kiknibkwan,” ebmou. Ato ebmou ura, Er Yesus biryi a yan deneamunyi bisi ato ebmou, “Kanci bukalaboka tikokmin ci, kan man amsuna bobdobmin ci, kan ai da birum!” ebmou. 
MAT.9.7	Er Yesus biryi ato ebmou ba, a yan deneamunyi bira bukalaboka tikokmou ci, er amsuna bobdobmou ci, er ai bindobmou. 
MAT.9.8	Ura, sun bulubmai nang aryi a ilil tenen dinyi kiknibmou asi asing eibmai ura, sun kanya ilil kubmou ba, sunci, “Er Imtamnyi biryi tukwetam nang asi Er mikib karebmou uca, ilil tenen dinyi kikniraming,” eboka Er Imtamnyi bisi si weik ebmai.
MAT.9.9	Ura, Er Yesus adikum aryi anaboka banmou ani, bisik noutam aryi dinmou uca, Erda ninyi tentok si Matius bisi asing eibmou. Anyi bira, “Kaisar biti pajak dengna karebdarur,” eboka molormiliramunyi kuramuryok, pajak dengna ai bukmou asi asing eibmou. Ura, Yesus biryi ersi ato ebmou, “Ni milibnurum!” ebmou. Uca, Matius tikaboka Ersi milibmou. 
MAT.9.10	Ura, Matius biryi Yesus bisi du dongobmou ura, Matius ai wengbindoka yina yibmai. Ura, “Kaisar biti pajak dengna karebdarur,” eboka molormiliramnyi nang ilinto wengyanmai ura, Yesus ab Er miliramnyi nang ab yina tonkwa yibmai. Tonda, yuk nang ilinto ababyi wengyandoka yina tonkwa yibmai. A nang nirya ati sun Farisi nang aryi, “Malyi kun nang,” teneramnyi bok, Yesus ab Er miliramnyi nang ab sun ab tonkwa yina yibmai. 
MAT.9.11	Ura, Musa kerek sengna dirniliramnyi nang Farisi nang aryi ato kubmou asi eibmai ci, sunci Yesus Er miliramnyi nang asi ato ebmai, “Sun eteresurutnyi bira, ‘Dengna karebdarur,’ eboka molormiliramnyi nang ab tonkwa bukoka yina yinmang se. Tonda, yuk malyi kun dinyi kunung nang ab tonkwa bukoka yina yinmang se. Unato ati sun eteresurutnyi biryi ato dinyi kunmar do?” Ato eboka asibmai.
MAT.9.12	Uca, Er Yesus biryi a ebmai uram asi kekebmou ura, Erci sunsi ato ebmou, “Sun nong kib nang ara, ‘Ninyi kwetenanyi nabmunyi ura, kwetebsute,’ eboka kum namnaming. Erda, sun u yin nang ara, ‘Ninyi kwetenanyi yate ura, kwetebsute,’ teneraming. Ati, Niryi a malyi kun nang ati, ‘Teleb kubdeibkwan,’ tenen sun ab tonkwa bukoka yina yinmab. 
MAT.9.13	Ati, sunci anabdobmunyi ura, Er Imtamnyi biryi minob ebdeiansou uram asi nukdoboka diboka teneibdarur. Ara, Er Imtamnyi biryi ato eboka minob ebdeiansou,
MAT.9.13	‘Nira Imtamnyi biryi nunukeiboka teleb tenenun to ara, “Mambul kun nang asi bico teneboka milibting,” tenenun. Ati, Nira Imtamnyi biryi, “Dama deirin dinyi karebniting,” tenen nunukeiboka kum tenenun,’ 
MAT.9.13	Ato eboka Er Imtamnyi biryi minob ebdeiansou. Ati, Nira Er Imtamnyi biryi bokdonoknounyi bira tukwetam yuryase ara, ‘Teleb kun nang ati nabkwan,’ tenen kum yuryase. Erda, ‘Malyi kun nang asi nabnyi uca, Er Imtamnyi dam kun nang kibting,’ tenen yuryase,” ebmou.
MAT.9.14	Ura, Yohanes ninyi me dongonanyi bisi miliramnyi nang ton aryi Er Yesus bisi yandoka ato ebmai, “Nunda Yohanes ninyi me dongonanyi bisi milinub nang ton sun Musa kerek sengna dirnilinung nang Farisi nang ton ara, ‘Er Imtamnyi kanya teleb kibdeibkwayeb,’ tenen yina si teboka bunub. Bok, Kan milikunung nang ara yina si teboka kum buraming ara unatoa ati ato kum kuraming do?” eboka asibmai.
MAT.9.15	Uca, Er Yesus biryi ato eboka sunsi uram dekeibmou, “Ner te murumna tum ara ner dobkwamatunyi bisi dam kun nang ara engen kanya boboka yina si teboka bukting do? Ato tenen kum. Erda, sunci kilkil kanya boboka ner dobkwamatunyi ab tonkwa buramingiryok, yina yiraming. Bok, ner dobkwamatunyi sun ab tonkwa tuba kum kuranting ura, er dam kun nang ara engen kanya boboka yina si teboka bukwaming. Ati, Ni ner dobkwandanyi bitonyi ab Ni miliraning nang ab tonkwa tuba kuramibiryok, sunci kilkil kanya boboka yina yiraming. Ani, Ni sun ab tonkwa tuba kum kubkwamib talak berekci ura, Ni dam kun nang ara mambul kanya boboka yina si teboka bukwaming,” ebmou.
MAT.9.16	Ato ebmou ura, Er Yesus biryi, “Niryi Teleb Uram etereransin ab sun Farisi nang ara Musa kerek sengna etereraming nang aryi etereraming uram ab ati, ‘Neika tabtabukman kum,’ teneboka bikting,” tenebmou ci, Erci kemdeirina bitinyi tabakdongoboka eterebmou. Ara, Erci ato ebmou, “Minob ongoramibyi aling sirya kwilikci ura, nunci ukuryok dekmabyi aling sekoka aling sekdoba asi dobmabyi ura, kwilikmaci aling minob aling asi tablakdongoboka denebtibyi do? Ato tenen kum. Aling sekdoba ukuryok dinyi asi doboka kwilikmaci aling minob dinyi asi tablakdongoboka denebtibyi bok, diboka kum denebtibyi. Erda, sirya denebtibyi ababyi, aling sekdoba ukuryok dinyi ab minob aling kwilikmaci dinyi ab ara yuk-yuk kwiliksinibokte uca, minob aling kwilikmaci dinyi ara tabakoka kwilikte.
MAT.9.17	Tonda, co anggur du yung ukuryok urubmangnyi dinyi asi doboka bisam kambing kala aling minob wibmangnyi aling umbura aryi dongoraming do? Ato tenen kum. Ato kubting ura, a co anggur du yung ukuryok urubmangnyi dinyi ara bung-bung ebci uca, kambing kala aling minob dinyi minola kwilikte. Sirya kwilikte ura, a co anggur du yung nirya ara diksakdobte. Ati, ‘Kambing kala aling bung deboka kwiliksakcei,’ teneramingiryok, co anggur du yung ukuryok urubmangnyi dinyi asi doboka kambing kala aling ukuryok wibmangnyi dinyi asi kirdongoraming. Ura, co anggur du yung ukuryok urubmangnyi dinyi ara bung-bung ebci ababyi, kambing kala aling ukuryok dinyi ara mikib kurande aryi kum kwilikde ba, co anggur du yung kum diksakdobte,” ebmou. Ara, “Teleb Uram ab sun Farisi nang aryi eteraming uram ab ati, ‘Neika tabtabukman kum,’ tenen bikting,” tenen Er Yesus biryi ato eboka eterebmou.
MAT.9.18	Er Yesus biryi Yohanes miliramnyi nang asi uram tuba enmou bok, Musa Uram eteren ai deyoknyi tentok yanmou. Anyi bira Yesus biti, “Ni Nai,” tenen er kutam ikdongobmou ci, Er Yesus bisi ato eboka molobdobmou, “Nai se, ni nebnyi ukuryok sirya diabde bok, Kanci yandoka er nong deici asi taruk deibdongobminyi ba, er tubto kam bukokwande,” ebmou. 
MAT.9.19	Ura, Er Yesus biryi tikokmou ci, anyi milibmou ba, Er miliramnyi nang ab tonkwa er ai binmai.
MAT.9.20	Anyi atei banmai ci, bisik noutam banmai talak aryi ner tentok bunga ining yibarmururamwe ner ara sun ab ebdanmai. A ner bunga ining yibarmurubkalibmou ani, kwalina amolbaryi kwaliamuryok, tuba yibarmururamwe. A ner ara Yesus dongtam bindoka dam yanmou ci, Erci Yesus ongoramwe aling alib aling asi bol libdenmou. 
MAT.9.21	Ara, a ner aryi, “Er Yesus alib ongon aling talebdenmanyi aryi ni kwetebkwamanir,” tenebmou. Ato tenebmou ci, erci dongtam kuboka yandoka Er Yesus alib ongon aling asi bol libdenmou.
MAT.9.22	Bol libdenmou ba, Er Yesus biryi bikmou ci, Erci danguboka a ner asi dibdenmou ci ato ebmou, “Se Ni nebnyi, kan ilil kanya bobminyei. Kanci Nisi dib tenebmanirim deyok aryi, Niryi kansi sirya kwetebmakin,” ebmou. Ato ebmou talak aryok a ner bunga ining yibarmururamwe kum dandobmou.
MAT.9.23	Ura, banmai ani, Er Yesus bira Musa Uram eteren ai deyoknyi ai dam wengbindoka diramwe uca, bu un nang ara bu unmai ba, ninyi ilinto bulubmai ara uram dobmai ci, engena weik engebmai. 
MAT.9.24	Ura, Erci akai dam wengbinmai ci, Erci a boukwe bobmai nang asi ato ebmou, “A nebnyi ara iya kum dibmar. Erda, er wi mabmar ato kunmar. Ati, sunci binsekdobdarur,” ebmou. Bok, akai wekmai ninyi ara, “A nebnyi ara dibmara eibmab asi talyi ati ebmara,” tenebmai ci, sunci Er Yesus biti si akwi tubmai. 
MAT.9.25	Ura, Erci a wekmai nang nirya asi sirya yakwetebmou ba, bindobmai ura, Er Yesus bira wengbindoka a nebnyi sirya dibmou asi taruk talebdeibmou ci, kam bukeibmou ura, a nebnyi ara bukokmou. 
MAT.9.26	Ura, Er Yesus biryi a nebnyi dibmou asi kam bukeibmou asi asing eibmai ura, ninyi aryi a uram asi boboka a mutuk dam nirya asi ebdongobdanin yibinmai.
MAT.9.27	Er Yesus Musa Uram eteren ai deyoknyi ai aryi anaboka banmou ura, ninyi bitinyi asing kuamwe nang aminda tam kuboka milibmarei ci, uram doboka ato ebde banmarei, “Weik sienyi Daud deibdobanyi se. Kanci nunti bico kibdobsimin ci, kwetebdeibsurum se,” eboka uram dobde banmarei. 
MAT.9.28	Banmarei ani, Er Yesus bira ai tentok wengbinmou ura, a asing kuamwe nang bitinyi ababyi wengbindoka Ersi yandobmarei. Ura, Er Yesus biryi sunsi ato eboka asibdenmou, “Sunci Niti, ‘Kwetebdeibsurum,’ ebmanururum to, diboka dib tenebmanururum do?” eboka asibdenmou.
MAT.9.28	Uca, sunci Ersi ato ebmarei, “Yo, nun Nai Arungdeirisurumnyi. Diba. Kanda mikibnyi kurum ati Kanci nunsi diboka kwetebdeibsutum ati tenebmakinim,” ebmarei.
MAT.9.29	Ura, Er Yesus biryi sun asing bol libdenmou ci, ato ebmou, “Sunci dib tenebdobmanururum to sunsi kunubkwamasir,” ebmou. 
MAT.9.30	Ato ebmou ba, sun asing kuamwe ara elekmou ba, asing eibkatabmarei. Ura, Er Yesus biryi sunsi ato eboka ebkatabdeibmou, “Niryi sunsi kwetebdeibmasin ara yuk nang aryi biksingnyei. Ati, sunci a dinyi lak eterebdumunyei!” ebmou. 
MAT.9.31	Ato ebkatabdeibmou bok, sunda baitam yibinmarei ura, “Er Yesus biryi nun asing kuansou asi elekeibsou,” eboka a mutuk dam nirya nukde yibinkirikmarei.
MAT.9.32	Er Yesus biryi asing kuamwe nang bitinyi kwetebmou ura, anabkaboka barorei ura, Er Yesus dam asi uram kum eramwe asi isa kanya wekamunyi tentok boyanmai. 
MAT.9.33	Ura, Er Yesus biryi isa kanya asi sirya yakdonokmou ura, anyi uram kum eramunyi biryi uram ebkalibmou. Ba, ninyi ilinto aryi, “Se nai kobe,” tenebmai ci, ato ebmai, “Ato kiknibmar ilil tenen dinyi ara nunda Israel yala nang ton minob talak aryi kuboka kum eiriramoubwe,” ebmai. 
MAT.9.34	Ato ebmai bok, Musa kerek sengna dirniliramnyi nang Farisi nang aryi ato ebmai, “Anyi biryi isa yakdonokmar ara isa sienyi mikib aryi yakdonokmara,” ebmai.
MAT.9.35	Er Yesus biryi ato kuramuryi weik atei ab mitik atei ab nirya yibarkiringnamwe. Ara, Erci Musa Uram eteren ai yuk-yuk asi wengbindoka, “Er Imtamnyi bira Weik Sienyi kurur ci, Er amwetam nang kibmangnyi nang asi lebdeibkwande,” eboka Teleb Uram etereramuryi, Erci sun yuk u-yuk u yiramwe nang asi nirya kweteramwe. 
MAT.9.36	Ura, Er Yesus biryi ninyi ilinto bulubmai asi diramwe uca, Erci sunti bico teneramwe. A bulubmai nang ara domba ato nang kuramnyi bok, ninyi tentok ababyi sunsi, “Er Imtamnyi Uram kekebdarur,” eboka kum kalingnamwe. Ati, a bulubmai nang ara mambul kanya boramiryok, “Unanyi biryi lebdeiboka milibkwansir do?” tenen kum bikmai. Ato kuramnyi deyok aryi, Er Yesus biryi sunti bico tenebmou. 
MAT.9.37	Ura, Er Yesus biryi Er miliramnyi nang asi ato ebmou, “Wa in dam aryi kuboka nong mabmar dinyi ara mitik kum kurur bok, sun kwaning kwinirmilin nang ara mitik toa nun kunung.” Ara, “Ninyi ilinto aryi Teleb Uram dobdobmanto kunung bok, Teleb Uram eteren nang ara mitikanun akwe kunung,” tenen Erci ato ebmou. 
MAT.9.38	Ebmou cok, Erci ato ebtabakmou, “Er Imtamnyi wa irmilin nang ara mitikanun akwe kuraming deyok aryi, sunci Er Imtamnyi bira wa in dam deyoknyi bitonyi bisi molobmunyi ba, Erci Er wa irmilin nang asi tabakoka tubto ton bokdeibkwande,” ebmou.
MAT.10.1	Ura, Er Yesus biryi Er miliramnyi nang amolbaryi asi Er dam nabmou ci, Erci sunti Er mikib karebmou. Ara, Erci, “Sunci bindoka Ni mikib deici aryi isa kanya yakdonokmun ci, sun yuk u-yuk u yiranci nang ab mitang kuranci nang ab asi kwetebdarur,” ebmou ci, sunsi Er mikib karebmou.
MAT.10.2	A bokdonokmou nang amolbaryi si yuk-yuk ara ato: Yuma kobdob ebkun ara Petrus er si uruma si ara Simon ab, er weit Andreas ab, Zebedeus mi Yakobus ab, Yakobus er weit Yohanes ab asi bokdonokmou. 
MAT.10.3	Tonda, Filipus ab, Bartolomeus ab, Tomas ab, Matius ab asi bokdonokmou. Anyi Matius bira, “Kaisar bisi pajak dengna karebdarur,” eboka molormiliramunyi kuamwe asi Yesus biryi bokdonokmou. Tonda, Alfeus mi Yakobus ab, Tadeus ab asi bokdonokmou. 
MAT.10.4	Tonda, Simon Zelotnyi ab Yudas Iskariot ababyi Erci bokdonokmou. Simon Zelotnyi bira, “Roma nang nun atei kuna nun li,” eramnyi nang tam kuramunyi kuamwe ani, Er Yesus bisi miliramwe. Ba, Yudas Iskariot bira Er Yesus bisi miliramwe ani, aminda aryi Er Yesus kikibkwamunyi kuramwe. A nang amolbaryi nirya asi Er Yesus biryi ukuboka bokdonokmou ci, “Teleb Uram eterebmun ci, sun u yin nang kwetebmun ci, isa yakdonokdarur,” eboka Er mikib karebmou.
MAT.10.5	Er Yesus biryi Er miliramnyi nang amolbaryi nang asi bokdonokmou ci, Erci ato ebmou, “Sunda bisik kirikoka Yahudi yala kum nang atei bana mem. Tonda, Samaria nang atei ababyi bana mem. 
MAT.10.6	Erda, sun Israel yala nang kankan aryi tangna domba ato kunung nang dam akwe bimunyi ura, Teleb Uram eterebkwandarur. 
MAT.10.7	Ati, sunci sun Israel yala nang bindoka ato ebkwandarur, ‘Er Imtamnyi bira Weik Sienyi kurur ci, ninyi ilinto Er amwetam kun nang kibdeibkwamar talak dam kubmar,’ eboka eterebkwandarur. 
MAT.10.8	Tonda, sunci sun u yiranci nang asi kwetebkwandarur. Ba, sun dibmangnyi nang asi kam bukeibkwandarur. Tonda, sun susa taleranci nang asi susa akabdeibkwandarur. Tonda, isa kanya wengdaranci nang ara isa kanya yakdonokwandarur. Niryi sunsi ninyi kweten mikib asi dengna kum-kum ur dem karebmasirim ati, sunci neiktoto yuk nang asi dengna kum-kum ur dem kwetebkwandarur. 
MAT.10.9	Sunci Teleb Uram eterebde baramun cok, sunci, ‘Yina dekoka yibkwayeb,’ tenen co bok taleboka bobmunyei. Ati, sunci, ‘Sun Teleb Uram keken nang ara nunsi yina karebkwansing,’ teneramun ci, dengna weik keil si emas ton perak ton aling kibde bona mem. Tonda, dengna mitik keil si tembaga ababyi aling kibde bona mem. 
MAT.10.10	Tonda, sunci Teleb Uram eterebde baramun cok, ‘Bisik ai yibkwayeb,’ tenen bisik kona aling bona mem. Tonda, sunci ongon aling tentok akwe ongoboka bobdarur. Ara, ongon aling yuk aling asi kiboka bona mem. Tonda, sunci yan kala kibdongobmun cok, sunci yan kala unuboka kibdongobkwandate dinyi asi bona mem. Tonda, sunci bisik yiban kama talebmun cok, bisik yiban kama bitinyi dinyi bobmunyei. Ati, sunci Er Imtamnyi wa irmilirandum nang kurandum deyok aryi, Er Imtamnyi biryi kaliksici ba, ninyi aryi sunsi yina kikiman karebkwansing ati ato ebmasin,” ebmou.
MAT.10.11	Ato ebmou cok, Yesus biryi tonda ato ebmou, “Sunci Teleb Uram eterebde baramun cok, sunci weik atei kum mitik atei kum asi wengbimunyi ura, sunci akatei kankan aryi ai damnyi telebnyi bira ninyi du dongonanyi bisi ingkirikdarur. Anyi biryi sunsi du dongobsici ura, sunci er ai kuboka mabdarur. Ara, yuk ai-yuk ai yibarkiringna mem. Erda, ai tentok akwe kuboka mabmunyi ani, sunci, ‘Yuk atei binkwayeb,’ tenen anaboka binkwandarur. 
MAT.10.12	Tonda, sunci sun kubkwandum ai asi wengbimun cok, sunci akai umbura kubkwaming nang asi, ‘Er Imtamnyi biryi sunsi teleb kubdeibsute,’ eboka kisal dakdarur. 
MAT.10.13	Ura, sunsi du dongobkwansing nang asi Er Imtamnyi biryi a nang asi teleb kubdeibkwande. Ba, a nang aryi sunti, ‘Nun li,’ tenebsingnyi asi Er Imtamnyi biryi teleb kum kubdeibkwande,” ebmou. 
MAT.10.14	“Ba, unanyi-unaner aryi sun ebkwamunyi uram ton kum kekebsingiryi sunsi du kum dongobdobsingnyi ura, sunci a nang asi deiblobdarur. Ati, sunci a nang ati, ‘ “Teleb Uram kum dobdobmab ati, Er Imtamnyi biryi nunsi wenebkwansir,” tenen bikting,’ tenebdarur. Ato tenebmun cok, sunci mintal sun yan deici dubmasici asi kilibkaboka akai kum akatei kum deibloboka anabkaboka yibarondarur. 
MAT.10.15	Niryi sunsi dib en uram ton ebkwinsin ati sunci diboka kekebdarur. Minob kuramnyi nang Sodom atei nang ara iya malyi kun dinyi kuramnyi deyok aryi, Er Imtamnyi biryi a nang asi diba ati wenebmou ci, sun atei nirya asi dangubdeibmou ci, akatei nang nirya asi obsekminikmou. Bok, Niryi bokeibmasinyi nang asi, ‘Nun li,’ eboka dokdonokwansing atei nang ara tabakoka iya malyi kun dinyi kubkwaming deyok aryi, iya wenen dinyi dobdobkwaming ati ebman. Ara, sirya kobdob uki tum berekci ura, Er Imtamnyi biryi sunsi dokdonokwansingnyi nang asi tabakoka wenen dinyi iya ikin dinyi takubdeibkwande,” ebmou.
MAT.10.16	Er Yesus biryi Er miliramnyi nang amolbaryi asi bokdonokmou ci, Erci sunsi ton ati ato ebmou, “Niryi sunsi bokdonokwinsin ara sunti yu kanya bon nang kankan asi bokdonokwinsin. Bokdonoksinyi uca, sunda domba ato kurandum nang ara yu kam kankan aryi kubkwandum. Ati, sunci, ‘Obsingnyei,’ tenen kalikmun ci, kwatima borande kanya murkim kanya bobdarur. Tonda, sunci, ‘Malyi dinyi kubibyei,’ tenen lek kanya bobdarur.
MAT.10.17	Sunci, ‘Ninyi aryi nunsi mambul kibdeibkwansing,’ tenen bikmun cok, kalikdarur. Ara, ninyi aryi sunda Nisi milinin nang ati, ‘Nun li,’ tenen tatab-tatab ebsingiryok, sun malyi deyok lilin nang dam taruk dobkarebkwansing. Tonda, ninyi aryi sunsi Musa Uram eteren ai dam bobindoka litukna aryi kulaboka obkwansing ati ebman. 
MAT.10.18	Sunda Nisi miliranurum deyok aryi, ninyi aryi sunti, ‘Nun li,’ tenen taruk taleboka weik sienyi Kaisar amwetam bun nang urasintam bobinkwansing. Tonda, weik sien nang yuk nang urasintam bobinkwansing. Sirya bobinkwansingnyi ura, sunci a erebdob nang urasintam ab Er Imtamnyi Uram walwal nang yuk nang urasintam aryi tikmun cok, sunci Niti Teleb Uram lak ebkwandarur. 
MAT.10.19	Ninyi aryi sunsi dobtaleboka weik nang taruk dam karerbisingnyi talak ababyi sunci mambul kanya bona mem. Ati, sunci, ‘Unato dinyi lak ebkwan do?’ tenen, ‘Una kuboka Teleb Uram lak ebkwan do?’ tenen mambul kanya bona mem. Er Imtamnyi Kanya Roh Kudus aryi sunsi, ‘Ato-ato ebkwandum,’ eboka eterebkwansir ati, sunci Er ebkwamasici tok ebmilibdarur. 
MAT.10.20	Ati, sunci sun mining kanya umbura aryi tenebmunyi tok kum ebkwandum. Erda, sun Nai Imtamnyi karebsou Kanya Roh Kudus aryi eterebsici uca, sunci Er Uram asi ebmilibkwandum,” ebmou.
MAT.10.21	Er Yesus biryi ato ebmou cok, tonda ato ebmou, “Aminda kubkwande talak ara Nisi dib tenenina kum nang aryi sun mining duweityabwe Nisi dib tenebkwaning nang ati, ‘Obnung,’ tenen dobkarebkwaming. Tonda, sun naiyabwe ara sun mabwe nermabwe ati, ‘Obnung,’ tenen kikibkwaming. Tonda, sun mabwe nermabwe ara sun nai nong ab sun kwin nong ab ati, ‘Nun li,’ tenen, ‘Obnung,’ tenen dobkarebkwaming. 
MAT.10.22	Sunda Nisi miliranurum deyok aryi, ninyi nirya aryi sunti, ‘Nun li,’ tenen bimsa yaribkwansing. Bok, unanyi-unaner aryi katabdongoboka dib tenebningiryi, tanglona kum uca Nisi milibningnyi nang ara Er Imtamnyi biryi lemsin dinyi dobdobkwaming. 
MAT.10.23	Ura, ton atei nang aryi sunti, ‘Obtibyi,’ tenen domkiringnansingnyi ba, sunci anabkaboka yuk atei cung dorbinkiringkwandarur. Niryi sunsi dib kobdob en uram ebkwinsin ati sunci diboka kekebdarur. Sunci ton atei aryi kuboka anabde baramun cok, yuk atei cung dorbinkirikde tuba bamun cok, sun Israel yala nang atei nirya asi wengbana kum bok, Ni Ninyi Dasinyi minob tamuryankwan.
MAT.10.24	Nira sun eteresinanyi kunun asi ninyi aryi mambul kibdeibkwaning to, sunda Nisi miliransing nang ababyi mambul kibdeibkwansing. Tonda, ninyi aryi Nira sun arungdeirisurumnyi bisi domkirikwaningiryok, sunda Ni wa irmiliranurum nang asi domkiringna kum kubkwansing do? Ato tenen kum. 
MAT.10.25	Erda, ninyi eterenanyi bira mambul dinyi borande to, er miliraming nang neiktoto, ‘Nunbabyi mambul dinyi boramibyi ara nunti teleb,’ tenen mambul dinyi ur boranting. Tonda, er wa karesurutnyi bisi domkiringnaming to, er wa irmilin nang neiktoto, ‘Nunbabyi domkiringnansing ara nunti teleb,’ tenen domkiringna dinyi ur boranting. Ninyi aryi Nira sun Nai biti, ‘Isa sienyi Beelzebul,’ eboka ina ngilikmanei cok, sunda Ni amwetam bun nang asi, ‘Isa mabwe nermabwe,’ eboka tabakoka ina ngilikwansing.
MAT.10.26	Ati, ninyi aryi sunsi mambul kibdeibkwansing ababyi, sunci ilil kanya bona mem. Teleb Uram ara, ‘Er Imtamnyi bira iya Weik Sienyi kurur ci, Er amwetam kun nang asi leboka kalikwansir,’ en uram ara ninyi urasintam lak kum kurande asi sunci lak eterebkwandum. Lak kum kuanci dinyi nirya asi lak kubkwande ati ato ebman. Tonda, ninyi aryi minob kum bikamingnyi dinyi nirya asi aminda aryi bikwaming. 
MAT.10.27	Ati, Ni ab sun ab yuk kuramaburyi, etereransise tok, sunci ninyi urasintam aryi lak ebkarebdarur. Ni ab sun ab yuk kuramaburyi, kekerandau tok, sunci uram doboka ninyi kekentam lak ebkwandarur. 
MAT.10.28	Sunci tukwetam nang ati ilil kanya bona mem. Ninyi aryi sunti diboka obkwamasingnyi ababyi, sun nong bol akikwe obsiting. Sun kanya ababyi obmana kum kubkwaming ati ebman. Ba, sunci Er Imtamnyi bitikwa ilil kanya bobdarur. Er Imtamnyi bira iya mikibnyi kuboka wenebsutiryok, Erci sunsi uk buk ilinto angmaca dam dongobsutiryok, sun nong ab sun kanya ababyi obsute.
MAT.10.29	Er Imtamnyi biryi sunsi kalingsurur ati, sunci ilil kanya bona mem. Mitik maka Ninienyi ara ninyi aryi, ‘Bikdob dinyi kuma,’ teneramingiryok, ato maka bitinyi doboka dekingiryok mitik keil uang tentok akwe dororaming. Ninyi aryi a maka ati, ‘Bikdob dinyi kuma,’ teneraming bok, Er Imtamnyi biryi ato maka ababyi diboka kalingdur. Ara, Sun Nai Imtamnyi biryi a maka kalikdiryok, Erci, ‘Dibte ura, tukwetam sakdur,’ kum tenebte ura, a maka ara kum dibte. 
MAT.10.30+MAT.10.31	Er Imtamnyi biryi sunsi diboka kalingsurur ati, sunci ilil kanya bona mem. Maka Ninienyi ara Er Imtamnyi urasintam aryi bikdob dinyi kurur bok, sunda Nisi miliranurum nang ara bisibkaboka Er Imtamnyi urasin dam aryi iya bikdob dinyi kundarur. Sunda maka Ninienyi mer asi bisibkaboka Er Imtamnyi mabwe kurandum ati, Er Imtamnyi biryi sunsi tabakoka kalingsurur. Ati, Er Imtamnyi biryi sunsi diboka dibniliboka kalingsurur cok, sun kisok otong nirya ababyi nukoka bingsurur. Ati, sunci, ‘Ninyi aryi obsingnyei,’ tenen ilil kanya bona mem!
MAT.10.32	Ati, unanyi-unaner aryi ninyi urasin dam aryi Niti, ‘Anyi bira diba Er Imtamnyi biryi Bokwetebunyi,’ eboka lak eramingnyi nang ati Niryi neiktoto Ni Nai Imtamnyi urasin dam aryi, ‘Anyi a ner ara Ni dam kun nang kunung,’ eboka lak ebkwan. 
MAT.10.33	Bok, unanyi-unaner aryi ninyi urasin dam aryi Niti, ‘Anyi biti nun li,’ eboka lak eramingnyi nang ati Niryi neiktoto Ni Nai Imtamnyi urasin dam aryi, ‘Anyi a ner ara Ni li,’ eboka lak ebkwan.” Ato eboka Er Yesus biryi Er miliramnyi nang amolbaryi asi ebkarebmou.
MAT.10.34	Er Yesus biryi enmou cok, Er kwityabwe asi ton ato eboka eterebmou, “Ni tukwetam yuryase ara, ‘Ninyi nirya antanibdeibkwan,’ tenen kum yuryase. Sunci ato tenebnumunyei. Erda, Niryi tukwetam yuryase ara, ‘Sun dib tenen nang ab dib tenen kum nang ab ara antanirdeirirdana kum uca mar ibdating,’ tenen yuryase. 
MAT.10.35	Ni yuryase uca, sun mining ai ninyi kankan aryi ton nang ara Nisi dib tenebningnyi ba, yuk nang aryi Nisi dib kum tenebningnyi uca, mar ibdankwaming. Ara, er mi aryi er nai nong asi mar ibkwande. Er nebnyi bira er kwin nong asi mar ibkwande. Er mi kaibwe ner ara er yamalner asi mar ibkwande. 
MAT.10.36	Sun mining ai nang nirya ara mar ibdankwaming.” Ato eboka Yesus biryi eterebmou. 
MAT.10.37	Ura, Er Yesus biryi eterenmou cok, Erci Er miliramnyi nang asi ton ato ebmou, “Unanyi-unaner aryi er nai kum er kwin kum asi boukwe kimdorandiryi Ni malyi kimnarinyi bira Ni dam kunanyi kum kurandiryi. Tonda, unanyi-unaner aryi er mi kum er nebnyi kum asi boukwe kimdorandiryi Ni malyi kimnarinyi bira Ni amwetam bunanyi kum kurandiryi. 
MAT.10.38	Unanyi-unaner aryi, ‘Ninyi aryi mambul kibdeiboka obsitingnyi ababyi, Niryi nun Du Yesus bisi milibkwan,’ kum tenebdiryok, Nisi diboka kum miliraniriryi, anyi a ner ara Ni amwetam bun nang diboka kum kunung. 
MAT.10.39	Unanyi-unaner aryi, ‘Ninyi aryi nisi obningnyei,’ tenebingnyi nang ara iya kam kun dinyi kum dobdobkwaming. Ba, unanyi-unaner aryi, ‘Nira nun Du Yesus bisi milinun deyok aryi, ninyi aryi nisi obningnyi ababyi niti teleb,’ tenebingnyi nang ara iya kam kun dinyi dobdobkwaming.
MAT.10.40	Ura, unanyi-unaner aryi sunda Nisi miliranurum nang asi du dongobdobsingiryok, a nang ara Nira sun Du bibabyi nisintum du dongobdobsingiryi. Tonda, unanyi-unaner aryi Nisi du dongobdobningiryok, a nang ara Ni bokwetebnounyi Er Imtamnyi bibabyi nisintum du dongobdobingiryi. 
MAT.10.41	Tonda, unanyi-unaner aryi Er Imtamnyi Uram ebdeibmaca bobananyi biti, ‘Anyi bira Er Imtamnyi Uram bobananyi kurur,’ tenen dobdobingnyi ura, a nang asi Er Imtamnyi biryi kisal dakwande. Ara, Er Imtamnyi biryi Er uram ebdeibmaci to lak etereramnyi nang asi kisal dangdur to, Erci a nang asi dobdobingnyi nang ababyi kisal dakwande. Tonda, unanyi-unaner aryi Er Imtamnyi urasintam aryi teleb dinyi kuramingnyi nang ati, ‘A nang ara teleb kun nang,’ tenen dobdobingnyi ura, a nang asi Er Imtamnyi biryi kisal dakwande. Ara, Er Imtamnyi biryi Er urasintam aryi teleb kuramingnyi nang asi kisal dangdur to, Erci a nang asi dobdobingnyi nang ababyi neiktoto kisal dakwande. 
MAT.10.42	Niryi sunsi dib kobdob en uram ebkwinsin ati sunci diboka kekebdarur. Unanyi-unaner aryi Ni miliranin nang kankan aryi tukwetam bunanyi tentok ababyi, ‘Anyi bibabyi nun Du Yesus bisi milinanyi kurur,’ tenen ikib me kweboka karebingnyi ura, Er Imtamnyi biryi a me kweboka karebingnyi nang asi diboka kisal dakwande,” eboka eterebmou.
MAT.11.1	Er Yesus biryi Er kwityabwe miliramnyi nang amolbaryi nang asi eterenmou ani, sirya eterebmou ura, adikum aryi anaboka binmou ci, dam-dam kuramnyi atei nang ara Yahudi yala nang ati Teleb Uram eterebde yibaramwe.
MAT.11.2	Ura, a talak ara ninyi aryi Yohanes ninyi me dongoramunyi bisi taleboka ninyi wenen ai umbura asi dongobmai. Dongobmai bok, Yohanes bibabyi, “Ninyi Lemsinanyi biryi yandoka ilil tenen dinyi yuk-yuk kiknibde barur,” en uram kekebmou. Sirya kekebmou ura, Yohanes biryi er miliramnyi nang asi nabmou ci, “Er Yesus dam bindoka ato-ato eboka asibdendarur,” eboka bokdeibmou. 
MAT.11.3	Ara, Yohanes er miliramnyi nang asi ebdeibmou to, sunci Er Yesus dam bindoka ato eboka asibdenmai, “Kanda Er Imtamnyi biryi bokdonokwansou Ninyi Lebkwandanyi kurum do? Nun dibde bunubnyi bira yuknyi kuboka aminda yankwande do?” eboka asibdenmai.
MAT.11.4	Asibdenmai ba, Er Yesus biryi sunsi ato ebmou, “Ni eterenun uram sunci kekenmarum ab, Ni ilil tenen dinyi kiknibde banun asi asing eibmarum ati sunci Yohanes dam tamurbindoka nukde bindarur. Nukde bimunyi ura, Yohanes biti Niti, ‘Anyi bira ato-ato kurutnyi,’ tenen bikdobnute. 
MAT.11.5	Sun asing kuanci nang asi elengdeirinman uca, asing eibkatabmang. Sun yan deneanci nang asi niningdeiriran uca, tikoka yibaronmang. Sun bol susa taleanci nang ara akarsangdonmar. Sun amol kinikanci nang ara amol kungdeirinman uca, ninyi uram kekenmang. Sun din nang ara kam burdeirinman. Tonda, sun tukwetam bukoka bona utotoa kum boraming nang ara, ‘Er Imtamnyi biryi lebdeibkwansir,’ en uram Teleb Uram kekeraming. Ati, sunci Yohanes dam tamurbindoka a asing eibmarum to ab, sun amol aryi kekebmarum to nukde bindarur. 
MAT.11.6	Tonda, unanyi-unaner ara Niti kankana kanya bona kum uca Nisi tuba miliraningnyi nang ara Er Imtamnyi biryi kisal dangsurur nang kuramunci ebdarur,” ebmou.
MAT.11.7	Yohanes biryi bokdonokmou nang aryi anaboka tamurbinmai ba, Er Yesus biryi sun bulubmai nang ninyi ilinto asi Yohanes deyok ati ato eboka uram ton eterebkalibmou, “Sunci minob ura, ‘Yohanes uram kekebtibyi,’ tenen ninyi kun kum mutuk binmandau ara unatoa anyi bisi asing dirbinmandau do? Sunci, ‘Yohanes bira kankana kanya borandiryok, kumwe aryi lulungdeirirande co bok atonyi bisi dirbinkwayeb,’ tenen dirbinmandau do? Ato tenen kum. 
MAT.11.8	Ato tenen kum dirbinmandau cok, sunci, ‘Yohanes bira Erebdobnyi, teleb ongon aling ongorandanyi bisi dirbinkwayeb,’ tenen dirbinkwandau do? Ato tenen kum. Sun tukwetam kuboka erebdob nang ara teleb ongon aling ongoramingiryok, ninyi kun kum mutuk kum kuraming. Erda, sun teleb ongon aling nang ara weik sien ai umbura kuraming ati ebman. 
MAT.11.9	Ati, sunci minob ura Yohanes bisi dirbinmandau ara, ‘Unato anyi bisi dirbinkwayeb,’ tenen dirbinkwandau do? ‘Er Imtamnyi Uram ebdeibmaca bobananyi bisi dirbinkwayeb,’ tenen dirbinkwandau do? Diba. Yohanes bira Er Imtamnyi Uram ebdeibmaca bobananyi kurur ati ebman. Ato ebman bok, sun Er Imtamnyi Uram ebdeibmaci to lak etereramnyi nang nirya ara erebdob wa iramiryok, Yohanes bira a nang nirya asi bisibkaboka iya erebdob wa inanyi kurur ati ebman. 
MAT.11.10	Ati, Yohanes er deyok ati Er Imtamnyi biryi minob uca ebdeiamwe to, Er uram ebdeibmaca bobaramunyi biryi ato eboka sirya kerek sekdeiamwe,
MAT.11.10	‘Dirandarur, Nira Imtamnyi biryi Kanda Ni bokwetebkwankin Ninyi Lebkwansirimnyi bisi kum bokwetebkwankin cok, Niryi ninyi tentok Ni uram ebmurubkwandanyi bisi minob bokdonokwan.
MAT.11.10	Anyi minob bokdonokwananyi bira Kanda Ninyi Lebkwansirimnyi biti, “Ninyi nirya aryi Ersi dobdobting,” tenen bisik yabkwankir.’ 
MAT.11.10	Er Imtamnyi biryi Yohanes biti ato eboka ebdeiamwe ba, Er Imtamnyi Uram ebdeibmaca bobaramunyi biryi kerek sekdeiamwe,” Yesus biryi ebmou. 
MAT.11.11	Ebmou ura, Er Yesus biryi ton ato ebtabakmou. “Niryi sunsi dib en uram kobdob ton ebkwinsin ati sunci diboka kekebdarur. Sun tukwetam kun nang kankan aryi ton nang ara erebdob nang kunung bok, Yohanes bira a erebdob nang asi bisibkaboka iya erebdob wa inanyi kurur. Bok, Er Imtamnyi Weik Sienyi kurur amwetam wekmangnyi nang nirya ara Yohanes bisi bisibkaboka iya erebdob nang kunung. A nang kankan aryi outam bukmangnyi nang ababyi ara Yohanes bisi bisibkaboka erebdob nang kunung ati ebman. 
MAT.11.12+MAT.11.13	Musa kerek sengna sekdeiamwe ara, ‘Ato-ato kuboka kunubde binkwande,’ eboka kerek sekdeiamwe to ara Er Imtamnyi biryi sirya kunubkalibmar. Tonda, sun Er Imtamnyi Uram ebdeibmaci to lak etereramnyi nang ara, ‘Ato-ato kuboka kunubde binkwande,’ eboka kerek sekdeiamnyi to ara sirya kunubkalibmar. Ara, Yohanes ninyi me dongonanyi lak eterebkalibmou talak aryi kuboka ukuryok ababyi Er Imtamnyi biryi minob ebdeiamwe to kunubde barur. Er Imtamnyi biryi mikib kuboka Er uram minob ebdeiamwe uram asi kunubde barur deyok aryi, ninyi ilinto aryi yandoka Er Imtamnyi Iya Weik Sienyi Er amwetam kibmang. Er Imtamnyi biryi mikib kuboka ninyi ilinto Er amwetam nang kimdeirirur bok, yu kanya bon nang ara, ‘Er Imtamnyi Weik Sienyi kurur asi bisik sektibyi,’ tenen ukurderaming. 
MAT.11.14	Er Imtamnyi Uram umbura aryi kerek sekdeiamnyi to ara, ‘Aminda aryi nabi Elia bitonyi kuboka Ni uram ebmurubkwandanyi yankwande,’ ara Yohanes deyok ati eboka kerek sekdeiamnyi. Ati, sunci a ebmasin uram ati dib tenebdate kum, dib kum tenebdate ababyi, Yohanes bira nabi Elia bitonyi kurur ati dib ebmasin. 
MAT.11.15	Unanyi-unaner ara amol borandum nang aryi a ebmasin uram diboka teneibmun cok, kekebdobkwandur!” Er Yesus biryi ebmou.
MAT.11.16	Er Yesus biryi ebmou cok, Erci ton ato ebtabakmou, “Sunda ukuryok talak kundarur nang ara Er Imtamnyi biryi bokdonoksou nang uram asi dib kum tenerandum. Ati, Niryi sunti kiklina uram ebsitiniryok, ‘Sunda mitik mabwe sulbalyi kanya bon mabwe ato kurandum,’ ebsitinyi. Ara, mitik mabwe buluboka dengdana ai dam bukoka arikal donmangiryi, ton mabwe ara, ‘Arikal dobkwayeb,’ eboka namnaming ababyi sun kwityabwe yuk mabwe ara, ‘Nun li,’ tenen arikal kum doraming. Uca, sun kwityabwe arikal don mabwe ara sun kwityabwe sulbalyi kanya bon mabwe ati ato eboka kereraming,
MAT.11.17	‘Ba, nunci sunti, “Mot sebmilibdobsiting,” tenen ninyi kanya kilkil kimdeirin mot semab bok, sunci mot ton kum sebmilibdobmasurum se.
MAT.11.17	Nunci sunti, “Eimna tanyi ebmilibdobsiting,” tenen ninyi boukwe eimni tanyi enmab bok, sunci eimna tanya ena ababyi kum ebmilibdobmasurum se,’ eraming.
MAT.11.18	Sunda ukuryok kurandum nang ara sulbalyi kanya bon mabwe ato kurandum ati ebman. Ara, Yohanes ninyi me dongonanyi a yandoka kuramuryok, erda si teboka kwaning ton me ton kum yiramwe deyok aryi, sunci erti, ‘Anyi biryi erande uram ara nun li,’ tenerandau ci, ‘Anyi bira isa kanya wekunyi,’ erandau. 
MAT.11.19	Ani, ukuryok ara, Ni Ninyi Dasinyi yandoka kunun ci, Niryi si temna kum uca kwaning ab anggur me ab yibde kunun. Ura, sunci Ni esunun uram ababyi, ‘Nun li,’ teneramun cok, ato enindarur, ‘Dibdendarur e! Anyi Yesus bira kwaning yin louranyi ab anggur du yung walina talen me yinanyi kurur se. Anyi bira, “Roma weik sienyi Kaisar biti pajak dengna karebdarur,” eboka molormilin nang ab tonkwa kunungnyi kurur.’ Tonda, ‘Malyi kun dinyi kunung nang yuk nang ab asi uruboka sun kwit kibdoburyi tonkwa kuronung,’ enindarur. Bok, Niryi bikdob uram eboka eterenunyi kunun ara teleb dinyi akwe kunubde banun ati, ninyi aryi Niti, ‘Teleb dinyi akwe kunubde barur,’ tenen bikwaning,” ebmou.
MAT.11.20	A sirya ura, Er Yesus biryi sun malyi dinyi kum tangloramnyi nang asi kerebkalibmou. Ara, Erci atei winiryi asi bindoka ilil tenen dinyi mitik kum kikniramwe bok, akatei nang ara sun malyi tenen dinyi kum tangloramnyi deyok aryi, Erci sunsi ato eboka kerenmou. 
MAT.11.21	“Se, sun Korazim atei kundarur nang ab, sun Betsaida atei kundarur nang ab. Er Imtamnyi biryi sunsi wenebkwansir ati ebman. Nira sun kankan dam aryi yandoka iya ilil tenen dinyi kiknibde baranse bok, sunci sun malyi kun dinyi kum tanglorandum se. A deyok aryi, Er Imtamnyi biryi sunsi wenebkwansir. Niryi sunda Israel yala nang kobdob kankan aryi yandoka ilil tenen kiknibde baransiryok, sun Tirus atei nang ab Sidon atei nang bindoka ato ilil tenen dinyi ton kum kikniranse. Niryi a nang ara Israel yala kum nang bindoka ato ilil tenen dinyi kiknirantinyi ura, a nang ara sun malyi kun dinyi takloboka engen kanya boranting. Bok, Niryi sun urasintam aryi iya ilil tenen dinyi kiknibde baranse bok, sunci sun malyi kun dinyi kum tanglorandum. 
MAT.11.22	Bok, Niryi sunsi dib en uram ebkwinsin ati sunci diboka kekebdarur. Sirya kobdob uki tum berekci ura, Er Imtamnyi biryi sun Tirus atei nang ab Sidon atei nang ab aryi malyi kuamnyi tok wenebdiryok, Erci sunda Korazim atei nang ab Betsaida atei nang ab ati, ‘Bisibkaboka malyi dinyi kun nang,’ tenen wenen dinyi karebtabakoka wenebkwansir. 
MAT.11.23	Ura, ukuryok ara sun Kapernaum atei kurandum nang ati uram ton ebkwinsin. Sunda Kapernaum atei aryi kurandum nang kankan aryi yandoka iya ilil tenen dinyi kiknibde baranse deyok aryi, sunci sundamnyi erebdeibdandoka, ‘Er Imtamnyi biryi bisibkaboka kisal dakwansir,’ tenerdarandum. Ato tenerdarandum bok, Er Imtamnyi biryi sunsi bisibkaboka wenen dinyi kareboka ilil kot mutuk amwetam dobkwetebkwansir. Niryi minob kuramnyi nang Sodom atei kuramnyi nang kankan bindoka ato ilil tenen dinyi ton kiknirante ura, akatei nang ara sun malyi kun dinyi taklobmaite uca, Er Imtamnyi biryi sunsi kum wenebmote uca, sun atei arub ababyi tuba kurante. 
MAT.11.24	Bok, Niryi sunsi dib en uram ebkwinsin ati sunci diboka kekebdarur. Sirya kobdob uki tum berekci ura, Er Imtamnyi biryi sun Sodom atei kuramnyi nang ababyi sun malyi kuamnyi tok wenebdiryok, Erci sunda Kapernaum nang asi bisibkaboka ikin dinyi kareboka wenebkwansir,” ebmou.
MAT.11.25	A talak akiryok, Er Yesus biryi Er Nai Imtamnyi biti, “Ei, Ni Nai,” tenen ato ebmou, “Ni Nai Imtamnyi, Niryi Kanda im ton tukwe ton taleboka arungdeirisumnyi biti, ‘Ei, Ni Nai’ eboka kisal dakmakin. Kanda iya Weik Sienyi kuboka ninyi lebdeiboka arungdeirirum ara sundamnyi erebdeibdandoka, ‘Nunda bingna nang kunub,’ tenen nang urasintam aryi lak kum kimnandum. Erda, sun mitik mabwe ato kun nang ara luknubdob kanya bon nang asi lak kibdeibmumwe. 
MAT.11.26	Ni Nai, diba, Kanci teleb teneamumwe tok, Kanci sun luknubdob kanya bon nang asi Kandamnyi lak kimdarandim. A deyok aryi, Niryi Kansi, ‘Ei ni Nai,’ eboka kisal dakmakin.
MAT.11.27	Ni Nai, Kanci Kan mikib ab utotoa nirya ab ara Ni taruk dam karebnumwe. Kanda Ni Nai kurum aryok, Kan kikwe Nisi diboka bingnanurum. Tonda, Nira Kan Mi nong kunun aryok, Ni kikwe Kansi diboka bingkunun. Tonda, Ni Kan Mi aryi teleb tenenun to, Niryi ninyi ton nang wibdeiboka lak kimdeirinun uca, a nang ababyi Kanda Imtamnyi bisi bingkunung,” ebmou.
MAT.11.28	Ato ebmou cok, Er Yesus biryi ato eboka nabmasou, “Sunda mambul kanya boramunyi nang nirya ara Ni dam yandobmunyi ura, Niryi sun kanya asi teleb kibdeibkwan. 
MAT.11.29	Ati, sunci yandoka Ni milinin nang kibdobmunyi ura, Niryi etereransin uram kunubde bindarur. Sunci Ni uram asi diboka kekeramunyi uca, sunci Niti, ‘Anyi bira kanya naminyi ton luknubdob kanya borutnyi kurur,’ tenen bikdobkwandarur. Sunci Ni dam yandobmunyi ura, Niryi karebsinyi uca, sun kanya eleleng ebkwansir. 
MAT.11.30	Niryi eteresunun uram ton, ‘Ato-ato kunubde bindarur,’ eboka arungdeirisunun ara ikin uram kuma. A deyok aryi, sunci Ni dam yandobmunyi ura, Niryi karebsinyi uca, sun kanya ara eleleng ebkwansir ati ebman.” Ato eboka Yesus biryi ninyi nabmou.
MAT.12.1	Sun Yahudi yala nang taruk louboka wa in kum uki tum si Sabat tum tentok berekmou ura, Er Yesus ab Er miliramnyi nang ab ara gandum wa iamnyi ai yibanmai. Yibanmai cok, Er miliramnyi nang ara kwaning atanmou deyok aryi, gandum du dakaliboka yibmai. 
MAT.12.2	Gandum du dakaliboka yibmai asi sun Musa kerek sengna dirniliramnyi nang Farisi nang aryi asing eibmai. Uca, sunci Er Yesus bisi ato ebmai, “Dibderum, Kan miliranking nang ara gandum du dangmang. Ara, Musa biryi, ‘Uki si Sabat tum aryi wa ina mem!’ ebsou bok, Kan miliranking nang aryi dangbisinmang,” ebmai.
MAT.12.3	Ato ebmai bok, Er Yesus biryi sunsi ato ebmou, “Nun aibwe weik sienyi Daud ab sun ersi miliramnyi nang ab kwaning atanmou ba, ‘Unato dinyi kubmai do?’ tenen bikmarum do? Daud biryi ukubmou dinyi ara Er Imtamnyi Uram umbura aryi kerek sekeibmai asi sunci nukmandau do kum do? 
MAT.12.4	Er Daud kwaning atanmou ba, yina yin dinyi ton kum kubmou ba, erci keis ol ai si Kemah Suci ai wengbindoka roti kwaning dobmou ura, er ab er miliramnyi nang ab yibmai. Ato roti ara talyi dobde yina mem roti kuramwe asi Er Imtamnyi urasintam aryi deiriramnyi bok, sun Er Imtamnyi kan ninyi kan noutam kuboka antanirdeirin nang akwe doboka ur yiramnyi. A roti ara talyi dobde yina mem roti kubmou bok, Daud bibabyi er milibmai nang ababyi a roti asi doboka yibmai. Daud biryi a mem roti asi yibmou cok, erci Er Imtamnyi Uram kum dakbisibmou. Ati, Ni miliraning nang ara talyi dakde gandum du dakoka yinmang ababyi, Er Imtamnyi Uram kum dangbisinmang asi sunci kerena mem. 
MAT.12.5	Tonda, sunci Ni miliraning nang ati, ‘Uki si Sabat tum wa inmang se,’ tenebmarum bok, Niryi, ‘Er Imtamnyi Uram kum dangbisinmang,’ ebmasin. Musa biryi, ‘Ato-ato kubdarur,’ en uram umbura aryi ato eboka kerek sekeibmou, ‘Wa in kum uki tum si Sabat tum berekci ababyi, sun Er Imtamnyi kan ninyi kan noutam kuboka antanirdeirin nang wa ibkwanung,’ eboka kerek sekeibmou. Ara, wa ina mem uki tum aryi wa iramingiryok, sun Er Imtamnyi bisi dama deiriraming nang aryi Musa Uram kum dangbisinung. Sunci a kerek sekeibmou to nukmandau do kum do? 
MAT.12.6	Niryi sunsi uram ton ebkwinsin ati sunci diboka kekebdarur. Bait Allah ai ara Er Imtamnyi biti ninyi dama deirirban ai ara, ‘Erebdob ai,’ tenen ai kurur bok, Nira Imtamnyi biryi bokwetebnounyi bira bisibkaboka Iya Erebdobnyi kunun. 
MAT.12.7	Er Imtamnyi biryi minob erdeiriramwe uram umbura aryi ato eboka kerek sekamnyi,
MAT.12.7	‘Nira Imtamnyi biryi nunukeiboka teleb tenenun ara, “Ninyi dama deirin dinyi deibniting,” kum tenenun.
MAT.12.7	Erda, iya nunukeiboka teleb tenen dinyi ara, “Ninyi aryi yuk nang asi boukwe kibting,” tenenun.’ 
MAT.12.7	Ati, sunci a uram asi diboka bikdate uca, sunci boukwe weik kimnandatiryok, sun malyi kun kum nang ati, ‘Malyi dinyi kubmang se,’ kum tenebdate. 
MAT.12.8	Ni Ninyi Dasinyi kunun ci, mikib bonun cok, uki si Sabat tum ati, ‘Ato-ato dinyi kunubde bana teleb,’ ena deyoknyi kunun. Tonda, Niryi uki si Sabat tum ati, ‘Ato-ato dinyi kununa mem,’ ena deyoknyi kunun. A deyok aryi, Niryi sunti, ‘Yuk nang asi boukwe kimdamunyi ura, sunci Er Imtamnyi arungdeirisin uram sirya kunubmarum ci,’ ebmasin,” ebmou.
MAT.12.9	Ura, Er Yesus gandum wa in dam aryi anabdobmou ura, binmou. Banmou ani, sun Yahudi yala nang aryi Musa ebdeiansou uram kekeramnyi ai wengbinmou. 
MAT.12.10	Akai umbura ara taruk dinatam lamaamunyi tentok wengyamwe ura, bukmou. Tonda, Musa kerek sengna dirniliramnyi nang Farisi nang ababyi wengyandoka bukmai cok, sunci Er Yesus bisi ato eboka asibdenmai, “Musa biryi, ‘Uki si Sabat tum kubci ura, wa ina mem,’ ebdeibsou ati, uki si Sabat tum kubci ura, u yin nang asi kwetebdeibtibyi ara ur do mem do?” eboka asibdenmai. Ara, sunci, “Yesus biryi, ‘Uki si Sabat tum ababyi ur kwetebdeibtibyi,’ ebci ura, nunci Erti, ‘Musa Uram dakbisibmar se,’ eboka tatab-tatab ebkwayeb,” tenen ato eboka asibdenmai.
MAT.12.11	Ato eboka asibdenmai bok, Er Yesus biryi sunsi ato ebmou, “Wa ina mem uki si Sabat tum kubde ba, sun winirandumci domba tentok asi tukwe ungdona bisik wekmote ura, sunci unato dinyi kurandaute do? Sunci, ‘Arub ara wa ina mem uki tum kubmar ati, nunci a domba asi takmanyi ani, ambutum yuk uki tum berekci ura, a domba asi doboka lebkwayeb,’ tenen kunurandum do? Ato tenen kum. Erda, hari Sabat kubmote ababyi, sunci, ‘Nun domba lebkwayeb,’ tenen a domba asi ungdona bisik aryi kuboka dobdatiryok, ola lebkwandate. 
MAT.12.12	Domba ara bikdob dinyi kurur bok, ninyi ara bisibkaboka iya bikdob dinyi kurur ati ebman. Ati, hari Sabat tum berekci ura, nunci domba asi ur lebdeibtibyi bok, ninyi asi kum lebdeibtibyi do? Ato tenen kum. Erda, ninyi asi teleb kubdeibtibyi ababyi ara Musa Uram deib aryi mem kum dinyi kurur,” ebmou.
MAT.12.13	Ato ebmou ura, Er Yesus biryi dinatam taruk lamaamunyi bisi ato ebmou, “Kan taruk ninikokdum!” ebmou. Uca, anyi biryi er taruk ninikokmou uca, er taruk ara dinatam kib taruk kuramwe to kubmou. 
MAT.12.14	Ura, sun Farisi nang ara yu kanya boboka akai umbura aryi anabdobmai ci, sunci, “Er Yesus bisi una kuboka obkwayeb do?” eboka marmun yibmai. 
MAT.12.15	Ato eboka marmun yibmai asi Er Yesus biryi bikmou ci, Erda akatei aryi anabkaboka yuk ai bindobmou.
MAT.12.15	Ura, Yesus bira yuk ai bindobmou asi asing eibmai cok, ninyi ilinto aryi Er Yesus bisi milibmai ura, Erci sun kankan aryi kuboka u yin nang nirya asi kwetebdeibmou. 
MAT.12.16	Ura, Erci sun Ersi milibmai nang ilinto asi ato ebkatabdeibmou, “Nira Er Imtamnyi biryi Bokwetebnounyi kunun bok, sunci Niti yuk nang asi, ‘Erda Er Imtamnyi biryi Bokwetebunyi biryi ninyi kwetebmasir,’ ebdongobde yibana mem!” ebmou. 
MAT.12.17	A dinyi ara Yesus biryi, “Ninyi aryi Niti, ‘Erda Er Imtamnyi biryi Bokwetebunyi,’ eboka lak kibningyei,” ebmou ara Er Imtamnyi biryi Er uram ebdeibmaca bobaramunyi si Yesaya deici ebdeiamwe ba, kerek sekdeiamwe to kunubmou. Ara, Yesaya biryi minob ura ato ebmou,
MAT.12.18	“Er Imtamnyi biryi ato ebmou,
MAT.12.18	‘Dirandarur, Anyi bira Ni wa irmilinanyi Niryi wibdeiansinyi kurur, Ni Imtamnyi bira Ersi boukwe weik kunun, Ni kanya ara Erti karyi kuranir, Niryi Ersi Ni Kanya Roh Kudus karebnyi uca, Erci, “Er Imtamnyi biryi ninyi deyok diboka lilibdiryok, sun deyok kum nang asi lebdeibkwande,” eboka lak ebkwande.
MAT.12.19	Ni wa irmilinanyi bira yuk nang asi yu uram ton kum ebkwande, tonda, Erci, “Ninyi nirya aryi Ni uram kekebniting,” tenen uram weikanun kum dobkwande.
MAT.12.19	Uram weikanun ton kum dobkwande ati, sun bisik yibaramingnyi nang ara Er Uram kum kekebkwaming.
MAT.12.20	Nira Imtamnyi wa irmilininanyi bira namin kanya bobdiryok, Erci yandoka sun tukwetam bun nang asi kum wenebdeibkwande.
MAT.12.20	Ati, Erci, “Mar ina tingkwanibmar ato boraming kanya asi Niryi kum bulakeibkwan,” tenen sun mambul kanya bon nang asi teleb kubdeibkwande.
MAT.12.20	Tonda, Erci, “Mitik uk buk angnaci ato boraming kanya ababyi Niryi kum tangabdeibkwan,” tenen Erci sun tukwetam bun nang asi teleb kubdeibkwande.
MAT.12.20	Ani, Nira Imtamnyi wa irmilininanyi biryi wa ibde baranci uca, Niryi kiknibdeibse lemdeirin dinyi ara malyi kun dinyi nirya asi bisik sekdiryok, muna kibdongobkwande.
MAT.12.21	Tonda, sun im dangna tukwe dangna nang nirya ara Ni wa irmilinanyi biti, “Erci nunsi lebdeibkwansir,” tenen dibde bukwaming,’ ebmou.” 
MAT.12.21	Ara, Er Imtamnyi biryi Yesaya deib aryi ato eboka ebdeiamwe to, Yesus biryi sirya kunubmou.
MAT.12.22	Ura, ninyi ton nang aryi Yesus dam yandoka isa kanya wekamunyi bisi boyanmai. Anyi bira isa kanya wekamunyi kuramuryok, asing kuamunyi ton uram ton kum danabsiniamunyi kuramwe asi Er Yesus dam boyanmai. Ura, Er Yesus biryi a isa kanya yakdonokmou uca, a uram kumnyi bira tubto uram ebkalibmou ci, asing eibkatabmou. 
MAT.12.23	Uca ninyi ilinto Er dam tikmai nang ara Er Yesus biryi ukubmou dinyi asi eibmai ura, sunci, “Nai kobe,” teneboka ato ebdanmai, “Anyi Yesus bira Daud deibdoba anyi kurur do? Erda Ninyi Lemyankwansou Weik Sienyi kurur do?” eboka asibdanmai.
MAT.12.24	Ato eboka asibdanmai asi sun Farisi nang aryi kekebmai ci, sunci Er Yesus biti ato ebmai, “Erda Er Imtamnyi mikib deib aryi isa kanya asi kum yakdonokmar. Erda, isa sienyi si Beelzebul mikib deib aryok isa kanya asi yakdonokmar,” ebmai.
MAT.12.25	Ura, Er Yesus biryi sun Farisi nang tenebmai kanya asi bikmou ura, Erci sunsi ato ebmou, “Nira isa yangdonongnun ara isa mikib deib kum yangdonongnun. Isa mikib ara isa asi yakdonokte ura, isa mikib ara minola tuba kum date. Weik sienyi bisi miliraming nang ara sun mamun mar bordaramingnyi ura, a nang ara sun mamun orsengdaraming uca, sun uram arungdeirirande weik sienyi er mikib ara minola kum date. Tonda, neik atei nang ara sun mamun mar bordaramingnyi ura, akatei nang ara mikib tuba kum kuranting. Tonda, sun mining ai nang ara ai abala mar bordaramingnyi ura, tonkwa antaniboka kum kuroraming uca, sun mikib minola kum date. 
MAT.12.26	Ato aryi isa sienyi Iblis arungdeirirande nang ara bokdandoka mar bobdating ura, isa mer ara sundamnyi nirya obsekdating. Isa ara sun mamun mar kum bordaraming ati ebman. Ati, sunci Niti, ‘Isa sienyi si Beelzebul mikib aryok isa kanya asi yakdonomar,’ ebmanurum ara diba ati kum ebmanurum. Nira isa milin nang tamnyi kum kunun. 
MAT.12.27	Sunci Nisi, ‘Isa sienyi si Beelzebul mikib aryi isa kanya mer asi yangdonongdur,’ tenebmanurum ara malyi to tenebmarum ati, Niryi sunsi asirdena ton asibdenkwinsin. Sunda Farisi nang kankan aryi ton nang ara isa yangdonungnung ara unanyi mikib deib aryi yangdonongnung do? Isa sienyi mikib aryi do? Er Imtamnyi mikib aryi do? Sun mining yala nang ababyi isa kanya yangdonongnamingiryok, sunci, ‘Beelzebul mikib aryi isa kanya yakdonokman kum,’ tenen bingnaming. Ati, sun mining yala nang ara sunti, ‘Sunci Anyi biti, “Isa mikib deib aryi isa yangdonongnande,” enmarum ara talyi ati ebmarum se,’ eboka lak ebkwansing. 
MAT.12.28	Bok, Niryi Er Imtamnyi Kanya Roh Kudus mikib biriman aryi isa mer asi yangdonongnun. Ati, sunci a kunubde banun to asing eibmamunyi ura, sunci ato tenen bikwandarur, ‘Er Imtamnyi bira mikib kuboka arukdeibkwansou talak ara sirya berekmar.’ Nira Er Imtamnyi mikib deib aryi isa asi yangdonongnun deyok aryi, sunci ato tenen bikwandarur,” ebmou.
MAT.12.29	Ebmou cok, Er Yesus biryi, “Isa kanya yangdonongnun deyok ati ton eterebtabakwan,” tenen ato ebmou, “Isa ara mikib weiknyi kurur deyok aryi, nunci isa asi tabwe deboka muna kibdongobtibiryok, isa aryi tabwe debmaci nang asi lobdeibtibyi. Isa asi tabwe deboka muna kum kibdongobtibiryok, nunci isa aryi tabwe debmaci nang asi kum lebdeibtibyi. Ara, ‘Mikibnyi ai wengbindoka er ai umbura kuranci bona bon dinyi asi akabdobtinyi,’ tenebdinyi bira mikibnyi bisi tabwe debdiryok, er bona bon dinyi asi akabdobte to, Niryi isa mikibnyi bisi tabwe deboka yangdonongnun cok, isa aryi tabwe debmaci nang asi lordeirinun,” ebmou.
MAT.12.30	“Unanyi-unaner ara Nisi kum miliraningnyi nang ara Nisi bisik sengnina nang kunung. Tonda, unanyi-unaner ara Ni ab tonkwa kum kuramibiryok, ninyi bulubdeiboka Er Imtamnyi amwetam kum boramingnyi ura, a nang ara Er Imtamnyi biryi bulubdeibte nang asi yakdonokoka bongwalwalsiniraming,” ebmou. 
MAT.12.31	“Niryi Er Imtamnyi Kanya Roh Kudus mikib deib aryi isa yangdonongnun bok, sun Farisi nang ara Niti, ‘Isa mikib aryi isa yakdonokmar,’ ebmaning. Ato ati talyi ebmaning ara Er Imtamnyi Kanya Roh Kudus asi ina ngilikmang. A deyok aryi, Niryi sunsi dib en uram ton ebkwinsin ati sunci diboka kekebdarur. Ninyi aryi Er Imtamnyi urasintam aryi malyi kun dinyi utotoa kunubde baramingnyi ababyi Er Imtamnyi biryi a dinyi nirya kilibte. Ba, ninyi aryi Er Imtamnyi Kanya Roh Kudus aryi wa ibde ban dinyi ati, ‘Nun li,’ tenen, ‘Isa wa aca ibde barur,’ ebdengnyi ura, Er Imtamnyi biryi a nang ati, ‘Iya malyi dinyi kubmang,’ tenen sun malyi kun dinyi kum kilibkwande. 
MAT.12.32	Unanyi-unaner ara Ni Ninyi Dasinyi biti, ‘Ni li,’ tenen ina ngilikniting ura, Er Imtamnyi biryi a nang aryi malyi kun dinyi kilibte. Bok, unanyi-unaner ara Er Imtamnyi Kanya Roh Kudus ati, ‘Ni li,’ tenen ina ngilikting ura, Er Imtamnyi biryi a nang aryi malyi kun dinyi kum kilibkwande. Ara, ukuryok kubde banub talak ababyi aminda sirya kobdob kubkwayeb talak ababyi Er Imtamnyi biryi sun Er Kanya Roh Kudus bisi ina ngilingna dinyi asi iya kum kilibkwande,” ebmou.
MAT.12.33	“Co ara teleb co kuranci uca, co du teleb dinyi ababyi moubkwande. Ba, co ara malyi co kuranci uca, co du malyi dinyi akwe mourante. Ara, ninyi ara malyi dinyi kunubde baramingnyi deib aryi yuk nang aryi, ‘A nang ara yu kanya bonung,’ tenen bingnung. Tonda, ninyi aryi teleb dinyi kunubde baraming deib aryi yuk nang aryi, ‘A nang ara teleb kanya bonung,’ tenen bingnung. Nira teleb dinyi akwe kunubde banun ati, sunci Niti, ‘Teleb kanya bonanyi,’ tenen biknindate. 
MAT.12.34	Se, sunda Farisi nang ara yu kanya boramun cok, kwatima tok ato nang kundarur. Sunda malyi kanya bon nang kundarur deyok aryi, sunci Teleb Uram ton ebmana kum kundarur. Ninyi kanya dam aryi teleb dinyi kum malyi dinyi kum teneibde baramingiryok, neik dinyi akwa langdeiboka ebingiryok, teleb dinyi kum malyi dinyi kum lak eraming. A deyok aryi, Niryi sunsi, ‘Teleb Uram ebmana kum kundarur,’ ebmasin. 
MAT.12.35	Sun teleb kanya bon nang ara teleb dinyi akwe langdeiboka teneibde baramingiryok, teleb dinyi akwe eraming. Bok, sun malyi kanya bon nang ara malyi dinyi akwe langdeiboka teneibde baramingiryok, malyi dinyi akwe eraming. 
MAT.12.36	Bok, Niryi sunsi dib en uram ton ebkwinsin ati sunci diboka kekebdarur. Sun tukwetam nang ara talyi uram ebingnyi ura, Er Imtamnyi biryi, ‘Wenebkwan,’ tenen a talyi ebmangnyi uram nirya asi lilibkwande. Ara, aminda aryi wenebkwansir uki tum berekci ura, Erci, ‘Unato ati talyi uram ebmarum do?’ eboka lilibkwansir. 
MAT.12.37	Ninyi aryi ebmangnyi uram deib aryi Er Imtamnyi biryi sunti, ‘Ni urasintam aryi sun deyok kum kubmasir,’ eboka lebdeibkwande. Tonda, ninyi aryi ebmangnyi uram deib aryi Er Imtamnyi biryi sunti, ‘Ni urasintam aryi sun deyok kubmasir,’ eboka wenebkwande. A deyok aryi, Niryi, ‘Er Imtamnyi biryi sun ebkwamunyi uram nirya asi lilibkwansir,’ ebmasin,” ebmou.
MAT.12.38	A talak aryi Musa kerek sengna etereramnyi nang ab Musa kerek dirniliramnyi nang Farisi nang ab ninyi mikbaryi aryi Er Yesus bisi ato ebmai, “Ninyi eterenanyi, Kanci ilil tenen dinyi ton kiknibdeminyi ba, nun asing aryi eibibiryi, ‘Kanda diba ati, Er Imtamnyi biryi Bokwetebunyi kurum,’ tenebkwankib,” ebmai.
MAT.12.39	Ato eboka molobmai bok, Er Yesus biryi sunsi ato ebmou, “Sunda yu kanya akwe bondarur ci, Er Imtamnyi bisi milirandau ani, taklobmarum nang kurandum se. Sunci ato kun nang kurandum cok, sunci Nisi, ‘Ilil tenen dinyi ton kiknibderum,’ eboka molonmanurum se! Niryi sun urasintam aryi ilil tenen dinyi ton kum kiknibdeibkwaman. Erda, nabi Yunus biryi minob kiklibdeibmou dinyi asi eterebkwinsin ati, sunci a dinyi diboka teneibdarur. 
MAT.12.40	Nabi Yunus bira minob ura weik mekinaiya mundu umbura kunmou ara kitingtam ababyi lukunda ababyi kunmou ci, uki winiryi mabmou. Ura, Ni Ninyi Dasinyi bibabyi neiktoto kubkwan. Ati, Niryi tukwe umbura mabkwan ara kitingtam ababyi lukunda ababyi uki winiryi mabkwan,” ebmou. 
MAT.12.41	Enmou cok, Yesus biryi sunsi ton ato ebmou, “Nabi Yunus bira minob ura sun Niniwe atei nang asi bindoka, ‘Er Imtamnyi biryi wenebkwansir,’ eboka eterebmou uca, a nang ara Er Imtamnyi Uram walwal nang kuramiryok, Er Imtamnyi Uram dib tenebmai ci, sun malyi kun dinyi taklobmai. Bok, Nira Yunus bisi bisibkaboka Erebdobnyi kunun cok, sunda ukuryok kurandum nang asi Er Imtamnyi Uram eterebde basunun bok, sunci Nisi dib kum teneranumun ci, sun malyi kun dinyi kum taklobmarum se. A deyok aryi, Er Imtamnyi biryi ninyi deyok nirya lilibkwansir uki tum berekde ba, sun atei Niniwe kuramnyi nang aryi tikoka sunda ukuryok kurandum nang asi tatabdongobkwansingiryok, ‘Sunci unato ati dib kum tenebmandau ci, sun malyi kun dinyi kum taklobmandau do?’ ebkwansing. 
MAT.12.42	Tonda, minob ura me youkwa mutuk kuramnyi nang kalingnamwe ner weik sien ner ara, ‘Sun Israel yala nang kalingnande weik sienyi si Salomo bira bikdob weik dinyi bikoka etererutnyi kurur,’ en uram kekebmou ci, erci, ‘Er uram kekebtinyi,’ tenen er mutuk dam kum mutuk aryi anabdobmou ci, Salomo dam yandoka kekeryanmou. Bok, Nira Salomo bisi bisibkaboka iya bikdob dinyi bikoka eterenunyi kunun bok, sunda ukuryok kurandum nang ara Ni uram diboka kum kekerandum. A deyok aryi, Er Imtamnyi biryi ninyi deyok nirya asi lilibkwansir uki tum berekde ba, me youkwa mutuk nang kalingnamwe ner weik sien ner ababyi tikoka sunda ukuryok kurandum nang asi tatabdongobkwansiriryok, ‘Unato ati sunci dib kum tenebmandau do?’ ebkwansir,” ebmou.
MAT.12.43	Ura, Er Yesus biryi ton ato eterebtabakmou, “Isa ara ninyi kanya dam aryi yakdonokamingnyi ura, anaboka yibindanci ura, a isa ara ninyi kun kum ai bindoka talyi neitam asi yibinkirikoka er kubdobmanto ai ati ingkiringkiringnande uca, er kubdobmanto ai kum eibkwande. 
MAT.12.44	Ani, er kubmanto ai ton kum eibdobci ura, isa aryi ato erande, ‘Ni tubto tamuboka abniryi ni takloyase ai tubto wengdorbinkwan,’ erande. Ato ebci ura, isa aryi ninyi kanya takloanci asi tubto wengbarande. Ara, ninyi aryi er kanya asi bitabdeibmou ci, er tenen dinyi nirya lilibmou bok, dib tenen dinyi er kanya dam kum kurande ati, er kanya ara lo ai, isa aryi ur kubdobmanto ai ato kurande. 
MAT.12.45	Ninyi kanya ara ato kuboka kuranci asi isa aryi yandoka eibci ura, Erci er kwityabwe isa tabaryi ara ersi bisibkaboka iya yu but kobdob isa asi nabci ura, boyangarande ba, ninyi kanya umbura yandoka kuraming. Ati, minob ura isa tentok aryi er kanya dam wekamwe kamuk ara malyito kuramwe ani, aminda aryi isa mer aryi wekamnyi deyok aryi, anyi kamuk ara bisibkaboka iya malyito kurande. Ura, sunda ukuryok kundarur nang ara dib kum teneranurum deyok aryi, isa mer aryi wekanci nang ato kurandum ati ebman,” ebmou.
MAT.12.46	Ninyi ilinto buluboka wekmai ai aryi kunmai cok, Er Yesus bira uram tuba enmou bok, Er weityabwe ab sun kwin Maria ab aryi, “Er Yesus ab ebdandoka uram ton sisiktibyi,” tenen yandoka baitam tikmai. 
MAT.12.47	Ura, ninyi tentok aryi Er Yesus dam asi ato eboka ebdongobmou, “Nai, Kan kwin ab Kan weityabwe ab ara, ‘Yesus ab ebdandoka uram ton sisiktibyi,’ tenen yandoka baitam kuboka dibde tikmaking,” ebmou.
MAT.12.48	Ebmou bok, Er Yesus biryi Ersi ebdongobmunyi bisi ato ebmou, “Ni kwinyabwe ato nerabwe ara una nerabwe kunung do? Ni weityabwe ato kunung nang ara una nang kunung do?” eboka asibdenmou. 
MAT.12.49	Ura, Erci Er miliramnyi nang asi taruk ukdongobmou ci, ato ebmou, “A nang Nisi miliraning nang ara Ni kwinyabwe ab Ni weityabwe ato kunung,” ebmou. 
MAT.12.50	“Unanyi-unaner ara Ni Nai Imtamnyi teleb tenerur to kunubde baramingnyi nang ara Ni weityabwe ab, Ni malnerabwe ab, Ni kwinyabwe ab ato kuramingiryi ati, ato ebmasin,” ebmou.
MAT.13.1	A uki tum tuba kunmou bok, Er Yesus biryi Er kunmou ai aryi anabkaboka Galilea mekwan katum dam bindoka bunmou. 
MAT.13.2	Ura, ninyi ilinto aryi buluboka Er Yesus dam yanmai ci, arubdongobmai. Arubdongobmai deyok aryi, Er Yesus kisibdongoboka co ngun-ngun dub welebindoka bukmou. Bukmou ba, a bulubmai nang nirya ara mekwan katum dam tikmai. 
MAT.13.3	Ura, Yesus biryi kemdeirina uram yuk-yuk asi doboka sunsi deyok ilinto asi eterebmou. Ato eboka eterebmou, “Uki tentok tum aryi ninyi tentok er wa in dam bindoka yala kwengbinmou. 
MAT.13.4	Wa in dam bindoka yala kwengmou uca, ton dinyi ara bisik iririkna dam sakmou uca, tukwe kat aryi a yala ara lak mabmou asi maka mer aryi yandoka nirya doyibsekmai. 
MAT.13.5	Ba, ton yala kwengmou uca, keil kankan aryi sakmou. Keil kankan aryi tukwe ara mitik deyok aryi, a yala ara ola betekalibmou bok, koula danmou. 
MAT.13.6	Ara, kiting deibmou ura, a yala yating ara me ton bolina kum kubmou aryi a yala ara kiting tin aryi tumakoka koula danmou. 
MAT.13.7	Ba, ton yala kwengmou uca, dola kankan aryi sakmou ci, abkalibmou bok, dola aryi kwiliya obsinibmou uca, lubmou. 
MAT.13.8	Ba, ton yala kwengmou uca, tukwe teleb ai sakmou ura, diboka betekmou. Diboka betekmou ani, ton dinyi ara du yubwa-yubwa seratus baryi moubmou ba, yuk dinyi ara du yubwa-yubwa enam puluh baryi moubmou ba, yuk dinyi ara du yubwa-yubwa tiga puluh baryi moubmou. 
MAT.13.9	Unanyi-unaner ara amol boramunyi nang nirya ara a ebmasin uram diboka kekebmun ci, bikdobkwandum!” eboka eterebmou.
MAT.13.10	Er Yesus biryi ato eboka sirya eterebmou ura, Er miliramnyi nang amolbaryi aryi yandoka Ersi ato eboka asibmai, “Nai, Kanci a bulubmang nang asi etererandim ara unato ati kemdeirina uram deib aryi etererandim do?” eboka asibdenmai.
MAT.13.11	Asibdenmai uca, Er Yesus biryi sunsi uram dengna ara ato dekdeibmou, “Er Imtamnyi biryi sunda Nisi miliranurum nang asi karebmasou uca, sunci yuk nang aryi bingna kum dinyi bingnandum. Ara, sunci, ‘Er Imtamnyi bira Weik Sienyi kurur cok, Erci ninyi ilinto lebdeiboka Er amwetam kun nang kimdeirisurur ara ato-ato kuboka kimdeirisurur,’ tenen bingnandum bok, yuk nang aryi a dinyi ara lak kum dinyi kum bingnung. Ara, Er Imtamnyi biryi yuk nang asi lak kum kibdeibmou bok, Erci sunda Nisi miliranurum nang asi a dinyi lak kibdeibsou. 
MAT.13.12	Sun, ‘Dib en uram dobdobtibyi,’ tenen nang asi Er Imtamnyi biryi bingna dinyi tabakoka karebkwande. Ba, sun, ‘Dib en uram dobdobtibyi,’ tenen kum nang asi Er Imtamnyi biryi bingna dinyi tabakoka kum karebkwande. Erda, a nang aryi bingna dinyi mitikanun bingnaming ababyi Er Imtamnyi biryi kum daneibkwande. 
MAT.13.13	A bulubmang nang ara Ni eterenun uram asi kekeramingiryok, sunci sun kanya dam aryi, ‘Kekena nun li,’ teneraming. A deyok aryi, Niryi a nang asi eterenun cok, laktoto kum eterenun. Erda, kemdeirina uram deib aryok eterenun. Kemdeirina deib aryi eterenun uca, a nang aryi Niryi kiknibde banun ilil tenen dinyi asi asing dinmangiryok, sunci, ‘Nun dib tenebkwayeb ati, ilil tenen dinyi kiknibde barur,’ tenen kum kuraming. Tonda, a nang ara Niryi eterenun uram lilim asi kekeramingiryok, sunci a uram deyok asi diboka kum bingnaming. Ati, Niryi, ‘Ni eterebde banun uram deyok bikingyei,’ tenen kemdeirina uram deib aryi eterebde banun,” ebmou. 
MAT.13.14	“A bulubmang nang kuraming to ara minob Er Imtamnyi Uram ebdeibmaca bobaramunyi si Yesaya kerek sekdeiamwe to kuraming. Ara, Yesaya biryi minob ura a nang ati ato eboka kerek sekdeiamwe,
MAT.13.14	‘Sunda, “Nun li,” tenen kanya borandum nang ara dib en uram tuba-tuba kekebde baramunyi ababyi, sunci a uram deyok asi diboka kum bingnandum.
MAT.13.14	Sunci Er Imtamnyi biryi kiknibde barur ilil tenen dinyi asi asing diramun cok, sunci, “Nun dib tenebkwayeb ati ato kiknibde barur,” tenen kum bingnandum.
MAT.13.15	A yala nang kisok ara kat kurur deyok aryi, sunci Er Imtamnyi Uram deyok diboka kum bingnung.
MAT.13.15	A nang ara amol kekeramingiryok, diboka kum kekeraming.
MAT.13.15	Tonda, sunci, “Dib en uram bikibyei,” tenen sun asing kum eiriraming.
MAT.13.15	Ati, a nang ara, “Er Imtamnyi biryi ilil tenen dinyi kiknibde barur ati asing eibibyei,” tenen kuraming.
MAT.13.15	Tonda, sunci, “Er Imtamnyi Uram kekebibyei,” tenen kuraming.
MAT.13.15	Tonda, sunci, “Nun kanya dam aryi bikdob dinyi bikibyei,” tenen kuraming.
MAT.13.15	A nang ara, “Nun malyi kun dinyi taklobtibyi,” tenen kum kuramingiryok, “Er Imtamnyi dam tamurbibyi uca, Erci nunsi lebsute,” tenen ababyi kum kuraming,’ 
MAT.13.15	Ato eboka nabi Yesaya biryi a bulubmang nang ati eboka minob ebdeiamwe,” ebmou. 
MAT.13.16	Enmou cok, Er Yesus biryi Er miliramnyi nang asi ato ebmou, “A bulubmang nang ara asing kun nang ato kuraming bok, sunci asing diboka eirirandum. Ara, Er Imtamnyi biryi ilil tenen dinyi kiknibde barur ati, sunci asing diboka eirirandum. A deyok aryi, sunda Er Imtamnyi biryi kisal dangsurur nang kurandum. 
MAT.13.17	Niryi sunsi dib en uram ebkwinsin ati sunci diboka kekebdarur. Er Imtamnyi Uram ebdeibmaci to lak etereramnyi nang ara minob kuramiryok, ‘Er Imtamnyi biryi iya ilil tenen dinyi kiknibkwande ati asing eiboka kekebtibyi,’ tenen dibde buramiryok, a kunubkwamwe dinyi asi asing kum eiriramiryok, kekena ababyi kum kuramnyi. Tonda, Er Imtamnyi urasintam aryi teleb dinyi kunubde baramnyi nang ilinto ara minob kuramiryok, neik dinyi akwe tenen dibde buramiryok, sunbabyi a kunubkwamwe dinyi asi asing kum eiriramiryok, kekena ababyi kum kuramnyi. Bok, sunda Nisi miliranurum nang ara Er Imtamnyi biryi minob ebdeiamwe tok, kunubde barur asi eirirandum ati ebman.
MAT.13.18	Ura, Er Imtamnyi biryi sunda Nisi miliranurum nang ati, ‘Lak kum dinyi bikting,’ tenesurur ati, Niryi sunti yala kwengnanyi biti kemdeirina uram deyok asi lak kiboka eterebkwinsin,” ebmou. 
MAT.13.19	“Yala kwengnanyi yala kwengmou ati kemdeirin uram ebmonwe ara sun, ‘Er Imtamnyi Weik Sienyi kurur ci, ninyi ilinto lebdeiboka Er amwetam kun nang kimdeirirur,’ en uram keken nang yuk-yuk kuramingnyi to asi kiklibdeibmonwe. Ninyi kankan aryi ton nang ara Er Imtamnyi Uram asi kekeramingiryok, sunci sun kanya dam aryi, ‘Dobdobtibyi,’ teneramingiryok, a uram deyok asi diboka kum bingnung cok, kum doronung. Ara, isa aryi, ‘A uram ara ninyi aryi bikoka dib tenebingnyei,’ tenen yandoka Er Imtamnyi biryi ebmaci uram asi ukula dorsengnande. Sun ato kuraming nang ara bisik iririkna dam sakmou yala ato kuraming. Maka mer aryi yandoka ato yala lak mabmaci asi doyiraming to, isa aryi yandoka Er Imtamnyi Uram ara ninyi kanya wengbinmou asi ukula dorsengnande. 
MAT.13.20	Ba, yuk yala ara keil kankan aryi sakmou ati ebmonwe. Sun kilkil asa aryi, ‘Er Imtamnyi Uram anmalakoka dobdobtibyi,’ tenen nang ara a yala ato kuraming. 
MAT.13.21	Ato tenen kuraming bok, Er Imtamnyi Uram ara diboka sun kanya tam wengbana kum kurande uca, a nang ara tiya ati dib tenebmangnyi ura, minola tangloraming. Ara, mambul dinyi a nang dam yaci ura, sunci Er Imtamnyi Uram kekena ati minola tangloraming. Tonda, ninyi aryi, ‘Er Imtamnyi Uram keken nang asi obtibyi,’ tenen domkiringnansing uca, a nang ara, ‘Ninyi aryi obsingnyei,’ tenen Er Imtamnyi Uram kekena ati minola tangloraming. 
MAT.13.22	Ba, yuk yala ara dola kankan aryi sakmou ati ebmonwe. Sun Er Imtamnyi Uram kekeramingnyi ani, tukwetam wa yuk-yuk ati mambul kanya boboka wa iraming uca, Er Imtamnyi Uram luba kimnaming nang ati ato ebmonwe. Tonda, ‘Bona bon dinyi ilinto talebtibyi,’ tenen tiya dinyi akwe ingkiringnaming nang ati ato ebmonwe. Sun ato kanya bon nang ara Er Imtamnyi Uram kekeroramingnyi asi sikliboka ouraming uca, du kum mourande ati ebman. 
MAT.13.23	Ba, ton yala ara tukwe teleb ai sakmou ati ebmonwe. Sun Er Imtamnyi Uram kekeroramingiryi, sun kanya tam aryi diboka bingdoramingiryi, dib tenen nang ati ato ebmonwe. A nang ara Er Imtamnyi Uram diboka dororaming uca, du mourirande. Ara, ton nang du mourirande ara du seratus baryi moubte. Ba, yuk nang du mourirande ara du enam puluh baryi moubte. Ba, yuk nang du mourirande ara du tiga puluh moubte,” ebmou.
MAT.13.24	Er Yesus biryi me katum dam tuba bukmou ci, Erci yuk kemdeirina uram asi doboka sun bulubmai nang asi ato eboka eterebmou, “‘Er Imtamnyi bira Weik Sienyi kurur ci, ninyi ilinto lebdeiboka Er amwetam kun nang asi kimdeirirur kiklibkwan,’ tenen ato eboka kiklibkwinsin. Ninyi tentok ara er wa in dam bindoka gandum yala teleb dinyi kwekmou. 
MAT.13.25	Gandum yala teleb dinyi kwekmou bok, lukunda kubmou ba, er wa in nang nirya mabsekmai ba, er mar ordananyi biryi, ‘Gandum du moubcei,’ tenen wa in dam yandoka gandum yala kankan asi alingkweiya du kwekdonokmou ura, bindobmou. 
MAT.13.26	Ura, a gandum du ara betekoka abdiryi du murungdaci asi dinmai uca, alingkweiya du ababyi abci uca, gandum du kankan aryi tingnamwe asi eibmai.
MAT.13.27	Ura, sun wa in damnyi wa irmiliramnyi nang aryi sun nai bisi yandoka ato eraming, ‘Nai, kanci gandum du teleb dinyi asi kan wa in dam kwekamumwe bok, alingkweiya du ababyi abwe ara dantam aryi kuboka abwe do?’ eboka asibdenmai. 
MAT.13.28	Uca, sun nai biryi ato ebmou, ‘Ni mar ordananyi biryi yandoka alingkweiya du kwekdongobwe,’ ebmou. Uca, er wa irmiliramnyi nang ara ersi ato eraming, ‘Ato kubwe ura, nunci wa in dam bindoka alingkweiya ara kwinibkabokwayeb do?’ eboka molobmai. 
MAT.13.29	Molobmai bok, sun nai biryi ato ebmou, ‘Ato kuna mem! Sunci alingkweiya kwinirkarongmunyi uca, gandum ab laboka kwinibmunyei. 
MAT.13.30	Ati, sunci gandum ab alingkweiya ab nisintum takloamunyi ba, tikandingnyi ani, du moun dinyi yongon uki tum berekci ura, niryi sun ya sekoka yongobkwaming nang asi ato ebkwan, “Alingkweiya ara minob bulubdeiboka uk dabdarur. A sirya ura, sunci gandum du asi bulubdeiboka ni gandum du bulurdeirin ai umbura deirirbindarur!” ebkwan,’ Er wa indamnyi biryi er wa in nang asi ato ebmou.” Ato eboka Er Yesus biryi sun Er dam bulubmai nang asi kemdeirin uram ebmou.
MAT.13.31	Ura, Er Yesus biryi kemdeirina uram yuk uram asi doboka sun bulubmai nang asi ato eboka eterebmou, “‘Er Imtamnyi bira Weik Sienyi kuboka ninyi ilinto asi lebdeiboka Er amwetam kun nang asi kimdeirisurur kiklibkwan,’ tenen ara ato kiklibkwan. Ninyi tentok ara wa in dam bindoka co uryi si sesawi du iya mitik keica asi kwekmou. 
MAT.13.32	Yuk kouna ababyi mitik keica kurande bok, a co uryi si sesawi du ara iya mitik kurande asi kwekamunyi uca, a co du ara betekoka abdiryi welebci ura, cang weik co ato weleboka te yangnande. Yuk kouna ababyi cang weik welebte bok, co uryi si sesawi ara bisibkaboka iya weik weleboka te yangnande. Uca, maka mer aryi yandoka a co te asi ai laboka du deiraming. Er Imtamnyi Weik Sienyi kurur ci, ninyi ilinto asi lebdeiboka Er amwetam kun nang asi kimdeirirur ababyi neiktoto kurur ati ebman. Deyok koun dinyi ara mitik dinyi ato kurande bok, sirya kobdob dinyi ara bisibkaboka iya weik dinyi kurur,” ebmou.
MAT.13.33	Ura, ton yuk kemdeirina ababyi doboka Erci sunsi eterebmou, “‘Er Imtamnyi bira Weik Sienyi kurur ci, ninyi ilinto asi Er amwetam kun nang kimdeirisurur kiklibkwan,’ tenen ato eboka kiklibkwan. Ner tentok ara, ‘Roti ilinto kiknibkwan,’ tenen tepung sici borbosa ato dinyi ilinto kiknibdeibmou. Sirya kiknibdeibmou ura, a ner ara roti bung-bung erdeirin dinyi si ragi mitik nun dobmou ci, a kiknibdeibmou tepung ilinto asi inibdeiboka dongobmou. Ragi mitikanun asi sirya dongobmou uca, a kikninmou roti nirya ara bung-bung eboka welebmou. Ura, Er Imtamnyi bira Weik Sienyi kurur ci, ninyi ilinto asi lebdeiboka Er amwetam nang kimdeirirur ababyi neiktoto kurur. Ara, deyok koun dinyi ara mitik kurande bok, sirya kobdob dinyi ara bisibkaboka iya weik dinyi kubkwande,” ebmou.
MAT.13.34	Er Yesus biryi, “Er Imtamnyi Weik Sienyi kurur ci, ninyi ilinto lebdeiboka Er amwetam nang asi kimdeirirur,” tenen Erci sun Er dam buluboka wekmai nang ilinto asi etereramwe. A dinyi nirya asi etereramuryok, Erci a nang asi lak kimdeirin uram asi kum etereramwe. Erda, kemdeirina uram akwe doboka etereramwe. 
MAT.13.35	Kemdeirina uram doboka etereramwe ara Er Imtamnyi biryi Er uram ebdeibmaci to lak etereramnyi nang deici aryi ebdeiamwe ba, kerek sekdeiamnyi to etereramwe. Ara, Er Imtamnyi Uram ebdeibmaca bobaramunyi biryi minob ura ato eboka kerek sekeiamwe.
MAT.13.35	“Niryi, ‘Ninyi eterebkwan,’ tenen kemdeirin uram doboka eterebkwan. Eterebniryok, Niryi minob lak kum kuamwe dinyi lak kibkwan. Ara, Er Imtamnyi biryi im ton tukwe ton kikniamwe talak aryi lak kum kimnamwe dinyi asi Niryi lak kibkwan,” ebmou. 
MAT.13.35	Ura, Er Imtamnyi Uram erbananyi biryi minob ebdeiamwe tok, Er Yesus biryi kunubdeibmou ci, kemdeirina uram akwe doboka etereramwe.
MAT.13.36	Eterenmou ani, Er Yesus biryi sun Er dam bulubmai nang ilinto asi deiblobmou ura, Er kunmou ai asi wengbinmou. Ura, Er miliramnyi nang amolbaryi aryi Er dam yandoka ato eboka molobmai, “Nai, Kanci kemdeirin uram doboka, ‘Alingkweiya wa in dam arande,’ ebmasumwe asi nunci, ‘Una deyok ati ato ebmar do?’ tenen kum bikmab ati, Kanci a uram deyok ati lak kiboka eterebsurum,” eboka molobmai. 
MAT.13.37	Uca, Erci sunsi ato eboka eterebmou, “Gandum yala teleb yala kwengbinmou ebmanounyi bira Ni Ninyi Dasinyi a kunum. 
MAT.13.38	Ba, wa in dam ebmonwe ara sun im dangna tukwe dangna nang ati ebmonwe. Ba, gandum yala teleb yala ebmonwe ara Er Imtamnyi amwetam kun nang Er Uram dib tenen nang kuraming. Ba, alingkweiya ebmonwe ara isa uram milin nang ati kiklibmonwe. 
MAT.13.39	Ba, mar ordananyi bira alingkweiya du kwekmou ebmonwe ara isa sienyi Iblis a kunum. Ba, ya sekoka yongon tum ebmonwe ara sirya kobdob berekwande uki tum ati ebmonwe. Ba, ya sekoka kin nang ebmonwe ara Er Imtamnyi Uram eryuryangan nang kunung.
MAT.13.40	Ba, alingkweiya ara ya sekbuluboka uk dabkwaming ebmonwe ara aminda sirya kobdob tum ati ato kubwande dinyi ati ebmonwe. 
MAT.13.41	Ara, Ni Ninyi Dasinyi biryi Ni uram eryuryangan nang asi bokdonoknyi uca, sunci Nira iya weik sienyi kuboka arungdeirinun mutuk nirya yibindoka sun malyi kun nang ab ninyi boboka malyi kun bisik bobaramingnyi dinyi ab asi yuk wibdeiboka bulubdeibkwaming. 
MAT.13.42	Ura, Er Imtamnyi Uram eryuryangan nang aryi a malyi kun nang nirya asi bobindoka uk buk weik arur ai dongobkwaming. A uk buk weik arur ai ara engen weik dam kurur ci, mambul weik aryi si keterdan ai kurur. 
MAT.13.43	A talak ara sun Er Imtamnyi urasintam aryi teleb dinyi kunubde baraming nang aryi iya ererdein dinyi dobdobkwaming. Ara, Er Imtamnyi biryi Er amwetam kun nang nirya asi iya kalikwande uki tum berekci ura, Erda sun Nai biryi karebci uca, Er amwetam kun nang ara kiting sinarya milil ato arabkarebkwaming. Unanyi-unaner ara amol borandum nang nirya aryi a ebmasin uram asi diboka kekeboka bikdobkwandum.” Ato eboka Yesus biryi Er miliramnyi nang asi eterebmou.
MAT.13.44	Er Yesus biryi Er miliramnyi nang asi eterenmou ci, kemdeirin uram ton asi ato ebmou, “Er Imtamnyi bira Weik Sienyi kurur ci, ninyi ilinto lebdeiboka Er amwetam kun nang asi kimdeirirur ati kiklibkwan. A dinyi ara bisibkaboka dengna weik dinyi tukwe umbura aryi inibdeiamnyi dinyi ato kurur. Ura, ninyi tentok aryi tukwe ukoka a dengna weik dinyi asi eibci ura, er kanya kilkil aryi, ‘A dengna weik dinyi dobdobtinyi ati, a tukwe asi dekwan,’ tenebte. Ura, erci er taleranci bona nirya asi dekeibci uca, erci a tukwe asi dekdobte uca, a tukwe ab a dengna weik dinyi ab er dinyi kubte. Ati, Er Imtamnyi biryi ninyi lebdeiboka Er amwetam kimdeirirur dinyi ababyi neiktoto iya nunukeibkwayeb tenen dinyi kurur.
MAT.13.45	Ura, Er Imtamnyi bira Weik Sienyi kurur ci, Erci ninyi lebdeiboka Er amwetam kun nang kimdeirirur deyok ati kebdeiboka yuk uram ebkwinsin. Dengna dinyi yuk-yuk dengnanyi tentok aryi, ‘Dengna weik keil si mutiara ati ingkirikoka dekdobkwan,’ tenen ingkirikde yibarante. 
MAT.13.46	Ingkirikde yibarante ani, dengna weik keil si mutiara asing eibte uca, erci, ‘A dengna weik keil asi dobdobtinyi,’ tenebte. Ato tenebte uca, erci bindoka er taleranci bona nirya doboka yuk nang asi dekeibte. Ura, co bok dobdobte ura, erci a dengna weik keil si mutiara dekdobte. Ato kuboka Er Imtamnyi bira Weik Sienyi kurur amwetam kun dinyi ara, ‘Nunukeiboka dobdobtibyi,’ tenen dinyi kurur.” Ato eboka Yesus biryi eterebmou.
MAT.13.47	Er Yesus biryi ton ato kebdeiboka eterebmou, “Er Imtamnyi bira Weik Sienyi kurur ci, ninyi ilinto lebdeiboka Er amwetam kun nang kimdeirirur ati kiklibkwan ara mekinaya don aling ati kiklibkwan. Mekinaiya don nang ara mekinaiya don aling weik aling asi taleboka weik mekwan umbura donokmangnyi ani, lirtaleramingnyi uca, mekinaiya ilinto ara yala amuma-amuma mekinaiya don aling umbura wengbarande. 
MAT.13.48	Ura, mekinaiya ilinto wengbanmaci ani, aling langkarikci ura, sun mekinaiya don nang ara aling liboka abingiryi mekwan katum dam deirirbaraming. Sirya deirirbingmangnyi ura, sunci bukoka winmangiryi, mekinaiya teleb ara dobde aling kironmangnyi ura, malyi mekinaiya ara bai donongnaming. 
MAT.13.49	Aminda sirya kobdob berekwande tum ara ato kubkwansir. Er Imtamnyi Uram eryuryangan nang ara yandoka wibdeibingiryok, sun Er Imtamnyi urasintam aryi teleb dinyi kunubde ban nang ab sun malyi kun dinyi kunubde ban nang ab yuk-yuk bulubdeibkwaming. 
MAT.13.50	Ura, sunci sun malyi kun dinyi kunubde ban nang asi uk buk weik angdur ai umbura yakdongobkwaming. A uk buk weik angdur ai ara engen weik ai kurur. Tonda, mambul aryi si keterdan ai kurur,” ebmou.
MAT.13.51	Er Yesus tuba enmou cok, Erci Er miliramnyi nang asi ato eboka asibdenmou, “A eterenmasina nirya ati sunci, ‘Ato-ato deyok ati enmar,’ tenen diboka bingdonmarum do kum do?” eboka asibdenmou.
MAT.13.51	Uca, sunci Ersi ato ebmai, “Diba, ‘Ato-ato deyok ati enmar,’ tenen bingdonmab,” ebmai.
MAT.13.52	Uca, Er Yesus biryi sunsi ato ebmou, “Sunci Ni eterenmasina deyok asi bikdobmarum deyok aryi, Niryi sunsi ato ebkwinsin. Unanyi-unaner ara Musa kerek sengna dibliliboka etereramingnyi nang ara, ‘Er Imtamnyi bira Weik Sienyi kurur ci, ninyi ilinto lebdeiboka Er amwetam kun nang kimdeirirur,’ eboka eteren uram ababyi diboka bikdobting. Sun Er Imtamnyi biryi minob lak kibdeibmou dinyi ab ukuryok lak kibdeibmou dinyi ab antanibdeibdandoka eteren nang ara telebto etereraming. A nang ara ai damnyi tentok bona bon dinyi talerandanyi bito nang kunung. Ai damnyi bira ukuryok talebci bona bon dinyi ababyi minob taleanci bona bon dinyi ababyi er ai dam aryi miningnande asi dobkweteboka talerande.” Ato eboka Yesus biryi eterebmou.
MAT.13.53	Ura, Er Yesus biryi a kemdeirin uram yuk-yuk asi eterenmou ani, sirya eterebmou ura, Erci Galilea mekwan dam aryi anaboka bindobmou. 
MAT.13.54	Banmou ani, Er atei Nazaret binmou ura, Erci Musa Uram eteren ai wengbindoka akatei nang eterenmou. Eterenmou ba, akatei nang aryi, “Nai kobe,” tenebmai ci, ato ebdanmai, “Anyi bira dantam aryi kuboka ato bingna dinyi eterebyi bikdobwe do?” Tonda, sunci, “Anyi bira ilil tenen dinyi kiknibde barur mikib ara dantam aryi kuboka dobdobwe do?” Ato eboka asibdanmai. 
MAT.13.55	Enmai cok, sunci Er Yesus biti ato ebmai, “Anyi bira co aryi kuboka yuk dinyi-yuk dinyi kikninanyi Yusuf mi kurur ara nun bingnub. Tonda, Er kwin si ara Maria kurur. Tonda, Er weityabwe ara Yakobus ab Yusuf ab Simon ab Yudas ab asi nun sirya bingnub 
MAT.13.56	Tonda, Er malnerabwe nirya ara nun ab tonkwa kunub ara nun bingnub. Ati, Erci a uram nirya eterenmar ci, ilil tenen dinyi kikninmar ara dantam aryi bikdoburyi ukunmar do? Anyi bira weiknyi kuma!” ebdanmai 
MAT.13.57	Ura, sunci sun kanya dam aryi Er Yesus biti, “Nun li,” tenen dokdonokmai. Uca, Er Yesus biryi sunsi ato ebmou, “Yuk atei nang ara Er Imtamnyi Uram ebdeibmaci to lak etereramnyi nang ati, ‘Nun naiyabwe,’ tenen Er Uram kekeraming. Bok, sun mining atei nang ab sun mining ai ninyi ab ara, ‘Nun nai,’ tenen kum kuraming.” Ato eboka Yesus biryi sunsi ebkarebmou. 
MAT.13.58	Ura, sun Nazaret atei nang ara Er Yesus biryi eterebmou uram asi diba kum tenebmai deyok aryi, Erci sun Nazaret atei nang kankan aryi kuramuryok, ilil tenen dinyi tentok-tentok akwe kiknibmou.
MAT.14.1	A talak ara Galilea mutuk nang kalingnamwe weik sienyi si Herodes biryi kekebmou uca, ninyi aryi, “Er Yesus bira ato-ato kuboka ukurande,” ebmai asi kekebmou. 
MAT.14.2	Ura, Herodes biryi kekebmou uca, erci er amwetam bun nang asi ato ebmou, “Anyi Yesus enungnyi bira ilil tenen dinyi kiknibde barandinyi bira Yohanes ninyi me dongoramunyi a kunum ati tenebman. Yohanes bisi obmoubwe asi kam tubto bukokmou ati tenebman. Ara, kam bukokmou deyok aryi, erci mikib weik dobdobmou uca, ilil tenen dinyi yuk-yuk asi kiknibde barande ati tenebman,” ebmou.
MAT.14.3+MAT.14.4	Ara, Yohanes kam tuba kuramwe ba, Herodes biryi er yin doun nang asi arukdeiamuryi, “Yohanes ninyi me dongoramunyi taleboka ninyi wenen ai dongobdarur,” eamwe uca, sunci ersi taleboka dongoamnyi. Ara, Herodes biryi er weit Filipus ner si Herodias ukula dobdamwe deyok aryi, Yohanes biryi Herodes bisi, “Kan weit Filipus ner ukula dobdamumwe ara malyito kubumwe,” eamwe deyok aryi, Herodes biryi Yohanes bisi ninyi wenen ai dongoamwe. 
MAT.14.5	Ara, Herodes biryi Yohanes biti, “Obtinyi,” teneramwe bok, ninyi ilinto aryi, “Yohanes bira Er Imtamnyi Uram ebdeibmaca bobananyi kurur,” teneramnyi deyok aryi, erci, “Yohanes bisi ona ati ni ilil,” teneramuryi, kum obmou.
MAT.14.6	Bok, Herodes biryi ukula dobdamwe ner si Herodias bira, “Yohanes bisi obtibyi,” tenen tuba kuramwe. Ura, Herodes deibmou uki tum kubmou ura, erci, “Kwalina weik kwalibkwayeb,” eboka ninyi ilinto nabmou uca, tonkwa yinmai bok, Herodias nebnyi aryi bobatikde mot semou uca, Herodes er kanya iya teleb kubmou. 
MAT.14.7	Er kanya iya teleb kubmou ci, Herodes biryi a nebnyi asi ato ebmou, “Kanci molobdobniminyi tok kunuboka karebkwamakin,” ebmou. Enmou cok, erci, “Tola kuma, diboka karebkwamakin,” eboka erkatan uram ebmou. 
MAT.14.8	Ura, er kwin Herodias biryi, “Ato-ato eboka molobdum,” ebmou tok a nebnyi aryi molobdobmou. Ati, erci, “‘Yohanes ninyi me dongonanyi bisi ya ngang dakoka obokdarur,’ ebmin ci, er kisok kwaning yangabde suwa deici deibdongoboka karebnurum,” eboka molobmou. 
MAT.14.9	Uca, weik sienyi Herodes biryi, “Se, ni talyi enmanuryi,” tenen mambul kanya bobmou. Mambul kanya bobmou cok, erci erkatana uram eboka, “Tola kuma. Kanci molobdobniminyi tok diboka karebkwamakin,” ebmou deyok aryi, erci a nebnyi aryi molobmou tok kunubmou. Tonda, Herodes biryi, “Sun yiryanmang nang ara niti, ‘Tola enanyi,’ ebningnyei,” tenebmou deyok aryi, erci er ebdeiamwe tok kunubmou. 
MAT.14.10	Kunubmou cok, erda weik sienyi biryi er yin doun nang asi arukdeibmou ci, “Yohanes ninyi wenen ai aryi kurande asi bindoka er ngang ya dakoka obmun ci, er kisok boyandarur!” ebmou. 
MAT.14.11	Uca, sunci bindoka Yohanes er ngang ya dakoka obmai ci, er kisok asi kwaning yangabde suwa deibdongoboka boyanmai. Ura, sunci Yohanes er kisok boyanmai asi a nebnyi asi karebmai ura, a nebnyi aryi er kwin bisi bobinmou. 
MAT.14.12	Ura, Yohanes ninyi me dongoramunyi miliramnyi nang yandoka sunci Yohanes er tukwi boboka tukwe dongorbinmai. Sirya dongobmai ura, sunci Er Yesus bisi bindoka, “Yohanes bisi sirya obmang,” eboka nukmai.
MAT.14.13	Er Yesus biryi Yohanes bisi weik sienyi Herodes biryi obmou deyok kekebmou ura, a mutuk deibloboka bindobmou ci, Er miliramnyi nang ab tonkwa co ngun-ngun dub bukoka ninyi kum dikum ai binmai. Bok, ninyi ilinto bulubmai ci, Er Yesus bindobmou ati bikmai ura, sun atei yuk-yuk aryi anaboka mutuk kib bisik kuboka Ersi milibmai. 
MAT.14.14	Ba, Er Yesus ab Er miliramnyi nang co ngun-ngun dub bukoka banmai ani, me katum dam dararbinmai. Dararbinmai cok, Er Yesus biryi diramwe uca, ninyi yubwa-yubwa ilinto buluboka wekmai asi eibmou. Ura, Er boukwe sunti sangkuruk-sangkuruk ebmou ba, Erci a nang aryi boyanmai nang u yiramwe nang asi kwetenmou.
MAT.14.15	Ani, sirya iniburyi kiting wekou ura, Er Yesus miliramnyi nang aryi Er dam yandoka ato ebmai, “A kunmab mutuk ara ninyi kun kum ai asi kunmab bok sirya inibmar. Ati, kanci a bulubmang nang ninyi yubwa-yubwa asi, ‘Sunci anabkaboka atei bindarur,’ ebminyi uca, a nang aryi atei bindoka yina dekoka yibde mabdobkwaming,” ebmai.
MAT.14.16	Ebmai bok, Er Yesus biryi sunsi ato ebmou, “Kum, sun kum binkwamang. Erda, sunci a ninyi yubwa asi yina yibkarebkwandarur!” ebmou.
MAT.14.17	Uca, sunci ato ebmai, “Nunda roti ara sirik amubaryok bobmab ba, mekinaiya ara sirik bitinyok bobmab,” ebmai.
MAT.14.18	Ura, Er Yesus biryi sunsi ato ebmou, “A roti sirik ab mekinaiya sirik ab ara Nisi a boyandarur,” ebmou. 
MAT.14.19	Ebmou cok, Erci a bulubmai nang ninyi yubwa-yubwa ilinto asi, “Sungsunga deici bukdarur,” ebmou. Ba, sirya bukmai ba, Erci a roti amubaryi ab a mekinaiya bitinyi ab dobtaleboka imtam dibwelebmou ci, Er Imtamnyi bisi kisal dakoka, “E, Ni Nai,” eboka kibdobmou. Ura, Erci a roti ab mekinaiya ab asi toboka-toboka Er miliramnyi nang asi karebmou ba, sunci a ninyi yubwa-yubwa asi bokeibde yibinmai. 
MAT.14.20	Ba, sun nirya yinmai ani, sirya boubmou ura, sun Er Yesus bisi miliramnyi nang aryi yina kablobmai dinyi bulubdeibmai ci, tower aling amolbaryi kiboka deibmai ba, langkarikmou. 
MAT.14.21	Ura, a buluboka wekmai ci, yina yibmai nang ara sal yoka dem ninyi lima ribu baryi atoa yibmai. Tonda, nerabwe ab mabwe nermabwe ababyi buluboka wekmai ci, yibmai bok, kum nukmai.
MAT.14.22	Er Yesus biryi a bulubmai nang nirya asi yina sirya yibkarebmou ura, Erci Er miliramnyi nang amolbaryi asi ato ebmou, “Sunci ola anabdobmun ci, co ngun-ngun dub bukoka mekwan koubkaboka otam minob binmandarur,” ebmou. Ura, Yesus er miliramnyi nang aryi anabdobmai bok, Er Yesus biryi sun bulubmai nang ninyi yubwa-yubwa ab tonkwa tuba kunmou ci, “Sun atei yuk-yuk da bindarur,” ebmou ci, bokdanmai. 
MAT.14.23	Ba, a ninyi yubwa sirya bokeibmou ba, bindobmai ura, Er Yesus bira Er yuk kubmou ci, Erci, “Er Imtamnyi bisi molonkwaman,” tenen mutuk kon welebinmou. Ara, sirya kunuk dakmou ura, Er yuk adikum kunmou. 
MAT.14.24	Ba, Er miliramnyi nang ara co ngun-ngun bukoka tuba banmai cok, me katum dam otam kum binmai ci, erda mekwan dub noutamtoto banmai. Banmai bok, kumwe weik donmou deyok aryi, me kwatib-kwatib enmou uca, sun bukmai co ngun-ngun ara dangublobmanto kunmou.
MAT.14.25	Ura, berekwindiryi im ki dangnande ob ara Er Yesus mutuk kon aryi yuryandoka mekwan deici aryi banmou ci, Er miliramnyi nang co ngun-ngun dub aryi bukmai asi yanganmou. 
MAT.14.26	Ura, Er miliramnyi nang aryi dinmai uca, Er Yesus mekwan deici yanganmou asi asing eibmai. Uca, sun lukdanmai ba, ilil kubmou ba, ato ebmai, “Din nang kanya o yanganmar onune,” eboka ngalukde kwemai.
MAT.14.27	Bok, Er Yesus biryi anmalakoka sunsi ato ebmou, “Sun ilil kusina mem! Ara, Ni sun Nai yanganman anune!” ebmou.
MAT.14.28	Ura, Petrus biryi Ersi ato ebmou, “Nai Arungdeirisurumnyi, Kanda Yesus a kunum yanganmaminyi ura, Kanci nisi, ‘Mekwan deici aryi yandoka ur yarum,’ ebdenimin ci, ni mekwan me deici aryi yandoka Kan dam yankun,” ebmou.
MAT.14.29	Uca, Er Yesus biryi, “Ur, a yarum!” ebmou.
MAT.14.29	Uca, Petrus bira co ngun-ngun dub aryi yuryibindoka mekwan deici banmou ci, Er Yesus dam binmou. 
MAT.14.30	Barabwe bok, Petrus biryi kumwe lingna ton bikmou ura, er kanya ilil kuramwe ba, er wekdoro yurbau. Wekdoro yurbau ba, erci uram doboka ato ebmou, “Se Nai, ni lemdoryanurum se!” ebmou.
MAT.14.31	Ura, Er Yesus biryi ola taruk donokoka ersi talebokmou ci, ato ebmou, “Se Petrus, kanda Nisi dib tenenurum cok, mikib kuboka dib kum tenenurum se. Kan kanya kankana kubmakir ara unatoa ati kankana kubmakir do?” ebmou.
MAT.14.32	Ura, co ngun-ngun dub burwelebinmarei ba, kumwe donmou ara kum dandobmou. 
MAT.14.33	Uca, Er miliramnyi nang co ngun-ngun dub bukamnyi nang ara Er Yesus biti, “Kanda dib kobdob ati Er Imtamnyi Mi kurum,” eboka kisal dakmai.
MAT.14.34	Ura, mekwan koubkaboka otam kuboka doramnyi atei si Genesaret atei dararbinmai. 
MAT.14.35	Ba, akatei nang aryi diramnyi uca, “Er Yesus sirya yanmar,” eiboka bikmai ura, sunci a mutuk dam doramnyi atei nang dam nirya ebde yibinmai. Uca, a mutuk dam doramnyi atei yuk-yuk aryi anaboka ninyi ilinto yandoka sun u yiramwe nang nirya asi boboka Er Yesus dam boyanmai. 
MAT.14.36	Ura, sunci Ersi ato eboka molobdobmai, “Nai, sun u yin nang ara, ‘Kwetebsute,’ tenen Kan alib ongon aling kubkub asi bol libdenkwanking ati ur ebdum,” eboka molobmai. Ura, Er Yesus ongoramwe alib ongon aling kubkub asi bol limdenmai nang nirya ara sun u yiramwe dinyi kwetenmou.
MAT.15.1	Ura, Yesus Galilea mutuk tuba kuramwe ba, ninyi ton nang ara weik aryi Yerusalem aryi kuboka Er dam yanganmai. A nang ara Musa kerek sengna dirniliramnyi nang Farisi nang ab Musa kerek sengna bita bikoka etereramnyi nang ab aryi Er Yesus bisi yanmai ci, ato eboka asibdenmai, 
MAT.15.2	“Sun minob kuramnyi nang ara Musa Uram lak kimnamnyi nang aryi, ‘Ato-ato kuna mem,’ eransei. Ato eboka arungdeiriransei bok, Kan miliranking nang ara a uram asi yan yaniraming ara unatoa ati yan yaniraming do? Ati, Musa Uram lak kimnamnyi nang ara, ‘Yina kum yibmun cok, sun taruk me ilikdarur,’ eboka arungdeiriramnyi. Ara, ‘Nining dinyi mundu weksute ura, Er Imtamnyi biryi nunti kum dobdobsute,’ tenen ato eboka arungdeiriramnyi. Bok, Kan miliranking nang ara sun taruk me ilingna kum uca yina yiraming se!” eboka asibdenmai.
MAT.15.3	Bok, Er Yesus biryi sunsi ato ebmou, “Sunda Farisi nang ara sun Musa Uram lak kimdeiriramnyi nang aryi eramnyi uram ati, ‘Nunukeibkwayeb,’ tenen kunubde baramun cok, Er Imtamnyi biryi arungdeirisurur uram asi yan yanirandum se. Ati, sunci unato ati Er Imtamnyi Uram yan yanirandum do? 
MAT.15.4	Ara, Er Imtamnyi biryi minob ura arungdeiansou ara,
MAT.15.4	‘Sun nai sun kwin ab ati, “Nun nai, nun kwin,” tenen teleb kubdeibdarur’, eansou. 
MAT.15.4	Tonda, ‘Unanyi-unaner ara sun nai sun kwin asi suboka uram malyi karebdinyi bisi weneboka obdarur,’ eboka arungdeiansou. 
MAT.15.5	Er Imtamnyi biryi ato eboka arungdeiansou bok, sunci, ‘Sun nai sun kwin ab asi teleb kubdeibdarur,’ ena kum kurandum. Ara, ninyi aryi sun nai sun kwin ab asi karebnung dinyi asi kum karebmangnyi asi sunci, ‘Ato kuna mem,’ kum erandum. Ara, ton nang aryi sun nai sun kwin ab asi ato eraming, ‘Nun taruk dam kubmasir dinyi ara sunda nun nai nun kwin ab ati karebtibiryok, nunci, “Er Imtamnyi bisi nunukeiboka a dinyi asi doboka Erti ninyi dama deibkwayeb,” tenebmoubwe ati sunsi kum karebkwayeb,’ eraming. 
MAT.15.6	Ton nang ara ato kuboka sun nai sun kwin ab asi dirnilina kum kuraming bok, sunda Farisi nang aryi, ‘Ato kuna mem,’ kum erandum. Ati, sunci, ‘Musa Uram lak kimnamnyi nang aryi eransei uram nunukeibkwayeb,’ tenen, ‘Er Imtamnyi biti ninyi dama deibkwayeb erandum dinyi asi sun nai sun kwin karena mem,’ erandum. Ato kuboka sunci Er Imtamnyi biryi, ‘Sun nai sun kwin teleb kubdeibdarur,’ en uram asi outam kibdeiboka barwetam kimdeirirandum. 
MAT.15.7	Sunda kanya tam ara malyi kanya borandum cok, Er Imtamnyi Uram diboka kunun nang ato kimdandarur nang se! Er Imtamnyi Uram ebdeibmaca bobaramunyi si Yesaya biryi minob kerek sekdeiamwe to ara erci sunda Farisi nang aryi kurandum to lak kimdeiamwe. Ara, Yesaya biryi sunti ato eboka kerek sekdeiamwe,
MAT.15.8	‘A nang ara sun silalum deici aryok Nira Er Imtamnyi biti, “Er si weik ebkwayeb,” eraming.
MAT.15.8	Ato eramingiryok, sunci sun kanya tam aryi Nitam diboka kum deiriraning.
MAT.15.9	A nang ara Nira Imtamnyi si weik ererdeiriraningiryok, talyi ati ererdeiriraning.
MAT.15.9	A nang aryi eterena ton etereramingiryok, tukwetam nang aryi eteren dinyi akwe etereraming,’ sekdeiamwe. 
MAT.15.9	Yesaya biryi minob ura ato eboka kerek sekdeiamwe ara sunda Farisi nang aryi kurandum to lak kimdeiamwe,” Yesus biryi ebmou.
MAT.15.10	Ato ebmou ura, Er Yesus biryi sun bulubmai nang ilinto asi, “Ni dam yandarur,” eboka nabmou ura, Erci sunsi ato eboka eterebmou, “Niryi sunsi eterebkwinsin uram asi sunci diboka kekebmun ci, bikdobdarur. 
MAT.15.11	Ninyi si bisik wekoka mundu weksici dinyi ara ninyi kanya malyi kum kurdongoransir. Ati, Er Imtamnyi biryi ato dinyi deib aryi, ‘Malyi kun nang kunung,’ tenen kum kusurur. Erda, ninyi si bisik anaranci dinyi deib aryi Er Imtamnyi biryi sunti, ‘Malyi kun nang,’ tenesurur,” ebmou.
MAT.15.12	Ura, sun Farisi nang aryi a uram kekebmai ci, sunci, “Malyito eboka lukeibmasir se,” tenen yu kanya bobmai. Ura, Yesus Er miliramnyi nang aryi Er dam yandoka ato eboka asibmai, “Nai, Kan eterebmarima ara sun Farisi nang aryi kekebmangiryok, ‘Malyito eboka lukeibmasir se,’ tenen yu kanya bobmaking ati bikmarim do kum do?” eboka asibdenmai. 
MAT.15.13	Ato eboka asibdenmai uca, Er Yesus biryi sunsi ato ebmou, “A Farisi nang asi Ni Nai Imtamnyi biryi, ‘Ni uram eterebdarur,’ eboka kum tikeibmou ati Erci a nang asi wenebkwande. Ara, Ni Nai Imtamnyi biryi kum kouanci dinyi nirya ati Erci doboka, ‘Kum daneibkwan,’ tenen yating ababyi kwinibdeibkwande. 
MAT.15.14	A Farisi nang ara dib en uram kum bingnamingiryok, yuk nang asi etereraming asi sunci a nang aryi eterena uram tuba kekebmunyei. A nang ara asing kuanci nang ato kuramingiryok, yuk nang asi, ‘A bisik asi bindarur ati eterebkwayeb,’ eboka taruk taleboka bobaraming. Ura, asing kuanci nang aryi asing kuanci nang yuk nang asi bobating ura, sun nisintum tukwe ungdona bisik minola wekting ati ebman. Ati, sunci sun Farisi nang aryi etereraming uram tuba kekebmunyei ati ebman,” Er Yesus biryi ebmou.
MAT.15.15	Ura, Petrus biryi Ersi ato ebmou, “Kanci kebdeiboka, ‘Ninyi si bisik aryi anaranci dinyi ara ninyi malyi kimdongorur,’ ebmarim deyok ara nun kum bikmab ati Kanci lak eterebsurum,” ebmou. 
MAT.15.16	Uca, Er Yesus biryi ato ebmou, “Sunda Ni miliranurum nang aryi a kemdeirina uram deyok sirya bikdobdate bok, sunbabyi a kemdeirina uram deyok tuba kum bikdobmarum darib? 
MAT.15.17	Ninyi ara yina yiramingiryok, a yina ara si bisik wekoka mundu umbura maryurbinmaci ani, dei yarkaraming. Ara, nining tenen dinyi ababyi ninyi si bisik wekoka mundu umbura maryurbinmaci ani, dei yarkaraming. Ati, ninyi si bisik wekmaci dinyi deib aryi Er Imtamnyi biryi ninyi ati, ‘Malyi dinyi kubmang se,’ tenen kum kurur. Sunci a dinyi bikdobmarum do kum do? 
MAT.15.18	Bok, ninyi si bisik anamyangarande dinyi deib aryi Er Imtamnyi biryi ninyi ati, ‘Malyi dinyi kubmang se,’ tenerur ati ebman. Ara, silalum deib aryi sun kanya tam aryi malyi teneibmunyi tok lak erandum deib aryi Er Imtamnyi biryi ninyi ati, ‘Malyi kun nang kunung,’ tenerur. 
MAT.15.19	Ninyi kanya tam aryi kuboka malyi dinyi yuk-yuk asi anamyangarande ati ato ebmasin. Ara, ninyi kanya aryi kuboka, ‘Malyi dinyi kubtinyi,’ tenen dinyi anamyangarande. Tonda, ‘Ninyi obkwan,’ tenen dinyi anarande. Tonda, ‘Yuk nang ner yobkwan,’ tenen dinyi anarande. Tonda, ‘Ner talyi yobkwan,’ tenen dinyi anarande. Tonda, ‘Yuk nang dinyi ukula dobkwan,’ tenen dinyi anarande. Tonda, ‘Sun deyok kum kuranci nang asi tatab-tatab ebkwan,’ tenen dinyi anarande. Tonda, ‘Er Imtamnyi kum ninyi kum ina ngilikwan,’ tenen dinyi anarande. 
MAT.15.20	Ato kuboka malyi tenen dinyi yuk-yuk ara ninyi kanya dam aryi anarur deib aryi Er Imtamnyi biryi ninyi ati, ‘Malyi dinyi kubmang se,’ tenerur. Bok, ninyi aryi sun taruk me ilingna kum uca yiraming deib aryi Er Imtamnyi biryi sunti, ‘Malyi dinyi kubmang se,’ tenen kum kurur.” Ato eboka Yesus biryi Er miliramnyi nang asi eterebmou.
MAT.15.21	Ura, Er Yesus biryi Galilea mutuk aryi anabdoboka kisibdobmou ci, me utam kuboka doramnyi atei si Tirus ab Sidon ab mutuk dam binmou. A mutuk ara sun Yahudi yala kum nang kuramnyi mutuk kuramwe. 
MAT.15.22	Banmou ani, Kanaan yala ner tentok ara Yahudi kum ner kuramuryok, Er Yesus dam yandoka ato ebmou, “Nai Arungdeirisurumnyi, Kanda weik sienyi Daud deibdobanyi kurum. Ati, Kanci boukwe kibdobsimin ci, ni nebnyi isa kanya wekwe ba, u mitik kum dororur asi Kanci kwetebdeibnurum se.” Ato eboka a ner aryi Er Yesus bisi molobdobmou. 
MAT.15.23	Ato eboka molobdobmou bok, Er Yesus biryi a ner asi uram ton kum ebmou. Uca, Er miliramnyi nang aryi Ersi yandoka molobmai, “Nai, a ner ara uram ngwelek-ngwelek eboka tuba dobde nun dam yanganmar ati, Kanci ersi, ‘Bindobdum,’ ebdum,” ebmai. 
MAT.15.24	Uca, Er Yesus biryi sunsi ato ebmou, “Er Imtamnyi biryi Nisi tukwetam bokwetebnou ara, ‘Sun Israel yala nang kankan aryi kuboka waningnaming domba asi ingkirikoka lebdeibdum,’ eboka bokwetebnou. ‘Yuk yala nang asi lebdeibdum,’ eboka kum bokwetebmou,” ebmou.
MAT.15.25	Ebmou bok, a ner ara Er Yesus dam yandoka er kutam ikdongoboka buryanmou ci, ato eboka molobmou, “Nai, Kanci boukwe kiboka ni nebnyi asi kwetebdeibnurum,” eboka molobmou. 
MAT.15.26	Bok, Er Yesus biryi ato ebmou, “Sun nai sun kwin ab aryi sun mabwe nermabwe ati roti kiknibdeibmangnyi asi kam aryi yibingnyei. Ati, sun mabwe nermabwe yibting yina asi kam karebtibyi ara kikib kum kubte. A ner ab er nebnyi ab ara Yahudi yala ner kum kururung ati, Niryi a ner aryi molobmanir to kunubdeibtinyi uca, Niryi kikib kum dinyi kunubdeibtinyi,” ebmou. 
MAT.15.27	Ato ebmou uca, a ner aryi ato ebmou, “Nai, dib ebmanirim bok, kam ababyi roti yiraming. Ara, kam damnyi biryi roti yirande ba, er taranci kam ara co lamna amwetam bukdiryok, oubdoba sangmaci dinyi mitik-mitik asi dobde yirorande. Ati, Nai, Kanci ni nebnyi asi kwetebdeibnurum ati molobmakin,” ebmou. 
MAT.15.28	Uca, Er Yesus biryi a ner asi ato ebmou, “Ni kwin, Kanci Niti, ‘Ni nebnyi asi lebdeibte,’ tenebmanirim ara mikib kuboka dib tenebmanirim. Ati, Kanci Nisi molobmanirim to, kunubdeibkwinkin,” ebmou. Uca, a erdongou talak aryok a ner er nebnyi isa kanya bindobmou ba, a nebnyi teleb akwe kubmou.
MAT.15.29	Ura, Er Yesus biryi Tirus ab Sidon mutuk ab takdongobmou ura, me Galilea mekwan duman dombinmou. Barabwe ani, mutuk kon dam weleboka a bina bunmou. 
MAT.15.30	Ura, ninyi ilinto aryi Er dam bulubmai ci, yun yuk-yuk taleranci nang asi Er dam boyanganmai. Ara, yan deneamwe nang ton, asing kuamwe nang ton, camding-camding en nang ton, uram kum eramnyi nang ton, yuk u-yuk u yiramwe nang ilinto ab boboka Er Yesus yan dam deiriryanmai. Deiriryanmai ba, Er Yesus biryi a nang nirya asi kwetebmou. 
MAT.15.31	Ara, Er Yesus biryi kwetebmou uca, sun uram kum eramnyi nang ara uram ebkalibmai. Tonda, sun camding-camding en nang ara mikib kuboka yibanmai. Tonda, sun yan deneamwe nang ababyi mikib kuboka yibanmai. Ba, sun asing kuamwe nang ara asing eibkatabmai. Uca, a yandoka wekmai nang ilinto aryi a ilil tenen dinyi nirya dinmai uca, sunci, “Naie,” tenen Er Imtamnyi sun Israel yala nang aryi molonungnyi kisal dakmai.
MAT.15.32	Ura, Yesus biryi Er miliramnyi nang asi nabmou ura, Erci sunsi ato ebmou, “A bulubmang nang ati Ni boukwe weik kunun. Uki winiryi nirya ara Ni ab tonkwa kunmab ani, sun kwaning kum danmar. Ati, a nang ara kwaning atanmar asi Niryi, ‘Da Bindarur,’ kum ebkwan. Ara, ‘Bisik noutam aryi banmangiryi diblalakingnyei,’ tenen Niryi sunti boukwe weik kunun,” ebmou.
MAT.15.33	Ura, Er miliramnyi nang aryi ato ebmai, “A kunmab ai ara ninyi kun kum ai aryi kunmab ati nunci, ‘A bulubmang nang nirya asi yina karebtibyi,’ tenen yina kikiman kum dorbitibyi,” ebmai.
MAT.15.34	Ura, Er Yesus biryi sunsi asibdenmou, “Sunda roti bobmarum ara tokol bobmarum do?” eboka asibdenmou.
MAT.15.34	Uca, sunci ato ebmai, “Roti tokol ara sirik tabaryi bobmab ba, mekinaiya ara mitik-mitik mekinaiya asi mikbaryok bobmab,” ebmai.
MAT.15.35	Ura, Er Yesus biryi sun bulubmai nang ilinto asi, “Tukwe ai bukdarur!” ebmou. 
MAT.15.36	Ura, sirya bukmai ura, Er Yesus biryi a roti tokol tabaryi ab a mitik-mitik mekinaiya ab dobtalebmou ura, Er Imtamnyi bisi, “Ei Ni Nai, Kanci nun yina karebmasirim,” eboka kibdobmou. Ura, Erci a yina asi toboka-toboka Er miliramnyi nang asi karebmou ba, sunci kuboka a ninyi yubwa ilinto asi bokeibde yibinmai. 
MAT.15.37	Ba, sun nirya yinmai uca, boubmou ba, kablobmai. Ura, kablobmai tobdoba ara tower aryi wiamnyi aling tabaryi asi buluboka kibdongobmai ba, langkarikmou. 
MAT.15.38	A buluboka wekmai ci, yibmai nang ara sal yoka dem aryi ninyi empat ribu baryi yibmai. Ba, nerabwe ab mabwe ababyi yibmai bok, kum nukmai. 
MAT.15.39	Ura, Er Yesus biryi a ninyi yubwa asi, “Da bindobdarur,” eboka bokeibmou ura, Erda co ngun-ngun dub burwelebindoka me koubkaboka Magadan mutuk binmou.
MAT.16.1	Ura, Musa kerek sengna dirniliramnyi nang Farisi nang ab, “Sun din nang kam kum bukwaming,” eramnyi nang Saduki nang ab ara Er Yesus dam yanmai. Ara, “Er Yesus bira Er Imtamnyi bokdonokmounyi kum kurur asi lak kibkwayeb,” tenen ukubdenkwamai ci, yanmai. Ura, sunci Er Yesus bisi ato eboka molobmai, “Kanci imtam aryi kuboka ilil tenen dinyi ton kiknibdeminyi uca, nunci Kanti, ‘Er Imtamnyi biryi Bokwetebmounyi kurur,’ tenen bikwankib,” eboka molobmai.
MAT.16.2	Bok, Er Yesus biryi sun urasintam aryi ilil tenen dinyi kum kiknibmou. Erda, Erci sunsi ato ebmou, “Sintam aryi dinmamunyi ba, isa kiting deibmaci ura, sunci ato erandum, ‘Ambutum ara dou teleb kubkwamar aryi isa kiting deibmar,’ erandum. 
MAT.16.3	Ba, berentam bukoka dinmamunyi ba, im bi obmaci ura, sunci, ‘Arub ara mo deneande,’ erandum. Ati, sunci imtam dibwelebmun cok, ‘Dou teleb kubkwamar,’ tenen, ‘Mo denebkwamar,’ tenen bingnandum. Bok, Er Imtamnyi biryi, ‘Niryi kunubde binkwaman dinyi bikniting,’ tenen lak kimdeirisurur bok, sunci Er Imtamnyi biryi kunubde binkwamar dinyi asi kum bingnandum. 
MAT.16.4	Sunda Farisi nang ab Saduki nang ab ara malyi kanya bondarur nang kurandum ci, Er Imtamnyi Uram asi diboka kum milirandum. Sunci Nisi, ‘Ilil tenen dinyi ton kiknibderum,’ eboka molobmanurum bok, Niryi sun urasintam aryi ilil tenen dinyi ton kum kiknibkwaman. Erda, sunci, ‘Er Imtamnyi Uram ebdeibmaca bobaramunyi si Yunus bira lukunda winiryi kunmou ci, weik mekinaiya mundu umbura kunmou,’ teneibde bindarur. A dinyi teneibde bimunyi deib aryi sunci Niti, ‘Erda ato-ato anyi,’ tenen bikdate.” Er Yesus biryi ato ebmou ura, Erci sun Farisi nang ab Saduki nang ab asi takloboka bindobmou.
MAT.16.5	Ura, Er Yesus ab Er miliramnyi nang ab co ngun-ngun dub burbindoka mekwan me kouboka otam banmai. Banmai cok, Er miliramnyi nang ara roti luba kibloboka binmai. 
MAT.16.6	Ura, Er Yesus biryi sunsi ato eboka eterebmou, “Roti bung-bung erdeirin dinyi ara sun Farisi nang ab sun Saduki nang ab aryi boraming dinyi asi sunci kisibdobdarur,” ebmou.
MAT.16.7	Uca, Er miliramnyi nang aryi, “Una deyok ati ato ebmasir do?” tenen bita kum bikdobmai cok, sunci sun mamun asi ato ebdanmai, “Nunci roti asi luba kibloboka yanmab deyok ati ato ebmasir ati tenebmab,” ebdanmai.
MAT.16.8	Bok, Er Yesus biryi sun uram sisingmai deyok ati bikmou ci, Erci sunsi ato ebmou, “Sunci, ‘Roti kum bobmab se,’ ebdanmarum ara unato ati ato ebdanmarum do? Sunci dib tenendarur cok, sunci Er Imtamnyi biti, ‘Roti kikniboka karebsute ati mikib kurur,’ tenen mikib kuboka dib kum tenendarur se. 
MAT.16.9	Er Imtamnyi biryi kwaning kareboka ninyi ilinto ababyi kalingdur ati sunci, ‘Roti kum bobmab se,’ tenen mambul kanya bona mem. Sunci a dinyi asi tuba kum bikdobmarum do? Sunci dinmandau bok, roti tokol amubaryok a kunmou bok, Er Imtamnyi biryi karebmou uca, ninyi lima ribu baryi nang aryi yinmai uca boubmou ura, kablobmai. Ura, kablobmai tobdoba ara tower aryi wiamnyi aling amolbaryi kirdongonmandau ba, langkarikmou dinyi asi sunci tuba bikdau do luba kibdau do? 
MAT.16.10	Tonda, yuk tum ara roti tokol tabaryok kunmou bok, Er Imtamnyi biryi karebmou uca, ninyi empat ribu baryi aryi yinmai uca, boubmou ura, kablobmai. Ura, sunci kablobmai yina asi bulubdeiboka tower aling tabaryi asi kibdongobmandau bok, sunci luba kibdau do? 
MAT.16.11	Niryi sunsi, ‘Roti bung-bung erdeirin dinyi asi kisibdobdarur,’ ebmasin ara roti kobdob deyok ati kum ebmasin. Sunci a dinyi kum bikdobmarum ara unato ati ato kum bikdobmarum do? Sun Farisi nang ab sun Saduki nang ab ara tola uram etereraming ati Niryi, ‘A uram aryi yuk nang asi dakdongobde bacei,’ tenen, ‘Sun Farisi nang ab Saduki nang aryi bobaraming roti bung-bung erdeirin ato dinyi asi kisibdobdarur,’ ebmasin. Ara, kebdeiboka ebmasin,” ebmou. 
MAT.16.12	Ato ebmou uca, Er miliramnyi nang aryi Er Yesus biryi ebmou uram deyok ati bikdobmai. Ara, “Bung-bung erdeirin dinyi inirdongon roti asi kisiboka yibingnyei,” tenen Yesus biryi ato kum ebmou. Erda, “Sun Farisi nang ab Saduki nang ab aryi tola uram etereraming asi kekeboka milibingnyei,” tenen Erci, “A nang aryi boraming bung-bung erdeirin ato dinyi asi kisibdobdarur,” ebmou asi bikdobmai.
MAT.16.13	Ura, Er Yesus ab Er miliramnyi nang ab aryi banmai ani, sunci Galilea mutuk me utam kuboka bukamwe mutuk ara Kaisarea Filipi atei dam mutuk binmai. Ura, Er Yesus biryi Er miliramnyi nang asi ato eboka asibdenmou, “Ni Ninyi Dasinyi kunun ati ninyi aryi Niti unato anyi enunung do?” Ato eboka asibdenmou.
MAT.16.14	Uca, sunci Ersi ato ebmai, “Ninyi ton nang ara Kanti, ‘Yohanes ninyi me dongonanyi kurur,’ ekunung. Ba, ton nang ara Kanti, ‘Er Imtamnyi Uram ebdeibmaca bobaramunyi si nabi Elia tamuboka yuryauci kurur,’ ekunung. Ba, yuk nang ara Kanti, ‘Nabi Yeremia tubto kam bukoka yauci kurur.’ Ba, yuk nang ara Kanti, ‘Yeremia kuma. Erda, nabi-nabi nang diamnyi kankan aryi kam bukoka yauci kurur,’ ekunung,” ebmai.
MAT.16.15	Ura, Er Yesus biryi sunsi tubto asibdenmou, “Ba, sunci kuboka Nisi ara unato anyi kunun tenenindarur do?” eboka asibdenmou.
MAT.16.16	Uca, Simon Petrus biryi ato ebmou, “Kanda Er Imtamnyi biryi Bokwetebkounyi ninyi lemsina ati yanmumwe Weik Sienyi kurum. Kanda Er Imtamnyi iya kam kurutnyi Mi kobdob kurum,” ebmou.
MAT.16.17	Uca, Yesus biryi Simon Petrus bisi ato ebmou, “Se, Simon Yunus mi. Kanci diboka ebmarim ati, kanda Er Imtamnyi biryi kisal dangkurutnyi kurum. Kanci Niti, ‘Ato-ato anyi kurur,’ tenen bikmarima ara ninyi aryi lak kiboka kum ebkarebmaking. Erda, Ni Nai Imtamnyi biryi lak kiboka ebkarebmakir ati ato ebmarim. 
MAT.16.18	Ba, kanci Nisi, ‘Ato-ato anyi kurum,’ ebmanirim to, Nibabyi neiktoto kanti, ‘Ato-ato anyi kurum,’ ebkwinkin. Kan si ara, ‘Petrus,’ ekunung ara danguboka, ‘Lulungna kum keil,’ ekunung. Ati, kanci lulungna kum uca Nisi dib eboka lak ebmanirim deyok aryi, ninyi aryi kan si, ‘Petrus,’ diboka ekunung. Ura, Niryi ninyi ilinto naboka bulubdeibkwan ara kanci lulungna kum uca lak ebmanirim to deici aryi tikeibkwan. Ba, ninyi dirdeirin dinyi ara mikib weik kuboka sun din nang asi diboka talernururandiryok, a dinyi ara Niryi naboka bulubdeibkwan nang asi muna kum kibdongobkwande. 
MAT.16.19	Niryi kansi mikib karebmakin uca, kanci Er Imtamnyi amwetam kibdeibmaci nang asi, ‘Ato-ato kubdarur,’ eboka kalikwandim. Tonda, kanci sun tukwetam nang asi, ‘Ato-ato kubdarur,’ ebminyi tok, Er Imtamnyi bibabyi neiktoto, ‘Ato-ato kubdarur,’ ebkwande. Tonda, kanci sun tukwetam nang asi, ‘Ato-ato kuna mem,’ ebminyi tok, Er Imtamnyi bibabyi neiktoto, ‘Ato-ato kuna mem,’ ebkwande.” Ato eboka Er Yesus biryi eterebmou. 
MAT.16.20	Ura, Er Yesus biryi Er miliramnyi nang asi ato ebmou, “Sunci yuk nang asi Niti, ‘Er Imtamnyi biryi Bokwetebunyi ninyi lebkwande ati yanmou Weik Sienyi kurur,’ ebde yibana mem!” Ato eboka Erci uram ebkatabmou.
MAT.16.21	Ura, a talak aryi kuboka Er Yesus biryi Er miliramnyi nang asi, “Ninyi aryi mambul kibdeiboka obkwaning,” eboka eterebkalibmou. Ati, Yesus biryi sunsi ato eboka eterebmou, “Er Imtamnyi biryi Niti teleb teneanou to, Nira Yerusalem weik atei binmanyi ura, ninyi aryi Nisi obkwaning. Ara, sun Yahudi yala nang sien nang ab Er Imtamnyi kan ninyi kan noutam kuboka antanirdeirin deyok nang ab Musa kerek sengna eterenung nang ab aryi Niti, ‘Nun li,’ tenen dokdonokningiryok, mambul weik kibdeiboka obkwaning. Ba, sirya obningnyi ura, uki bitinyi dibmanyi ani, uki winiryi tum ara Er Imtamnyi biryi Nisi kam bukeibkwanir,” ebmou.
MAT.16.22	Ebmou bok, Petrus biryi Er Yesus bisi yuk bobinmou ci, Ersi kerebdobmou ci, ato ebmou, “Nai Arungdeirisurumnyi, Kanci, ‘Ninyi aryi mambul kibdeiboka obkwaning,’ ebmarim dinyi ara diboka kum kunubkwamakir,” ebmou.
MAT.16.23	Ebmou bok, Er Yesus biryi Petrus bisi ato eboka erekdobmou, “Kanda isa sienyi uram erandanyi bitonyi kurum se. Kanci Niti bisik sekmanirimnyi kurum. Ati, kanci Ni dongtam birum. Er Imtamnyi biryi teneibmar to kanci kum teneibmarim. Erda, ninyi aryi teneiraming to teneibmarim ci. A deyok aryi, Niryi kansi, ‘Ni dongtam birum,’ ebmakin,” ebmou.
MAT.16.24	Ura, Er Yesus biryi Er miliramnyi nang asi ato ebmou, “Unanyi-unaner aryi, ‘Er Yesus bisi milibkwan,’ tenebci ura, a nang ara sun tenerdaramingnyi dinyi asi dongtam kibdeiboka Er Imtamnyi teleb tenesurur dinyi asi udikum deirina teleb. Tonda, a nang ara, ‘Ninyi aryi mambul kibdeibningiryok, co lase ikin dinyi takubdeiboka obningnyi ababyi niryi Yesus bisi milibkwan,’ tenen Nisi milinina teleb. 
MAT.16.25	Ara, unanyi-unaner aryi, ‘Ninyi aryi ni obningnyei,’ tenen Nisi tangloraming ara kam kun dinyi kum dobdobkwaming. Ba, unanyi-unaner aryi Ni deyok ati, ‘Malyi. Ninyi aryi nisi obningnyi ababyi, niryi nun Du Yesus bisi milibkwan,’ tenen kuramingnyi nang ara iya kam kun dinyi dobdobkwaming. 
MAT.16.26	Ninyi tentok aryi im dangna tukwe dangna aryi kuboka bona bon dinyi nirya asi talerante bok, Er Imtamnyi biryi karerande kam kun dinyi kum dobdobte ura, er talerante bona bon dinyi ersi teleb kubdeibte do? Ato tenen kum. Tonda, anyi biryi, ‘Iya kam kun dinyi dobdobtinyi,’ tenen Er bona bon dinyi nirya asi karebtiryok, iya kam kun dinyi dekdobte do? Ato tenen kum. 
MAT.16.27	Ni Ninyi Dasinyi biryi tamuryuryankwan ara iya mikibnyi kuboka tamuryuryankwan. Ara, Ni Nai Imtamnyi iya mikibnyi kurur to, Nira iya mikibnyi kuboka Er Imtamnyi Uram eryuryangan nang ab tonkwa tamuryuryankwayeb. A uki tum ara Niryi ninyi kunubde ban dinyi nirya asi lilibdiryok, sun yuk-yuk aryi kunubde baramingnyi dinyi deib aryi dekeibkwan. A deyok aryi, Niryi sunsi, ‘Nisi milibnumunyi ura, iya kam kun dinyi dobdobkwandum,’ ebmasin. 
MAT.16.28	Niryi sunsi dib en uram ton ebkwinsin asi sunci diboka kekebdarur. Sun a tikmarum nang kankan aryi ton nang ara Ni Ninyi Dasinyi mikib asing eibkwanurum. Ara, kam tuba kurandum ci, asing dinmarum bok, Nira Iya Weik Sienyi biryi mikib kuboka yankwan asi asing eibkwanurum,” ebmou.
MAT.17.1	Ura, uki nabaryi kubmai ura, Er Yesus biryi Er miliramnyi nang Petrus ab, Yakobus ab, Yakobus er weit Yohanes ab asi inibdobmou ura, imtam ereboka bukamwe mutuk kon tentok asi tonkwa welebinmai. A mutuk kon ara sun yuk bindoka kunmai. 
MAT.17.2	Ura, sunci dinmai uca, Er Yesus urasin ab nong nirya ab ara kiting asing ulul atonyi kibmou. Tonda, Er Yesus ongon aling ara milil ararkarerande to iya kait kibmou. 
MAT.17.3	Ato kubmou asi dinmai uca, minob kurandei nang si Musa ab Elia ab yandoka Er Yesus ab tonkwa uram sisingmai.
MAT.17.4	Uca, Petrus biryi Er Yesus bisi ato ebmou, “Nai, nun Eteresurumnyi, nun a yandoka kunmab ara iya teleb. Ati, Kan teleb tenebminyi ura, niryi ukuryok keis ol ai winiryi dobkwinsin. Tonda, ‘Nai Kanti,’ tenen dobkwinkin, ba tonda, ‘Musa biti,’ tenen dobkwan, ba tonda, ‘Elia biti,’ tenen dobkwan,” ebmou.
MAT.17.5	Ura, Petrus uram tuba enmou ba, kait duwa bum tentok yandoka sunsi libdongobmou ba, sunci kekenmai uca, a duwa umbura aryi kuboka Er Imtamnyi biryi ato ebmou, “Anyi bira Ni Mi, Ni boukwe kununyi kurur. Erda Ni kanya namin kunurur. Sunci Er ebmaci uram asi diboka kekebkwandarur,” ebmou.
MAT.17.6	Ura, Er Yesus miliramnyi nang ara Er ab tonkwa weleyanmai nang winiryi aryi a uram kekebmai uca, sun ilil mitik kum kubmou ba, kisok dakdongoboka tukwe ai marbinmai. 
MAT.17.7	Ura, Er Yesus biryi sun dam yandoka kamubdeibmou ci, ato ebmou, “Tikokdarur, sun ilil kusina mem!” ebmou. 
MAT.17.8	Uca, sunci bukoka kisok ereboka diramnyi uca, Musa ab Elia ab ara sirya bindobmarei. Erda, Er Yesus Er yuk kubmou asi eibmai.
MAT.17.9	A sirya ukubmou ura, a mutuk kon dam aryi kuboka yurbinmai ci, Er Yesus biryi Er miliramnyi nang winiryi nang asi ato ebmou, “A kunubmar ba, asing eibmarum dinyi ara yuk nang asi nukdongobde yibana mem. Ura, Ni Ninyi Dasinyi dibmanyi ani, sirya kam bukokmanyi ura, sunci a asing eiboka kekebmarum to ur ebkarebdarur,” ebmou.
MAT.17.10	Ura, Er miliramnyi nang winiryi aryi Er Yesus bisi ato ebmai, “Ato ebmarim bok, sun Musa kerek sengna eterenung nang aryi, ‘Sirya kobdob uki tum kum yaci ba, Er Imtamnyi Uram ebdeibmaca bobaramunyi si Elia minob tamuryankwandur,’ enung. Ara, unato ati ato enung do?” Ato eboka asibdenmai. 
MAT.17.11	Uca, Er Yesus biryi sunsi ato ebmou, “Diba. Sirya kobdob uki tum kum berekci ba, Elia bitonyi yankwande. Ara, Elia bitonyi yaci ura, erci utotoa nirya bitabdeiboka teleb kibdeibkwande. Ara, minob talak aryi utotoa nirya teleb kuamwe to, Elia biryi yandoka utotoa nirya asi tamuboka teleb kubdeibkwande. 
MAT.17.12	Bok, Niryi sunsi ebkwinsin uram diboka kekebdarur. Ninyi aryi, ‘Elia yarur,’ tenen dibde buraming bok, Elia bitonyi sirya yanmou. Elia bitonyi sirya yanmou asi ninyi aryi, ‘Mambul kibdeibtibyi,’ teneramnyi tok, sunci ersi mambul kibdeiboka obmai. Ura, Ni Ninyi Dasinyi bira aminda aryi yase asi ninyi aryi neiktoto kuboka mambul kibdeibkwaning,” ebmou. 
MAT.17.13	Ato ebmou uca, Er Yesus miliramnyi nang winiryi aryi, “Er Yesus biryi ato enmasir ara Yohanes ninyi me dongoramunyi biti ato enmasir,” tenen bikdobmai.
MAT.17.14	Ura, Er Yesus ab Er miliramnyi nang winiryi ab mutuk kon aryi kuboka yuryanmai ci, ninyi ilinto bulubmai nang dam yanmai. Yanmai ba, ninyi tentok ara Er Yesus dam yandoka er kutam ikdongoboka buryanmou. 
MAT.17.15	Ura anyi biryi Yesus bisi ato ebmou, “Nai se, Kanci ni mi asi boukwe kiboka kwetebdeibdum se. Ni mi ara muldamnyi amangyangarur ba, mambul mitik kum dororur. Er kanya wanikci ura, talyi bukman-bukman ani, uk kalurongbarur. Ba, yibaronmaci ura, kanya kum danaroci ura, me kalurongbarur. 
MAT.17.16	Ura, niryi, ‘Ni mi kwetebsiting,’ tenen ni mi asi Kan miliranking nang dam boyanman bok, sunci, ‘Kwetebkwayeb,’ tenen ukubdenmang bok, ni mi asi kwetebmana kum kubmang,” ebmou.
MAT.17.17	Uca, Er Yesus biryi Er dam yanmai nang asi ato ebmou, “Sunda ukuryok kurandum nang ara diboka kum tenendarur cok, malyi dinyi akwe kurandum nang kundarur nang se. Sun kurandum to disununa ara Niti boubmanir ati Niryi sunti, ‘A nang ab tonkwa iya kubibyei,’ tenebmasin. Tonda, Niryi sunti, ‘A nang aryi dib kum teneraming ati Nira tanglona kum uca namin kanya bobnyei,’ tenebmasin.” Ato enmou cok, Er Yesus biryi sun a buluryanmai nang asi, “A mi a boyandarur,” ebmou. 
MAT.17.18	Uca, anyi biryi er mi boyanmou ura, Er Yesus biryi isa kanya asi, “Anabkaboka bindobdum!” eboka erekdobmou. Uca, a mi kanya tam wekamwe isa kanya ara anabkaboka bindobmou ba, a talak aryok a mi u yiramwe dinyi ara lobdobmou.
MAT.17.19	Ura, Er miliramnyi nang Er Yesus dam yanmai ci, sun yuk ai aryi kubmai cok, ato eboka asibmai, “Nunda, ‘Isa yakdonokwayeb,’ tenen ukubdenmabiryok, kum yakdonokmab. Ara, nun unatoa ati a isa kanya asi yakdonokman kum kubmab do?” eboka asibmai. 
MAT.17.20	Uca, Er Yesus biryi sunsi ato ebmou, “Sunci Er Imtamnyi bisi dib tenendarur cok, katabum eboka dib kum tenendarur deyok aryi, sunci a mi asi kwetebmana kum kubmarum. Ura, Niryi sunsi dib en uram ton ebkwinsin ati sunci diboka kekebnindarur. Sunci katabum eboka Er Imtamnyi bisi mitiktoto dib tenebtumunyi ababyi, Er Imtamnyi biryi sun molobmunyi tok kunubsute. Ara, sun dib tenen dinyi ara keibyi du mitika ato sun kanya dam kuansici ura, Er Imtamnyi biryi sun molobmunyi tok kunubdeibsute. Ati, sunci a mutuk kon asi, ‘Anabkaboka yuk tam burbirum!’ ebdaute ura, a mutuk kon ara anabkaboka yuk tam burbite. Ati, sun kanya dam aryi dib tenen dinyi ara mitik toa akwe kuansici ababyi, ukubman kum dinyi ton sunti kum kubsute,” ebmou. 
MAT.17.21	“Tonda, ato isa kanya yangdonongna ara yina si teboka Er Imtamnyi bisi, ‘Yakdonokdum,’ eboka molobtibiryok, yakdonokman kubsute,” ebmou.
MAT.17.22	Ura, Er Yesus ab Er miliramnyi nang amolbaryi ab tonkwa Galilea mutuk bindoka buluboka kunmai ci, Erci sunsi ato ebmou, “Ni Ninyi Dasinyi bisi ninyi aryi, ‘Obting,’ tenen yuk nang taruk dam dobkarebkwaning. 
MAT.17.23	Sirya dobkarebningnyi uca, ninyi aryi Nisi obkwaning. Sirya dibmanyi ani, uki winiryi tum berekci ura, Er Imtamnyi biryi Nisi tubto kam bukeibkwanir,” ebmou. Ato ebmou uca, Er miliramnyi nang ara engen kanya bobmai.
MAT.17.24	Ura, Er Yesus ab Er miliramnyi nang amolbaryi ab banmai ani, Kapernaum atei dam binmai. Ura, “Er Imtamnyi ai dengna si pajak dekoka keil uang si dirham bitinyi karebsindarur,” molormiliramnyi nang ton aryi yandoka Petrus bisi ato eboka asibdenmai. “Sun eteresinanyi bibabyi Er Imtamnyi ai dam dengna dinyi karerande do kum do?” eboka asibdenmai.
MAT.17.25	Uca, Petrus biryi ato ebmou, “Dib, a dengna dinyi karerande,” ebmou.
MAT.17.25	Ura, Petrus Er Yesus kunmou ai wengbau uca, Er Yesus biryi minob uram ebmou ci, Petrus bisi ato eboka asibdenmou, “Simon Petrus, Niryi asirdena ton asibdenkwinkin ati kanci tenenmarim to uram dekeiboka lak ebnurum. Sun tukwetam aryi kuboka weik sien nang ara, ‘Dengna si pajak dekeibsiting,’ tenen moloraming. Ara, unato nang asi, ‘Dengna si pajak dekeibsindarur,’ eboka moloraming do? Sun mabwe asi ato eboka molonung do? Sun dam kuna kum nang asi molonung do?” Ato eboka asibdenmou.
MAT.17.26	Uca, Petrus biryi ato ebmou, “Sun dam kuna kum nang asi dengna molonung,” ebmou. Ura, Er Yesus biryi ersi ato ebmou, “Dib ebmarim. Ati, sun weik sien nang dam kun nang ara dengna dinyi si pajak kum dengnaming. Ura, nunda Er Imtamnyi dam kun nang kunub deyok aryi, nunbabyi neiktoto Er Imtamnyi ai dengna dinyi kum dekeibtibyi,” ebmou. 
MAT.17.27	Enmou cok, Er Yesus biryi ato ebmou, “Ato ebman cok, kanci a nang aryi molobmasing to dekoka karebdum. Ara, ‘A nang aryi nunti, “Er Imtamnyi ai dengna dinyi kum dekmang ati manmalibmang se,” tenebsingnyei,’ tenen kanci a nang aryi molobmasing to dekoka karebdum. Ati, kanci ilila mekwan katum dam bindoka mekinaiya te dongorbirum. Te dongoabminyi ani, yuma youbminyi mekinaiya asi doboka si kwerekoka dirdeminyi ba, dengna keil uang tentok ara mekinaiya si umbura mabmaci asi eibkwamarim. Ura, a keil uang si dirham dumbaryi dinyi dobdobminyi ura, kanci yandoka a nang asi dekeibdum. Ara, ‘Ni eterenanyi ab ni ab ati dekeiboka nisintum karebmasin,’ eboka dengyarum!” ebmou.
MAT.18.1	A kunmai talak ara Er miliramnyi nang amolbaryi aryi Er Yesus dam yandoka ato eboka asibdenmai. “Er Imtamnyi bira Weik Sienyi kurur ci, ninyi ilinto Er amwetam kun nang kimdeirirur. Ati, Er Imtamnyi amwetam kun nang kankan aryi unanyi bisi Erebdobnyi kurur do?” eboka asibmai. 
MAT.18.2	Asibdenmai uca, Er Yesus biryi, “Ni milin nang asi eterebkwaman,” tenen mitik mi tentok asi nabmou ura, Er miliramnyi nang kankan aryi boyanmou. 
MAT.18.3	Ura, Er Yesus biryi sunsi ato ebmou, “Niryi sunsi dib en uram ton ebkwinsin ati sunci diboka kekebdarur. Sunci sun, ‘Erebdob nang kibtibyi,’ tenen dinyi kum taklobdate ura, a mitik mi kanya ato luknub kanya kum bobdate ura, sunda Er Imtamnyi Weik Sienyi Er amwetam kun nang kum kibdate. 
MAT.18.4	A deyok aryi, Niryi sunsi ato ebkwinsin. Unanyi-unaner ara sundamnyi luknubdongobmangnyi ura, a mi bobmar kanya ato boramingnyi ura, sun ato kun nang ara Er Imtamnyi Weik Sienyi amwetam kun nang kankan aryi iya erebdob nang kunung,” ebmou.
MAT.18.5	“Tonda, unanyi-unaner ara Ni si deici aryi ato mi mitik mi ato kun nang asi du dongobdinyi bira Nisi a kunum dobdobmaniriryi.” Ato eboka Yesus biryi eterebmou.
MAT.18.6	Er Yesus biryi Er miliramnyi nang asi eterenmou ci, Erci ton ato ebmou, “Ba, unanyi-unaner ara a mitik mi kanya bobmar ato nang ati, ‘Malyi dinyi kubting,’ tenen sakeibtingnyi ura, Er Imtamnyi biryi a nang asi iya wenen dinyi karebkwande. Ara, sun Nisi dib tenenin nang kankan aryi tukwetam bun nang ati, ‘Sakeibtibyi,’ tenen nang ati ato ebmasin. Er Imtamnyi biryi a dib tenenin nang asi sakeibingnyi nang asi iya wenen dinyi karebkwande. Weik keil ikin keil aryi ngang youbdongoboka ilila mekwan umbura dongon dinyi ara wenen weik dinyi kurante bok, Er Imtamnyi biryi a nang asi tabakoka wenebdiryok, Erci sunsi iya mambul kurdeirin dinyi karebkwande.
MAT.18.7	Sun im dangna tukwe dangna kun nang ara malyi dinyi kuramingiryok, sun yuk nang ati, ‘Sunbabyi malyi dinyi kubting,’ tenen sangdeiriraming se. Er Imtamnyi biryi a nang asi wenebkwande. Sun malyi kun nang ara yuk nang ati, ‘Malyi kubting,’ tenen sakeibkwaming ara bisik sengna kum uca sakeibkwaming. Ba, unanyi-unaner ara yuk nang asi sakeibtingnyi nang asi Er Imtamnyi biryi diba ati wenebkwande. 
MAT.18.8	Ura, sunci, ‘Ni taruk biriman aryi malyi dinyi kubtinyi,’ tenebmunyi ura, sunci, ‘Ni taruk biriman aryi malyi dinyi kubnyei,’ tenen sun mining taruk sekdamun ci, bai donokdarur. Tonda, sunci, ‘Ni yan biriman aryi malyi dinyi kubtinyi,’ tenebmunyi ura, sunci, ‘Ni yan biriman aryi malyi dinyi kubnyei,’ tenen sun mining yan sekdamun ci, bai donokdarur. Sunda taruk tentok yan tentok kuransute uca mambul kurandate bok, iya kam kun dinyi dobdobdate ara iya teleb. Ba, sunci malyi kun dinyi kunurandate ba, sun taruk bitinyi yan bitinyi tuba kuransute bok, iya angdur uk bisik dongorbasiting ara sunti teleb kum kubdeibsute. 
MAT.18.9	Ura, sunci, ‘Ni asing biriman aryi malyi dinyi kubtinyi,’ tenebmunyi uca, sunci, ‘Ni asing biriman aryi malyi dinyi kubnyei,’ tenen dinatam asing lukabokmun ci, bai donokdarur. Ati, sunda asing tentok dem kuransute uca mambul kurandate bok, iya kam kun dinyi dobdobdate ara iya teleb. Ba, sunda malyi dinyi kunurandate ba, asing bitinyi kuransute bok, iya angdur bisik dongorbasiting ara sunti teleb kum kubdeibsute,” ebmou.
MAT.18.10	Enmou cok, Er Yesus biryi ton ato ebmou, “Sun a mitik mi ato kanya bon nang ara Nisi dib tenenin nang kankan aryi tukwetam bun nang ati sunci, ‘Talyi nang aca,’ tenebmunyei. Niryi sunsi uram ton ebkwinsin ati sunci diboka kekebdarur. Sun Er Imtamnyi Uram eryuryangan nang ara a tukwetam bun nang kuramingnyi to asing diramingiryok, Ni Nai Imtamnyi urasintam aryi tuba-tuba kuramingiryi, Er Imtamnyi bisi erkarenung. A deyok aryi, Niryi sunti a nang ati, ‘ “Talyi nang aca,” tenebmunyei,’ ebmasin,” ebmou. 
MAT.18.11	“Ni Ninyi Dasinyi bira tukwetam yuryase ara, ‘Sun wanikamingnyi nang ati ingkirikoka lemdeirbinkwan,’ tenen yuryase. A deyok aryi, Niryi, ‘Sun tukwetam bun nang ati, “Talyi nang aca,” tenebmunyei,’ ebmasin.” Ato eboka Yesus biryi eterebmou.
MAT.18.12	Er Yesus biryi Er miliramnyi nang asi eterenmou ci, ton ato eboka eterebmou. “Sunda una tenebdaute do? Sun kankan dam aryi ninyi tentok er domba seratus baryi winirante asi tentok wanikmote ura, una kubte do? Erci, ‘Malyi, domba tentok akwe wanikmanir,’ kum tenebte. Erda, erci er domba sembilan puluh sembilan baryi winirante mutuk dam takloboka a waningna domba tentok asi ingkiringbite. 
MAT.18.13	Ura, anyi biryi er domba wanikmote asi ingkiringbinmote ani, sirya asing eibdobte ura, er kanya kilkil mitik kum kubte. Niryi sunsi uram ton ebkwinsin ati sunci diboka kekebdarur. A domba damnyi biryi er domba waningna kum domba sembilan puluh sembilan baryi ati kilkil kanya borantiryok, erci a wanikmote domba tentok asi tubto eibdobte ati er kanya ara bisibkaboka iya kilkil kubkwamote. 
MAT.18.14	Ura, a domba damnyi biryi, ‘Domba tentok ababyi wanikminiknicei,’ tenerande to, sun Nai Imtamnyi bibabyi sun dib tenen nang kankan tukwetam bun nang ati, ‘Ninyi tentok ababyi wanikminiknicei,’ tenerur,” ebmou.
MAT.18.15	Ura, Er Yesus biryi ton ato eterebmou. “Sun kwit dib tenenanyi biryi sunti malyi dinyi kubsute ura, sun yuk aryi bindoka anyi yuk ab tonkwa ebdandumun ci, sunci anyi bisi, ‘Ato-ato kuboka malyi kubmanirim ati bitabdeibkwanim,’ eboka bitabdeibdarur. Ura, anyi biryi sun uram kekebte uca, ‘Diba, manmalibmakin,’ ebte ura, sun kwit biryi erdamnyi bitabdeibdandoka er malyi kun dinyi taklobte. 
MAT.18.16	Ba, anyi biryi sun, ‘Kan malyi kubmanirim dinyi asi taklobdum,’ en uram asi kum kekebsute ura, sunci bindoka ninyi tentok kum bitinyi kum inibdobmun ci, sun malyi kubdeibsunyi ab tonkwa tubto ebdankwandarur. Ati, ninyi tentok kum bitinyi kum kekebingnyi ba, sunci sun kwit asi, ‘Kan malyi kubmanirim dinyi asi taklobdum,’ ebmunyi uca, sun ab sun kwit ab aryi sisikdandate deyok ara yuk nang urasintam aryi lak kibkwandur. 
MAT.18.17	Ba, a inibdobmunyi nang tentok kum bitinyi kum aryi sunsi malyi kubdeibsounyi bisi, ‘Kan malyi kun dinyi taklobdum,’ ebmangnyi ababyi, anyi biryi sun enmangnyi uram kum kekebte ura, sunci Er Imtamnyi Uram kekena ati bulun nang dam bindoka er malyi kun dinyi lak ebkwandarur. Ba, Er Imtamnyi Uram kekena ati bulun nang aryi, ‘Kan malyi kun dinyi taklobdum,’ ebmangnyi ababyi kum kekebte ura, sunci anyi biti, ‘Iya malyi kunanyi,’ tenebdate. Ara, sunci anyi biti, ‘Anyi bira Er Imtamnyi Uram walwal atonyi kurur,’ tenena teleb. Tonda, sunci ato kunanyi biti, ‘Anyi bira Roma weik sienyi Kaisar biti pajak dengna molormilinanyi bitonyi kuboka malyi kunanyi kurur,’ tenena teleb.
MAT.18.18	Tonda, Niryi sunsi dib en uram ton ebkwinsin ati diboka kekebdarur. Sunda Er Imtamnyi Uram kekena ati bulurandum nang ara, ‘Nunda tukwetam nang ara ato-ato kubkwayeb,’ ebmunyi ura, Er Imtamnyi bibabyi neiktoto, ‘Ato-ato kubdarur,’ ebkwande. Ba, sunci, ‘Nunda tukwetam kun nang ara ato-ato kuna mem,’ ebmunyi ura, Er Imtamnyi bibabyi neiktoto, ‘Ato-ato kuna mem,’ ebkwande.
MAT.18.19	Tonda ebkwinsin ara ato. Sunda tukwetam nang kankan aryi ninyi bitinyi aryi neik kanya boboka, ‘Ato-ato dinyi Er Imtamnyi bisi molobkwinim,’ tenen molobmunyi ura, Ni Nai Imtamnyi biryi ato molon dinyi kunuboka karebkwansir. 
MAT.18.20	Ninyi bitinyi kum winiryi kum aryi neik dam bulubmangnyi nang ara Ni si deib aryi bulubmangnyi ura, adikum Nibabyi sun ab tonkwa miliboka kubkwayeb. A deyok aryi, Niryi sunsi, ‘Sunda neik kanya boboka molobmunyi tok Ni Nai Imtamnyi biryi kunubkwansir,’ ebmasin,” ebmou.
MAT.18.21	A sirya ura, Petrus biryi yandoka Er Yesus bisi ato eboka asibdenmou, “Nai Eteresurumnyi, ni kwit dib tenenanyi biryi nisi malyi kubdongobnici ura, niryi er malyi kun dinyi luba kiboka antanibdobkwanim ara liki unabaryi antanibdobkwanim do? Liki tabaryi malyi kubdongobnici ababyi, liki tabaryi ababyi antanibdobkwanim do?” Ato eboka asibdenmou.
MAT.18.22	Uca, Er Yesus biryi ersi ato ebmou, “Ato tenen kum. Niryi kansi ebkwinkin uram diboka kekebdum. Liki tabaryi akwe antanirdordana mem. Erda, liki tabaryi liki tujuh puluh baryi tabakoka sun kwit biryi malyi kubdongobmasingnyi ababyi, sunci er malyi kun dinyi tuba-tuba luba kibmun ci, antanibdobkwandarur.
MAT.18.23	Ati, sunci, ‘Nun kwityabwe malyi kubdongobsingnyi dinyi tuba-tuba luba kibibiryok, antanibdobtibyi,’ tenen bikwandum ati kekebdarur. Er Imtamnyi bira Weik Sienyi kurur ci ninyi ilinto Er amwetam kimdeirirur deyok ati kiklibdeibkwan. Ara, tukwetam aryi kuboka weik sienyi ton kuramwe ba, er wa irmilin nang ara er dinyi yuk-yuk bobloamnyi ati, erci sunti, ‘Ni dinyi yuk-yuk bobloamnyi asi tamuboka dekeibsiting,’ tenen nabmou. 
MAT.18.24	Er wa irmilin nang bobloamnyi dinyi nukoka lilibmai ci, dengna weik keil si talenta yubwa-yubwa ara sepuluh ribu baryi bobloantunyi bisi weik sienyi urasintam boyanmai. 
MAT.18.25	Bok, a dengna weik bobloamunyi biryi keil uang damnyi bisi tubto tamubkarebman kum deyok aryi, keil uang damnyi biryi ersi ato ebmou. ‘Kan talerandim bona nirya asi doboka dekeibingnyi ura, niryi keil uang dengna weik dinyi bobloabumwe asi tamuboka dobdobkwan. Tonda, kan ab kan ner ab kan mabwe nermabwe ab ara yuk nang asi dekeibsingnyi ura, ni keil uang dengna weik dinyi bobloabumwe asi tamuboka dobdobkwan,’ ebmou.
MAT.18.26	Uca, a wa irmilinanyi keil uang mitik kum bobloamunyi biryi er kutam ikdongoboka er nai urasin dam luknubdongobmou ci, ato ebmou. ‘Nai ukubloaminyi ba, aminda aryi kan keil uang boblobse dinyi nirya asi unubkwankin arya,’ ebmou. 
MAT.18.27	Uca, a weik sienyi biryi a co bok ilinto bobloamunyi bisi boukwe kibmou ci, erci, ‘Kan co bok ilinto boblobumwe asi ni luba kibkwan uca, niryi kansi, “Tamuboka dekeibnurum,” kum ebkwankin,’ ebmou ci, ‘Kan da birum,’ eboka lobdeibmou.
MAT.18.28	Uca, a wa irmilinanyi bira a weik sienyi ai aryi kuboka baitam anaboka yibinmou. Ura, bisik noutam banmou uca, er ab neik wa irmiliramnyi nang kankan aryi tonyi ab ebdanmarei. Ura, er lobdeibmunyi biryi, ‘Ei, anyi biryi keil uang dengna mitik dinyi si dinar seratus baryi bobloanou,’ tenen erci er kwit bisi bico kum tenebmou. Erda, erci er kwit dam bindoka er yinkorokna talebdongobmou ci, ato ebmou, ‘Kanda ni keil uang si dinar seratus baryi boblobumwe asi ola unubnurum,’ ebmou. 
MAT.18.29	Uca, er kwit biryi er kutam ikdongoboka ersi ato eboka molobmou, ‘Ukublobmaminyi ba, co bok nirya asi unubkwankin,’ ebmou.
MAT.18.30	Molobmou bok, er kwit lobdeibmunyi biryi er kwit co bok boblobmunyi uram kum kekebmou. Erda, erci er kwit boboka ninyi wenen ai dongorbinmou. Ara, ‘Kan boblobmumwe co bok nirya asi sirya tamurkarebniminyi ura, lobdeibkwankin,’ eboka ninyi wenen ai dongorbinmou. 
MAT.18.31	Ura, sun kwityabwe neik wa irmiliramnyi nang aryi a kubmou to asing eibmai uca, sunda engen kanya boboka sun nai weik sienyi bisi bindoka a kubmou to nirya nukarebmai.
MAT.18.32	Uca, a weik sienyi biryi er wa irmilinanyi lobdeibmunyi bisi nabmou ura, erci ersi ato ebmou, ‘Kanda yu biribdob wa irmilinanyi kurum se. Kanci co bok ilinto bobloamumwe ba, nisi moloryanmumwe uca, niryi kansi, “Ni luba kibkwan ati, ‘Tamurkarebdum,’ eboka kum molobkwankin,” eboka lobdeibmakise. 
MAT.18.33	Niryi kanti bico tenebmakise to, kanbabyi neiktoto kan kwit biti bico tenebmatum. Ati, kanci unato ati kan kwit biti bico kum tenebmarim ci, “Kan bobloamumwe dinyi luba kibkwan,” kum ebmarim do?’ 
MAT.18.34	Ura, weik sienyi er yu weik aryi ato eboka arukdeibmou, ‘Anyi bisi ninyi wenen ai kalingna nang taruk dam karebmunyi ura, sunci ersi mambul weik dinyi kareboka wenebting,’ eboka arukdeibmou. Ara, ‘Anyi biryi bobloamwe dinyi nirya asi unubte ura, niryi ersi lobdeibtinyi,’ eboka ninyi wenen ai dongobmou,” ebmou.
MAT.18.35	Enmou cok, Er Yesus biryi Er miliramnyi nang asi ato ebmou, “Sun kwit biryi sunsi malyi kubdongobsici ura, sunci sun kanya dam aryi, ‘Er malyi kubdongobmanir dinyi asi luba kibniryok, antanibdobkwanim,’ tenen kubdarur. Ba, sunci sun kwit malyi kun dinyi luba kum kibdate ura, Ni Nai Imtamnyi bibabyi neiktoto sun Er urasintam aryi malyi kurandum dinyi ababyi kum kilibsute. Ara, tukwetam aryi kuboka weik sienyi biryi er wa irmiliramnyi nang ati kuramwe to, Ni Nai Imtamnyi bibabyi neiktoto sunti kubkwansir,” ebmou.
MAT.19.1	Er Yesus biryi a uram nirya asi sirya eterebmou ura, Erda Galilea mutuk aryi kuboka anabdobmou ci, Yudea mutuk binmou. Ara, me Yordan me dam otam buramwe mutuk binmou. 
MAT.19.2	Banmou ba, ninyi ilinto aryi buluboka Ersi miliryanmai. Ura, Yordan me dam otam buramwe mutuk binmou ura, Erci u yin nang ilinto asi kwetebmou.
MAT.19.3	Ura, Musa kerek sengna uram nunukeiboka miliramnyi nang si Farisi nang ton aryi Er Yesus dam yanmai. Ara, sunci, “Er Yesus bisi asirdena ton asibdetibyi uca, Erci uram dekeiboka manmalibte,” tenen Er dam yandoka ato ebmai, “Er akenyi bira er doamwe ner asi taklobte ara una deyok deib aryi ur taklobte do? Deyok nirya utotoa deib aryi ur taklobte do kum do?” Ato eboka asibdenmai.
MAT.19.4	Uca, Er Yesus biryi sunsi ato ebmou, “Er akenyi biryi er doamwe ner asi tanglona mem. Er Imtamnyi Uram umbura aryi kerek sekamwe dinyi asi sunci kum nukmarum do?
MAT.19.4	‘Yuma kobdob talak aryi Er Imtamnyi utotoa nirya kikniamunyi biryi sal ab ner ab tonkwa kiknibmou. 
MAT.19.5	Sal ab ner ab tonkwa kiknibmou deyok aryi, sal bira er nai er kwin taklobci ura, er ner ab tonkwa kibdeibci ura, sun nang bitinyi ara tub tentok ato kubkwanding.’ 
MAT.19.6	Uca, sun nang bitinyi ara yuk-yuk tuba kum kubkwanding. Erda, antaniboka tentok akwe kubkwanding. Ara, Er Imtamnyi biryi, ‘Sal ab ner ab ara tonkwa kurantiring,’ eboka antanibdeibmou deyok aryi, ninyi aryi, ‘Er akenyi biryi er ner ur taklobte,’ eboka bokeibingnyei,” ebmou.
MAT.19.7	Uca, sun Farisi nang aryi Ersi ato eboka asibdenmai, “Ato ebmarim bok, Musa biryi,
MAT.19.7	‘Unanyi biryi er ner dobdandiryok taklobkwamaci ura, er ner asi, “Iya takwankin,” eboka sengna kerek sengna karebdiryok, ur taklobdur,’ eansou. 
MAT.19.7	Ara, Musa biryi unato ati ato eansou do?” Ato eboka asibdenmai.
MAT.19.8	Uca, Er Yesus biryi sunsi ato ebmou, “Sunda Israel yala nang kanya ara kat weik kuransir deyok aryi, Musa biryi, ‘Ato-ato kubmun cok, sun ner ur taklobdarur,’ eansou. Bok, yuma kobdob talak ara Er Imtamnyi biryi utotoa nirya kiknibmou talak aryi, Erci, ‘Sun doamunyi ner ur taklobdarur,’ kum eansou. 
MAT.19.9	Bok, Niryi sunsi ebkwinsin uram asi diboka kekebdarur. Unanyi biryi er doamwe ner asi taklobdiryi, yuk ner asi dobci ura, anyi bira ner ukula donanyi kurur arya. Ba, yuk nang aryi er ner asi ukula yobmating ura, er akenyi biryi er ner asi ur taklobte,” ebmou.
MAT.19.10	Uca, Er miliramnyi nang amolbaryi aryi Yesus bisi ato ebmai, “Er akenyi biryi er ner asi taklobman kum kubte ura, sal ab ner ab dordana kubdingnyei tenebmab,” ebmai.
MAT.19.11	Bok, Er Yesus biryi sunsi ato ebmou, “Ninyi nirya ara a uram deyok kum dororaming. Erda, Er Imtamnyi biryi a deyok ati eterebmaci nang akwe a uram deyok asi dororaming. 
MAT.19.12	Ner don kum nang ara yala winiryi kunung. Ton nang ara sun deibmai talak aryi kuboka den luru tomna nang ato kuraming ani, ner kum doraming. Ba, yuk nang ara ninyi aryi den luru tobmangnyi ani, ner kum doraming. Ba, yuk nang ara, ‘Er Imtamnyi Weik Sienyi kubdiryok ninyi ilinto Er amwetam kun nang kubting,’ tenen ‘Er Imtamnyi bisi busul kuboka wa irmilibtibyi,’ tenena deyok aryi, ner kum doraming. Sun a uram bikdobingnyi nang ara a uram bingdona teleb.” Ato eboka Er Yesus biryi Er miliramnyi nang asi ebkarebmou.
MAT.19.13	Ura, ton nang ara sun mitik mabwe nermabwe boboka Er Yesus dam boyanmai. Ara, “Er Yesus biryi nun mabwe nermabwe deici asi er taruk deibdongoboka Er Imtamnyi bisi molormilibkwande,” tenen sun mabwe nermabwe boboka Er Yesus dam boyanmai. Bok, Er miliramnyi nang aryi, “Sun mitik mabwe nermabwe boyamunyei,” eboka a nang asi kereboka erekdobmai. 
MAT.19.14	Bok, Er Yesus biryi ato ebmou, “Mitik mabwe nermabwe ara Ni dam ur yanung ati bisik sekmunyei. Er Imtamnyi bira Weik Sienyi kurur ci, ninyi ilinto Er amwetam kun nang asi kimdeirirur ara ato mabwe mitik mabwe kanya bon nang asi Er amwetam kun nang kimdeirirur. A deyok aryi, mitik mabwe nermabwe ara Ni dam ur yanung,” ebmou. 
MAT.19.15	Ebmou ura, Er Yesus biryi Er taruk lakoka a mitik mabwe nermabwe deici deibdongobmou ci, Erci sunsi kisal dakmou. Ura, akiryi anaboka Er yuk ai binmou.
MAT.19.16	Ura, kamnyi tentok ara bona bon dinyi ilinto taleramunyi biryi Er Yesus dam yandoka ato eboka asibdenmou, “Ninyi eterenanyi, teleb kun dinyi dan dinyi asi niryi kunubtinyi uca, iya kam kun dinyi dobdobtinyi do?” eboka asibdenmou. 
MAT.19.17	Uca, Er Yesus biryi ato ebmou, “Kanda unatoa ati, ‘Dan dinyi ara teleb kun dinyi kurur,’ eboka asibdenmanirim do? Er Imtamnyi tentok ara diboka Telebnyi kurur. Ati, kanci, ‘Kam kun dinyi dobdobtinyi,’ tenebminyi ura, Er Imtamnyi biryi, ‘Ato-ato kubdarur,’ eansou uram yuk-yuk asi kunubkwandum,” ebmou. 
MAT.19.18	Uca, er kamnyi biryi Er Yesus bisi ato eboka asibdenmou, “Er Imtamnyi biryi, ‘Ato-ato kubdarur,’ en uram kankan aryi dan uram ati kunubkwan do? Ebmou uca, Er Yesus biryi ersi ato ebmou,
MAT.19.18	“Ara, ‘Ninyi ona mem,’ ebsou uram ton kunubdum.
MAT.19.18	Tonda, ‘Yuk nang ner ukula yordana mem,’ ebsou uram ton kunubdum.
MAT.19.18	Tonda, ‘Yuk nang dinyi asi ukula dona mem,’ ebsou uram ton kunubdum.
MAT.19.18	Tonda, ‘Sun tola ati yuk nang asi tatab-tatab ena mem,’ ebsou uram ton kunubdum.
MAT.19.19	Tonda, ‘Sun nai sun kwin ab ati sunci, “Nun nai nun kwin,” tenen teleb kubdeibdarur,’ ebsou uram asi kunubdum. 
MAT.19.19	Tonda, ‘Sundamnyi biti boukwe kimnandarum to, yuk nang ababyi boukwe weik kibdarur,’ ebsou uram asi kunubdum,” ebmou. 
MAT.19.20	Uca, a kamnyi biryi Er Yesus bisi ato ebmou, “A ebmarim dinyi ara nira nirya kunubde banun ati, dan dinyi asi ton kum kunubde banun do?” Ato eboka asibdenmou.
MAT.19.21	Ura, Er Yesus biryi anyi bisi ato ebmou, “Kanci kan kanya tam aryi, ‘Er Imtamnyi biryi arukdeibsou uram asi sunglona kum uca kunubdeibtinyi,’ tenebminyi ura, kanci kan talerandim bona bon dinyi nirya asi doboka dekeibminyi ura, kan dobdobkwandim co bok nirya asi sun utotoa bona kum nang asi karebdum. Kanci ato kunubde biminyi ura, Er Imtamnyi biryi kansi imtam aryi kuboka iya teleb dinyi karebkwankir. Ura, kan bona bon dinyi sirya dekeibminyi ura, kanci yandoka Nisi milibnurum,” ebmou.
MAT.19.22	Uca, a kamnyi biryi ato uram kekebmou ba, erci er kanya tam aryi, “Se, ni bona bon dinyi talya taknyei,” tenen mambul kanya bobmou ci, Er Yesus biryi ebmou to kum kunubmou. Erda bona ilinto taleramunyi kuramwe deyok aryi, erci, “Ni bona bon dinyi talya taknyei,” tenebmou.
MAT.19.23	Ura, Er Yesus biryi Er miliramnyi nang asi ato ebmou, “Niryi sunsi dib en uram ton ebkwinsin ati diboka kekebdarur. Sun bona ilinto boboka taleramingnyi nang ara, ‘Er Imtamnyi Weik Sienyi biti amwetam kun nang kibtibyi,’ tenen ukubdetingiryok, sunda Er Imtamnyi amwetam kibting ara ikin mitik kum kubte. 
MAT.19.24	Ati, Niryi neik dinyi sunsi tubto ebtabakdeibkwinsin. Weik bisam si unta ara yumci um bisik mitik bisik wengbite do? Ato tenen kum. Ura, bona bon dinyi ilinto talerandinyi bira Er Imtamnyi Weik Sienyi amwetam kunanyi kibte do? A dinyi ara tabakoka iya ikin dinyi kubte ati ebman,” ebmou.
MAT.19.25	Ato ebmou asi Er miliramnyi nang aryi kekebmai ci, sunci, “Naie,” tenen ilil kanya bobmai ci, ato ebmai, “Sun bona bon nang aryi lemna dinyi dobdobman kum kunung ati, ninyi tentok ababyi lemna dinyi kum dobdobte tenebmab,” ebmai.
MAT.19.26	Uca, Er Yesus biryi sunsi asing dinmou ci, ato ebmou, “Tukwetam nang mikib deib aryi lemna dinyi dobdobman kum. Bok, Er Imtamnyi bira iya mikibnyi kurur ci, utotoa nirya asi kiknibte ati, Erda ilil tenen dinyi kiknibtiryok, lemna dinyi karebte,” ebmou.
MAT.19.27	Ura, Er Yesus miliramunyi si Petrus biryi Er Yesus bisi ato eboka asibdenmou, “Nai, nunda nun dinyi nirya asi taklobmoubwe ani, Kansi iya milikunub ati, nun unato dinyi dobdobkwayeb do?” Ato eboka asibdenmou.
MAT.19.28	Uca, Er Yesus biryi sunsi ato ebmou, “Niryi sunsi dib en uram ebkwinsin ati sunci diboka kekebdarur. Sirya kobdob uki tum berekci ura, Er Imtamnyi biryi minob kuanci dinyi nirya tamuboka bitabdeibkwande ba, Ni Ninyi Dasinyi bira iya erebdob sokon bukwan ba, sunda Nisi miliranurum nang ababyi erebdob dinyi dobdobkwandum. Ati, sunda ninyi amolbaryi ara erebdob sokon yuk-yuk burbimun ci, sunci, ‘Sun deyok kubmar do kum do?’ tenen sun Israel yala amolbaryi nang aryi deibdoba nang kunuamnyi dinyi nirya asi lilibkwandum 
MAT.19.29	Tonda, unanyi-unaner ara Nira sun Du biti, ‘Milibkwan,’ tenen sun dinyi nirya asi taklobingnyi ura, Er Imtamnyi biryi liki seratus baryi tabakoka unubdiryok karebde uca, kisal dangna dinyi ilinto dobdobkwaming. Tonda, iya kam kun dinyi tabakoka dobdobkwaming. Ara, Niti, ‘Milibkwan,’ tenen sun kuramingnyi ai kum, sun ner kum, sun duweityabwe kum, sun malnerabwe kum, sun nai sun kwin nong kum, sun mabwe nermabwe kum, sun wa in dam kum takloboka yibaramingnyi ura, Er Imtamnyi biryi liki seratus baryi tabakoka unubdiryok karebde uca, kisal dangna dinyi mitik kum dobdobkwaming. Tonda, iya kam kun dinyi tabakoka dobdobkwaming. 
MAT.19.30	Bok, ninyi ilinto ara ukuryok talak aryi erebdob nang kuraming bok, aminda aryi tukwetam bun nang kubkwaming. Ba, ninyi ilinto ara ukuryok talak aryi tukwetam bun nang kuraming bok, aminda aryi erebdob nang kubkwaming.” Ato eboka Yesus biryi Er miliramnyi nang asi eterebmou.
MAT.20.1	Er Yesus biryi Er miliramnyi nang amolbaryi asi eterenmou ci, ton ato eterebmou. “Niryi sunsi, ‘Sun erebdob nang ara tukwetam bun nang kibkwaming ba, sun tukwetam bun nang ara erebdob nang kibkwaming,’ ebmasin deyok aryi, kiklina uram ton ebkwinsin. Ara, ‘Er Imtamnyi bira ato-ato kuboka iya Weik Sienyi kurur ci, ninyi ilinto Er amwetam kun nang kimdeirirur,’ tenen kiklina uram ton ebkwinsin. Wa in damnyi tentok ara, ‘Ni anggur co wa ibmilibkwaming ati tiya wa irmilin nang ingkirikwan,’ tenen belekuna kobdob bukoka anabdobmou ci, er wa irmilikwanting nang asi ingkirikde binmou. 
MAT.20.2	Ingkirikde binmou ura, ninyi ton nang aryi, ‘Kan wa irmilibkwayeb,’ ebmai ba, erci sunsi, ‘Uki tentok wa irmilibmunyi ba, keil uang si dinar tentok ara kikiman dengna dinyi sun yuk-yuk asi dekoka karebkwansin,’ ebmou. Uca, sunci, ‘Teleb,’ ebmai ura, er wa in damnyi biryi a nang asi, ‘Ni wa in dam bindoka wa ibmilibdarur,’ eboka bokdonokmou. Uca, sunci bindoka wa irmilibmai.
MAT.20.3	Ura, belekuna kiting yakna toubnibaryi kibmou ba, a wa damnyi biryi, ‘Wa irmilin nang yuk nang asi tabakwan,’ tenen erci anaboka yibanmou ci, dinmou uca, yuk nang ton dengdan ai dam asi talyi ur dem kuronmai asi eibmou. 
MAT.20.4	Ura, erci sunsi ato ebmou, ‘Sunbabyi ni anggur co wa in dam bindoka wa irmilibmunyi ura, niryi sunsi dengna kikiman dinyi karebkwansin,’ ebmou. 
MAT.20.5	Uca, sunbabyi bindoka wa irmilibmai.
MAT.20.5	Ani, kiting dukduk en kiting kibmou ba, er wa in damnyi biryi tamuboka bindoka talyi ur dem kuronmai nang asi ton tabakoka nabmou uca, sunbabyi wa in dam bindoka wa irmilibmai. Tonda, kiting yalingdein kiting kibmou ababyi, erci neiktoto talyi ur dem kuronmai nang yuk nang asi tabakoka nabmou ba, sunbabyi wa irmilibmai. 
MAT.20.6	Ani, sintam ara kiting deibkatabkwamwe talak ababyi kibmou ba, er wa in damnyi biryi, ‘Ni wa irmilin nang tabakwan,’ tenen anaboka talyi ur dem kuronmai nang yuk nang ab ebdanmai ura, erci sunsi ato eboka asibdenmou. ‘Sunda arub berekmar uki talak aryi kuboka ukuryok ababyi talyi ur dem kuronmarum ara unato ati talyi ur dem kuronmarum do?’ ebmou. 
MAT.20.7	Uca, sunci ersi ato ebmai, ‘Ninyi tentok ababyi nunsi, ‘Ni wa ibdeibnumunyi ura, dengna karebkwansin,’ kum ebmasir ati nunda talyi ur dem kuronmab,’ ebmai.
MAT.20.7	Ura, er wa in damnyi biryi sunsi ato ebmou, ‘Sunbabyi ni anggur wa in dam asi irbindarur,’ ebmou. Uca, sunbabyi bindoka wa irmilibmai.
MAT.20.8	Ani, kunuk dakmou ura, er wa in damnyi biryi er wa irmiliramnyi nang kalingnanyi bisi ato ebmou, ‘A wa irmilinmang nang nabminyi ura, niryi sunsi dekwan dengna karebdum. Dengna karebkwimin ci, aminda yandoka sintam aryi kuboka wa irmilibmabungwe nang asi deyok kouboka dekde birum. Ani, sirya kobdob ara sun yuma kobdob yandoka belekuna aryi kuboka wa irmilinmongwe nang asi dekde binkwandum!’ ebmou.
MAT.20.9	Ura, sintam kiting deibkatabkwamwe talak aryi kuboka wa irmilibmai nang asi nabmou ba, yanmai ura, erci sun yuk-yuk asi keil uang si dinar tentok karebde binmou. 
MAT.20.10	Ura, sun wa irmiliramnyi nang yuk nang ababyi nabmou ba, yanmai ura, erci sun yuk-yuk asi neiktoto dinar tentok karebde banmou. Ani, sun yuma kobdob yandoka belerukna aryi kuboka wa irmiliramnyi nang asi nabmou ba, yanmai ci, sunci, ‘Nunda uki weikanun wa ibmilibmab ati, nunda dengna dinyi tabangna dinyi asi dobdobkwamab,’ tenebmai. Tenebmai bok, sunbabyi ninyi yuk-yuk aryi keil uang si dinar tentok akwe dobdoro yibinmai. 
MAT.20.11	Ura, sunci a dengna asi sirya dobdobmai ura, sunci, ‘Co bok tabakoka deksute,’ tenen er wa in damnyi bisi ato eboka uram talebmai ci, ato ebmai, 
MAT.20.12	‘Yuk nang a tikmang ara ukuryok yandoka kiting tentok akwe irmilibmang asi dekmarim ci, dinar tentok karebmarim. Ba, nunda belerukna aryi kuboka wa irmilibmakib nang ara wa il weik aryi mambul kunmabiryok, kiting u yiransir dinyi bonmab ababyi tabangna kum uca neik dengna dinyi akwe karebmasirim se. A dinyi ara malyito kubmasirim,’ ebmai.
MAT.20.13	Ebmai bok, er wa in damnyi biryi a wa irmiliramnyi nang kankan aryi ninyi tentoknyi bisi bindoka ersi ato ebmou, ‘Ni kwit e, niryi kansi kikiman dinyi akwe karebmakin. Niryi kansi, “Ni wa irmilibniminyi ura, dinar tentok dekoka karebkwankin,” ebmakonwe uca, kanci niti, “Teleb,” ebnumwe to sirya karebmakin. 
MAT.20.14	Ati, kanci a dekmakin dinyi asi dobdobmin ci, da birum. Niryi, “Aminda wa irmiliryanmanungwe nang ababyi neik dinyi akwe kareboka dekwaman,” tenebmanto sirya dekman. 
MAT.20.15	A karebde banman keil uang ara ni dinyi akwe kunurur ati, niryi teleb tenebnici tok ninyi yuk-yuk asi karebde bitinyi ara mem kuma. Nira teleb kanya bobniryok, langdeiboka karebde banunyi kunun deyok aryi, kanci kan kanya dam aryi yu kubmarim do?’ eboka asibdenmou.” 
MAT.20.16	Ato enmou cok, Er Yesus biryi Er miliramnyi nang asi ato ebmou, “Ato kuboka aminda aryi yandoka wa irmilin nang ilinto ara erebdob nang ato kibkwaming. Ba, sun yuma kobdob yandoka wa irmilin nang ilinto ara tukwetam bun nang ato kibkwaming,” ebmou.
MAT.20.17	Ura, Er Yesus biryi, “Eikatei Yerusalem binkwayeb,” tenen bisik noutam aryi banmou ba, Erci Er miliramnyi nang amolbaryi asi sun yuk nabmou ci, sunsi ato ebmou, 
MAT.20.18	“Nunda Yerusalem atei banmab ani, binmabyi ura, ninyi aryi Ni Ninyi Dasinyi bisi dobtaleboka Er Imtamnyi kan ninyi kan noutam kuboka antanirdeirin deyok nang ab sun Musa kerek sengna eteren nang sun taruk dam ab dobkarebkwaning. Ura, a nang aryi Niti uram sekwetebningiryok, ‘Obkwanung,’ ebkwamaning. 
MAT.20.19	Ura, a nang aryi kuboka Nisi bobindoka sun Er Imtamnyi Uram kum bingnung nang dam dobkarebkwaning. Ara, ‘Sun Er Imtamnyi Uram walwal nang aryi Anyi bisi ina ngilikoka tabwe aryi kulaboka co lase deib aryi laboka bing dakting,’ tenen dobkarebkwaning. Ura, Ni dibmanyi ani, uki winiryi tum berekci ura, Er Imtamnyi biryi Nisi kam bukeibkwanir.” Ato eboka Yesus biryi sun dam lak ebmou.
MAT.20.20	Ura, Zebedeus ner ab er mabwe Yakobus ab Yohanes ab ara Er Yesus dam yanmai. Ura, sun kwin biryi, “Ni molobkwan tok Yesus biryi kunubdeibnute,” tenen er kutam ikdongobmou. 
MAT.20.21	Ura, Er Yesus biryi ato ebmou, “Kanda unato ati tenebmarim ci, yanmarim do?” ebmou. Uca, a ner aryi Ersi ato ebmou, “Kanci karebminyi uca, ni mabwe bitinyi atam tikmaring ara Kan bukwandim erebdob sokon dinatam-dinatam buktiring ati molobmakin. Ati, Kanda Weik Sienyi kuboka ninyi ilinto asi Kan amwetam bun nang asi kibdeibmaminyi ura, ni mi tonyi bisi, ‘Ni siriktam buryarum,’ ebmin ci, ni mi yuknyi bisi, ‘Ni kwanimtam buryarum,’ ebdum,” ebmou. 
MAT.20.22	Ato eboka molobmou bok, Er Yesus biryi sunsi ato eboka dekeibmou, “Sun molobmanurum dinyi ara bita kum bikmarum cok, molobmarum. Ni yibkwan moyok aryi kuboka sunda yibtururum do?” ebmou. Uca, sunci, “Er mambul dinyi ilinto dobdobkwande ati kiklibmar,” tenen kum bikmarei ci, sunci ato ebmarei, “Malyi. Nunbabyi kan yibkwandim moyok aryi kuboka yibkwantinimnya,” ebmarei. 
MAT.20.23	Ebmarei ba, Er Yesus biryi sunsi ato ebmou, “Ni yibkwaman moyok aryi kuboka sunbabyi yibkwandurum ara sunbabyi mambul dinyi dobdobkwandurum. Bok, sunci Nisi molobmanurum to Niryi kunubdeibman kum. Ara, Niryi, ‘Ni siriktam buryarum, Ni kwanimtam buryarum,’ ena ati mikib kum bonun. Erda, Ni Nai Imtamnyi biryi teleb tenebci tok nang ara Ni siriktam ab kwanimtam ab bukwaming,” ebmou.
MAT.20.24	Ura, Er Yesus miliramnyi nang ton yuk takubaryi nang aryi Yakobus ab Yohanes ab aryi molobmarei to deyok ati kekebmai ura, sunci a nang susuk asi yu kanya bobmai. 
MAT.20.25	Ura, Er Yesus biryi Er miliramnyi nang amolbaryi nirya asi nabmou ura, Erci sunsi ato ebmou. “Sun im dangna tukwe dangna aryi kuboka weik sien nang ab erebdob nang ab ara sun amwetam kun nang ati bisibkaboka mikib deib aryi arung-arungdeiriraming. Sunci a dinyi bikmarum. 
MAT.20.26	Bok, sunda Nisi miliranurum nang ara ato kubmunyei. Erda, sun kankan aryi, ‘Nira Erebdobnyi kibtinyi,’ tenebdinyi bira erdamnyi luknubdongoboka er kwityabwe dibnilibkwandur. 
MAT.20.27	Ba, sun kankan aryi, ‘Nira sienyi bitonyi kibtinyi,’ tenebdinyi bira erdamnyi luknubdongoboka er kwityabwe aryi arukdeibmangnyi uram kunubde bananyi kibkwandur. 
MAT.20.28	Ni Ninyi Dasinyi bira tukwetam yuryase ara, ‘Ninyi aryi Nisi dibnilibniting,’ tenen kum yuryase. Erda, Niryi, ‘Ninyi dibnilibniryok lebde binkwan,’ tenen yuryase. Ara, ‘Ninyi ilinto lebdeibkwan ati ninyi ur obniting,’ tenen Nidamnyi karebde banun to, sunbabyi neiktoto yuk nang asi dibnilibde bana teleb,” ebmou.
MAT.20.29	Ura, Er Yesus ab Er miliramnyi nang ab aryi atei Yerikho aryi anabdobmai ci, banmai ura, ninyi ilinto atei yukdongo-yukdongo Ersi milibmai. 
MAT.20.30	Ura, bisik noutam banmou ba, ninyi bitinyi asing kuamwe nang ara bisik iririkna dam bukmarei ci, kekenmarei uca, “Er Yesus yibankwamar aryok,” ena uram kekebmarei. Ura, sunci uram doboka ato ebmarei, “Se Nai Arungdeirisurumnyi. Weik sienyi Daud deibdobanyi se. Kanci nunsi boukwe kibdobsimin ci, kwetebdeibsurum,” eboka uram dobmarei.
MAT.20.31	Ato eboka uram weik dobmarei bok, sun bulubmai nang aryi a bitinyi nang asi, “Uram kilikdurum,” eboka erekdobmai. Erekdobmai bok, a bitinyi nang aryi uram weik dobtabakmarei ci, ato ebmarei, “Se Nai Arungdeirisurumnyi. Weik sienyi Daud deibdobanyi. Kanci nunsi boukwe kibdobsimin ci, kwetebdeibsurum,” ebmarei. 
MAT.20.32	Uram weik dobmarei asi Er Yesus biryi kekebmou ci, Erci tikloboka sunsi nabmou ba, Er dam binmarei ura, Erci sunsi ato eboka asibdenmou, “Sunci Nisi, ‘Ato-ato kibdeibsute,’ teneranurum ara una tenebmanurum?” eboka asibdenmou.
MAT.20.33	Uca, sunci Ersi ato ebmarei, “Nai Arungdeirisurumnyi. Nun asing kubsou ati Kanci erekdeibsutum ba, asing eibkatabtinimnyi,” ebmarei. 
MAT.20.34	Uca, Er Yesus biryi a bitinyi nang asi boukwe daksakdobmou ba, Erci sun asing asi bol libdenmou ba, sun asing eibkatabmarei. Ura, sun asing eibkatabmarei ura, a bitinyi nang aryi Er Yesus bisi milibmarei.
MAT.21.1	Er Yesus ab Er miliramnyi nang amolbaryi ab welebanmai ani, weik atei Yerusalem dam binkwamai ci, Yerusalem dam buramwe mutuk kon si Zaitun aryi doramnyi atei Betfage dam binmai. Betfage atei dam binmai ura, Er Yesus biryi Er miliramnyi nang kankan aryi ninyi bitinyi bokeibmou. 
MAT.21.2	Bokeibmou cok, Erci sunsi ato ebmou, “Sun urasin deiboka binkwamarurum atei eisi birurum. Akatei dam wengbarurum ci, dirurumnyi uca, bisam keledai ner birikdeibmang ab er mi ukuryok kabunyi nebmar ab tonkwa kuranding asi asing eibkwandurum. Asi, loboka bobdurumnyi ura, a keledai bitinyi asi nisintum a boyarurum. 
MAT.21.3	Loboka boyangarurumnyi ba, akatei nang aryi sunsi, ‘Sunda a bisam keledai ara unatoa ati lobdongoboka bobanmarurum do?’ eboka ton asibdesingnyi ura, sunci ato ebkwandurum. ‘Nun Nai Arungdeirisurutnyi biryi a keledai ati, “Boyarurum,” ebmasir ati, boryanmanim. Tiya ati bobinabnimnyi ani, nun Nai biryi ebsici uca, nun a keledai asi tubto ola tamurboyankwanim aryok,’ ebkwandururum.” Ato eboka Yesus biryi Er miliramnyi nang kankan aryi ninyi bitinyi bokeibmou.
MAT.21.4	Er Yesus biryi, “Keledai Ni dam boyarurum,” eboka arukdeibmou ara Er Imtamnyi biryi uram ebdeibmaca bobaramunyi tentoknyi aryi minob kerek sekdeiamwe to kunubkwamwe ati arukdeibmou. 
MAT.21.5	Ara, anyi biryi minob ura ato eboka kerek sekdeiamwe,
MAT.21.5	“Sun Sion atei nang asi ato ebkwandum,
MAT.21.5	‘Sun asing dibdendarur.
MAT.21.5	Sunsi arukdeibkwansir Weik Sienyi sun dam yanganmar anune.
MAT.21.5	Erda luknubdob kanya borutnyi bira bisam keledai deici bukdiryok yankwamasir.
MAT.21.5	Ara, keledai mi kabunyi ukuryok nebmar deici asi bukmararyi yanganmar.’” 
MAT.21.5	Ato eboka Er Imtamnyi Uram ebdeibmaca bobaramunyi tentoknyi biryi minob eboka kerek sekdeiamwe to, Yesus biryi kunubmou.
MAT.21.6	Ura, a bitinyi nang bindoka Er Yesus biryi sunsi ebmou to kunubmarei. 
MAT.21.7	Ara, binmarei ani, a bisam keledai ab er mi ab boyanmarei. Ura, Er miliramnyi nang sun alib ongon aling asi kwiribloboka keledai deici yangabdeibmai ura, Er Yesus bira a bisam keledai deici burwelebinmou. 
MAT.21.8	Ba, Er Yesus bira a bisam keledai deici bukoka banmou ura, ninyi yubwa-yubwa ilinto bulubmai ura, sunci Er Yesus biti, “Nun Nai Weik Sienyi bisi kibdobkwayeb,” tenen sun ongoramnyi alib ongon aling asi kwiribloboka Er Yesus binkwamwe bisik ai deibde binmai. Tonda, yuk nang ababyi, “Nun Nai bisi kibdobkwayeb,” tenen co te sektaleboka Er Yesus biryi binkwamwe bisik ai deibde binmai. 
MAT.21.9	Ura, Er Yesus bira keledai deici bukoka banmou ba, ninyi ilinto menekoka banmai nang ab aminda tam yanganmai nang ab aryi uram weik doboka ato ebde banmai,
MAT.21.9	“Hosana! Weik sienyi Daud deibdobanyi Er si weik ebkwayeb.
MAT.21.9	Er Imtamnyi bira nun arungdeirisurutnyi biryi bokdonokmou uca, weik sienyi Daud deibdobanyi bira nun dam yanganmar.
MAT.21.9	Ati, nunci nun dam yanganmaranyi bisi kisal dakwayeb.
MAT.21.9	Hosana! Er Imtamnyi bibabyi Anyi bisi kisal dakte,” 
MAT.21.9	Ato ebde banmai cok, sun bulubmai nang aryi Er Yesus bisi kibdobmai.
MAT.21.10	Banmai ani, Er Yesus weik atei Yerusalem dam wengbinmou ba, akatei nang nirya luluklabmai ci, uram ara ato eboka dobmai. “Anyi bira unanyi yanganmar ati, Er si weik eboka ato ebde yanganmang do?” eboka asibdenmai. 
MAT.21.11	Uca, a banmai nang ninyi yubwa aryi ato ebmai, “A yanganmaranyi bira Yesus a kunum. Erda, Galilea mutuk atei si Nazaretnyi kurur. Anyi bira Er Imtamnyi Uram ebdeibmaca bobananyi yanganmar ati ato ebde yanganmab,” ebmai.
MAT.21.12	Ura, Er Yesus Yerusalem atei dam binmou ura, Bait Allah ai ara Er Imtamnyi biti ninyi dama deirin ai dam wengbinmou ci, sun adikum aryi kuboka dengdaramnyi nang nirya asi yakdonokmou. Yakdonokmou cok, Erci co bok tamurkarerdan co lamna nirya dangublobmou ci, sun maka emnanyi dengdeiriramnyi nang bun sokon ababyi dangublobmou. 
MAT.21.13	Yakdonokmou cok, Erci sun dengdaramnyi nang asi ato ebmou. “Er Imtamnyi Uram aryi ato eboka sekdeiamnyi,
MAT.21.13	‘Er Imtamnyi biryi ato ebmou, “Niti ninyi dama deirin ai ati ninyi aryi ato ebkwaming, ‘Akai ara Er Imtamnyi urasintam yandoka Ersi molon ai kurur,’ ebkwaming,”’ ebmou. 
MAT.21.13	Er Imtamnyi Uram umbura aryi ato eboka kerek sekdeiamnyi bok, sunda dengdana nang aryi, ‘Co bok dengna weik dinyi tabakoka dobdobtibyi,’ tenen dengdarandum. Ato kubde barandum deyok aryi, sunda yuk nang bona co bok arabdob nang ato kurandum ci, Er Imtamnyi ai asi yuk nang bona co bok arabdob nang ai ato kibdeibmarum se!” Ato eboka erekdobmou ci, Yesus biryi sunsi yakdonokmou.
MAT.21.14	Ura, Er Yesus bira Bait Allah ai tuba kunmou bok, sun asing kuramwe nang ab yan tingkwaniramwe nang ab aryi Er dam yandobmai ba, Erci sunsi kwetebmou. 
MAT.21.15	Tonda, Er Yesus biryi ninyi kwetebdeibmou ara ilil tenen dinyi kiknibmou ba, sun mabwe nermabwe ara Bait Allah ai dam kubmai cok, sunci uram weik doboka Er Yesus biti ato ebmai, “Hosana, Weik sienyi Daud deibdobanyi Er si weik ebkwayeb,” ebmai. Uca, Er Imtamnyi kan ninyi kan noutam kuboka antanirdeirin deyok nang ab, Musa kerek sengna etereramnyi nang ab aryi mabwe nermabwe aryi uram doboka Er Yesus deyok ati ebmai uram asi kekebmai ba, sun kanya yu wekmou. 
MAT.21.16	Uca, sunci Er Yesus bisi ato ebmai, “Se, a mitik mabwe nermabwe aryi ato-ato enmaking uram ara kekebmarim do?” ebmai.
MAT.21.16	Uca, Er Yesus biryi sunsi ato ebmou, “Nibabyi sirya kekebman cok, Niryi sunsi, ‘Uram kilikdarur,’ kum ebkwan. A mabwe nermabwe ara ato-ato enmaning ara Er Imtamnyi Uram umbura aryi kerek sekamwe to kunubmang. Ara, Er Imtamnyi Uram aryi ato eboka kerek sekamwe,
MAT.21.16	‘Er Imtamnyi biryi karerande uca, sun alok mabwe nermabwe ab sun mum tuba yinmangnyi mabwe nermabwe ab ara Er Imtamnyi si weik ereraming.’ 
MAT.21.16	Er Imtamnyi Uram umbura aryi ato eboka kerek sekdeiamwe ara sunci ton kum nukmarum do?” Ato eboka Yesus biryi sunsi uram dekeibmou. 
MAT.21.17	Ato ebmou ura, Er Yesus biryi sunsi takloboka weik atei Yerusalem aryi anabdobmou ci, mitik atei si Betania bindoka mabmou.
MAT.21.18	Er Yesus mitik atei Betania mabmou ani, berekwe ura, belekuna kobdob tuba kubmou ba, Erda weik atei Yerusalem tamuboka banmou ba, kwaning atanmou. 
MAT.21.19	Ura, bisik noutam aryi banmou ba, diramwe uca, co kwarang tikamwe ton asi asing eibmou ci, Erci, “Co du dakoka yibkwan,” tenen a co kwarang dam tingbindoka ketengnamwe uca, du ton kum mouramwe, erda bok dem boramwe asi asing eibmou. Uca, Er Yesus biryi a co kwarang asi ato ebmou, “A co, kanda du ton kum borandim ati, iya du ton kum moubkwandim,” ebmou. Uca, a talak aryok a co kwarang koula dandobmou.
MAT.21.20	Uca, Er Yesus miliramnyi nang amolbaryi aryi asing eibmai ura, sunci sun kanya dam aryi, “Naie,” tenen ato ebmai. “A co kwarang koula asing kublabum en to aryok koula dandobmar ara una kuboka koula dandobmar do?” eboka asibdenmai.
MAT.21.21	Uca, Er Yesus biryi sunsi ato ebmou, “Niryi sunsi dib en uram ton ebkwinsin ati sunci diboka kekebdarur. Sunci sun kanya dam kankana kusina kum uca, Er Imtamnyi biti, ‘Ilil tenen dinyi kiknina ati Mikibnyi kurur,’ teneramunyi ura, sunbabyi ilil tenen dinyi kiknibdate. Ati, Niryi a co kwarang asi, ‘Koula dandobdum,’ ebman uca, koula dandobmar to, sunbabyi neiktoto kunubdate. Tonda, sunci Er Imtamnyi biti, ‘Ilil tenen dinyi kiknina ati Mikibnyi kurur,’ tenebdatiryok, sunci a mutuk kon asi, ‘Tobkakoka weik mekwan umbura wengbirum!’ ebdate ababyi sun ebmamunyi tok kunubkwamote. 
MAT.21.22	Ati, sunci, ‘Er Imtamnyi biryi nun molobdobmabyi dinyi diboka kunubdeibkwansir,’ tenen molobmunyi ura, Er Imtamnyi biryi a dinyi nirya asi kunubdeibkwansir,” ebmou.
MAT.21.23	Ura, Er Yesus banmou ani, Bait Allah ai ara Er Imtamnyi biti ninyi dama deirin ai dam wengbindoka sun bulubmai nang asi Teleb Uram eterenmou. Eterenmou ba, Er Imtamnyi kan ninyi kan noutam kuboka antanirdeirin deyok nang ab sun Yahudi nang sien nang ab Er Yesus eterenmoua dam yanmai. Ura, sunci Ersi ato eboka asibdenmai, “Una mikib deib aryi Kanci a dinyi nirya kurandim do? Unanyi biryi, ‘Ato-ato kubdum,’ eboka mikib karebkou uca, Kanci sun akai dam dengdaraming nang asi yakdonokoka sun u yin nang kweterandim do?” Ato eboka asibdenmai. 
MAT.21.24	Uca, Er Yesus biryi sunsi ato eboka uram dekeibmou, “Nibabyi asirdena ton asibdenkwamasin ati, sunci Nisi uram dekeibnindarur. Uram dengna sirya dekeibnumunyi uca, Niryi sunsi, ‘Nira ato-ato anyi mikib deib aryi a dinyi nirya asi ukubde banun,’ ebkwaman,” ebmou. 
MAT.21.25	Enmou cok, Er Yesus biryi sunsi ato eboka asibdenmou, “Yohanes ninyi me dongoramwe ara unanyi mikib deib aryi me dongoramwe do? Er Imtamnyi mikib deib aryi ninyi me dongoramwe do? Tukwetam nang taleraming mikib deib aryi ninyi me dongoramwe do?” Ato eboka asibdenmou.
MAT.21.25	Uca, sun Yahudi yala nang sien nang ab sun Er Imtamnyi ai wa in sien nang ab ara sun mamun aryi ato ebdongobdanin yibinmai. “Nunci, ‘Yohanes Er Imtamnyi mikib deib aryi ninyi me dongoramwe,’ ebibyei. Nunci ato ebtibyi uca, Erci nunsi ato ebsicei, ‘Ato ebmarum ati, sunda unatoa ati er Yohanes biryi lak eramwe uram asi diba kum tenendarur do?’ ebsicei. 
MAT.21.26	Ba, nunci, ‘Yohanes bira tukwetam nang taleraming mikib deib aryi ninyi me dongoramwe,’ ebibyi ura, ninyi aryi nunti, ‘Nun li,’ tenebsingnyei. Ninyi ilinto ara, ‘Yohanes bira Er Imtamnyi biryi uram ebdeibmaca bobananyi kurur,’ tenenung ati, nunci ilil kanya boboka, ‘Tukwetam nang mikib deib aryi ninyi me dongoramwe,’ ebibyei,” ebdanmai. 
MAT.21.27	Ato ebdanmai ura, sunci Er Yesus bisi ato ebmai, “Yohanes ninyi me dongoramwe ara, ‘Unanyi mikib deib aryi me dongoramwe do?’ tenen nun walwal,” ebmai.
MAT.21.27	Ebmai ba, Er Yesus biryi sunsi ato ebmou, “Ato ebmarum ati, Nibabyi sun dam asi, ‘Nira ato-ato anyi mikib deib aryi a dinyi nirya ukubde banun,’ kum ebkwamasin,” ebmou.
MAT.21.28	Ura, Er Yesus biryi sun Israel yala nang kalingnamnyi sien nang asi ton ato ebmou, “Ura, Niryi sunsi kiklina uram ton ebkwinsin ati sunci unato dinyi tenebmarum do? Ninyi tentok a kuramwe ara mabwe bitinyi deibmou ura, nebdobmarei ura, erci er mi dunyi bisi bindoka ato ebmou, ‘A mi, arub ara anggur wa in dam bindoka wa irbirum,’ ebmou. 
MAT.21.29	Ebmou uca, a mi aryi ato ebmou, ‘Wa ina ni li,’ ebmou ura, kum irbinmou. Ani, aminda aryi a mi aryi tenen dinyi dangubmou ci, ‘Ni nai biryi takubdeibmanir to wa ibkwan,’ tenen wa irbinmou. 
MAT.21.30	Ura, er nai biryi er mi weitnyi bisi binmou ci, er dunyi dam ebmou to ebmou. Ara, ‘A mi, arub ara anggur wa in dam bindoka wa ibdum,’ ebmou. Ebmou uca, a mi aryi, ‘Ni nai, kanci ebniminyi tok ukubkwan,’ ebmou. ‘Ukubkwan,’ ebmou cok, erci, ‘Wa ina ni li,’ tenen kum irbinmou. 
MAT.21.31	Ura, sunci tenebmarum to ara a bitinyi mabwe ati unanyi bisi sun nai biryi takubdeibmou to kunubmou do?” Yesus biryi ato eboka asibdenmou uca, sunci ato ebmai, “Er mi yuma kobdob takubdeibmou mi bisi sun nai ebmou to kunubmou,” ebmai.
MAT.21.31	Uca, Er Yesus biryi sunsi ato ebmou, “Dib ebmarum. Ura, Niryi sunsi dib en uram ton ebkwinsin ati sunci diboka kekebdarur. Sun, ‘Roma weik sienyi Kaisar biti pajak dengna karebdarur,’ eboka molormilinung nang ab sun talyi yortamne nerabwe ab ara, ‘Er Imtamnyi Uram kununa nun li,’ tenen kuramnyi ani, a nang ara sun kanya dam aryi danguboka Er Imtamnyi Uram kunubde baraming. Ba, sunci, ‘Er Imtamnyi Uram kunubde binkwayeb,’ eramun cok, Er Imtamnyi Uram kunubde kum barandum. Ati, sun pajak dengna milirmoloraming nang ab sun talyi yortamwe nerabwe ab ara sunsi menengbisirbindoka Er Imtamnyi Weik Sienyi bisi amwetam kun nang kibkwaming. 
MAT.21.32	Ara, Yohanes biryi yandoka sunsi, ‘Er Imtamnyi urasintam aryi ato-ato kuboka teleb dinyi kunubde bindarur,’ eboka etereransou bok, sunci dib kum tenerandau ci, Er Imtamnyi biryi ebdeibsou to kum kunurandau. Bok, sun pajak dengna molormilinung nang ab sun talyi yortamne nerabwe ab ara Yohanes biryi lak eramwe uram asi diba teneramiryok, sunci danguboka Er Imtamnyi biryi ebdeibsou uram kunubde baraming. Ura, a nang aryi Er Imtamnyi Uram kum kunubde baramnyi ani, danguboka Er Imtamnyi Uram kunubde baraming ati asing eibmandau cok, sunda sun kanya dam kum dangubmandau ci, Yohanes biryi lak eramwe uram dib kum tenerandau se. A deyok aryi, a nang aryi sunsi menengbisirbinkwansingiryok, Er Imtamnyi amwetam kun nang kibkwaming ati ebman.” Ato eboka Yesus biryi sun Israel yala nang kalingnamnyi sien nang asi uram dekeibmou.
MAT.21.33	Ura, Er Yesus tuba eterenmou cok, Erci ato ebmou, “Kemdeirin uram yuk uram asi eterebkwinsin ati kekendarur! Ninyi tentok wa in damnyi biryi wa iboka anggur yala koubmou. Ara, erci anggur wa aknabdongon lika doboka, anggur du yung urun ai tukwe ukoka, a wa kalingna ai erebdob ai doboka, anggur yala koubmou. Ura, a wa indamnyi biryi anaboka dam kum atei bina kubkwamwe ati, erci anggur wa iboka tiya in nang ton nang asi naboka, ‘Ni anggur wa asi tiya kalikoka wa iramunyi ura, dengna karebkwansin,’ ebmou ura, erda dam kum atei bina kuramwe. 
MAT.21.34	Bindoka kuramwe ani, anggur du eng obmou asi dakwamnyi talak dam kubmou ba, er wa in damnyi dam kum atei tuba kuramuryok, er miliramnyi nang ton nang asi bokeibmou. Ara, ‘Ni anggur wa in dam bindoka sirya dakmangnyi anggur du asi bulubdeiboka Ni dam boyandarur,’ eboka bokdonokmou.
MAT.21.35	Uca, er wa in damnyi er miliramnyi nang banmai ani, sun anggur wa iboka tiya in nang dam binmai ura, a anggur wa iboka tiya in nang aryi wa in damnyi er miliramnyi nang asi malyi kubdeibmai. Ara, tonyi bisi kulablobmai ba, yuknyi bisi diba obmai ci, winirinyi bisi keil aryi yongobmai. 
MAT.21.36	Ura, er wa in damnyi biryi er miliramnyi nang yuk nang asi bokdonokmou. Ara, liki yuma kobdob aryok ninyi mitikanun bokdonokamwe ani, ukuryok ara ninyi tabakdongoboka sun anggur wa iboka tiya in nang dam bokdonokmou. Ura, sun anggur wa iboka tiya in nang aryi neik dinyi akwe kubmai cok, sun bokdonokmou nang kankan aryi ton nang asi kulabmai ci, yuk nang asi diboka obmai. 
MAT.21.37	Ato akwe kuramnyi ura, sirya kobdob ara er anggur wa in damnyi biryi ato ebmou. ‘Ni mi nong asi bokdeibnyi ba, sun ilil aryi, “Nun nai mi,” tenen er ebkwande uram kekebkwaming,’ ebmou ura, er mi nong asi bokdeibmou.
MAT.21.38	Bok, sun anggur wa iboka tiya in nang aryi er wa in damnyi mi nong yanmou asi eibmai ci, sunci sun mamun asi ato ebdongobdanin yibinmai. ‘Anyi bira a wa talebkwandanyi kurur cok, yanmar ati, nunci ersi obkwayeb. Sirya obibyi ura, a anggur wa in dam ara nun dinyi iya kibkwande,’ eboka uram sisikmai. 
MAT.21.39	Uca, er wa in damnyi mi aryi anggur wa in dam yanmou asi sunci taruk talebdongoboka baitam donokmai ci, kulabmai ci, diboka obmai.
MAT.21.40	Uca, er nai anggur wa damnyi biryi er anggur wa in dam yaci ura, unato dinyi kubkwande tenebmarum do?” Ato eboka Yesus biryi asibdenmou. 
MAT.21.41	Uca, sun Yesus eterena asi kekebmai nang aryi Ersi ato ebmai, “Er nai wa in damnyi biryi yandoka a yu biribdob nang nirya asi obkabokdiryok, er wa in dam yuk nang ara teleb nang asi tiya karebkwande. Ara, ninyi teleb nang asi erci, ‘Ni wa iboka tiya ur ibdarur,’ ebkwande uca, a nang ara anggur du dangna talak aryi sun nai wa in damnyi anggur du kikiman dobdobte to karebkwaming,” ebmai.
MAT.21.42	Ura, Er Yesus biryi sunsi ato ebmou, “Dib ebmarum. Bok, Er Imtamnyi Uram umbura aryi a deyok ati erur to kum nungnandum do? Er Imtamnyi Uram umbura aryi a deyok ati ato erur,
MAT.21.42	‘Ai don keil ton ati sun ai don nang aryi, “Bai donokman keil aca,” tenebmai bok,
MAT.21.42	Er Imtamnyi biryi, “Iya teleb keil,” tenen a keil asi erebdeiboka kibdeibmou.
MAT.21.42	Ato kuboka Er Imtamnyi biryi ilil tenen dinyi kibmou ati, nunci asing dinmabiryok, “Naie,” tenenub.’ 
MAT.21.42	Er Imtamnyi Uram umbura aryi ato eboka sekdeiamwe dinyi ara sunda ton kum nungdendarur do? 
MAT.21.43	Ati, Niryi sunsi dib en uram ebkwinsin ati sunci diboka kekebdarur. Er Imtamnyi bira Weik Sienyi kurur ci ninyi ilinto Er amwetam kimdeirirur cok, Erda sunda Yahudi yala nang kankan aryi du moun kum nang asi taklobdiryok, yuk yala nang asi Er amwetam kibdeibkwande. Ara, ‘Du mouna nang asi Ni amwetam nang kibdeibkwan,’ tenen Er Imtamnyi biryi yuk yala nang asi Er amwetam nang kibdeibkwande ati ebman. 
MAT.21.44	Ba, unanyi-unaner ara Nira Er Imtamnyi biryi wibdeibnounyi biti, ‘Nun li,’ tenebningnyi nang ara wenen dinyi dobdobkwaming. Ara, Er Imtamnyi biryi wibdeibmou keil deici asi sakoka maryurbingnyi nang ara kalibukwaming. Tonda, a keil aryi sakoka siklibci nang ara nyaboka oubkwaming,” ebmou.
MAT.21.45	Ato eboka kemdeirin uram yuk-yuk enmou asi sun Er Imtamnyi kan ninyi kan noutam kuboka antanirdeirin deyok nang ab, Musa kerek sengna etereramnyi nang ab aryi kekebmai ci, sunci ato tenen bikmai, “A kemdeirin uram yuk-yuk ara nunti enmasir,” tenen bikmai. 
MAT.21.46	Tonda, sunci, “Er Yesus bisi taleboka obtibyi,” tenen bisik ingkiringmai bok, ninyi ilinto aryi, “Er Yesus bira Er Imtamnyi Uram ebdeibmaca bobananyi kurur,” teneramnyi deyok aryi, sun ilil kubmou ba, Er Yesus bisi anmalakoka kum talebmai.
MAT.22.1	Ura, Er Yesus biryi sun Yahudi nang sien nang asi tamuboka kemdeirina ton ebkarebmou. 
MAT.22.2	Ati, Erci sunsi ato ebmou, “Er Imtamnyi bira Weik Sienyi kurur ci, ninyi ilinto lebdeiboka Er amwetam kun nang kimdeirirur ara, ‘Ato-ato kurur,’ tenen kemdeirin uram ebkwinsin. Tukwetam aryi kuramwe weik sienyi tentok aryi, ‘Ni mi ner te murumna tum sirya yanmar ati weik kalina kwalibkwayeb,’ tenen weik kwalina kiknibminikmou. 
MAT.22.3	Ura, er nai weik sienyi biryi er wa irmiliramnyi nang asi bokdonokmou ci, ato ebmou, ‘Sunci sun du dongobmase nang dam bimun cok, sunci, “Nun nai weik sienyi biryi ato ebmasir, ‘Ni mi ner te murumna tum sirya yanmar ati weik kwalina sirya kiknibman ati sun yankwandarur,’ ebmou,” eboka nambindarur,’ ebmou. Uca, ato eboka nambinmai bok, a nabmou nang nirya ara, ‘Nun li,’ tenen kum yanmai.
MAT.22.4	Ura, er weik sienyi biryi er wa irmiliramnyi nang yuk nang asi bokeibmou ci, ato ebdeibmou. ‘Sunci sun minob naanse nang asi bimunyi ura, ato ebdarur, “Nun nai biryi sunsi ato ebmasir, ‘Ni mi ner te murumna tum sirya yanmar ati, sunci yandoka weik kwalina kwalibkwayeb. Sapi yim mikbaryi sirya obman aryi, tub ilinto sapi mikbaryi ababyi nirya oboka yubman ci, tonda ur yina ababyi nirya sirya kiknibminikmasin ati, ni mi ner te murumna kwalina yiryandarur,’ ebmar,” erbindarur,’ eboka bokdonokmou.
MAT.22.5	Ato eboka erbinmai bok, a du dongobmai nang ara, ‘Nun li,’ tenen kum kekebmai ci, kum yanmai. Erda, sunci sun yuk-yuk wa iramnyi tok irbinmai. Ara, ton nang aryi sun wa in dam bindoka wa irbinmai. Ba, yuk nang ara bon dinyi dengdana nang kuramiryi, bon dinyi dengbinmai. 
MAT.22.6	Ba, sun du dongobmai nang kankan aryi yuk nang ara er weik sienyi er wa irmiliramnyi nang asi taruk talebdongobmou ci, malyi kubdeiboka obmai. 
MAT.22.7	Ura, er weik sienyi bira a dinyi kekebmou ba, er yu weik wekmou. Uca, erci er yin doun nang yubwa weik bokdonokmou uca, sunci bindoka a ninyi on nang nirya asi obkabokmai ci, sun atei nirya asi uk dongobmai.
MAT.22.8	A sirya ura, er weik sienyi biryi er wa irmiliramnyi nang asi ato ebmou, ‘Ner te murumna kwalina ara sirya kiknibminikman bok, sun du dongobmase nang ara niti, ‘Nun li,’ teneraning ati, ni ab tonkwa kwalina kwalibkwayeb ati kikib kum kubmang. 
MAT.22.9	Ura, sunci olong anabdobmunyi ura, min kum du dongobmase nang asi du dongobdarur. Ara, akatei aryi kuboka weik bisik nirya yibinkirikoka bisik dandanya nirya yibindoka sun ab ebdanmamunyi nang nirya asi inibmun ci, ‘ “Ner te murumna kwalina dam a yandarur!” ebdarur.’ Ato eboka er weik sienyi biryi er wa irmiliramnyi nang asi bokdonokmou. 
MAT.22.10	Uca, a wa irmiliramnyi nang aryi weik bisik yibindoka, sun ab bisik ai ebdanmai nang nirya asi du dongobmai. Uca, teleb dinyi kunubde ban nang ilinto ab malyi dinyi kunubde ban nang ilinto ababyi buluboka yanmai uca, a ner te murumna ai ara nirya libmou.
MAT.22.11	Ura, a weik sienyi biryi, ‘Ni du dongobman nang ab ebdankwayeb,’ tenen yandoka dinmou uca, sun erci du dongobmou nang nirya ara ner te murumna tum ongon aling ongobmai bok, ninyi tentok ara ner te murumna tum ongon aling kum ongobmou ati asing eibmou. 
MAT.22.12	Ura, weik sienyi biryi anyi bisi ato eboka asibdenmou, ‘Se ni kwit e, kanda unato ati ner te murumna tum ongon aling kum ongobmarim cok, atam yandoka bukmarim do?’ ebmou. Uca, anyi, ‘Ato-ato eboka uram dekeibkwan,’ tenen kum bikmou ci, erci uram kilikoka bukmou.
MAT.22.13	Uca, a weik sienyi biryi er wa irmiliramnyi nang asi ato ebmou, ‘Sunci anyi er yan ab taruk ab tabwe debmunyi ura, kunuk ilinto kurur ai asi donongbindarur. A kunuk ilinto kurur ai ara engena weik ai kurur cok, mambul weik aryi si darab-darab en ai kurur,’ ebmou.” 
MAT.22.14	Er Yesus biryi ato eboka eterenmou cok, ato ebmou, “Er Imtamnyi biryi ninyi ilinto namdeirirur bok, Erci wibdeibmou nang ara Er amwetam bukwaming nang ara ninyi mitik nun to kunung. Sunci a dinyi tenen bikwandum ati, a kemdeirin uram asi ebmasin,” ebmou.
MAT.22.15	Ura, sun Musa kerek sengna dirniliramnyi nang Farisi nang aryi, “Er Yesus bisi asirdena ton asibdetibyi uca, erci malyi uram eboka uram dekeibsute ura, nunci Ersi tatab-tatab ebtibyi,” tenen ukubdenmai. 
MAT.22.16	Ura, sun Farisi nang aryi sun miliramnyi nang ab weik sienyi Herodes miliramnyi nang ab asi, “Er Yesus bisi asirbindarur,” eboka bokdonokmai. Uca, sunci bindoka ato eboka asibmai, “Ninyi eteresurumnyi, Kanda dib en uram akwe erumnyi kurum ati nun bingkunub. Tonda, Kanci, ‘Ato-ato kuboka Er Imtamnyi urasintam aryi teleb dinyi kunubde bindarur,’ eboka etererandim ara diboka etererandim ati nun bingkunub. Tonda, Kanci, ‘Ninyi aryi Niti, “Nun li,”’ tenen ilil kanya kum borandim ati nun bingnub. Tonda, Kanci, ‘Sun tukwetam bun nang asi erekdobkwan ba, sun erebdob nang kanya teleb kubdeibkwan,’ tenen ninyi urasin ton kum mimdum ati nun bingkunub. 
MAT.22.17	Ati, pajak dengna deyok ati Kanci Kan tenen dinyi asi nun dam lak ebsurum. Roma atei weik sienyi Kaisar biryi nunda Yahudi yala nang asi, ‘Pajak dengna dekeibsindarur!’ eboka moloransir ati, ur karebkwayeb do mem do?” Ato eboka asibdenmai. 
MAT.22.18	Ato eboka asibmai bok, Er Yesus biryi, “‘Sakeibtibyi,’ tenen ato eboka asibdenmaning,” tenen bikmou ci, Erci sunsi ato ebmou. “Sunci Nisi uram teleb-teleb akwe enmanurum cok, sun kanya dam aryi malyi dinyi akwe tenebmaning nang se. Sunci Niti unatoa ati, ‘Sakeibtibyi,’ tenen asibdenmanurum do? 
MAT.22.19	Ura, Kaisar biti pajak dengnaming keil uang ton boyandoka Nisi amubdendarur,” ebmou. Ebmou uca, sunci keil uang si dinar Ersi boyanmai. 
MAT.22.20	Ura, Erci sunsi ato eboka asibdenmou, “A keil uang deici ara ninyi urasin kikniboka kerek sekyi ara unanyi bisi kikniboka kerek sekyi do? Ba, a keil uang deici aryi si kerek sekyi ara unanyi si eboka kerek sekyi do?” eboka asibdenmou.
MAT.22.21	Uca, sunci Ersi ato ebmai, “A keil uang deici kerek sekamnyi ninyi urasin ab ninyi si ab ara Roma atei weik sienyi Kaisar kikniboka kerek sekeiamnyi,” ebmai. Ura, Er Yesus biryi sunsi ato ebmou, “Ato kubmar ati, sunci Kaisar biti karebman dinyi Kaisar biti karebdarur. Ba, Er Imtamnyi biti karebman dinyi Er Imtamnyi bisi karebdarur,” ebmou. 
MAT.22.22	Ato eboka uram dekeibmou asi kekebmai ci, sun Farisi nang miliramnyi nang ab sun weik sienyi Herodes miliramnyi nang ab sun kanya dam aryi, “Nai kobe, nun talya asibdenmab aryi,” tenebmai ci, Er Yesus takloboka bindobmai.
MAT.22.23	Neik uki tum aryok, Saduki nang ara, “Sun din nang kam kum bukwaming,” eramnyi nang ton aryi Er Yesus dam yanmai ura, ato eboka asibmai. 
MAT.22.24	“Ninyi eterenanyi, Musa kerek sengna deici aryi nunsi, ‘Ato-ato kubdarur,’ ebdeibsou ci, ner don deyok ati ato eboka ebdeibsou,
MAT.22.24	‘Ninyi tentok ara er ner doanci bok, mi ton kum deibdandiryok, sirya dibmaci ura, anyi er weit ton kuranci ura, a ner ara er weit youak dakwandur. Ara, er weit biryi, “Ni du ara mi kumnyi kuboka dibmou ati, niryi er doamwe ner dobnyi ura, mi deibtinimnyi ura, niryi a mi ati, ‘Ni du dibmounyi biti mi sirya deibmanim,’ eboka lak ebkwan,” tenen er weit youak dakwandur!’ 
MAT.22.24	Ato eboka Musa biryi nunsi ebdeibsou. 
MAT.22.25	Ura, nun kankan aryi sun duweityabwe ara ninyi tabaryi kuramiryi, dunyi biryi ner doamwe bok, mi ton kum deibdamwe ba, dibmou. Mi kumnyi kuboka dibmou deyok er weit aramnyi biryi, ‘Youak dakwan,’ tenen er du doamwe ner asi dobmou. 
MAT.22.26+MAT.22.27	Ura, er weit aramnyi bibabyi mi ton kum deibdamuryok dibmou ura, er weit aramnyi biryi, ‘Youak dakwan,’ tenen er duyabwe bitinyi doandei ner asi dobmou. Ura, erbabyi neiktoto mi ton kum deibdamuryi, dibmou ura, er weit nabyi noutamnyi biryi er duyabwe winiryi doamnyi ner asi dobmou. Ato kuboka a duweityabwe tabaryi aryi neik ner dobde baramiryi, mi ton deirona kum kuramnyi bok, dibmai. Ura, sirya kobdob ara a ner ababyi dibmou. 
MAT.22.28	Ura, nunci Kansi a deyok ati asirdena ton asibdekitibyi. Aminda aryi sun din nang kam bukokwaming tum berekci ura, a ner ara unanyi ner kubkwande do? A duweityabwe tabaryi nirya ara a tentok ner atikwe dobde baramnyi deyok aryi, nunci, ‘Unanyi bisi er ner kibdeibkwande do?’ eboka asibdekitibyi,” eboka asibdenmai.
MAT.22.29	Uca, Er Yesus biryi sunsi ato eboka uram dekeibmou, “Sunda Er Imtamnyi Uram minob sekdeiamnyi uram kum bingdarur cok, Er Imtamnyi biryi sun din nang asi kam bukeibkwande mikib ababyi diboka kum bingdarur. A deyok aryi, sunci sundamnyi waningminingdarandum nang kundarur ati ebman. 
MAT.22.30	Er Imtamnyi biryi aminda aryi sun din nang asi kam bukeibkwande tum berekci ura, sun kam bukokwaming nang ara ner kabdeibdandoka dordana kum kubkwaming. Erda, a nang ara Er Imtamnyi Uram eryuryangan nang ato kubkwamingiryok, ner don kum nang kubkwaming. 
MAT.22.31	Ba, Er Imtamnyi biryi sun din nang kam bukeibwande deyok ati Er Imtamnyi biryi sunsi eansou to sunci kum nukmandau do? Ara, Er Imtamnyi biryi Musa bisi ato eamwe,
MAT.22.32	‘Ni Imtamnyi bira Abraham molonurutnyi ton, Ishak molonurutnyi ton, Yakub molonurutnyi kunun.’
MAT.22.32	Ati, nun aibweyabwe sirya diamnyi talak aryi ato eamuryok, Er Imtamnyi biryi Musa bisi,
MAT.22.32	‘Nira sun aibweyabwe aryi molonunungnyi kunun,’ eamwe. 
MAT.22.32	Ati, a nang aryi sirya diamnyi ani, iya kam kun dinyi dobdobmai ati, Er Imtamnyi bira din nang aryi molorutnyi kum kurur. Erda, Erda sun iya kam kuraming nang aryi molorutnyi kurur.” Ato eboka Yesus biryi sun Saduki nang asi eterebmou. 
MAT.22.33	Ato ebmou asi sun bulubmai nang aryi kekebmai ura, sunci Er eterena ati, “Naie,” tenebmai.
MAT.22.34	Ura, “Er Yesus biryi sun Saduki nang asi uram dekeibsou uca, sun Saduki nang aryi uram tamuboka dekeibman kubmai cok, uram kilikmai,” en uram asi sun Farisi nang aryi kekenmai ci, sunci, “Uram sisikwayeb,” tenen tonkwa bulubmai. 
MAT.22.35	Ura, sun Farisi nang kankan aryi Musa kerek sengna etereramunyi tentok aryi Er Yesus dam yandoka asirdena ton asibdenmou. Ara, “Asirdena asibdenmanyi ba, Yesus biryi malyi uram ebte uca, nunci Ersi tatab-tatab ebtibyi,” tenen Erci Yesus bisi ato eboka asibdenmou, 
MAT.22.36	“Ninyi eterenanyi, Er Imtamnyi biryi, ‘Ukubdarur-Ukuna mem,’ en uram yuk-yuk asi karebsou bok, a uram yuk-yuk kankan aryi una uram ara iya nunukeiboka kunubde batibyi do?” Ato eboka asibdenmou.
MAT.22.37+MAT.22.38	Uca, Er Yesus biryi anyi bisi ato ebmou, “Er Imtamnyi biryi ato eboka ebdeibsou,
MAT.22.37+MAT.22.38	‘Sunci sun Nai Imtamnyi bisi diboka boukwe weik kibdarur. Tonda, sunci sun Nai Arungdeirisurutnyi bisi tuba-tuba teneiramun ci, Er teleb tenesurur to tanglona kum uca kunubde bindarur,’ 
MAT.22.37+MAT.22.38	Er Imtamnyi biryi ato eboka ebdeibsou uram ara yuma kobdob ebdeibsou uram kurur cok, iya nunukeiboka kunubde ban uram kurur. 
MAT.22.39	Ura, uram bitinyi dinyi ebdeibsou ara ato ebdeibsou,
MAT.22.39	‘Sunci sundamnyi boukwe weik kimdarandum to, sun yuk nang ababyi neiktoto boukwe weik kibdarur!’ ebdeibsou. 
MAT.22.40	Er Imtamnyi biryi, ‘Ukubdarur-Ukuna mem,’ en uram nirya kankan aryi a ebdeibsou uram bitinyi ara iya nunukeiboka kunubde ban uram kurur. A uram bitinyi ara Musa biryi kerek sekeiamwe uram nirya kankan aryi iya deyok tenen dinyi akwe kurur. Tonda, sun Er Imtamnyi Uram ebdeibmaci to lak etereramnyi nang kerek sekeiamnyi uram nirya kankan ababyi a uram bitinyi ara iya deyok tenen dinyi akwe kurur,” ebmou.
MAT.22.41	Musa kerek sengna dirniliramnyi nang Farisi nang tuba bulunmai ba, Er Yesus biryi sunsi ato eboka asibdenmou, 
MAT.22.42	“Sunda Er Imtamnyi biryi bokwetebkwande ninyi lemna Weik Sienyi biti unato dinyi tenebmarum do? Erda unanyi biryi deibmou Mi kurur ati tenebmarum do?” Ato eboka asibdenmou.
MAT.22.42	Uca, sun Farisi nang aryi Ersi ato ebmai, “Erda Daud deibdobanyi kurur,” ebmai.
MAT.22.43	Ura, Yesus biryi sunsi ato ebmou, “Dib ebmarum bok, Daud biryi er deibdobkwamwe ninyi lemna Weik Sienyi biti, ‘Ni Nai Erebdobnyi,’ ebmou ara unato ati ato ebmou do? Ara, Er Imtamnyi Kanya Roh Kudus aryi Daud bisi ebkarebmou to aryi, erci ninyi lemna Weik Sienyi biti, ‘Ni Nai Erebdobnyi,’ ebmou. 
MAT.22.44	Ara, Daud biryi ninyi lemna Weik Sienyi biti minob ura ato eamwe,
MAT.22.44	‘Er Imtamnyi bira ni Nai Arungdeirinurutnyi bisi ato ebmou,
MAT.22.44	Kanci Nira Imtamnyi siriktam buryarum.
MAT.22.44	Burum ba, Niryi Kan mar ordana nang asi muna kibdongobnyi uca,
MAT.22.44	Kanci yanisitabkwandim nang kibdeibkwan,’ ebmou. 
MAT.22.45	Ati, Daud biryi ninyi lemna Weik Sienyi biti, ‘Ni Nai Arungdeirinurutnyi,’ ebmou ati, erda una kuboka Daud er deibdobanyi kubte do?” Ato eboka Yesus biryi sunsi asibdenmou. 
MAT.22.46	Ato eboka asibdenmou uca, ninyi tentok ababyi uram doboka Ersi dekeibman kum kubmou. Ura, a uki tum aryi kuboka kubde baramiryok, ninyi tentok ababyi ilil kum asa aryi doboka, “Yesus bisi sakeibtinyi ati asirdena ton asibdenkwan,” tenen tuba kum kuramnyi.
MAT.23.1	Ura, Er Yesus biryi sun bulubmai nang ilinto ab Er miliramnyi nang amolbaryi ab asi ato ebmou. 
MAT.23.2	“Sun Musa kerek sengna etereraming nang ab sun Farisi nang ara Musa kerek sengna dirliliraming nang ab ara Musa er amwetam kun nang ato kuramingiryok, sunci mikib dobdobmai uca, ‘Ato-ato kubdarur,’ eboka eterermiliraming. 
MAT.23.3	Ati, sun Musa Uram eteren nang ab sun Farisi nang ab ara Musa Uram eterena ati mikib dobdobmai deyok aryi, sunci a nang aryi etereransingnyi uram nirya asi diboka kekeboka kunubkwandarur. Bok, a nang ara yuk nang asi, ‘Ato-ato kubdarur,’ eboka etereransingiryok, sun yuk aryi Musa Uram diboka kum kunubde baraming. A deyok aryi, sunci a nang aryi kunubde baramingnyi dinyi asi milina mem. 
MAT.23.4	Sun Musa Uram eteren nang ab sun Farisi nang ara, ‘Ato-ato kubdarur,’ eramingiryok, yuk nang asi ikin dinyi takurdeiriraming cok, sun yuk aryi, ‘A erdeirin uram ara bisibkaboka ikin uram kurur,’ tenen bingnamingiryok, sunci taruk mungkurukoka ikin dinyi takurdeiriraming nang ikin dinyi bormilina kum kuraming. 
MAT.23.5	A nang aryi kubde baraming dinyi nirya ara, ‘Ninyi aryi nun kubde baramibyi to asing eiboka kisal daksiting,’ tenen kunubde baraming. Ati, sunci, ‘Ninyi aryi nunti, “Er Imtamnyi bisi diboka teneiriramingiryi, miliraming,” tenebsiting,’ tenen yibaraming. Yuk nang ababyi, ‘Er Imtamnyi bisi molona ara luba kibibyei,’ tenen Er Imtamnyi Uram kerek sengna dinyi kotak mitik dinyi kibdongoboka asoktam lilirdongoraming. Bok, sun Farisi nang ab Musa Uram eteren nang ara, ‘Ninyi aryi kisal daksiting,’ tenen Er Imtamnyi Uram kimdongon kotak weik dinyi kikniboka asoktam lilirdongoraming. Tonda, yuk nang ara, ‘Er Imtamnyi biryi ebdeibsou uram kununa ati luba kibibyei,’ tenen alib ongon aling kubkub aryi tabwe yankwa yuk-yuk mitik dinyi deneboka boraming. Bok, sun Farisi nang ab Musa Uram eteren nang ab ara, ‘Ninyi aryi kisal daksiting,’ tenen tabwe yankwa cang dinyi deneboka boraming. 
MAT.23.6	Kwalina weik kwaliraming ba, ninyi ilinto bulubmangnyi ba, sun Farisi nang ab Musa Uram eteren nang ababyi yandoka erebdob nang bun sokon buramingnyi uca, a nang sun kanya teleb kurande. Tonda, Musa Uram eteren ai wengbindoka erebdob nang bun sokon buramingnyi uca, a nang sun kanya teleb kurande. 
MAT.23.7	Tonda, dengdana ai yibaramingnyi ba, ninyi ilinto aryi sunsi, ‘Nun nai eteresurumnyi, teleb,’ eboka kimnaming uca, a nang sun kanya teleb kurande.
MAT.23.8	Sun Farisi nang ab Musa Uram eteren nang ab ara, ‘Ninyi aryi nunsi, “Nun naiyabwe eteresina nang,” eboka kibdobsiting,’ teneraming bok, sunda Nisi miliranurum nang ara, ‘Ninyi aryi nunsi erebdeiboka, “Nun naiyabwe eteresina nang,” ebsingnyei,’ tenebdarur. Nira Er Imtamnyi biryi Bokwetebnounyi bitikwa ara sun Nai Eteresununyi kunun ba, sunda Nisi miliranurum nang ara neik kikib nang kundarur cok, Ni eteresunun uram keken nang kundarur. A deyok aryi, yuk nang aryi sunsi erebdeiboka, ‘Nun naiyabwe eteresina nang,’ ebsingnyei. 
MAT.23.9	Tonda, sunci tukwetam nang kankan aryi ninyi tentok ababyi, ‘Nun nai Erebdobnyi,’ ena mem. Sun nai Erebdobnyi tentok a kurur ati ato ebmasin. Ara, Er Imtam Kurutnyi bitikwa sun Nai Erebdobnyi kurur. 
MAT.23.10	Tonda, ninyi aryi sunsi, ‘Nun naiyabwe bomenengbasina nang,’ ebsingnyei. Sun bomenengbasurutnyi bira tentok a kunum. Ara, Nira ninyi lemdeirin Weik Sienyi bitikwa sun bomenengbasununyi kunun ati ato ebmasin. 
MAT.23.11+MAT.23.12	Ura, unanyi biryi dub erebdandoka wingdan kanya boranci ura, aminda ara Er Imtamnyi biryi luknubdeibkwande. Ba, unanyi biryi luknubdob kanya boranci ura, aminda ara erebdeibkwande. A deyok aryi, sun kankan aryi, ‘Erebdobnyi kibtinyi,’ tenebdinyi bira erdamnyi luknubdongoboka sun nirya ati wa irmilinanyi kibte,” ebmou.
MAT.23.13	Ura, Er Yesus biryi Er miliramnyi nang ab sun bulubmai nang yuk nang ab asi ato eboka yan memebmou ura, Erci sun Musa kerek sengna etereramnyi nang ab sun Farisi nang ab asi ato eboka kerebmou.
MAT.23.13	“Bok, sunda Musa kerek sengna eterendarur nang ab sun Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum. Sunci yuk nang asi, ‘Er Imtamnyi Weik Sienyi amwetam nang kibdarur,’ ena kum kurandum. Erda, sunci Er Imtamnyi bisi diboka kum milirandum deyok aryi, sunci yuk nang asi bisik sekoka bublan tiringdongondarur ba, a nang ababyi Er Imtamnyi amwetam kun nang kum kimnaming. Ati, sunci sundamnyi ati, ‘Er Imtamnyi Weik Sienyi amwetam nang kibtibyi,’ tenerdana kum kundarur cok, yuk nang ababyi Er Imtamnyi amwetam nang kum kimnaming se. A deyok aryi, Er Imtamnyi biryi sunsi wenebkwansir.
MAT.23.14	Sunda Musa kerek sengna eterendarur nang ab sun Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum. Ati, sunci sulyi nerabwe bona nirya asi akaboka dorandum se. Tonda, sunci, ‘Ninyi aryi nunti, “Er Imtamnyi bisi diboka moloraming nang kunung,” tenebsiting,’ tenen sunci molona cang weik eboka molorandum. Sunci ato kubde barandum deyok aryi, Er Imtamnyi biryi sunsi tabakoka wenebkwansir.
MAT.23.15	Sunda Musa kerek sengna eterendarur nang ab sun Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum. Ati, sunci, ‘Dam kuna kum atei kun nang kankan aryi ton nang aryi Musa Uram kekeboka milibting,’ teneramun cok, sunci tukwe kib bis bindoka ilila mekwan bis bindoka Musa Uram eterebde barandum. Uca, sunda Farisi nang aryi a nang asi etereramunyi ura, a nang aryi sun malyi kurandum dinyi asi miliramingiryi, sunda Farisi nang asi bisibkaboka iya malyi kun nang kimnaming. A deyok aryi, Er Imtamnyi biryi sunsi wenebkwansir.
MAT.23.16	Sunda Musa kerek sengna eterendarur nang ab sun Farisi nang ab asi Er Imtamnyi biryi wenebkwansir. Ara, sunda dib en uram kum bingnandum ci, asing kubsou nang kurandum cok, yuk nang asi bomenengbindoka, ‘Ato-ato kubdarur,’ eboka etererandum se. Ati, sunci yuk nang asi ato eboka etererandum, sunci, ‘Niryi ebdeibman uram ati yuk nang aryi dib tenebniting,’ tenen katabum erdeirin uram ebmun ci, ‘Bait Allah ai dib kurur to niryi ni ebdeibman uram diboka kunubkwan,’ ebmun cok, sunci ato ebmunyi uram ati, ‘Talyi uram aca,’ tenen ur eblobdarur. Ba, sunci, ‘Bait Allah ai mil dangding keil si emas dib kurur to, niryi ni ebman uram asi diboka kunubkwan,’ ebmunyi ura, sunci, ‘Er Imtamnyi wenebnicei,’ tenen ato ebmunyi tok erlona kum uca kunubdarur. Sunci talyi ati, ‘Sun ebdeibmunyi uram ur eblobdarur,’ eboka etererandum ati Er Imtamnyi biryi sunsi wenebkwansir ati ebman. 
MAT.23.17	Sunda Farisi nang ab Musa Uram eteren nang ab ara luba kanya bon nang kurandum ci, dib en uram bita kum bingnandum ati asing kubsou nang ato kurandum. Bait Allah ai ara Er Imtamnyi kurur ai kurur deyok aryi erebkaboka ererdeirin dinyi kurur. Ba, Bait Allah ai aryi kuboka emas dinyi ara outam kimdongon dinyi kurur ati sun kum bikmarum do? Emas dinyi yuk ara Er Imtamnyi dam kun dinyi kum kurur. Erda, Bait Allah ai ara Er Imtamnyi dam kobdob tenen dinyi kurur. Uca, emas dinyi ton Bait Allah ai umbura kuranci dinyi ara miliboka, ‘Er Imtamnyi dam kurur,’ tenen dinyi kibwe, sunci a dinyi kum bikmarum do? 
MAT.23.18	Tonda, sunci talyi uram etereramun ci, ato eboka etererandum, sunci, ‘Er Imtamnyi biti ninyi dama deirin co lamna dib kurur to, ni ebdeibman uram diboka kunubkwan,’ ebmunyi bok, sunci ato en uram ati, ‘Talyi uram aca,’ tenen sun ebdeibmunyi uram ur eblobdarur. Ba, sunci, ‘Er Imtamnyi biti ninyi dama deirin dinyi dib kurur to, ni ebdeibman uram diboka kunubkwan,’ ebmunyi ura, sunci, ‘Er Imtamnyi biryi wenebnicei,’ tenen ato en uram erlona kum uca kunubdarur. Sunci talyi ati, ‘Sun ebdeibmunyi uram ur eblobdarur,’ eboka etererandum ati Er Imtamnyi biryi sunsi wenebkwansir ati ebman. 
MAT.23.19	Sunda dib en uram kum bingdarur ati, asing kubsou nang kundarur se. Er Imtamnyi biti ninyi dama deirin co lamna ara Er Imtamnyi dam kun dinyi kobdob kurur cok, Er Imtamnyi biti dama deirin dinyi yuk-yuk ara miliboka Er Imtamnyi dam kibmou dinyi kurande ati sun kum bikmarum do? 
MAT.23.20	A deyok aryi, Niryi sunsi ato ebkwinsin, Er Imtamnyi bisi ninyi dama deirin co lamna ab Er Imtamnyi bisi dama deirin dinyi ab ara taklobman kum kurur. Ati, unanyi-unaner ara, ‘Yuk nang aryi ni ebman uram ati, “Diba ati ebmar,” tenen biksiting,’ tenebingiryi, Er Imtamnyi bisi ninyi dama deirin co lamna si deici aryi uram katabum ebdeibmangnyi ura, a nang ara nisintum co lamna dub kurande ninyi dama si deici ababyi sirya ebmangiryi. 
MAT.23.21	Tonda, Bait Allah ai ab Er Imtamnyi ab ara taklobman kum kurur. Ati, unanyi-unaner aryi Bait Allah ai si deici aryi uram katabum ebdeibmangnyi ura, a nang ara nisintum Er Imtamnyi akai umbura kurutnyi si deici ababyi sirya ebmangiryi. 
MAT.23.22	Tonda, imtam ai im bila ai ab Er Imtamnyi ab ara taklobman kum kurur. Ati, unanyi-unaner aryi im si deici aryi uram katabum ebdeibmangnyi ura, a nang ara nisintum Er Imtamnyi si deici ababyi sirya ebmangiryi. Imtam ai ara Er Imtamnyi burur bun sokon kurur ati ato ebman.
MAT.23.23	Sun Musa kerek sengna eteren nang ab Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum. Musa Uram umbura aryi kerek sekamwe ara, ‘Sun kwaning yongobmarum dinyi ab co du dakmarum dinyi ab nirya bokeibmun ci, bongna toubnibaryi asi ur yirandum cok, bongna tentok asi Er Imtamnyi bisi karebdarur,’ eboka kerek sekamwe asi sunci diboka kunurandum. Tonda, sunci, ‘Er Imtamnyi bisi tabakoka karebkwayeb,’ tenen yina to en dinyi si selasih ab, adas manis ab, jintan ab asi bokeiboka, bongna toubnibaryi tuba talerandum cok, bongna tentok asi Er Imtamnyi bisi karerandum. Sunci ato kuboka Er Imtamnyi bisi tabakoka karerandum cok, sunci, Er Imtamnyi biryi, ‘Ukubdarur-Ukuna mem,’ en uram umbura aryi iya bikdob dinyi asi kum kunubde barandum. Ara, ‘Ninyi urasin meimna kum uca, yuk nang asi teleb kubdarur,’ en uram kum kunurandum. Tonda, ‘Yuk nang bico tenen dibnilibdarur,’ en uram kum kunurandum. Tonda, ‘Er Imtamnyi bisi tanglona kum uca milibdarur,’ en uram kum kunurandum. A dinyi ara Er Imtamnyi biryi, ‘Ukubdarur-Ukuna mem,’ en uram kankan aryi iya bikdob dinyi kurur ati, sunci kunubmandate se. Ba, sunci Er Imtamnyi bisi tabakoka karerandum ara iya bikdob dinyi kum kurur bok, a dinyi ababyi sunci kunurmuruna teleb ati ebmasin.
MAT.23.24	Sun Musa kerek sengna eteren nang ab Farisi nang ab ara dib en uram kum bingdarur ati, asing kubsou nang kurandum. Ato kurandum cok, sunci yuk nang asi bomenekoka, ‘Ato-ato kubdarur,’ eboka etererandum se. Sunci, ‘Mem yina mitik dinyi ababyi yibibyei,’ tenen me yina nirya asi dirlilirandum ci, yina umbura wekmaci unamnya mitik to keica asi wibkaboka dorkarongnandum. Ura, sunci Musa Uram kankan aryi mitikto bikdob uram akwe busul kuboka dirnilirandum cok, Er Imtamnyi urasintam aryi iya bikdob uram asi yan yanirandum se.
MAT.23.25	Sun Musa kerek sengna eteren nang ab Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum ati ato ebman. Sunci, ‘Yuk nang dinyi arabdobtibyi,’ tenen, ‘Nun kanya teleb tenebibyi tok kunubtibyi,’ tenen malyi kanya borandum cok, sunci sibambol dem deib aryi kikniboka teleb dinyi kurandum. Ati, sunda me yin moyok asi diboka kum me ilingnaming nang ato kurandum. Sunci moyok ai umbura kurande dinyi me kum ilingnandum cok, baitam kurande dinyi asi diboka me ilingnandum. Tonda, buna yangan suwa deirin tam asi me kum ilingnandum cok, suwa talen tam akwe me ilingnandum. A deyok aryi, Er Imtamnyi biryi sunsi wenebkwansir. 
MAT.23.26	Sunda Farisi nang ara dib en uram kum bingdarur ati, asing kubsou nang kurandum. Sunci sun kanya tam aryi malyi tenen dinyi taklobdate uca, sun tenen dinyi ababyi sun kunubde ban dinyi ababyi teleb kubsute. Ato kubdate uca, sunci me yin moyok diboka me ilingnaming nang ato kurandatiryok, moyok aitam dinyi ababyi baitam dinyi ababyi me ilikdate.
MAT.23.27	Sun Musa kerek sengna eteren nang ab Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum. Sunci sun kanya dam aryi malyi dinyi akwe tenerandum cok, sunci kiknibdeiboka ninyi urasintam aryi teleb dinyi kunubde barandum. Sunda ato kurandum ati, ninyi tukwe dongon dam ato kurandum. Ara, ninyi tukwe dongon ai umbura aryi, ‘Ninyi talebibyei,’ tenen dinyi ninyi yok ab lun dinyi ab langdeiboka kurande bok, alib tam asi kait dinyi doboka lurdeiraming. 
MAT.23.28	Sun kunubde barandum dinyi ababyi neiktoto kurur. Ara, sunci kikniboka teleb dinyi kurandum. Uca, ninyi aryi asing eiboka, ‘A nang ara Er Imtamnyi urasintam aryi teleb dinyi akwe kunuraming,’ teneransing. Ato teneransing bok, sun kanya dam ara, ‘Sibambol deib aryi Er Imtamnyi bisi milinub cok, nunci Ersi diboka kum milibkwayeb,’ tenena akwe kurandum. Tonda, malyi dinyi akwe tenerandum.
MAT.23.29	Sun Musa kerek sengna eteren nang ab Farisi nang ab asi Er Imtamnyi biryi wenebkwansir. Sunci sibambol dem deib aryi kiknibdeiboka Er Imtamnyi bisi milirandum cok, sun kanya dam aryi Er Imtamnyi bisi diboka kum milirandum ati ato ebman. Sunci sun minob Er Imtamnyi Uram ebdeibmaci to lak etereramnyi nang uram asi kum kunubde baramun cok, sunci, ‘Er Imtamnyi Uram ebdeibmaci to lak etereramnyi nang asi tuba-tuba teneibkwayeb,’ eboka a nang tukwe dongon ai deici aryi teleb keil lika dobdeiboka kalingnandum. Tonda, sunci sun minob Er Imtamnyi urasintam aryi teleb dinyi kunubde baramnyi nang aryi kunubde baramnyi asi kum milibde baramun cok, sunci, ‘Er Imtamnyi urasintam aryi teleb dinyi kunubde baramnyi nang asi luba kibibyei,’ eboka a nang tukwe dongon ai deici aryi teleb keil lika dobdeiboka kalingnandum. 
MAT.23.30	Tonda, sunci ato erandum, ‘Nun aibweyabwe aryi Er Imtamnyi Uram ebdeibmaci to lak etereramnyi nang asi obde baramnyi bok, nunda sun deibdoba nang ara yu kanya kum boramib. Ati, nunbabyi minob talak kurantibyi ura, nun aibweyabwe aryi Er Imtamnyi Uram ebdeibmaci to lak etereramnyi nang oramnyi asi nunda miliboka kum orantibyi,’ erandum. 
MAT.23.31	Ato erandum cok, sunbabyi ara yu kanya bon nang kurandum. Sunci sun aibweyabwe ati, ‘Er Imtamnyi biryi ebdeibmaci uram bobaramnyi nang asi obde baramnyi,’ lak erandum cok, sunci sundamnyi ati nisintum, ‘Nunda Er Imtamnyi Uram boban nang asi obde baramnyi nang aryi deibdoba nang kunub,’ eboka lak erandumci. 
MAT.23.32	Ati, sun aibweyabwe ara yu kanya boramiryok, deyok kouboka Er Imtamnyi biryi bongdonongnamwe nang asi obde baramnyi to, sunbabyi neiktoto yu kanya borandum cok, sunci a ninyi on wa asi langdeiboka kunubsekmun cok, Er Imtamnyi biryi bongdonongdur nang obde binkwandum se.
MAT.23.33	Sunda Musa Uram eteren nang ab Farisi nang ab ara yu kanya borandum ati, kwatima mabwe ato kurandum. Er Imtamnyi biryi sunsi ikin dinyi kareboka wenebkwansir. Ara, Er Imtamnyi biryi sunsi uk buk weik angna dam asi iya dongobkwansir ba, sunci sundamnyi lebdobdanman kum kurandum. 
MAT.23.34	Ura, Niryi ebmasin to sunci kunubde binkwandum ati ebman. Ati, Niryi bokdonoknyi uca, Er Imtamnyi Uram ebdeibmaci to lak etereramnyi nang ton sun dam yankwaming. Tonda, bikdob dinyi bingna nang ton ara sun dam yankwaming. Tonda, Er Imtamnyi Uram eteren nang ton ara sun dam yankwaming. A nang nirya asi Niryi bokdonokwan asi sunci malyi kubdeiboka ton nang asi obkwandum. Ba, yuk nang asi sunci bing dakoka co lase deib aryi labkwandum. Ba, yuk nang asi sunci Musa Uram eteren ai bobindoka tabwe aryi lituk-lituk ebkwandum. Ba, yuk nang asi sunci akatei bina okatei bina domkirikde barandum. Ato kuboka, sunci Niryi bokdonokwansin nang asi malyi kubdeibkwandum. 
MAT.23.35	Sun aibweyabwe minob kuramnyi nang ab sunda Musa Uram eteren nang ab Farisi nang ab ara yu kanya boboka Er Imtamnyi urasintam aryi teleb kun nang asi obde barandarur nang kundarur. Ara, minob im ton tukwe ton kiknibmou ura, Adam mi Habel Er Imtamnyi urasintam aryi teleb kuramunyi bisi sunda yu kanya bon nang aryi deyok kouboka sirya obmandau. Ani, sunci Er Imtamnyi urasintam aryi teleb kuramnyi nang yuk nang ilinto asi obde barandau ani, sirya kobdob ara Berekhya mi Zakharia bisi obmandau. Anyi Zakharia bira Er Imtamnyi biti ninyi dama deirin ai dam wengbinmou bok, sunda yu kanya bon nang aryi ersi obmandau. Ara, Er Imtamnyi biti ninyi dama deirin co lamna kan Bait Allah ai ara Er Imtamnyi ai kobdob kan tikmou bok, sunci ersi obmandau. A deyok aryi, Er Imtamnyi biryi sunsi diba ati wenebkwansir. 
MAT.23.36	Niryi sunsi dib en uram ebkwinsin ati diboka kekebdarur. Er Imtamnyi biryi sunda yu kanya bon nang asi wenebkwansir tum dam kubmar. Ara, sunda ukuryok kurandum nang kam tuba kubkwandum ba, Er Imtamnyi biryi a wenen dinyi boyankwansir.” Ato eboka Er Yesus biryi sun Musa Uram eteren nang ab sun Farisi nang ab asi erekdobmou.
MAT.23.37	Ura, Er Yesus biryi engen kanya bobmou ci, sun atei Yerusalem nang ati ato ebmou, “Se sunda Yerusalem atei nang. Yerusalem atei nang se. Er Imtamnyi biryi bokdonokmou uca, Er Imtamnyi Uram ebdeibmaci to lak etereramnyi nang ab yuk nang ab sun dam yanganung bok, sunci a nang asi orkarongdarur se. Niryi sunda Yerusalem atei nang ati, ‘Ni mabwe nermabwe,’ tenen, ‘Bulubdeiboka lebdeibtinyi,’ tenen uki ilinto tum asi namnansise bok, sunci, ‘Nun li,’ tenerandum. Ara, kirim ner aryi er mabwe bulubdeiboka ol amwetam dongobdeiboka irirande to Nibabyi sunti, ‘Bulubdeiboka iribkwan,’ tenen kuranse bok, sunci, ‘Nun li,’ tenerum. 
MAT.23.38	Ati, sunci dinmamunyi ba, sun atei Yerusalem ara taklobmunyi ba, atei olong dem kubkwande asi asing eibkwandum. 
MAT.23.39	Ati, Niryi sunsi ato ebkwinsin, Nira sun atei aryi anaboka binkun ati sunci Nisi asing kum eibkwanurum. Ura, Niryi sun dam tamuboka yankwan ba, sunci Niti,
MAT.23.39	‘Er Imtamnyi biryi bokdonokmounyi bisi kisal dakwayeb,’ eboka kibdobkwanurum.” 
MAT.23.39	Ato eboka Yesus biryi sun Yerusalem atei nang asi ebmou.
MAT.24.1	Ura, Er Yesus bira Bait Allah ai ara Er Imtamnyi biti ninyi dama deirirban ai dam aryi anaboka yibanmou ba, Er miliramnyi nang amolbaryi aryi Er dam yanmai. Ara, sunci Er Imtamnyi ai keil ila aryi dukeiboka doamnyi ai asi asing eibmai cok, sunci, “Naie, akai Bait Allah ai ab aknaboka doamnyi ai yuk-yuk ab ara teleb ai ilila ai kurur,” tenen te ukdongoboka Er Yesus bisi nukarebmai. 
MAT.24.2	Ura, Yesus biryi sunsi ato ebmou, “Sunci, ‘Naie,’ tenen asing dinmarum ai teleb ai ati Niryi sunsi dib en uram ton ebkwinsin ati sunci diboka kekebdarur. Uki tentok berekwande tum ara ninyi yandoka akai Bait Allah ai ab aknaboka dongoamnyi ai ab nirya asi daksekwetebkwaming. Uca, akai doboka dukeibyi keil weik keil nirya asi kum daneibkwaming,” ebmou.
MAT.24.3	Ura, Er Yesus bira mutuk kon si Zaitun welebindoka bukmou ura, Er miliramnyi nang aryi Er dam yanmai ci, yuk nang sun ab tonkwa kum kubmai bok, sunci Ersi ato eboka asibdenmai, “Nun eteresurumnyi, Kanci nunsi Er Imtamnyi ai ati, ‘Ninyi aryi yandoka dakwetebkwaming,’ ebmasirim ati a dinyi ara una talak aryi kunubkwaming do? Tonda, nunci Kan tamuryankwandim talak ati, ‘Dam kubmar,’ tenen una kuboka biktibyi do? Tonda, nunci sirya kobdob talak ati, ‘Dam kubmar,’ tenen una kuboka biktibyi do?” Ato eboka asibdenmai.
MAT.24.4	Uca, Er Yesus biryi sunsi ato ebmou, “Sunci sirya kobdob dinyi dibde buramun cok, ‘Ninyi tentok ababyi nunsi boboka walwalabsinibsingnyei,’ tenen diboka kalikdandobkwandarur! 
MAT.24.5	Sirya kobdob uki tum kum berekde bok, ninyi ilinto ara sun dam yandoka tola ati, ‘Nira Er Imtamnyi biryi bokwetebkwamwe ninyi lebdeiboka Weik Sienyi a kunum yanman,’ ebingiryok, ninyi mitik kum boboka walwalabsinibkwaming. 
MAT.24.6	Sirya kobdob uki tum kum berekde bok, sunci kekebmun ba, ‘Akatei nang okatei nang ara mar ordanmang,’ en uram kekebkwandum. Tonda, sunci kekebmun ba, ‘Yuk atei-yuk atei ababyi mar obdankwaming,’ en uram kekebkwandum. Ato en uram ilinto kekebmun bok, sun kanya kankana kusina mem. Sirya kobdob uki tum kum berekde bok, atoto dinyi nirya ara bisik sekman kum kuboka kunubkwande. 
MAT.24.7	Ton mutuk nang ara yuk mutuk nang asi mar bobdankwaming deyok aryi ato ebmasin. Tonda, ton weik sienyi bisi milin nang ara yuk weik sienyi bisi milin nang mar bobdankwaming. Ba, im dangna tukwe dangna mutuk dantam-dantam nirya ara kwaning atana li dobde bok, mutuk eimna ababyi mitik kum dobkwande. 
MAT.24.8	A kunubkwande dinyi nirya ara deyok kouboka mambul kurdeirin dinyi kubkwande bok, aminda kunubkwande dinyi ara tabakdongoboka mambul kurdeirin dinyi kubkwande. Ara, mi deibkwamar ner asi mi deyok aryi u weik yirande to, sunbabyi mambul weik kubkwansir.
MAT.24.9	Sirya kobdob uki tum kum berekde bok, ninyi aryi sunda Nisi miliranurum nang ati, ‘Obtibyi,’ tenen domkirikwansing. Tonda, diba obkwansing. Ati, sunda Ni miliranurum nang kurandum deyok aryi, im dangna tukwe dangna mutuk nang nirya aryi sunti bimsa yaribkwansing. 
MAT.24.10	A talak ara ninyi ilinto aryi Nisi dib teneraningnyi ani, Nisi dokdonokoka taklobkwaning. Ninyi ilinto aryi bimsa yaribdandoka, ‘Ninyi aryi obting,’ tenen sun mamun ninyi taruk dam dobkarebdankwaming. 
MAT.24.11	Tonda, a talak ara sirya kobdob uki tum kum berekde ba, tola uram en nang ilinto ara yandoka ninyi ilinto asi boboka walwalabsinibkwaming. 
MAT.24.12	Tonda, ninyi ilinto ara yu kanya bobdandoka malyi dinyi tabakoka kibdeibdankwaming deyok aryi, sunci boukwe weik tuba kum kibdankwaming. 
MAT.24.13	Ninyi ilinto ato kubkwaming bok, unanyi-unaner ara, ‘Dib tenena kum taklobkwan,’ tenen katabdongobmangnyi ura, a nang ara lemna dinyi dobdobkwaming. 
MAT.24.14	Ura, Teleb Uram ara, ‘Er Imtamnyi biryi weik sienyi kuboka ninyi ilinto Er amwetam kibdeibkwande,’ en uram ara im dangna tukwe dangna mutuk nirya bobindoka lak eterebkwaming. Ara, ‘Sun im dangna tukwe dangna mutuk nang nirya aryi dib en uram kekeboka bikting,’ tenen Teleb Uram eterebkwaming. Sirya bobindoka eterebingnyi ura, sirya kobdob uki tum berekwande,” ebmou.
MAT.24.15	Ura, Er Yesus biryi eterenmou cok, ato ebmou, “Er Imtamnyi Uram ebdeibmaca bobaramunyi si Daniel bira aminda kunubkwamwe dinyi bikmou ci, ‘Kwemdina dinyi ara iya ina ngilikmanto dinyi asi boyandoka Er Imtamnyi biti ninyi dama deirin ai deibkwamingiryok, ninyi ilinto asi obkwaming,’ eboka kerek sekeibmou. Sun a uram kerek sekeiamwe asi nungdamingnyi nang ara a dinyi teneiboka bikdobting. Ati, sunci, ‘A dinyi sirya kunubmar,’ tenen asing eibmun cok, sunci, ‘Nun ordana nang aryi nunsi obsingnyei,’ tenen lemdarbindobdarur. 
MAT.24.16	A talak ara sun Yudea mutuk aryi kuramingnyi nang aryi, ‘Lebdandobkwayeb,’ tenen mutuk kon ai cung dorbinkwanung. 
MAT.24.17	Tonda, sun, ‘Kumwe ton ebsute ba, taruk loubkwayeb,’ tenen ai aruma dub weleboka bukmangnyi nang ara, ‘Nun ordana nang obsingnyei,’ tenen ukurlona kum uca dorbinkwanung. Ara, sunci, ‘Nun yurbindoka ai umbura wengbindoka bona bon dinyi dorbitibiryok,’ tenen dorbana mem. 
MAT.24.18	Tonda, sun bai mutuk ai kunmangnyi nang ara, ‘Atei tamurbindoka ni ongon aling dorbitibiryok,’ tenen dorbana mem. Erda, sunci ukurlona kum uca lemdarbinkwanung. 
MAT.24.19	A talak ara iya mambul dinyi dobkwaming talak kubkwande. Ati, sun mi mundu boamingnyi nerabwe ab mi mum dininmangnyi nerabwe ab minola lemdorbinman kum kubkwaming ati, mambul mitik kum dobkwaming. 
MAT.24.20	Ati, sunci Er Imtamnyi bisi moloramun cok, ‘Muryi li ara cung dorbanman kum li kurande,’ tenen, ‘Muryi li kubde ba, a mambul dinyi don tum berekcei,’ eboka molobdarur. Tonda, ‘Wa in kum uki tum si Sabat tum ara cung dorbanman kum tum kurande,’ tenen, ‘Wa in kum uki tum kubde ba, a mambul dinyi don tum berekcei,’ eboka molobdarur. 
MAT.24.21	A kubkwande talak ara mambul iya weik dinyi dobkwaming ati ato ebman. Minob kuramnyi talak ababyi mambul dinyi doramnyi talak kuramwe bok, a kubkwande talak ara bisibkaboka iya mambul dinyi dobkwaming. Ara, Er Imtamnyi biryi yuma kobdob aryi im ton tukwe ton kikniamwe talak aryi kuboka ukuryok talak ababyi ato mambul weik dinyi kum doramnyi. Tonda, aminda ababyi ato kuboka mambul weik dinyi kum dobkwaming. 
MAT.24.22	Er Imtamnyi biryi, ‘A mambul dobkwaming talak ara tiya akwe kubdur,’ tenerur ati, tiya akwe kubkwande. Ati, Erci, ‘Niryi wibdeibse nang obsekingnyei,’ tenen, ‘Lebdeibkwan,’ tenerur deyok aryi, a mambul dobkwaming talak ara tiya akwe kubkwande. Tiya kum kubte ura, ninyi nirya ara tuba kum danmating. 
MAT.24.23	A talak ara ninyi aryi sunsi ato ebkwansing, ‘Dibdendarur e! Kristus ninyi lemna Weik Sienyi bira a yandoka kunmar,’ ebkwansing. Ba, yuk nang aryi, ‘Kristus ninyi lemna Weik Sienyi bira o yandoka kunmar,’ ebkwansing. Ato ebkwansing bok, sunci, ‘A uram ara tola uram aca,’ tenen dib tenebmunyei. 
MAT.24.24	A talak ara tola ati, ‘Nira Kristus ninyi lemna weik sienyi kunun,’ eboka erdana nang yankwaming ati ato ebman. Tonda, tola uram bobindoka eteren nang yuk nang ababyi yankwaming. A nang ara, ‘Ninyi dib tenebsiting,’ tenen ilil tenen dinyi ab yuk nang aryi kiknibman kum dinyi ab kiknibkwaming. Ati, sunci, ‘Er Imtamnyi biryi wianci nang ababyi boboka walwalabsinibtibyi,’ tenen kunubde binkwaming. Ato tenen kunubde binkwaming bok, Er Imtamnyi biryi Er wibdeibmou nang asi kalikde uca, walwalabsinibman kum kubkwaming. 
MAT.24.25	Sunci asing dindarur. A dinyi nirya asi kunubkwande ba, kununa kum kubde bok, Niryi sunsi sirya ebdeibmasin.
MAT.24.26	Ati, ninyi aryi sunsi, ‘Dibdendarur e! Kristus ninyi lebdeiboka Weik Sienyi bira ninyi kun kum mutuk yandoka kunmar,’ ebsingnyi bok, sunci, ‘Tola uram aca,’ tenen dirbana mem. Tonda, yuk nang aryi, ‘Dibdendarur e! Kristus bira inibdob ai yandoka kunmar,’ ebsingnyi bok, sunci a uram asi dib tenena mem. 
MAT.24.27	Bebe ara yaletam aryi kuboka lingim ebci uca, sun yaletam mutuk kuraming nang ab kitingbantam mutuk kuraming nang ababyi lukdandoka asing eiriraming. Ni Ninyi Dasinyi tamuryuryankwan uki tum ababyi neiktoto kubkwande. Ninyi aryi bingna kum uca Nira lukdandoka tamuryanyi uca, sunci, ‘Er Imtamnyi biryi Bokdonokmunyi sirya yanmar,’ tenen bikwaming. Ati, Ni tamuryankwan uki tum kum berekde bok, ninyi aryi sunsi, ‘Kristus sirya yanganmar,’ ebsingnyi asi sunci a uram asi dib tenebmunyei. 
MAT.24.28	Dei bum ilinto buluboka bunmaci asi asing eibibyi uca, nunci kankana kum uca, ‘Ninyi tukwi kum yuk dinyi tukwi kum adikum mabmar,’ tenen bingnamib. Ura, Ni Ninyi Dasinyi tamuryuryankunyi tum ababyi neiktoto kubkwande. Niryi ebmasin dinyi yuk-yuk ati kunubkwande asi asing eibmun cok, sunci kankana kum uca, ‘Nun Du tamuryankwande uki tum dam kubmar,’ tenen bikwandum.” Ato eboka Yesus biryi eterebmou.
MAT.24.29	Eterenmou cok, Er Yesus biryi ton ato ebmou,
MAT.24.29	“Ninyi aryi mambul weik dinyi dobkwaming talak sirya bisibci ura,
MAT.24.29	kiting ara ukurlona kum uca, kunuk dakwande ba,
MAT.24.29	wala ababyi milil kum dankwande.
MAT.24.29	Tonda, kurya ara imtam aryi kuboka daksakwande uca, milil kum dankwande.
MAT.24.29	Ba, im dub kurande dinyi mikib dinyi nirya lulukwande. 
MAT.24.30	A dinyi nirya kunubde ba, asing dinmangnyi bok, imtam aryi kuboka ilil tenen dinyi ton anabkwande. Uca, ninyi aryi a ilil tenen dinyi asing eibingiryok, sunci, ‘Er Ninyi Damounyi tamuryankwamar,’ tenen bikwaming. Ato tenen bikwaming uca, sun im dangna tukwe dangna nang nirya aryi engebkwaming. Ura, asing dinmangnyi ba, Ni Ninyi Dasinyi bira duwa deici aryi bukoka tamuryankwan. Ara, mikib weik kuboka Iya Erebdobnyi kunun cok, tamuryankwan ati asing eibkwaming. 
MAT.24.31	Ura, Nira Er Imtamnyi biryi Bokwetebnounyi biryi ebdeibnyi uca, bu lilim ilinto dinyi sangkakala dobkwaming. Sangkakala dobingnyi uca, Er Imtamnyi Uram eryuryangan nang aryi anaboka im dangna tukwe dangna mutuk nirya yibindoka Niryi wianse nang nirya bulubdeiboka boyankwaming.
MAT.24.32	Ura, sunci, ‘Nun Du bira una talak aryi tamuryankwande ati una kuboka biktibyi do?’ tenen kankana kubsicei. Co kwarang kabwe silikoka lingmaci asi asing eibmun cok, sunci kankana kum uca, ‘Ei, co keta sirya dobmar,’ tenen bingnandum. 
MAT.24.33	Ura, Ni tamuryankwan talak ababyi neiktoto kubkwande. Niryi sunsi, ‘Ato-ato kubkwande,’ ebmasin dinyi nirya kunubde bangnyi asi asing eibmunyi ura, sunci kankana kum uca, ‘Ei, sirya kobdob uki tum dam kubmar,’ tenen bikwandum. Tonda, sunci kankana kum uca, ‘Nun Du bira bisik bublan dam tikmaranyi bitonyi kurur cok, minola yankwamar,’ tenen bikwandum. 
MAT.24.34	Niryi sunsi dib en uram ton ebkwinsin ati sunci diboka kekebdarur. Sunda ukuryok kunmarum nang ara nirya kum dibsekmamunyi bok, Niryi ebmasin to mambul weik dobkwaming dinyi nirya kunubkwande. 
MAT.24.35	A dinyi nirya ara diboka kunubkwande ati ebman. Im ab tukwe ab ara kum dankwande bok, Ni en uram ara iya ton kum dakbisibkwande.” Er Yesus biryi ato eboka eterebmou.
MAT.24.36	Er Yesus biryi eterenmou cok, ato ebmou, “Ura, Nira Er Imtamnyi bokdonoknounyi tamuryankwan ara una uki tum tamuryankwan ati ninyi tentok ababyi ton kum bingnung. Tonda, sun Er Imtamnyi Uram eryuryangan nang ababyi a talak asi kum bingnung. Tonda, Nira Er Imtamnyi Mi ababyi, ‘Ato-ato uki tum tamuryankwan,’ tenen kum bingnun. Erda, Ni Nai Imtamnyi tentok asi a uki tum minob bingdur. 
MAT.24.37	Ni Ninyi Dasinyi kum tamuryankwan bok, ninyi ara mangkau kuboka, ‘Sirya kobdob uki tum dam kubmar,’ tenen kum kubkwaming ati ato ebman. Ara, Ni tamuryankwaman talak ara minob talak nun aibwe Nuh minob kuramwe talak ato kubkwande. 
MAT.24.38	Nuh kuramwe talak ara ilila me oboka kum yibmou ba, sun a talak kuramnyi nang ara, ‘Ilila me oboka siklibkwansir,’ tenen kum bingnamiryok, sunci kwaning yiboka me yiboka ner kabdeibdandoka akwe kuramnyi deyok aryi Niryi, ‘Nuh kuramwe talak ato kunkwande,’ ebmasin. Ani, Nuh mabwe silib ara weik co ngun-ngun umbura wengdorbinmai ura, ilila me oboka ninyi nirya siklibmou ba, isin daksekmai. 
MAT.24.39	Ara, a nang ara a kunubkwamwe dinyi ati mangkau kuramnyi ba, ilila me oboka sunsi lukdandoka siklibmou ba, isin daksekmai. Ura, Ni Ninyi Dasinyi tamuryuryankwan tum ababyi neiktoto kubkwande. Ninyi aryi, ‘Ukuryok yankwamar,’ tenen kum bikwaning bok, Ni lukdandoka tamuryankwan. 
MAT.24.40	Ni tamuryankwan talak ara ninyi bitinyi wa in dam wa ibde kunmaringnyi bok, Niryi tonyi bisi, ‘Ni mi,’ tenen dobdobnyi ura, yuknyi bisi taklobkwan. 
MAT.24.41	Tonda, nerabwe bitinyi ara gandum du tain dinyi asi taleboka gandum du taingmaringnyi bok, Niryi ton ner asi, ‘Ni nebnyi,’ tenen dobdobnyi ura, yuk ner ara taklobkwan.
MAT.24.42	Ati, Nira sun Arungdeirisununyi bira lukdandoka tamuryankwan ba, sunci, ‘A uki tum tamuryankwan,’ tenen kum bingnandum deyok aryi, sunda Nisi miliranurum ara diboka kalikdandobkwandarur. 
MAT.24.43	Ba, sunci diboka kalikmun ci, a dinyi diboka bikdobdarur. Ai deyoknyi bira, ‘Ei, ukula donanyi ara a lukunda ato-ato kiting kubde ba, ni ai wekoka yankwande,’ tenen bikte ura, erci tanglona kum uca kalikmate, ukula donanyi bisi bisik sekmate. Ba, erci, ‘Ukula donanyi yandoka ukula dobkwande,’ tenen kum bikte ura, erci, ‘Malyi,’ tenebtiryok, kum kalikmate ba, ukula donanyi bira er ai wengyandoka er bona bon dinyi ukula dobte. 
MAT.24.44	Ati, Ni Ninyi Dasinyi tamuryuryankwan ara sun kum bikmamunyi tum aryi yankwan deyok aryi, sunci kalikoka kiknibdeiboka bunkwandarur.” Ato eboka Er Yesus biryi Er miliramnyi nang asi eterebmou.
MAT.24.45	Ura, Er Yesus biryi tuba eterenmou ci, ato ebmou, “Ati, sunci busul kuboka wa diboka wa irmilin nang ato kubdarur. A dinyi ara ato kurur. Wa in damnyi tentok aryi, ‘Dam kuna kum mutuk binkwan,’ tenen er wa irmilinanyi tentoknyi bisi tikeibmou ci, ato ebmou, ‘Yuk wa irmilin nang asi sun kwaning dorkaren uki kubci ura, kanci sunsi kwaning dorkarenkwandim,’ ebmou. 
MAT.24.46	Ura, er nai wa in damnyi bira ninyi atei bina kunmou ani, yandoka diramwe uca, erci tikeiamwe wa irmilinanyi bira erci kareamwe wa asi diboka irante asi bikte ura, er nai biryi a wa irmilinanyi bisi uram kisal dakdobte. 
MAT.24.47	Niryi sunsi dib en uram ton ebkwinsin ati sunci diboka kekebdarur. Er nai biryi a wa irmilinanyi bisi tabakoka tikeibdiryok, ‘Kanci busul kuboka ni ebdeibmakin wa kunubmarim ati, kanci ni ai kurande bona bon dinyi nirya asi kalikdum,’ ebkwande. 
MAT.24.48+MAT.24.49	Bok, ato wa irmilinanyi bira yu kanya boranturyi erci er kanya tam aryi, ‘Ni nai bira iya biua, kum tamuryankwande,’ tenebtiryok, erci deyok kouboka wa irmilin nang kulabtiryok, walina talen me yin nang ab tonkwa yiboka kimdanting. 
MAT.24.50	Ato wa irmilinanyi bira, ‘Ni nai arub kum tamuryankwande,’ tenen, ‘A kiting yakna asi kum tamuryankwande,’ tenen mangkau kurante bok, er nai lukdandoka tamuryate. 
MAT.24.51	Ura, er nai biryi anyi biryi malyi kurante dinyi bikte ura, erci a wa irmilinanyi bisi oboka ya kalibte. Ba, er nai biryi a wa irmilinanyi busul kanya kum borandanyi bisi iya weiktoto wenebkwande to kuboka wenebte. Tonda, er nai biryi erti, ‘Sibambol dem deib aryi nisi wa irmiliranou ati, sibambol dem deib aryi wa irmilin nang iya kubkwaming dam birur,’ eboka iya wenen ai dongobkwande. A wenen dam ara engena weik engeraming dam kurur ci, mambul weik aryi si darab-darab en dam kurur.” Ato eboka Yesus biryi Er miliramnyi nang amolbaryi asi eterebmou.
MAT.25.1	Er Yesus biryi eterenmou ci, ton ato ebmou, “Nira Er Imtamnyi biryi Bokwetebnounyi tamuryankwan ara, ‘Er Imtamnyi Weik Sienyi Er amwetam kun nang asi bulubdeibkwan,’ tenen tamuryankwan tum kiklibdeibkwansin. A dinyi ara kam nerabwe takubaryi aryi, ‘Ner dobkwandanyi yankwande ati kibdobkwayeb,’ tenen dibde bukmai ato kubkwande. A kam nerabwe takubaryi ara yuk-yuk minyak me aryi milil angdeirin dinyi doubtalebmai ci, anaboka dirbinmai. 
MAT.25.2	Ura, kam nerabwe kankan aryi ton amubaryi kam nerabwe ara angkalung kanya bon nerabwe kuramnyi. Ba, ton amubaryi kam nerabwe ara bikdob kanya bon nerabwe kuramnyi. 
MAT.25.3	Ura, angkalung kanya bon kam nerabwe amubaryi ara minyak me aryi milil angdeirin dinyi asi bobdobmai cok, minyak me ara kum bobdobmai. 
MAT.25.4	Bok, bikdob kanya bon kam nerabwe amubaryi ara minyak me aryi milil angdeirin dinyi bobdobmai ci, minyak me ababyi kibdeiamnyi asi moyok dikdongoboka bobdobmai. 
MAT.25.5	Ura, dibde bunmai bok, ner dobkwamunyi ola yangana kum uca, uki weik kubmou deyok aryi, a kam nerabwe takubaryi sun nirya ara wi talebmou ba, mabsekmai.
MAT.25.6	Ura, mabmai talak lukunda dukduk en aryi lukdandoka kekenmai uca, ninyi aryi uram doboka ara ato enmai, ‘Ner dobkwandanyi sirya yanganmar ati, sunci, “Er ab ebdankwayeb,” tenen yandarur!’ Ato enmai asi kekebmai.
MAT.25.7	Kekebmai uca, a kam nerabwe sun nirya ara ola bukokmai ci, sun yuk-yuk aryi sun minyak me aryi angdeirin dinyi kiknibdobmai. 
MAT.25.8	Ura, sun angkalung kanya bon kam nerabwe amubaryi ara minyak me kum bobdobmai ati, sun minyak me aryi angdeirin dinyi milil tangabmanto kibmou. Ura, sunci sun ka nerabwe bikdob kanya bon kam nerabwe amubaryi asi ato ebmai, ‘Nun kayabwe se. Nun minyak me cebmar aryi milil tangabdobkwamasir ati, sunci minyak me ton dikeiboksindarur se!’ eboka molobdobmai.
MAT.25.9	Molobmai bok, sun bikdob kanya bon kam nerabwe amubaryi aryi ato ebmai, ‘Se kum e. Nunci sun minyak me ton dikeibsitibyi uca, nun minyak me ababyi kum dasicei. Ati, sunci minyak me dengna nang asi bindoka o dengdorbindarur,’ ebmai.
MAT.25.10	Uca, angkalung kanya bon nerabwe amubaryi aryi anaboka minyak me dengbinmai. Anaboka dengbinmai bok, ner dobkwamunyi sirya yanmou. Yanmou ba, sun bikdob kanya bon kam nerabwe amubaryi ara sirya kiknibdeiboka minyak me angdeirin dinyi milil abkarabmou asi doubtaleboka ner dobkwamunyi ab ebdandoka kibdobmai. Ura, sunci ersi miliboka ner kamdeirdan ai weik kwalina kwalibkwamai ai wengdorbinmai. Sirya wengdorbinmai ura, ner dobkwamunyi er milin nang aryi akai bublan tirikdongobmai.
MAT.25.11	Ura, sun angkalung kanya bon kam nerabwe amubaryi ara minyak me dengbinmai ani, sunbabyi weik kwalina kwalibkwamai ai dam yandoka bublan dam tikokmai ci, ato ebmai, ‘Nun nai se, nun nai se. Nunbabyi wengyankwayeb ati, kanci bublan kukdeibsurum!’ ebmai.
MAT.25.12	Ato eboka molobmai bok, er ner dobkwamunyi biryi ato ebmou, ‘Kum. Niryi sunsi dib en uram ebkwinsin ati sunci diboka kekebdarur. Sunda ni dam kun nang kum kurandum ati, sun ni ab tonkwa kum kubkwayeb,’ ebmou.”
MAT.25.13	Er Yesus biryi a kiklina uram sirya eterebmou ci, Erci er miliramnyi nang asi ato ebmou, “Ati, sunbabyi neiktoto Ni tamuryankwan uki tum kum bikwandum cok, sunbabyi, ‘Imtam ai bublan tirikeibsicei,’ tenen kalikdandoka dibde bunkwandarur,” eboka eterebmou.
MAT.25.14	Er Yesus biryi eterenmou ci, ato ebmou, “Er Imtamnyi bira Weik Sienyi kuboka ninyi ilinto lebdeiboka Er amwetam nang kibkwande ati tubto kiklibkwansin. Ati, a dinyi ara ato kurur. Bona bonanyi tentok ara dam kum bukamwe atei yuk-yuk binkwamou ci, erci er wa irmiliramnyi nang nabmou ci, sun yuk-yuk asi er taleramwe co bok ilinto asi tiya karebmou. Ara, ‘A co bok deib aryi co bok dengtabangna dinyi ingkirikting,’ tenen erci sun yuk-yuk asi co bok tiya karebmou. 
MAT.25.15	Ura, Er wa irmiliramnyi nang kankan aryi ton nang ara bikdobmai uca, keil uang dengtabangna dinyi ilinto ingkirikoka dororamnyi. A nang asi erci tabakoka dengna weik keil uang tiya karebmou. Ati, tonyi bisi erci dengna weik keil amubaryi tiya karebmou. Ba, yuk nang ara dengna weik keil uang dengtabangna dinyi mitikto dororamnyi. A nang asi erci dengna weik keil tentok-tentok karebmou. Ati, tonyi bisi dengna weik keil uang bitinyi tiya karebmou. Ba, tonyi bisi dengna weik keil uang tentok kuboka tiya karebmou. Sirya karebmou ura, erda bona bonanyi bira yuk atei dam kum atei binmou. 
MAT.25.16	Ura, dengna weik keil uang amubaryi tiya dobdobmunyi bira ukurlona kum uca, ‘A dengna weik keil uang deib aryi dengbinmanyi uca, dengna weik keil uang tabakoka dobdobkwan,’ tenen anaboka dengbinmou. Dengbinmou uca, a keil uang amubaryi deib aryi erci keil uang amubaryi tabakoka dobdobmou ci, dengna keil uang takubaryi bobmou. 
MAT.25.17	Ba, keil uang bitinyi dobdobmunyi bibabyi neiktoto a keil uang bitinyi deib aryi dengbinmou ura, keil uang bitinyi tabakoka dobdobmou ura, uang keil dumbaryi bobmou. 
MAT.25.18	Bok, keil uang tentok dobdobmunyi bira dengbina kum uca, ‘Tiya dobdobman keil uang asi diboka kalikwan,’ tenen tukwe ungmou ani, er nai wa takurdeiriramunyi biryi tiya karebmou keil uang tentok asi doboka tukwe umbura dongobdeiboka siklibdeibmou.
MAT.25.19	Ura, kuramnyi ani, uki weik kuramnyi ura, a wa irmiliramnyi nang sun nai tubto tamuryanmou ura, ‘Niryi sunsi keil uang dengna weik dinyi tiya kareanse deib aryi dengna weik keil uang tabakoka dobdobmang do kum do?’ tenen sun ab tonkwa ebdanmai. 
MAT.25.20	Ura, keil uang amubaryi doamunyi biryi a keil uang amubaryi ab keil uang amubaryi dengtabang dinyi ab boyanmou ci, ato ebmou, ‘Nai, kan keil uang amubaryi nisi tiya kareanumumwe ura, niryi tubto amubaryi ton dektabakdeibkise ati kan dibderum,’ ebmou.
MAT.25.21	Ura, er nai wa takurdeirinanyi biryi anyi bisi ato ebmou, ‘Ni kwit, kan ukubumwe to ara telebto kubumwe. Kanda ni wa irmilinanyi kurum cok, tanglona kum uca wa diboka irmiliranurum. Niryi kansi takubdeibmakise uca, kanci kan kanya deiboka mitikto dinyi asi busul kuboka irum. A deyok aryi, niryi kansi erebdeiboka, ‘Ni bona bon dinyi iya ilinto talenun dinyi kalikmin ci, wa ur ibdum,’ eboka takubdeibkwan. Nira kan nai wa karekununyi biryi kilkil kanya bonun ati, kanci ni dam yandoka, ni ab tonkwa kilkil kanya bobmilibkwanirim ati, ur wengyarum!’ ebmou.
MAT.25.22	Ura, keil uang bitinyi doamunyi yandoka ato ebmou, ‘Nai, kan keil uang bitinyi tiya kareanumumwe ura, niryi tubto keil uang bitinyi dektabakdeibkise a dibderum,’ ebmou.
MAT.25.23	Ura, er nai wa arungdeirinanyi biryi anyi bisi ato ebmou, ‘Ni kwit teleb. Kan ukubumwe to ara telebto kubumwe. Kanda ni wa irmilinanyi kurum cok, tanglona kum uca wa diboka irmiliranurum. Niryi kansi takubdeibmakise uca, kanci kan kanya deiboka mitikto dinyi asi busul kuboka irum. A deyok aryi, niryi kansi erebdeiboka, “Ni bona bon dinyi iya ilinto talenun dinyi kalikmin ci, wa ur ibdum,” eboka takubdeibkwan. Nira kan nai wa karekununyi biryi kilkil kanya bonun ati, kanci ni dam yandoka, ni ab tonkwa kilkil kanya bobmilibkwanirim ati, ur wengyarum!’ ebmou.
MAT.25.24	Ura, sirya kobdob ara keil uang tentok doamunyi bibabyi yanmou ci, ato ebmou, ‘Nai, kanda yu kanya akwe borumnyi kurum tenebmakin. Kanci gandum du kum kwengnandim ani, kanci, “Gandum du eng kubmar asi sunci bulubdeiboka karebdeibnindarur,” erandimnyi kurum. Kanci bona mitikanun dinyi karerandim ani, “Bona tabakoka ilinto dinyi asi tamurkarebnurum,” eboka molorandimnyi kurum. 
MAT.25.25	Kanda ninyi boukwe tenen kumnyi kurum deyok aryi, niryi ilil kanya boboka, “Ni nai biryi karebnou keil uang tentok asi wanikminiknyei,” teneranse. Ato teneransiryok, niryi bindoka tukwe kurukoka a keil uang asi inibdeibkise. Sirya inibdeibkise ani, niryi a keil uang tentok asi tubto doboka kansi boyanankin ake. Ati, kanci kan dinyi tamuboka dobdobdum,’ ebmou.
MAT.25.26	Ura, er nai wa karenanyi biryi anyi bisi ato ebmou, ‘Se, yu kasak biribdob wa irmilinanyi. Kan nong bol aryi wa kum irorumnyi. Kanci niti, “Kat kanya borutnyi,” teneranirim cok, kanci busul kuboka kum wa irandim se. Tonda, kanci niti, “Gandum du kum kwengnande ani, ‘Gandum du engmar asi bulubdeiboka karebdeibnindarur,’ erandanyi kurur,” teneranirim cok, niryi wa kareankise wa asi diboka kum irum se. 
MAT.25.27	Ati, kanci, “Ni nai biryi co bok mitikto kareanou ani, co bok ton tabakoka tamuboka molobkwande,” tenen bingnurum. A deyok aryi, kanci a keil uang tentok asi doboka co bok minikoka dengtabangnanunyi bisik karerbinantum ba, weikto dektabakdeianute uca, niryi tamuryandoka co bok tabakoka dobdanmatinyi,’ ebmou. 
MAT.25.28	Ebmou cok, er nai wa karenanyi biryi er miliramnyi nang asi ato ebmou, ‘Anyi biryi tamurboyanmar keil uang tentok asi dobtaleboka er kwit keil uang takubaryi talebmaranyi bisi karebdarur. 
MAT.25.29	Unanyi-unaner ara busul kuboka wa iramingnyi uca, bona bon dinyi kum yuk dinyi kum tabakoka dobdobmangnyi ura, nibabyi tabakoka karebnyi ura, langdeiboka talebkwaming. Bok, unanyi-unaner ara busul kum kuboka, bona bon dinyi kum yuk dinyi kum dobdobmangnyi ura, niryi sunsi tiya kareanse dinyi ababyi dobdobkwanun. A deyok aryi, sunci er dinyi dobtaleboka er kwit bisi karebdarur. 
MAT.25.30	Ura, a wa diboka kum irutnyi bisi sunci taleboka baitam yakdonokoka iya kunuktam dongorbindarur. A weik wenen dam ara engena weik dam kurur ci, mambul weik aryi si darab-darab en dam kurur,’ ebmou,” Er Yesus biryi ato eboka eterebmou.
MAT.25.31	Eterenmou cok, Er Yesus biryi ato ebmou, “Ni Ninyi Dasinyi aminda aryi tamuryankwan ara Iya Erebdobnyi kuboka tamuryankwan. Tamuryankwan ba, sun Er Imtamnyi Uram eryuryangan nang nirya aryi miliboka yankwaming. A talak ara Nira imtam aryi kuboka Erebdobnyi biryi iya erebdob bun sokon burbinkwan. 
MAT.25.32	Ura, sun Er Imtamnyi Uram eryuryangan nang aryi ninyi nirya asi bulubdeibingnyi ura, sun im dangna tukwe dangna nang nirya ara Ni urasin dam yankwaming. Sirya yankwaming asi Niryi sunsi wibdeibniryok, sun Nisi milinin nang yuk tam deibniryok, sun Nisi milinin kum nang asi yuk tam kibkwan. Ara, sun domba kalingna nang aryi domba yuk kambing yuk wimdeiraming to, Nibabyi neiktoto wibdeiboka ninyi nirya asi yuk tam-yuk tam kibkwan. 
MAT.25.33	Ati, Nira domba kalingnanyi bitonyi kuboka sun Nisi miliraning nang ara domba ato kun nang asi, ‘Ni siriktam tingyandarur,’ ebniryok, sun Nisi miliraning kum nang ara kambing ato kun nang asi, ‘Ni kwanimtam tingbindarur,’ ebkwan.
MAT.25.34	Ato kuboka wibdeibnyi ura, Nira Weik Sienyi biryi Ni siriktam tikmangnyi nang asi ato ebkwan, ‘Sunda Ni Nai Imtamnyi biryi kisal dangsurur nang kurandum ati, ur yandarur. Er Imtamnyi biryi im ton tukwe ton kum kikniamuryok, Erci sunti minob bikoka, “Nira Weik Sienyi amwetam kun nang kibdeibkwan,” tenen minob kiknibdeibsou to, sunci Er Imtamnyi Weik Sienyi kurur dam wengyandoka a ererdeirin dinyi dobdobdarur,’ ebkwan. 
MAT.25.35	‘Ara, sunci Niti teleb kurdeiriranurum deyok aryi, sunda Er Imtamnyi amwetam kubkwandum. Ni kwaning atanmanin ura, sunci Nisi yina kareranindau. Ba, Ni me atanmanin ura, sunci me kareranindau. Ba, Nira dam kum atei aryi kuboka yanganmaranyi kuboka yananse ura, sunci sun ai du dongoranindau. 
MAT.25.36	Ba, Ni nong baning kuranse ura, sunci ongon aling ongordeiranindau. Ba, Ni u yiranou ura, sunci kalingdoranindau. Ba, Ni ninyi wenen ai dongoranei ura, sunci diroryanindau. Sunci ato kuboka Nisi teleb kurdeiriranindau deyok aryi, sunci Er Imtamnyi Weik Sienyi kurur dam ur wengyandarur,’ ebkwan.
MAT.25.37	Ato ebnyi uca, a nang ara Er Imtamnyi urasintam aryi teleb dinyi kunubde ban nang aryi Nisi ato eboka asibdenkwaming, ‘Nai, dan talak aryi dinmakoubwe ba, kwaning me atanmakou asi yibkarebmakoubwe do? 
MAT.25.38	Ba, dan talak aryi dibmakoubwe ba, Kanda dam kum atei aryi yangananyi kunmumwe asi nun ai du dongobmakoubwe do? Ba, dan talak aryi Kanda nong baning kunmumwe asi ongon aling ongobdeibmakoubwe do? 
MAT.25.39	Ba, u ara dan talak yinmakou asi nunci diryanmakoubwe do? Ba, dan talak aryi ninyi wenen ai dongorbinmakei asi diryanmakoubwe do?’ Ato eboka asibdenkwaning.
MAT.25.40	Uca, Nira Weik Sienyi biryi sunsi ato ebkwan, ‘Niryi sunsi dib en uram ebkwinsin ati sunci diboka kekebdarur. Sunci Ni kwityabwe Nisi miliranin nang kankan aryi tukwetam bun nang asi boukwe kimnandau cok, kwaning me kareboka dirbinmandau ati ato ebmasin. Sunci a nang asi boukwe kimnandau ati, Nira sun Du biryi sunti, “Niti boukwe weik kimnamiryi,” tenesunun,’ ebkwan.
MAT.25.41	Ura, Ni kwanimtam tikmangnyi nang asi ato ebkwan, ‘Sunda Er Imtamnyi biryi subsou nang kurandum ati, Ni urasin dam aryi anabkaboka bindobdarur. Bindobmunyi ura, isa sienyi Iblis ab er wa irmilin nang ab ati wibdeibwe mutuk ara iya tangana kum uk angdur ai osi bindabdarur. 
MAT.25.42	Ara, sunci Niti teleb kum kurdeiriranurum deyok aryi, Niryi sunsi yakdonokmasin. Ni kwaning ataranou ba, sunci Nisi yina ton kum kareranindau. Ba, Ni me ataranou ba, sunci Nisi me ton kum kareranindau. 
MAT.25.43	Ba, Nira dam kun atei aryi kuboka sun dam yangananse ba, sunci Nisi sun ai ton kum du dongoranindau. Ba, Ni nong baning kuranse ura, ongon aling ton kum ongordeiranindau. Ba, ninyi wenen ai dongoranei ura, sunci Nisi ton kum dirderyanindau,’ ebkwan. 
MAT.25.44	Uca, a nang aryi Nisi ato eboka asibdenkwaning, ‘Nai Arungdeirisurumnyi. Dan talak aryi dinmakoubwe bok, kwaning me atanmakou do? Ba, dam kum atei aryi yanganmumwe ara dan talak aryi yana kuramumwe do? Ba, Kanda nong baning ara dan talak aryi ato kuramumwe do? Ba, u ara dan talak aryi yirankou do? Ba, ninyi wenen ai ara dan talak aryi dongorbinmakei asi nunci asing eiboka taklobmakoubwe do?’ eboka asibdenkwaning.
MAT.25.45	Uca, Niryi sunsi ato ebkwan. Niryi sunsi dib en uram ebkwinsin ati sunci diboka kekebdarur. Ni kwityabwe Nisi miliranurum nang kankan aryi iya tukwe bun nang asi sunci boukwe kum kimnandau cok, kwaning me kum karerandau deyok aryi, ato ebmasin. Sunci Nisi milinin nang asi boukwe kum teneirirandau deyok aryi, Niryi sunti, ‘Nibabyi boukwe kum teneiriramiryi,’ tenesunun.
MAT.25.46	Ato sirya ebmanyi ura, a malyi kubde kuroramingnyi nang ara boukwe kum kimdamingnyi nang ara iya mambul mitik kum dobkwaming ai wengbinkwaming. Bok, sun Er Imtamnyi urasintam aryi teleb dinyi kunubde ban nang ara boukwe kimdamingnyi nang ara iya kam kun ai wengbinkwaming.” Ato eboka Er Yesus biryi Er miliramnyi nang amolbaryi asi eterebmou.
MAT.26.1	Er Yesus biryi eterenmou ani, a uram nirya sirya eterebmou ura, Erci Er miliramnyi nang amolbaryi asi ato ebmou. 
MAT.26.2	“Uki bitinyi kunmabyi ani, uki winiryi tum berekci ura, nun Yahudi yala nang weik kwalina si Paskah kubkwamar ati sun bikmarum. Paskah uki tum aryi berekci ura, ninyi aryi Ni Ninyi Dasinyi bisi taleboka, ‘Bing dakoka co lase deib aryi labdarur,’ eboka ninyi taruk dam dobkarebkwamaning,” ebmou.
MAT.26.3	A talak ara Er Imtamnyi kan ninyi kan noutam kuboka antanirdeirin deyok nang ab, sun Yahudi yala nang sien nang ab ara, “Uram sisikwayeb,” tenen Er Imtamnyi kan ninyi kan noutam kuboka antanirdeirin sienyi si Kayafas ai dam buluboka wekmai. 
MAT.26.4	Buluboka wekmai ura, sunci, “Er Yesus bisi taleboka obkwayeb,” tenen, “Tola uram eboka tatabdongobkwamibyi ba, Ersi obkwamai,” tenen marmun yibmai. 
MAT.26.5	Ato ebde sisingmai cok, sunci ato ebdanmai, “Er Yesus bisi taleboka obtibyi bok, weik kwalina Paskah tum tuba kubde ba, nunci Ersi talebibyei. Ara, ‘Paskah tum ninyi ilinto buluraming ati, sunci, “Yesus bisi milibkwayeb,” tenen buluboka uram lilim ebingiryi, nunsi dalubsinibibyi ba, kwebdangnyei,’ tenen taklobmabyi ani, yuk tum aryi taleboka obkwayeb,” ebmai.
MAT.26.6	Ura, Er Yesus atei Betania bindoka kunmou ci, minob susa taleamwe kweteamunyi si Simon ai bukmou. 
MAT.26.7	Ura, Er Yesus ab yuk nang ab ara co lamna dam bukoka yinmai ba, ner tentok ara Er Yesus dam yanmou. Ara, keil aryi kikniamnyi moyok asi tong teleb co yung dengna weik me asi kibdeiamwe ani, doubdakoka Er Yesus dam yanmou. Ura, a ner ara a tong teleb co yung asi Er Yesus kisok dub ai dikeibmou.
MAT.26.8	A ner ara co yung dengna weik dinyi dikeibmou ba, Er miliramnyi nang aryi asing eibmai ci, sunci, “A ner ara dengna weik dinyi talyi ati dikdongobmar ati malyito kunmar,” tenen yu kanya bobmai. Ura, sunci sun mamun asi ato ebdanmai, “Unatoa ati dengna weik me bok, talyi ati dikdongobmar do? 
MAT.26.9	A co yung ara dengna weiktoto dekeibte uca, co bok ilinto dobdobte uca, sun utotoa kum nang asi karebte,” ebdanmai.
MAT.26.10	Ato ebdanmai asi, Er Yesus biryi sun tenebmai kanya bikmou ci, sunsi ato ebmou, “Sunda unatoa ati, a ner asi mambul kanya borsininmarum do? A ner aryi co yung dikdongobmanir ara iya teleb dinyi kubmanir aryok. 
MAT.26.11+MAT.26.12	Sun utotoa kum nang ara aminda ababyi sun ab tonkwa tuba kundarur ati, sunci aminda ababyi a nang asi co bok karebdate. Bok, Ni dibkwaman ati, sun ab tonkwa iya kum kunkwayeb. Ati, a ner ara Nisi tong teleb co yung doboka dikeibmanir ara Ni dibkwaman kum bok, Ni tukwi keil umbura dam deibkwamaning dinyi kiknibdeibmanir. 
MAT.26.13	Niryi sunsi dib en uram ebkwinsin ati sunci diboka kekebdarur. Ninyi aryi Niti Teleb Uram eterebde bingiryok, sunci im dangna tukwe dangna mutuk nang nirya asi ati ebkwaming, ‘A ner ara tong teleb co yung doboka nun Du Yesus bisi dikeibmou ati tuba-tuba teneibdarur,’ eboka nukde yibinkwaming.” Er Yesus biryi Er miliramnyi nang amolbaryi asi ato ebmou.
MAT.26.14	A sirya ura, Er Yesus miliramnyi nang amolbaryi nang kankan aryi ninyi tentok si Yudas Iskariot biryi, “Yesus bisi kikibkwan,” tenen anabdobmou ci, Er Imtamnyi kan ninyi kan noutam kuboka antanirdeirin deyok nang dam binmou. 
MAT.26.15	Ura, erci sunsi ato ebmou, “Sunci nisi unatoa karebkwamarum ba, Er Yesus sun taruk dam dobkarebkwamasin do?” Ato eboka asibmou uca, sunci ersi keil uang perak dinyi tiga puluh baryi karebmai. 
MAT.26.16	Ura, a talak aryi kuboka deyok kounmou ci, Yudas biryi, “Er Yesus bisi una tum aryi kuboka sun taruk dam dobkarebkwan do?” tenen bisik ingkiringmou.
MAT.26.17	Ura, sun Yahudi yala nang aryi bung-bung eboka welena kum roti yiramnyi tum yuma uki tum berekmou. Ura, Er miliramnyi nang aryi Er Yesus dam yandoka ato eboka asibdenmai, “Nai, Kan tenebmarim ara dan ai asi weik kwalina si Paskah yina kiknibminikniting tenebmasirim do?” eboka asibdenmai. A tum ara sun Israel yala nang Mesir mutuk aryi anaboka Kanaan mutuk binamnyi tum kanya teneibdeboka ninyi nirya aryi Paskah domba oramnyi tum kubmou.
MAT.26.18	Uca, Er Yesus biryi ato ebmou, “Banmamunyi ani, weik atei Yerusalem bimunyi ura, abilanyi bisi ato ebkwandarur, ‘Nun eteresurutnyi biryi ato ebmar, “Ni dibkwaman uki tum ara Er Imtamnyi biryi teneibnou ara sirya dam kubmar. Ati, Ni ab Ni miliraning nang ab kan ai yandoka nun tonkwa weik kwalina si Paskah kwalina yibkwamab,” ebmar,’ ebkwandarur,” ebmou. 
MAT.26.19	Ura, Er Yesus biryi sunsi wa karebmou to kuboka Er miliramnyi nang aryi kunubmai ci, sunci bindoka weik kwalina si Paskah yina kiknibminikmai.
MAT.26.20	Kiknirminingmai ani, sirya inibmou ura, Er Yesus ab Er miliramnyi nang amolbaryi nang ab tonkwa bukoka yina yinmai. 
MAT.26.21	Ura, sun nirya tonkwa bukoka yinmai ba, Erci sunsi ato ebmou, “Niryi sunsi din en uram ton ebkwinsin ati diboka kekebdarur. Ninyi tentok ara sun amolbaryi nang kankan akiryi Nisi kikiboka yuk nang taruk dam dobkarebkwamanir,” ebmou.
MAT.26.22	Uca, Er miliramnyi nang ara sun boukwe daksakdobmou ba, sun ninyi yuk-yuk aryi Ersi asibdenmai, “Nai Arungdeirisurutnyi, niryi Kansi kum kikibkitinyi. Kanci niti ato ebmanirim do?” eboka asibmai.
MAT.26.23	Uca, Er Yesus biryi sunsi ato ebmou, “Anyi bira Ni ab tonkwa neik buna yangana suwa deici asi taruk dongoboka yinmanimnyi biryi Nisi yuk nang taruk dam dobkarebkwamanir. 
MAT.26.24	Ba, Ni Ninyi Dasinyi bira Er Imtamyi biryi ebdeibnou to kuboka dibkwaman bok, Ni Ninyi Dasinyi bisi yuk nang taruk dam dobkarebkwamaniranyi bira aminda iya weiktoto wenen dinyi dobdobkwande. Weiktoto wenen dinyi dobdobkwande deyok aryi, anyi bira deirina takanting ura, teleb,” ebmou.
MAT.26.25	Ura, Yudas Er kikibkwamunyi biryi Ersi uram dekeibmou ci, ato ebmou, “Nai, nun eteresurumnyi. Niryi Kansi kum kikibtinyi bok, Niti ebmanirim do?” eboka asibdenmou. Uca, Er Yesus biryi ersi ato ebmou, “Dib. Nisi kikibkwaniranyi bira kantiba ati ebmakin,” ebmou.
MAT.26.26	Er Yesus ab Er miliramnyi nang ab tonkwa yina yinmai cok, yina deirin co lamna arubdongoboka tuba bunmai ci, Er Yesus biryi roti dobtaleboka Er miliramnyi nang asi karebmou. Ati, Erci Er Nai Imtamnyi bisi, “Ei, Ni Nai,” eboka kibdobmou ura, toboka-toboka Er miliramnyi nang asi karebmou ci, ato ebmou, “A roti ara Ni nong tub a kunum. Ni tub ara sunti lebkwansin deyok ati karebkwamasin ati, sunci a roti asi ur doboka yibdarur,” ebmou.
MAT.26.27	A sirya karebmou ba, sirya yibmai ura, Erci anggur me dikdongobmai moyok dobtalebmou ci, Er Nai Imtamnyi bisi, “Ei, Ni Nai,” eboka kibdobmou ura, Er miliramnyi nang asi karebmou ci, ato ebmou. “A moyok ara ur dobdobmunyi ura, sun nirya ur yibdarur! 
MAT.26.28	A anggur me ara Ni ining a kunum. Er Imtamnyi biryi, ‘Ninyi ab tonkwa antanirdeibkwayeb,’ tenen Ni ining deib aryi ukuryok mururdeirin dinyi tikeiboka lak kibmasir. Ara, ‘Ni ining deib aryi Er Imtamnyi biryi ninyi ilinto sun malyi kun dinyi kilibkwande ati bikting,’ tenen lak kibmasin ati a anggur me ara sunti dikeibsin,” ebmou. 
MAT.26.29	Ato ebmou cok, ton ato ebmou, “Niryi sunsi dib en uram ton ebkwinsin ati diboka kekebdarur. Nun ukuryok aryi anggur me yibmab ani, Nira anggur me tubto yibkwan cok, minola kum yibkwan. Aminda aryi sirya kobdob uki tum berekde kum bok, Ni anggur me ton kum yibkwan ati ebman. Ani, sirya kobdob uki tum berekci ura, Er Imtamnyi Weik Sienyi kurur ci, ninyi ilinto Er amwetam kun nang kibdeibkwande ura, Ni sun ab tonkwa kubibiryok, anggur me ukuryok dinyi sun ab tonkwa tubto yibkwayeb,” ebmou. 
MAT.26.30	Ura, Er Yesus ab Er miliramnyi nang ab yina sirya yibmai ci, sunci Er Imtamnyi si weik en mot sebmai ani, sirya sebmai ura, sunci Yerusalem atei aryi anaboka mutuk kon si Zaitun dam welebinmai.
MAT.26.31	Zaitun mutuk kon dam sirya binmai ura, Er Yesus biryi Er miliramnyi nang koklombaryi asi ato ebmou, “Arub lukunda ara sun nirya aryi, ‘Nundamnyi lebdandobkwayeb,’ tenen Nisi taklobkwanurum. Ara, Er Imtamnyi minob erdeiriramwe uram umbura aryi ebdeiamwe to kunubkwamar. Ati, Er Imtamnyi Uram umbura ato eboka kerek sekeiamnyi,
MAT.26.31	‘Er Imtamnyi biryi ato erur, Nira Imtamnyi biryi er domba kalingnanyi bisi obnyi ba, domba mer ara dantam-dantam bindoka bokwalwalabdankwaming.’ 
MAT.26.31	Ato eboka kerek sekdeiamnyi to kunubkwamar. 
MAT.26.32	Ani, Ni Nai Imtamnyi biryi Nisi kam bukeibnici ura, Niryi sunsi menengbisirbindoka absiniryi, Galilea mutuk minob binmanyi ura, tubto ebdankwayeb,” ebmou.
MAT.26.33	Uca, Petrus biryi Yesus bisi ato ebmou, “Nai, sun yuk nang nirya aryi Kansi taklobmakitingnyi ababyi, niryi Kansi kum taklobkitinyi,” ebmou.
MAT.26.34	Uca, Er Yesus biryi ersi ato ebmou, “Niryi kansi dib en uram ton ebkwinkin ati kanci diboka kekebdum. A lukunda aryok kanci Nisi takloboka, ‘Nira Yesus milinanyi kum kunun,’ ebkwandim. Ara, maka kirim uram kum ngalukabde bok, kanci ninyi urasintam aryi, ‘Nira Yesus milinanyi kuma,’ ebkwandim ara liki winiryi ebkwandim,” ebmou.
MAT.26.35	Uca, Petrus biryi Er Yesus bisi ato ebmou, “Nai, ninyi aryi Kansi obkitingnyi ababyi, niryi, ‘Nibabyi obniting ababyi teleb,’ tenen Kansi kum taklobmakin cok, ‘Nira Yesus milinanyi kuma,’ kum ebkwan,” ebmou. Tonda, Er Yesus miliramnyi nang koklombaryi nang yuk nang ababyi neik uram akwe ebmai.
MAT.26.36	Ura, banmai ani, Er Yesus ab Er miliramnyi nang koklombaryi ab tonkwa mutuk si tentok Getsemani dam binmai. Ura, Er miliramnyi nang asi ato ebmou. “Nira tiya otam bindoka Er Imtamnyi bisi molorbinan ati, sunda atam burandarur,” ebmou. 
MAT.26.37	Ura, Erci Petrus ab Zebedeus mabwe bitinyi ab inibdobmou ura, sun tonkwa binmai. Ura, Er Yesus Er kanya dam mambul weik kubmou ci, engen kanya bobmou. 
MAT.26.38	Uca, Erci sun winiryi nang asi ato ebmou, “Ni kanya ara mambul mitik kum kunmanir ci, bobmana kum to kubmar ati Ni dibmanto kunman,” ebmou. “Nira otam bindoka Er Imtamnyi bisi molorbinan ati, sunda atam burandarur. Ara, sunbabyi kalikmun cok, Er Imtamnyi bisi molobdarur,” ebmou.
MAT.26.39	Ura, Erda ototo bindoka kutam ikdongoboka ngang dakdongoboka Er Imtamnyi bisi molonmou. Ara, Erci ato eboka molobmou, “Ni Nai, Kanci teleb tenebniminyi ura, a mambul weik dobkwaman dinyi ati Kanci bisik sekeibnurum. Bok, Ni teneibmanyi to ara kunubcei ati tenebman. Erda, Kanci teleb tenebmaniminyi tok asi kunubnurur,” eboka molobmou.
MAT.26.40	Ato eboka sirya molobmou ura, Erci tamuryandoka dinmou uca, Er miliramnyi nang winiryi nang ara mablalabmai asi asing eibmou. Ura, Erci Petrus bisi ato ebmou, “Sunda Nisi miliboka kiting yakna tentok ababyi kalikmana mikib kum kurandum do? 
MAT.26.41	Sunci, ‘Mambul dinyi yasici ba, nun dib tenen dinyi taklobibyei,’ tenen bukoka kalikdobmun ci, Er Imtamnyi bisi molorondarur. Sunci sun kanya dam aryi, ‘Malyi kun dinyi bisik sektibyi,’ tenerandum bok, sun nong ab sun dib tenena mitang kusurur uca, sunci malyi kun dinyi minola dobdobmunyei,” ebmou.
MAT.26.42	Ura, Er Yesus biryi tubto tamuboka liki bitinyi dinyi binmou ura, Erci ato eboka molobmou, “Nai, Ni mambul dobkwaman dinyi ati Kanci, ‘Bisik kum sekwan,’ tenebtenimyi uca, Nai, Kan tenebmaniminyi to da kunubnurur uca, a mambul dinyi nirya bobdobkwan,” eboka molobmou.
MAT.26.43	Sirya molobdobmou ura, Erci yandoka diramwe uca, Er miliramnyi nang winiryi ara wi aryi asing elekoka buna ara ikin mitik kum kunmou ba, tubto mablalabmai asi eibmou. 
MAT.26.44	Uca, Er Yesus biryi sunsi takloboka tubto liki winiryi dinyi Er Imtamnyi bisi molorbinmou ci, Erci molonmou to, neik uram akwe eboka molobmou.
MAT.26.45	Sirya molobmou ura, Er Yesus biryi Er miliramnyi nang dam yanmou ci, sunsi ato ebmou, “Sunda dikdik seboka tuba mabde kuronmarum do? Sunci bukoka ton dibdendarur. Ni Ninyi Dasinyi bisi taleboka malyi kun nang taruk dam dobkarebkwining kiting yakna dam kuabde. 
MAT.26.46	Ni dobkarebkwiniranyi sirya dam yangar ati, sunci bukokmunyi ura, nun anaboka bankwayeb ati tikokdarur,” ebmou.
MAT.26.47	Er Yesus biryi Er miliramnyi nang asi uram tuba enmou ba, Er miliramnyi nang amolbaryi kankan aryi ninyi tentoknyi si Yudas bira sun ab tonkwa tuba kum kunmai ura, sun dam yanmou. Tonda, Yudas ab tonkwa yanmai nang ara ninyi yubwa tentok aryi ninyi on ya ab co balala ab doubmai ci, Er Yesus dam yanmai. A yanmai nang ara Er Imtamnyi kan ninyi kan noutam kuboka antanirdeirin deyok nang ab sun Yahudi nang sien nang ab aryi, “Yesus bisi taleboka boyandarur,” bokeibmai uca, yanmai. 
MAT.26.48	Ura, er kikibmounyi biryi sun Yesus bisi talebkwamai nang asi minob ato eboka nukdongobmou, “Niryi iribdoboka u kunkunukdobninyi bira Yesus a kunum. Ati, sunci anyi bisi talebkwandarur,” eboka nukdongobmou. 
MAT.26.49	Ura, Yudas bira ukurlona kum uca Er Yesus dam tingbindoka ato ebmou, “Nun eteresururumnyi, teleb,” ebmou ci, Er Yesus bisi iribdoboka u kunkunukmou.
MAT.26.50	Iribdonmou bok, Er Yesus biryi ersi ato ebmou, “Ni kwit e, kanci Nisi kikibkwanirim ati yanmarim do?”
MAT.26.50	Ura, a ninyi yubwa aryi Yesus dam tingbindoka Ersi taruk talebdongobmai. 
MAT.26.51	Talebdongobmai bok, Er Yesus miliramnyi nang koklombaryi kankan aryi ninyi tentok aryi, “Bisik sekwan,” tenen taruk lakoka ninyi on ya touna asi dobdobmou ci, donokokmou. Dokdonokmou uca, erci Er Imtamnyi kan ninyi kan noutam kuboka antanirdeirin sienyi er wa irmilinanyi a tikmou asi amol dinatam ya sekwetebmou.
MAT.26.52	Uca, Er Yesus biryi a ya talenanyi bisi ato ebmou, “Ya touna dongdonongnaming nang sunbabyi ara yuk nang aryi ya touna aryi obkwaming ba, dibkwaming. Ati, kanci a ya touna asi limna umbura tubto kibdongobdum. 
MAT.26.53	Niryi Ni Nai Imtamnyi bisi, ‘Milibnurum,’ ebmatinyi uca, Erci Er uram eryuryangan nang weik yubwa amolbaryi bisibkaboka bokeibmate ura, a mikib nang nirya yuryating uca, Nisi miliboka lebdobmaniting. Kanci a dinyi kum bikmarim do? 
MAT.26.54	Bok, Niryi Er Imtamnyi bisi, ‘Kan mikib nang yubwa-yubwa nirya bokeibnurum,’ eboka kum molobkwan. Niryi ato eboka molobmatinyi uca, Er Imtamnyi Uram umbura aryi Niti kerek sengdeiamnyi tok, kum kunubmate. Ara, ‘Ninyi aryi Ersi taleboka obkwaming,’ eboka sengdeiamnyi tok, kum kunubmate,” ebmou.
MAT.26.55	Ura, a talak aryok Yesus biryi sun Ersi taleryanmai nang ilinto asi ato ebmou, “Sunci Niti, ‘Roma nang asi oboka bai kun nang menengbisinanyi kurur,’ teneranurum do? Ara, ninyi on ya touna ab co balala ab douboka taleryanmarum ati ato eboka asibdenmasin. Nira bai kun nang menengbisinanyi kum kunun. Nira uki weikanun kuransiryok, Bait Allah ai dam bukmaniryi ninyi eterenun. Ninyi eterenun talak aryi sunci Nisi kum talebnindau. 
MAT.26.56	Bok, a dinyi nirya kubkwamanir ara Er Imtamnyi Uram ebdeibmaci to lak etereramnyi nang aryi kerek sengdeiramnyi to kunubkwamanir,” ebmou. Ura, Er miliramnyi nang koklombaryi nirya aryi Er Yesus deibloboka binsekdobmai.
MAT.26.57	Ura, Er Yesus bisi taruk talebmai nang ara Yesus bisi boboka Er Imtamnyi kan ninyi kan noutam kuboka antanirdeirin sienyi si Kayafas dam bobinmai. Akai dam ara Musa kerek sengna etereramnyi nang ab, sun Yahudi nang sien nang ab buluboka wekmai asi bobinmai. 
MAT.26.58	Akai dam bobanmai bok, Petrus bira aminda dongtam kuboka milibdongobmou. Ani, Er Imtamnyi kan ninyi kan noutam kuboka antanirdeirin sienyi ai dam keta wengbinmou. Akai dam keta wengbinmou ura, erda sun bisik bublan dam kalingna nang kankan dam bindoka bukmou ci, “Er Yesus bisi una kubkwaming do?” tenen dibde bukmou.
MAT.26.59	Ura, sun Er Imtamnyi kan ninyi kan noutam kuboka antanirdeirin deyok nang ab sun Yahudi yala nang asi uram sengkwetena nang ab aryi, “Er Yesus obibyi ba, dibkwande,” tenebmai. Ara, Yesus Er deyok kum kubmou cok, sunci, “Ninyi aryi tola ati eboka Er Yesus bisi tatabdongobting,” tenen ingkirikmai.
MAT.26.60	Ato kuboka ninyi ilinto aryi sun Yahudi yala nang uram sengkweten nang urasin dam yandoka Er Yesus deyok ati tola-tola uram eboka eryanganmai. Bok, a nang aryi eryanganmai uram deib aryi sunci Yesus bisi weneboka obmana kum kubmai.
MAT.26.60	Ani, sirya kobdob ara ninyi bitinyi yandoka sunbabyi Er Yesus deyok ati tola ati tatab-tatab ebdongoboka ato ebmarei. 
MAT.26.61	“Nun kekebmanumwe ba, Anyi biryi ato ebmou, ‘Nira mikibnyi kunun ati Nira Er Imtamnyi biti ninyi dama deirin ai asi dakeibnyi ura, uki winiryi aryok kuboka tubto dobkwan ati mikib kunun,’ ebmou,” ebmarei.
MAT.26.62	Ura, Er Imtamnyi kan ninyi kan noutam kuboka antanirdeirin sienyi si Kayafas biryi tikoka Er Yesus bisi ato ebmou, “A nang aryi Kan kurum to ab Kan uram erum to ab asi asing eiboka kekebmarei ani, lak ebmakiring bok, Kanci uram ton kum dekeibkwamarim do?” ebmou. 
MAT.26.63	Ato ebmou bok, Er Yesus biryi uram ton kum dekeibmou ci, uram kilingna akwe kubmou.
MAT.26.63	Ura, Er Imtamnyi kan ninyi kan noutam kuboka antanirdeirin sienyi biryi Ersi tubto ato ebmou. “Er Imtamnyi iya kam kurutnyi si deib aryi molobmakin ati dib en uram eboka nun dam lak ebsurum. Kanda Er Imtamnyi Mi ara ninyi lemna Weik Sienyi Kristus kurum do?” eboka asibdenmou.
MAT.26.64	Ato ebmou uca, Er Yesus biryi ato ebmou, “Kanci ebmanirim to, Nira Anyi a kunum. Bok, Niryi sun nirya asi dib en uram ebkwinsin ati diboka kekebdarur. Ni Ninyi Dasinyi bira Er Imtamnyi Iya Erebdobnyi siriktam bukwan asi asing eibkwanurum. Tonda, Nira duwa deici aryi bukoka yuryankwan asi asing eibkwanurum,” ebmou. 
MAT.26.65	Ato ebmou uca, Er Imtamnyi kan ninyi kan noutam kuboka antanirdeirin sienyi biryi, “Er Imtamnyi si yan yanibmar se,” tenen yu yaboka er mining alib ongon aling kwiliklobmou ci, ato ebmou. “Erci Er Imtamnyi si malyi kiboka co kwemtangninto uram ebmar ati nun nirya kekebmab ati, nunci Ersi tatab-tatab ebkwaming nang tuba kum ingkiringmatibyi. 
MAT.26.66	Ati, sunda una tenebmarum do?” eboka asibdenmou.
MAT.26.66	Uca, sun bulubmai sien nang aryi uram dekeiboka ato ebmai, “Anyi bira oboka wenebmanto kubmar ati, Ersi obting,” ebmai.
MAT.26.67	Ura, sunci Er urasin asi si maka tulubdeibmai ci, taruk inin aryi molong-molong ebokmai ura, yuk nang ara Ersi taruk aryi kulab-kulab eboka obmai. 
MAT.26.68	Onmai cok, sunci Ersi ato ebmai, “Kanda, ‘Nira Kristus ninyi lemna weik sienyi kunun,’ erdarandimyi biryi, ‘Nisi kulabmaniranyi bira anyi biryi, onyi biryi kulabmanir,’ eboka er si sibderum!” ebmai.
MAT.26.69	Ura, a talak ara Petrus bira baitam kuboka akai dam keta dam aryi bukmou. Asi, wa irmilin ner tentok aryi yandoka Petrus bisi ato ebmou, “Kanbabyi Er Yesus Galilea mutuknyi ab tonkwa yibarurumnyi bukmarim,” ebmou. 
MAT.26.70	Ato ebmou ara ai keta dam wekoka bukmai nang aryi kekebmai uca, Petrus biryi a kekebmai nang nirya sun urasintam aryi tola ebmou ci, “Ato kuma. Kan enmarim uram ara ni kum bikman,” ebmou.
MAT.26.71	Ura, Petrus tikoka bisik lika bublan dam tingdongorbau uca, yuk wa irmilin ner aryi ersi eibdongoboka a wekmai nang asi ato ebmou. “Se, anyi bira Yesus Nazaret ateinyi ab tonkwa kururungnyi bisi yandoka tikmar,” ebmou.
MAT.26.72	Ebmou bok, Petrus biryi tubto tola ati ebmou ci, uram ebdarabmou ci, “Se Anyi bisi ni kum bingnunyi bok, talyi enmanirim,” ebmou.
MAT.26.73	A wa irmilin ner aryi eabwe talak uki kum tikabwe bok, akai dam kunmai nang aryi Petrus dam yandoka ato ebmai. “Kan uram dangunmarim ara sun Galilea mutuk nang danguraming to, dangunmarim ati lak kimakir ati bingmakib. Kanbabyi diba ati Er milindarutnyi tikmarim,” ebmai.
MAT.26.74	Uca, Petrus biryi uram katabum ebmou ci, “Tola uram kuma. Tola uram ebmatinyi uca, Er Imtamnyi biryi wenebnicei,” ebmou ci, “Anyi bira ni kum bingnunyi kurur asi talyi enmanurum,” ebmou.
MAT.26.74	Ato ebmou talak aryok kirim uram ngalukmou. 
MAT.26.75	Ura, kirim uram ngalukmou asi Petrus biryi kekebmou ci, erci Er Yesus biryi er dam eamwe uram asi kanya teneiboka bikmou, “Kirim uram kum ngalukabde bok, kanci Niti liki winiryi kuboka, ‘Ni kum bingnunyi,’ ebkwanirim,” eamwe asi kanya teneibmou. Ura, Er Petrus biryi baitam bindoka engena weik engebmou.
MAT.27.1	Mabmai ani, berekwe ura, belekuna kobdob kubmou bok, Er Imtamnyi kan ninyi kan noutam kuboka antanirdeirin deyok nang ab sun Yahudi yala nang sien nang ab buluboka wekmai ura, uram sisikmai cok, “Er Yesus bisi obkwayeb,” eboka uram sekwetebmai. 
MAT.27.2	Ura, sunci Er Yesus bisi tabwe debmai ci, boboka Yerusalem atei aryi kuramwe Erebdobnyi si Pilatus bisi bobindoka karebmai. Anyi Pilatus bira Roma weik sienyi Kaisar amwetam bunanyi kuramuryok, sun Yudea mutuk nang arungdeiriramwe.
MAT.27.3	Ura, Er Yesus bisi kikibmounyi Yudas biryi kekebmou uca, “Er Yesus bisi weneboka obkwanung ba, dibdur,” eboka uram sekwetebmai asi bikmou. Bikmou uca, erci er kanya dam aryi lukmou ba, erci, “Se, Yesus Er deyok kum kubmar bok, Niryi Ersi talyi ati kikibman se,” tenebmou. Ura, erci Yesus bisi kikibkwamou ati, sunci ersi keil uang si perak tiga puluh baryi karebmai asi erci, “Ni li,” tenen dobmou ci, Er Imtamnyi kan ninyi kan noutam kuboka antanirdeirin deyok nang ab, sun Yahudi nang sien nang ab dam bobindoka tamubkarebmou. 
MAT.27.4	A co bok tamubkarebmou ci, erci sunsi ato ebmou, “Anyi Yesus bira deyok kum kubmar bok, niryi Ersi talyi ati kikibman se,” ebmou ci, “Dobkarebman deyok aryi, malyi kun dinyi kubman se,” ebmou.
MAT.27.4	Ebmou bok, sunci ersi ato ebmai, “Kan yuk aryi malyi dinyi kubmarim bok, nun aba kuma,” ebmai.
MAT.27.5	Uca, Yudas biryi a karebmai keil uang ati, “Ni li,” tenen Bait Allah ai dam donoklobokmou ura, anabdobmou. Anabdobmou ura, erci se tenen aryok, “Nidamnyi obdankwan,” tenen ngang tabwe yubdanmou uca, dibmou.
MAT.27.6	Ura, Yudas biryi donoklobokmou keil uang ati Er Imtamnyi kan ninyi kan noutam kuboka antanirdeirin deyok nang aryi dobmai cok, sunci ato ebdanmai. “A keil uang ati una kubkwayeb do? A keil uang ara ninyi kikiboka ourina dengna keil uang kubmar ati Musa Uram deib aryi Er Imtamnyi bisi ninyi dama deirirdan ai umbura deiboka miningna mem,” ebmai. 
MAT.27.7	Ura, sunci uram sisikmai ci, “A keil uang aryi sun tingyangan nang dibingnyi nang tukwi dongon tukwe dekwayeb,” eboka dodeibmai. Ara, “Tukwe iniboka moyok kiknin nang tukwe a keil uang aryi dekibyi uca, sun tingyangan nang tukwi dongon ai kubkwande,” ebmai uca, dekmai. 
MAT.27.8	Ura, a tukwe dekmai ara ninyi kikiboka ourin dengna keil uang aryi dekmai deyok aryi, ninyi aryi a tukwe asi si siboka, “Ninyi ourin dengna aryi dekmai tukwe,” eramnyi ani, uki talak ababyi ato enung. 
MAT.27.9+MAT.27.10	Ato kuboka Er Imtamnyi biryi uram ebdeibmaca bobaramunyi si Yeremia biryi minob ebdeiamwe to kunubmou. Ara, Yeremia biryi minob ura ato ebmou,
MAT.27.9+MAT.27.10	“Sunci keil uang perak tiga puluh baryi doboka sun tukwe iniboka moyok kiknin nang tukwe dekmai. Ati, Er Imtamnyi biryi nisi ebdeibnou to, sunci a tukwe asi dekmai. Ara, sun Israel yala nang aryi, ‘Anyi bisi yakdonokwayeb ati keil uang tiga puluh baryi karebkwayeb ara kikiman,’ tenen dekmai ani, sunci a dengna dinyi doboka a tukwe asi dekmai.” 
MAT.27.9+MAT.27.10	Ato eboka Yeremia biryi minob eamwe to, sun Er Imtamnyi ai wa in sien nang aryi kunubmai.
MAT.27.11	Ura, sun Yahudi yala nang sien nang aryi Er Yesus bisi boboka Roma weik sienyi amwetam bunanyi Pilatus bobinmai ura, Er Yesus bisi a Erebdobnyi urasintam aryi tikeibmai. Ura, Pilatus biryi Er Yesus bisi ato eboka asibdenmou, “Kanda sun Yahudi yala nang Weik Sienyi a kunum do?” eboka asibdenmou.
MAT.27.11	Uca, Er Yesus biryi, “Diba. Kanci ebmanirim to dib kubmar,” ebmou.
MAT.27.12	Ba, sun Er Imtamnyi kan ninyi kan noutam kuboka antanirdeirin deyok nang ab sun Yahudi nang sien nang ab aryi Ersi tatab-tatab ebmai ba, Er Yesus biryi ton dengdeirina kum kubmou. 
MAT.27.13	Uca, Pilatus biryi Ersi ato ebmou, “Kanda Kan kurum to bingkunung nang aryi yandoka durungdongonmaking uram ara kekenmarim do kum do?” eboka asibdenmou. 
MAT.27.14	Ato ebmou bok, Er Yesus biryi uram ton doboka ena kum kubmou. Ara, tatab-tatab en uram yuk-yuk asi ebmai bok, Erci uram tentok ababyi eboka kum dekeibmou. Uca, Kaisar amwetam bunanyi biryi er kanya dam aryi, “Nai kobe, Erci Erdamnyi kum libdanmar,” tenebmou.
MAT.27.15	Ura, weik kwalina Paskah berengnande ba, Pilatus bira sun ninyi wenen ai umbura aryi kun nang kankan aryi tentoknyi bisi lordeiriramwe. Ara, weik kwalina Paskah berengnande ura, sun Yahudi yala nang aryi bulubmai ura, sunci wibdeiboka, “Anyi bisi lobdeibsurum,” eboka moloramnyi to erci kuboka lordeiriramwe. 
MAT.27.16	Tonda, a talak ara ninyi si Barabas bira yu dinyi akwe kunuramunyi bisi taleboka ninyi wenen ai dongoamnyi. 
MAT.27.17	Ura, Pilatus biryi asing dinmou uca, Yahudi yala nang ilinto akai dam buluboka wekmai ati asing eibmou ati, Erci sunsi ato eboka asibdenmou. “Niryi unanyi bisi lobkwetebkwansin do? Barabas bisi lobdeibkwansin do? Anyi Yesus bira, ‘Kristus ninyi lemna Weik Sienyi,’ enungnyi bisi lobdeibkwan do?” Ato eboka erci asibdenmou. 
MAT.27.18	Ara, Pilatus biryi Er Yesus biti, “Erda malinyi kuma,” tenen bikmou ci, Erci, “Sun Yahudi yala nang sien nang ara Erti yu kanya boraming deyok aryi, Ersi dobkarebmang,” tenen bikmou ci, ato eboka asibdenmou.
MAT.27.19	Ura, Pilatus bira er bun sokon ninyi deyok lilin bun sokon bukoka uram enmou bok, er ner aryi er wa irmiliramnyi nang deib aryi uram ton ebdeibmou. Ara, Pilatus ner aryi yuk nang deib aryi ato ebmou, “Anyi Yesus bisi deyok kum kubmar ati, kanci Anyi bisi wenen dinyi karebminyei. A lukunda mabman ara lengdera mabman ci, Anyi biti lengdera mabmab uca, ni kanya ara Anyi deyok aryi mambul mitik kum kunmanir. Ati, kanci Anyi deyok ati uram sengkwetebminyei!” ebdeibmou.
MAT.27.20	Bok, sun Er Imtamnyi kan ninyi kan noutam kuboka antanirdeirin deyok nang ab sun Yahudi nang sien nang aryi sun bulubmai nang Yahudi yala nang ilinto ab uram sisingmai ci, sunci uram ebdarabmai cok, “Sunci, ‘Barabas bisi lobdeibminyi ura, Yesus bira weneboka obdarur,’ ebdarur,” eboka molonmai uca, sun bulubmai nang aryi, “Ato ebkwayeb,” ebmai.
MAT.27.21	Ura, Kaisar amwetam bunanyi Pilatus biryi sunsi ato eboka asibdenmou, “A bitinyi nang ara unanyi bisi niryi lobdeibsute tenebmarum do?” Ato eboka asibdenmou uca, sunci, “Barabas bisi lobdeibsurum,” ebmai.
MAT.27.22	Ura, Pilatus biryi sunsi ato ebmou, “Ato ebmarum ura, niryi Anyi Yesus ninyi lemna Weik Sienyi Kristus enungnyi bisi una kubtinyi do?” eboka asibdenmou. Uca, sun nirya aryi ato ebmai, “Anyi bisi bing dakoka co lase deici labdarur!” ebmai.
MAT.27.23	Ato ebmai bok, Pilatus biryi sunsi ato eboka asibdenmou, “Anyi deyok kum kubmar ati, una deyok aryi nunci Anyi bisi weneboka co lase labtibyi do?”
MAT.27.23	Ato ebmou bok, sun bulubmai nang ara uram weik to ibtabakoka dobmai ci, “Anyi bisi bing dakoka co lase deici labdarur! Anyi bisi co lase deici labdarur!” ebmai. 
MAT.27.24	Ura, Pilatus biryi, “Yesus bisi lobdeibtinyi,” tenen ukubdenmou bok, sun Yahudi yala nang aryi er uram kum kekebmai. A dinyi asi bikdobmou ci, erci, “Sun bulubmang nang ara a deyok ati yu kuboka sun mamun obdanmanto kubingnyei,” tenebmou deyok aryi, erci, “Yesus bisi co lase ur deibting,” tenen uram dodeibmou. Ura, Pilatus biryi sun bulubmai nang urasin dam aryi me doboka er taruk me ilikabokmou ci, erci sunsi ato ebmou, “Anyi deyok kum kubmar asi sunci, ‘Weneboka obdarur,’ ebmanurum ati, a ikin ara ni dam kum kubmanir,” ebmou. 
MAT.27.25	Uca, a wekmai nang nirya aryi ato ebmai, “Anyi ining sakwamar ikin ara nun ab nun mabwe dam kubkwande,” ebmai. 
MAT.27.26	Ura, erci Barabas biti sun tenebmai to kuboka lobdeibmou. Bok, Er Yesus biti, “Tabwe litukdarur,” ebmou ba, tabwe litukmai ura, co lase deici laboka bing dakwamai ati sun taruk dam karebmou.
MAT.27.27	Ura, Kaisar amwetam bunanyi Pilatus biryi arungdeiriramwe yin doun nang aryi Er Yesus boboka Pilatus weik atei bowengbinmai. Ura, sunci sun yin doun nang buluna aryi kuboka yin doun nang yuk nang ababyi nirya nabmai ba, yanmai ura, Er Yesus noutam dongobdongoboka arubdongobmai. 
MAT.27.28	Ura, sunci Er Yesus ongororamwe aling asi kwiriblobmai ura, weik sien nang ongoraming aling asi kuruta bol aling ongobdeibmai. 
MAT.27.29	Ba, weik sien nang kaluraming kaluna ato dinyi ara tiling tabwe aryi kwaniboka kisok deici kalubdeibmai ci, sunci weik sien nang aryi taleraming kama ato dinyi doboka Er Yesus taruk siriktam kuboka dumubdeibmai. Ura, Er urasin dam kutam ikdongoboka buryanmai ci, Ersi ina ngilikmai ci, ato ebmai, “Teleb nun Nai sun Yahudi yala nang weik sienyi,” ebmai. 
MAT.27.30	Ura, sunci Ersi si maka tulubdeibmai ci, Ersi dumubdeibmai kama dobtaleboka Er kisok tam asi kulab-kulab ebokmai. 
MAT.27.31	Ato kuboka Ersi ina ngilikoka kulabmai ura, weik sien nang ongoraming ongon aling ongobdeibmai dinyi kwiribdeibmai ura, Er ongororamwe aling tubto ongobdeibmai. Ura, sunci Er Yesus bisi boboka co lase deici bing dakoka labkwamai ati baitam bobinmai.
MAT.27.32	Er Yesus boboka atei tam aryi kuboka baitam bobanmai bok, bisik noutam aryi ninyi tentok Kirene ateinyi si Simon ab ebdanmai. Ura, anyi bisi Er Yesus co lase bobmoua bobmilibkwamou ati arukdongobmai. 
MAT.27.33	Ura, bobanmai ani, mutuk kon si, “Golgota,” ara nun uram deib aryi danguboka, “Ninyi kisok yangkol yok ato mutuk kon,” asi bobinmai. 
MAT.27.34	Ura, sunci Ersi anggur me sik weik me ab talbalibmai asi dinibmai. Ba, Erci a me asi mulakdenmou ura, taklobokmou. 
MAT.27.35	Ura, sun yin doun nang aryi Yesus bisi doboka bing dakoka co lase deici labmai. Sirya labmai ura, sunci Er ongoramwe aling asi bokdobkwamai ati, keil im sukmai ci, bokdobmai. 
MAT.27.36	Sirya bobdobmai ura, sun yin doun nang aryi burbindoka sunci bing dakmai ai kalikmai ci, dibde bukmai. 
MAT.27.37	Ba, co lase deici laboka bing dakmaia kisok dub kobdob ara Er Yesus bisi weneboka obmai deyok ati kerek sekdongobmai. Ati, ato sekmai, “Anyi bira sun Yahudi yala nang Weik Sienyi kurur,” eboka kerek sekdongobmai. 
MAT.27.38	Ura, Er Yesus bisi co lase deibmai ai ara ninyi orandei nang ninyi bitinyi ababyi bing dakoka co lase deici labmai. Tonyi bira Er Yesus siriktam kuboka co lase deib aryi labmai ba, tonyi bira Er Yesus kwanimtam kuboka co lase deib aryi labmai. 
MAT.27.39	Ura, sun bisik ai yibanmai nang aryi Er Yesus co lase deici laboka bing dakmaia asi eibne ura, sunci Ersi ina ngilikoka malyi kimai ci, sun ngang kwakurongmai. 
MAT.27.40	Ati, sunci Ersi ato enmai, “Se Kanci, ‘Er Imtamnyi biti ninyi dama deirirban ai asi dakdeiboka uki winiryi aryok tamuboka dobkwan,’ erum ati, Kanci Kandamnyi lebdandobdum. Kanda diboka Er Imtamnyi Mi kuraminyi ura, Kanci Kandamnyi lebdandobmin ci, co lase dub akiryi yuryarum!” ebmai.
MAT.27.41	Ato kuboka sun Er Imtamnyi kan ninyi kan noutam kuboka antanirdeirin deyok nang ab Musa kerek sengna uram etereramnyi nang ab, sun Yahudi nang sien nang ababyi Ersi ina ngilingmai. 
MAT.27.42	“Yuk nang asi kweteboka lemdeiriramuryok, Erdamnyi ara lebdandobman kum kurur aryok! Erda, Israel yala nang Weik Sienyi kurante ura, ukuca co lase deici akiryi yuryanderur. Erci Erdamnyi biti lebdate ura, nunci Ersi, ‘Weik Sienyi dib kurur,’ tenebmatibyi. 
MAT.27.43	Erci, ‘Er Imtamnyi biryi Nisi lebdeibkwamanirca,’ tenen Er kanya deibmariryi. Ati, ‘Er Imtamnyi biryi Ersi lebkwande do? Kum do?’ tenen dibde bukwayeb. Erci Erdamnyi biti, ‘Nira Er Imtamnyi Mi kunun,’ erdarur. Ati, Er Imtamnyi biryi Erti, ‘Ni kanya teleb kurdeirininanyi,’ tenebte ura, Erci Anyi bisi lebdeibte.” Ato eboka sunci Yesus bisi ina ngilikmai. 
MAT.27.44	Ba, a ninyi on nang ninyi bitinyi ara Yesus ab neik ai kuboka co lase deici laboka bing dakmai nang ababyi Er Yesus bisi ina ngilikmai.
MAT.27.45	Ura, kiting dukduk en aryi kibmou bok, a mutuk nirya ara kunuk dakmou ani, kiting yakna winiryi kimbau ura, berekmou. 
MAT.27.46	Kiting yakna winiryi ato kubmou ba, Er Yesus biryi uram weikanun iboka ato ebmou,
MAT.27.46	“Ni Nai Imtamnyi, Ni Nai Imtamnyi, Kanda Nisi unatoa ati taklobmanirim do?” ebmou ci, Yahudi yala nang uram aryi, “Eli, Eli, lama sabakhtani?” eboka uram dobmou. 
MAT.27.47	Er dam a tikmai nang aryi ato kekebmai uca, sunci ato ebmai, “Ura, ‘Elia biryi yandoka lebdeibnute,’ tenen nabmar,” ebmai. 
MAT.27.48	Asi, sun kankan aryi ninyi tentok ola bindoka kerketa bok daktaleboka sik anggur me likdongobmou ura, co balang urub dam kitibdongoboka dobweleboka Er Yesus si bama deici likdongobmou. 
MAT.27.49	Ato kubmou bok, yuk nang aryi ato ebmai, “Se, ato kun kum. Elia nabmar ati, Elia lemdeiryankwande kum dirongnub,” ebmai. 
MAT.27.50	Ura, tubto Er Yesus biryi uram weikanun ibmou ba, dibmou.
MAT.27.51	Ba, Er Yesus bira dibmou talak aryok, Bait Allah ai ara Er Imtamnyi biti ninyi dama deirirban ai aryi kuboka noutam wilimna diribkweteamnyi aling asi eitam kobdob aryi kuboka nirya kwilikde yurbinmou ani, bitinyi kibmou. Tonda, mutuk eimna mitik kum doboka keil aryok buramwe mutuk kon ara bitinyi kiboka dalubsakmou. 
MAT.27.52	Ba, din nang tukwi dongoamnyi ai ababyi bublan kuklobmou ba, Er Imtamnyi bisi dib teneramnyi nang diamnyi ara kam bukokmai ci, tukwe umbura aryi anabmai. 
MAT.27.53	Ura, Er Yesus sirya kam bukokmou ura, sunbabyi Er Imtamnyi biryi wiamwe atei Yerusalem atei bindoka ninyi ilinto urasin dam aryi sundamnyi lak kibdanmai.
MAT.27.54	Ba, a kalikmai yin doun nang sun bomenengnanyi biryi mutuk eimna doboka ilinto kubmou asi asing eibmou ura, erci ilil kanya boboka ato ebmou, “Anyi bira diba ati Er Imtamnyi Mi kurur,” ebmou. Tonda, er ab tonkwa kubmai yin doun nang ababyi ilil kanya boboka neik uram aca ebmai.
MAT.27.55	Ba, adikum ara nerabwe ilinto wekmai ara yuk dikum tikmai ci, dinmai ba, Er Yesus bisi onmai ci, kunmai dinyi nirya eibmai. A nerabwe ara Er Yesus bisi yina kareboka dibnilibkwamai ati, Galilea mutuk aryi kuboka Er Yesus ab tonkwa yanmai nerabwe. 
MAT.27.56	A nerabwe kankan ara atei Magdala ner Maria ab, Yakobus ab Yusuf ab sun kwin Maria ab, Zebedeus mabwe sun kwin ab kuboka tikmai.
MAT.27.57	Ura, sintam kunmou ba, inibkou bok, ninyi tentok si Yusuf bira atei Arimatea anyi biryi Pilatus dam binmou. Anyi Yusuf bira bona ilinto boramunyi kuramuryok, Er Yesus milinanyi kibmounyi kuramwe. 
MAT.27.58	Ati, Yusuf biryi Kaisar amwetam bunanyi Pilatus dam bindoka, “Er Yesus dibmoua tukwi asi doboka tukwe dongobtinyi,” eboka molobmou. Ura, Pilatus biryi er yin doun nang asi arukdeibmou ba, sunci Yesus Er tukwi co lase deib aryi labmou asi doboka Yusuf bisi karebmai 
MAT.27.59	Ura, Yusuf biryi Er Yesus dibmou tukwi asi dobmou ura, kait kaluna si lenan nining ton kurdena kum dinyi aryi akubdeibmou. 
MAT.27.60	Sirya akubdeibmou ura, erci Yesus Er tukwi doboka keil umbura dam deirirbinmou. A tukwe umbura ai ara Yusuf dinyi kubmou. A keil umbura dam ara wa in nang aryi keil umbura teleboka ukokmai ani, er Yusuf biti ukuryok kiknibdeibmai. A keil umbura dam asi bindoka Er Yesus tukwi bisi deirirbinmou. Ura, keil bublan tirikna aryi kamubdongoboka tirikdongobmou ura, bindobmou. 
MAT.27.61	Ato kubmou bok, atei Magdala ner Maria ab, ton yuk Maria ab ara tukwe dongon dam a kunmarei ci, bublan tirikmou otam bunmarei.
MAT.27.62	Mabmai ani, berekwe ura, sun Yahudi yala nang wa in kum uki tum sirya berekmou ura, sun Er Imtamnyi kan ninyi kan noutam kuboka antanirdeirin deyok nang ab sun Musa kerek sengna dirniliramnyi nang Farisi nang ab aryi Pilatus dam binmai. 
MAT.27.63	Binmai ura, sunci ersi ato ebmai, “Nai, nunci kanya teneinmab uca, Anyi Yesus tola uram enanyi bira kam kuramwe talak aryi ato eamwe, ‘Nira dibmanyi ani, uki winiryi tum berekci ura, Ni kam tubto bukokwan.’ Ato eramwe asi nun teneinmab. 
MAT.27.64	Ati, nai, nunci a dinyi teneinmab cok, molona ton molobkwinkib. Kanci kan yin doun nang asi arukdeibminyi ba, a tukwe dongon dam asi kalingbinung. Ara, arub aryi kuboka uki winiryi bisibde ba, kalingbinung. Kalingna kum kubmangnyi ura, Anyi Er milinung nang aryi Er dibmara tukwi asi ukula dobobde bingiryi, sunci tola ati yuk nang asi, ‘Er Yesus bira dibmar ani, kam tubto bukokmar,’ ebingnyei. Ato kuboka ebingnyi ura, yuk nang aryi, ‘Diba ebmang,’ tenebingnyei. Anyi bira Erdamnyi ati, ‘Nira ninyi lemna ati Weik Sienyi kunun,’ eboka lak eramwe uca, ninyi ilinto asi bowanikminikmou. Ura, Anyi Er milin nang aryi Er tukwi asi ukula dobingiryok, ‘Er Yesus bira kam bukokmar,’ ebingnyi uca, a dinyi ara tabakoka ninyi ilinto bowaningminingna dinyi kubte,” ebmai.
MAT.27.65	Ura, Pilatus biryi sunsi ato ebmou, “Ni arungdeirinun yin doun nang ton asi ebdeibnyi ura, sunsi miliboka keil umbura dam bindoka kalikwaming. Ati, sunci, ‘Ato-ato kubtibyi uca, diboka kalikwayeb,’ tenen bikmarum to a kalingna nang asi lak ebmunyi ura, sunci diboka-diboka kalikwanung,” ebmou. 
MAT.27.66	Ato sirya ebmou ura, sun Er Imtamnyi ai wa in sien nang ab sun Farisi nang ab anaboka tukwe dongon dam binmai. Ati, sunci, “Yesus milin nang aryi Er tukwi asi ukula dobingnyei,” tenen Er Yesus tukwe dongobmai ai bublan tirikna dam asi sisa deibmai. Sisa deibmai ura, sunci sunsi milibmai yin doun nang asi, “Atam otam tikmun cok, diboka kalikdarur,” ebmai uca, a nang aryi Er Yesus tukwe bis dongon dam kalikmai.
MAT.28.1	Er Yesus dibmou ura, uki bitinyi tum berekmou ura, sun Yahudi yala nang wa in kum uki tum si Sabat tum kubmou. Ura, uki Sabat tum bisibmou ura, mabmai ani, uki winiryi tum berekmou ara sun Yahudi yala nang aryi yuma kobdob uki tum eramnyi tum kubmou. A uki tum berekmou ura, belekuna kubmou bok, atei Magdala ner Maria ab, ton yuk Maria ab anaboka Er Yesus dibmoua tukwi dongobmai ai asi dirbinmarei.
MAT.28.2	Ura, “Naie,” Er Imtamnyi Uram eryuryangananyi imtam aryi kuboka yuryanmou uca, mutuk eimna ilinto dobmou. Anyi biryi yuryandoka Er Yesus tukwi asi dongobmai keil umbura dam tingbinmou ci, erci, “Keil umbura dam kukeibkwan,” tenen weik keil bublan tiringna asi bongom-bongom eboka barwetam maryibinmou ci, a keil deici burbinmou. 
MAT.28.3	Asing dinmai uca, anyi er urasin ab nong ab ara milil weik kubmou ba, er ongon aling ara lumtaiya ato iya kait kubmou asi eibmai. 
MAT.28.4	Uca, yin doun nang ara Er Yesus tukwe dongon dam kalikde tikmai nang ara ilil weik aryi sirim talebmou ba, dirlalangna nang ato kibmai.
MAT.28.5	Ato kibmai bok, Er Imtamnyi Uram eryuryangananyi biryi a nerabwe asi ato ebmou, “Sunda Er Yesus co laboka bing dakmangunyi biti ingkiringyanmarurum ara ni bikmasin. Ati, sun kanya ilil kusina mem! 
MAT.28.6	Sunda Yesus bisi ingkiringyanmararum bok, Erda atam tuba kum kubmar. Erci sunsi, ‘Er Imtamnyi biryi Nisi kam bukeibkwanir,’ ebmasou tok, Er Imtamnyi biryi kunubmar ci, Ersi sirya kam bukeibmar. Ati, sun ton a yandoka Er mabdeibmongwe ai dibderumun ci, Er dibmoua tukwi ara a kum kubmar ati asing eibkwandurum. 
MAT.28.7	Ura, sunci minola bindoka Er milinung nang koklombaryi asi erbirumunyi ura, ‘Er Imtamnyi biryi nun Du Yesus bisi sirya kam bukeibmar,’ eboka erbirurum. Tonda, sunci, ‘Nun Du bira minob menekoka Galilea mutuk binkwamar ati, sunbabyi o mutuk asi bindoka Er ab tonkwa ebdankwandarur. Ura, Er Imtamnyi biryi nisi ebdeibnou to ara sirya ebmurubmasin,’” ebmou.
MAT.28.8	Uca, a nerabwe bitinyi ara ninyi tukwe dongon dam akiryi kuboka minola anabdobmarei ci, “Nun Du miliramnyi nang koklombaryi erbinkwinim,’ tenen cung banmarei. Cung banmarei ba, sun kanya ara kilkil mitik kum kubmou bok, ilil asa ababyi kubmarei. 
MAT.28.9	Ura, “Erbinkwanim,” tenen cung banmarei ci, bisik noutam aryi banmarei bok, Er Yesus lukdandoka sun ab ebdanmai. Ara, Er Yesus kam bukokmounyi biryi a nerabwe asi, “Teleb,” eboka kibdobmou. Uca, a bitinyi nerabwe ara, “Nun Du,” tenen Er Yesus dam bindoka sun kutam ikdongoboka burbinmarei ci, Er yan asi talebdongobmarei cok, Ersi si weik ebmarei. 
MAT.28.10	Ura, Er Yesus biryi sunsi ato ebmou, “Sun kanya ilil kusina mem! Sunci bindoka Ni kwityabwe miliraning nang koklombaryi dam erbirurum ara, ‘Galilea mutuk bimunyi ura, nun Du Yesus kam bukokmaranyi ab ebdankwandum,’ eboka erbirurum,” ebmou.
MAT.28.11	A nerabwe bitinyi ara bisik noutam tuba banmarei bok, sun yin doun nang ara Er Yesus keil umbura dongon dam kalikmai nang ton aryi weik atei Yerusalem minob binmai ci, sunci Er Imtamnyi kan ninyi kan noutam kuboka antanirdeirin deyok nang dam bindoka, “Ato-ato kubmou,” eboka nirya nukde binmai. 
MAT.28.12	Uca, sun Yahudi nang sien nang yuk nang ab uram sisingmai ani, sunci, “Ato-ato kubkwayeb,” tenen uram dobdeibmai. Ara, sunci uram dobdeibmai to, sunci a yin doun nang asi co bok dengna ilinto dinyi karebmai. 
MAT.28.13	Co bok ilinto karebmai cok, sun Yahudi yala nang sien nang aryi sun yin doun nang asi ato eboka ebkarebmai. “Sunci ato eboka ninyi urasintam aryi lak ebdarur, ‘Lukunda kubmar talak ara wi mabmab ba, Er Yesus milin nang ton aryi yandoka Er tukwi asi dobobdaki binmang,’ ebkwandarur,” ebmai. 
MAT.28.14	Ebmai cok, sunci ato ebmai, “Ura, sun nai Kaisar amwetam bunanyi Pilatus biryi a uram asi kekebte uca, erci sunti, ‘Diboka kum kalikmang ati wenebkwan,’ tenebsute ba, nunci sunsi libsiryok, sun nai Erebdobnyi ab tonkwa uram teleb-teleb eboka sisikwamab uca, erci sunsi kum wenebkwamasir,” eboka ebkarebmai. 
MAT.28.15	Uca, a yin doun nang aryi a karebmai co bok ilinto asi dobdobmai ura, sunci sun Yahudi nang sien nang aryi ebkarebmai to kuboka kunubmai. Ati, sunci tola ati, “Er Yesus milin nang ara lukunda yandoka Er Yesus tukwi dobobdaki binmai,” eboka nukde binmai. Ato eboka nukde binmai uca, sun Yahudi yala nang kankan aryi ninyi ilinto aryi, “Dib,” tenebmai ci, uku talak ababyi a tola uram asi tuba nungnung.
MAT.28.16	Ura, a nerabwe bitinyi ara Er Yesus kam bukokmounyi biryi sunsi ebdeibmou to kuboka Er Yesus miliramnyi nang dam bindoka, “Nun Du bira kam bukokmar ura, Erda Galilea mutuk bindoka sun ab tonkwa ebdankwandum,” eboka nungbinmarei. Uca, sun koklombaryi nang aryi a uram asi kekebmai ura, sunci anaboka Galilea mutuk binmai ara Er Yesus biryi sunsi ebdeibmou mutuk kon asi welebinmai. 
MAT.28.17	A mutuk kon asi welebinmai ura, sunci Er Yesus kam bukokmounyi ab ebdanmai. Ebdanmai cok, sunci, “Nun Du,” tenen sun kutam ikdongoboka Ersi si weik ebmai. Bok, sun kankan aryi ton nang aryi, “Nun Du diboka kam bukokmar do?” tenen sun kanya ara kankana tuba kunmou. 
MAT.28.18	Ura, Er Yesus biryi sun dam tingyandoka ato ebmou, “Er Imtamnyi biryi Nisi iya mikib dinyi karebnou uca, Niryi imtam kurur dinyi ab tukwetam kurur dinyi utotoa nirya asi taleboka arukdeibde banun. 
MAT.28.19	Nira iya mikib dinyi dobdobman deyok aryi, sunci im dangna tukwe dangna mutuk atei nirya bindoka Ni uram eterebde bimun ci, ninyi ilinto Ni milin nang kibdeibkwandum. Sunci sun im dangna tukwe dangna nang asi Nisi miliraning nang kibdeibmun ci, sunsi me dongobkwandarur. Ara, Ni Nai Imtamnyi si ab Nira Er Imtamnyi Mi si ab Er Imtamnyi Kanya Roh Kudus si deib aryi me dongobkwandarur. 
MAT.28.20	Ura, Niryi sunsi etereransise to eterermururamun cok, sunci, ‘A uram nirya asi diboka kunubde bindarur,’ ebkwandarur. Ura, Niryi sunsi tanglona kum uca iya milibkwansin. Ara, uku talak aryi kuboka aminda sirya kobdob uki talak ababyi tuba-tuba milibkwansin.” Ato eboka Er Yesus biryi Er miliramnyi nang koklombaryi asi ebdeibmou.
MRK.1.1	Teleb Uram deyok ara Er Yesus Kristus bira Er Imtamnyi Mi kurur ci, ninyi lebkalibsou uram nukwinsin. 
MRK.1.2	Er Imtamnyi biryi uram ebdeibmaca bobaramunyi si Yesaya biryi minob kerek sekdeiamwe to, Teleb Uram kunubkalibmou. Nabi Yesaya biryi ato eboka minob kerek sekamwe,
MRK.1.2	“Kekebnurum. Nira Imtamnyi biryi ninyi tentok ara Ni uram erbinkwandanyi bisi bokdonokwan.
MRK.1.2	Anyi biryi Kan ninyi Lembinkwamaranyi bisi menekdiryok, bisik lilibkwankir.” 
MRK.1.3	“Ni uram erbinkwandanyi bira ninyi kun kum ai aryi kurandiryi, uram dobkwande. Erci uram weikanun doboka ato ebkwande, ‘Er Iya Mikibnyi yankwansir ati, sunci sundamnyi kiknibminikdamun ci, bisik yabdarur. Er Iya Mikibnyi yankwansir bisik asi udikum yabmun cok, Ersi kibdobdarur.’ Ato eboka Er Imtamnyi Uram erbinkwandanyi biryi uram dobkwande,” ebdeiamwe. 
MRK.1.4	A uram deyok ara nabi Yesaya biryi minob kerek sekamwe to, kunubmou. Ara, Er Yesus Kristus biryi ninyi lebkwansou ati kum yankwande bok, Er Imtamnyi biryi ninyi me dongonkwamunyi si Yohanes bisi minob bokdonokmou. Ura, Yohanes bira ninyi kun kum ai aryi kuramuryi, Er Imtamnyi Uram ebmuruboka lak etereramwe. Eterenmou uca, ninyi ilinto aryi er etereramwe uram, “Kekebtibyi,” tenen nang ara er dam buluryangaramnyi ura, er Yohanes biryi sun Er Imtamnyi Uram dib teneramnyi nang ara me dongoramwe. Ura, erci sunsi ato eramwe, “Ni kwityabwe ab, ni kwinyabwe ab, ni malnerabwe ab, kekerandarur. Sunci sun malyi tenendarur dinyi taklobmun ci, Er Imtamnyi biryi teleb tenesurur dinyi akwe teneiboka kunubdarur.” Ebmou cok, erci sunsi, “Sunci ato kubmunyi ura, niryi sunsi me dongona teleb. Ati, sunci, ‘Er Imtamnyi biryi nun malyi kun dinyi kilibmasir,’ tenen bikwandum ati, niryi sunsi me dongobkwansin.” Ato eboka Yohanes biryi sun er dam bulubmai nang asi Er Imtamnyi Uram lak etereramwe. 
MRK.1.5	Ato ebde etereramwe talak aryi, ninyi ilinto aryi er Yohanes dam asi yangaramnyi. A yangaramnyi atei nang ara, Yehuda mutuk kuramnyi nang ab, sien atei Yerusalem kuramnyi nang ab yangaramnyi. Yandoka kekeramiryi dib tenebde ura, sun malyi kun dinyi ati ato eboka lak eramnyi. “Diba, nunci malyi kuramoubwe,” eboka lak ebne nang asi Yohanes biryi sunsi me si Yordan aryi me dongoramwe.
MRK.1.6	Ba, Yohanes er ongororamwe aling ara unta otong aryi wiamwe aling asi ongoramwe. Ba, sabya ara unta kala aryi kikniamwe sabya asi deiriramwe. Ba, er yibde kuramwe yina ara kwising ab kwiryi me ab asi yibde kuramwe.
MRK.1.7	Ura, Yohanes biryi Er Imtamnyi Uram ebmuruboka lak etereramuryi, erci sun kekeramnyi nang asi ato eramwe. “Nira mikibnyi kum kunun. Erda, ni dongtam yankwandanyi bira iya mikibnyi kurur. Nira Er arungnanyi kunun cok, niryi Ersi dirnilina ati, kikib kumnyi kunun. Ni dongtam yankwandanyi bira Iya Erebdobnyi kurur ati, nira Er yan karuk tabwe dungkaringna babyi lona babyi nira kikib kumnyi kunun. 
MRK.1.8	Niryi me dem aryi me dongoransin bok, Erda ni dongtam yankwandanyi biryi Er Imtamnyi Kanya Roh Kudus aryi sun kanya dam asi dongobkwansir.” Ato eboka etereramwe.
MRK.1.9	Ura, uki tentok tum aryi Yohanes biryi Teleb Uram tuba eterenmou bok, Er Yesus Galilea mutuk kuramwe atei si Nazaret aryi kuboka Er Yesus Yohanes dam yanmou. Yanmou ura, Yohanes biryi Er Yesus bisi me Yordan aryi me dongobmou. 
MRK.1.10	Sirya me dongobwe ba, me umbura aryi anaboka tingyibau asi Er Imtamnyi biryi im bublan kukeibmou ba, Er Imtamnyi Kanya Roh Kudus ara maka emnanyi ato dandoka Er deici tam lang-lang yuryanganmou asi Erci eibmou. 
MRK.1.11	Yuryanganmou ura, Er Imtamnyi biryi Yesus bisi, “Kanda Ni Mi Ni boukwe weik kukununyi kurum. Kanda Ni kanya teleb kurdeirinurumnyi kurum,” ebmou.
MRK.1.12	Ebmou ura, Er Imtamnyi Kanya Roh Kudus aryi Er Yesus bisi, “Kanda ninyi kun kum ai bindoka kubdum,” ebmou. Ebmou ura, Erci Er Yesus bisi iniboka ninyi kun kum ai asi bobinmou. 
MRK.1.13	Inibobinmou ura, Er Yesus uki empat puluh baryi ninyi kum kun ai kuramwe. Kuramuryok, Erda bai kam kankan aryi kuramwe. Kuramwe bok, isa sienyi Iblis biryi, “Er Yesus biryi malyi kubte,” tenen yandoka ukurderamwe. Ukurderamwe ura, Er Yesus biryi malyi kun dinyi tentok ababyi ton kum kubmou ura, Iblis bira bindobmou. Bindobmou ura, sun Er Imtamnyi Uram eryuryangan nang, “Nun Nai,” tenen Er Yesus bisi miliryanmai.
MRK.1.14	Kunmai ani, ninyi aryi Yohanes ninyi me dongoramunyi bisi tabwe deboka malyi kun nang dongon ai umbura dongobmai. Dongobmai ura, Er Yesus anaboka Galilea mutuk asi tamurbinmou ci, Erci sun Galilea nang asi Teleb Uram ara Er Imtamnyi Uram lak eterebkalibmou. 
MRK.1.15	Ara, Erci sunsi ato eboka eterebmou, “Er Imtamnyi biryi minob ebdeibmou to teleb uki tum sirya berekmar. Er Imtamnyi bira Iya Erebdobnyi kurur ci, ninyi lebdeiboka kalikwansir tum dam kubmar. Ati, sunci sun malyi tenendarur dinyi takmun ci, Er Imtamnyi kanya teleb kurdeirin dinyi akwe teneiboka kunubdarur. Kunubmun ci, sunci Ni eterebsin Teleb Uram diboka talebdobdarur.” Ato eboka Er Yesus biryi Er Imtamnyi Uram ebmuruboka lak etereramwe.
MRK.1.16	Ura, Er Yesus Galilea mutuk kuramuryi etereramwe ani, weik mekwan Galilea katum dam yurbinmou. Yurbinmou ura, Erci diramwe uca, mekinaiya don nang ninyi bitinyi asi asing eibmou. A nang susuk ara dunyi si ara Simon ba, weitnyi si ara Andreas kunmarei. Sunci, “Mekinaiya donkwanim,” teneboka weik kwisib mekwan umbura dongonmarei. 
MRK.1.17	Dongonmarei bok, Er Yesus biryi sunsi ato ebmou, “Ni kwityabwe, Niryi sunsi yuk wa karebkwinsin ati, sunda Nisi milibnururum. Sunci mekinaiya dona taklobdurumnyi ura, Teleb Uram lak etereboka ninyi ilinto Ni dam boyankwanururum,” ebmou. 
MRK.1.18	Ebmou ba, a nang susuk aryi sun mekinaiya don kwisib asi deibloboka Er Yesus bisi milibmarei. 
MRK.1.19	Ura, mitikanun bai ani, diramwe uca, ninyi bitinyi Yakobus ab er weit Yohanes ab co ngun-ngun deici bukmarei asi asing eibmai. A nang susuk ara er Zebedeus mabwe kurandei. Sunda mekinaiya don co ngun-ngun deici bukmai ci, mekinaiya don kwisib kwilikmou asi denenmarei. 
MRK.1.20	Ura, Er Yesus biryi sunsi nabmou. Nabmou ba, a nang susuk sunbabyi, “Er Yesus bisi milibkwanim,” tenen sun nai Zebedeus ab sun co ngun-ngun bukoka mekinaiya dormiliramnyi nang ab ara taklobmarei ci, Er Yesus bisi milibmarei.
MRK.1.21	Ura, mekwan katum dam aryi anaboka welebanmai ani, Er Yesus ab Er miliramnyi nang ab tonkwa atei si Kapernaum bindoka mabmai. Ani, sun Yahudi yala nang taruk louboka buramnyi tum si Sabat tum sirya berekmou ura, Er Yesus bira Musa Uram eteren ai asi binmou ci, Erci sun akai umbura wekmai nang asi Teleb Uram eterebmou. 
MRK.1.22	Eterenmou ba, sun Er Uram kekebmai nang aryi, “Naie,” tenebmai. Er Yesus bira diboka bingnamunyi kuramwe aryi, iya bikdob dinyi eterebmou ati, sunci, “Naie, anyi bira diboka Er Imtamnyi Uram ebmuruboka eterebsir,” tenebmai. Er Yesus biryi mikib uram eboka eterebmou to, sun Musa kerek sengna etereramnyi nang aryi kum etereramnyi. A deyok aryi, sun akai umbura wekmai nang nirya aryi, “Naie,” tenebmai. 
MRK.1.23	Er Yesus tuba eterenmou talak ara ninyi tentok ara isa kanya wekamunyi akai umbura wekmou ani, uram weik ebkalibmou. 
MRK.1.24	Ura, er wekamwe isa kanya aryi Er Yesus bisi ato ebmou, “Yesus Nazaret ateinyi se! Kanci nunsi una kubkwinsirim do? Obkabokwamasirim ati, yanmaryim do? Nunda Kansi bikmakinim. Kanda Iya Telebnyi bira Er Imtamnyi biryi minob wiankounyi kurum.” 
MRK.1.25	Isa aryi ato ebmou bok, Er Yesus biryi isa asi ato ebmou, “Ei, kan uram ena mem, kilikokdum! Kanci anyi bisi tabwe loboka anabdobmin ci, bindobdum.” Ato eboka Erci isa asi yakdonokmou. 
MRK.1.26	Yakdonokmou ba, er isa kanya wekamunyi bira wiring-waring eboka dokoka maibmou ura, isa ara nguruk-nguruk eboka aburyi, anaboka bindobmou. 
MRK.1.27	Er Yesus biryi ato kuboka isa asi yakdonokmou ba, sun ninyi nirya aryi, “Naie,” teneboka sun mamun asi ato ebdanmai, “A dinyi ara unato dinyi kubmar do? Anyi biryi eterebsir uram ara nun minob kum kekenub uram asi eterebmasir. Ati, Anyi bira diboka bingnanyi kurur aryi, bikdob dinyi akwe eterebsir. Anyi bira Er Imtamnyi Uram ebmuruboka eterebsir. Tonda, anyi biryi isa asi, ‘Anabkaboka bindobdarur,’ eboka yakdonokci ura, isa ara baroraming,” ebmai. 
MRK.1.28	Ura, sunci, “Er Yesus biryi isa yakdonokmar,” eboka ebdanin-ebdanin baramnyi ani, Er Yesus biryi ilil tenen dinyi kiknibmou ara sun Galilea mutuk nang nirya kekebmai.
MRK.1.29	Ura, Musa Uram eteren ai aryi anabmai ura, Er Yesus ab Er miliramnyi nang ab tonkwa er Simon ab Andreas ab ai binmai. Ara, Yakobus ab Yohanes ab tonkwa binmai cok, sunda Simon ab Andreas sun ai wekmai. 
MRK.1.30	Wengbinmai ura, Simon er yamalner ara tin uk aruma taleramwe ba, mabmou asi eibmai. Ura, sunci Er Yesus bisi, “Simon er yamalner uk aruma doronmar,” eboka lak ebmai. 
MRK.1.31	Lak ebmai ba, Er Yesus biryi Er mabmou ai tingbindoka Simon er yamalner taruk asi taleboka tikeibmou. Ura, er taleramwe uk aruma kum dandobmou. Uk aruma kum danmou ura, erci sunsi du dongobmou. 
MRK.1.32	Du dongobmou ba, kiting sirya wekmou ura, sun Yahudi yala nang wa in kum uki tum sirya bisibmou ba, ninyi ilinto Er Yesus dam buluryanmai. Buluryanmai ba, sunci yun taleamwe nang ilinto ab, isa kanya wekamwe nang ilinto ab Er Yesus dam boyanganmai. 
MRK.1.33	Boyanmai ura, Kapernaum nang nirya buluboka Er Yesus kunmou ai bublan dam aryi tikoka asing dinmai. 
MRK.1.34	Dinmai bok, Er Yesus biryi ninyi ilinto kwetebmou. Ara, sun yun amuma-amuma yiramwe nang asi kwetebmou ab, Erci isa ilinto yakdonokoka isa wekamwe nang ab mitik kum kwetebmou ara isa ilinto yakdonokmou. Yakdonokmou ci, Erci sun isa asi ato ebmou. “Sun uram ena mem, kilikokdarur,” ebmou ura, kilikmai. Isa aryi, “Er Yesus bira Er Imtamnyi biryi wiamunyi kurur,” tenen bikmai ati, Er Yesus biryi sunsi, “Kilikdarur, eboka lak ebnumunyei,” ebmou.
MRK.1.35	Mabmai ani, belekuna kobdob ara Er Yesus bukokmou ci, atei aryi anaboka ninyi kun kum ai asi binmou. Binmou ura, Er yuk kunmou ci, Erci Er Imtamnyi bisi molonmou. 
MRK.1.36	Molonmou bok, Simon ab er kwityabwe ab “Nun Du dantam binmar do?” teneboka Er Yesus bisi ingkiringbinmai. 
MRK.1.37	Ingkiringde banmai ani, Er Yesus bisi eibmai ura, sunci Ersi ato ebmai. “Nai Du, ninyi nirya aryi, ‘Yesus ab ebdatibyi,’ tenen Kansi ingkiringmaking ati yarum,” ebmai. 
MRK.1.38	Ato ebmai bok, Erci sunsi, “Ni ukuryok kum yankun. Nunda eikatei-okatei asi binkub ati, anabkwayeb. Niryi a mutuk eikatei-okatei nang ababyi Teleb Uram lak eterebkwaman ati yanman.” ebmou. 
MRK.1.39	Ebmou ura, sunda tonkwa anabdobmai ura, Galilea mutuk nirya yibarkiringnamnyi. Yibarkiringnamiryi, Erci er Musa Uram eteren ai wengbindoka sun eikatei nang babyi okatei nang babyi Teleb Uram lak etereramwe. Etereramuryok, Erci isa asi yakdonokoka sun isa wekamwe nang asi kweteramwe.
MRK.1.40	Uki tentok tum aryi ninyi tentok ara susa taleamunyi Er Yesus dam yandobmou ba, ebdanmarei. Anyi bira mambul kanya boramwe ati, erci er kutam ikdongoboka Er Yesus bisi ato eboka molobmou, “Nai, Kanci nisi kwetebnurum. Kanda mikibnyi kurum ati, Kanci nisi, ‘Susa asi akabsakdur,’ ebniminyi ba, ni susa akabsakdobniriryi, kum dandobkwanir ati, dib tenebman” eboka molobdobmou. 
MRK.1.41	Ba, Er Yesus biryi bico tenebmou ci, Er taruk lakoka er nong susa kuramwe bol libdenmou. Ura, Erci er susa taleramunyi bisi, “Ni mi teleb, Niryi kansi kwetebkwinkin,” ebmou. 
MRK.1.42	Ebmou ba, er susa akabsaksekdobmou ba, kum danmou uca, er bol ara yum bol deibmou. 
MRK.1.43+MRK.1.44	Er bol yum bol deibmou ura, Er Yesus biryi anyi bisi ato ebmou. “Niryi kansi kwetebmakin to ara yuk nang asi talyi lak erdongona mem,” ebmou. Ebmou cok, tubto Erci er kwetebmunyi bisi ato eboka ebdeibmou, “Kanci Er Imtamnyi kan ninyi kan noutam kuboka antanirdeirinanyi bisi biminyi ura, erci kan nong asi diblilibdekurur. Diblilibdekici ura, erci kansi ato ebkwande, ‘Kan susa tuba kum danmar ci, kan bol yumnyi sirya kibmakir. Ati, ukuryok kan yuk nang ab tonkwa ur kubdobdarur,’ eboka antanirdeirinanyi biryi kansi ebkici ura, kanci Er Imtamnyi bisi kan susa talebkou ani, sirya akabdeibmakir ati kan dama deirirbirum. Ara, er Musa biryi sun kwetebmangnyi nang ati, arukansou to, kanci Er Imtamnyi bisi teneiboka dama deirirbirum,” ebmou. 
MRK.1.45	Er Yesus biryi ato ebmou bok, er kwetebmounyi biryi Er Yesus biryi ebdeibmou to kum kunubmou. Ura, erci bindoka, “Er Yesus biryi kwetebmanir,” eboka nirya lak ebmou. Uca, ninyi ilinto aryi Er Yesus dam bulubmai ura, Ersi seknebdanmai. Buluboka seknebdanmai ati, Er Yesus laktoto atei keta yibinman kum kubmou. Erda, atei aryi anaboka ninyi kun kum ai asi bina kuramwe. Ninyi kum ai kuramwe bok, ninyi ilinto aryi, “Kwetebsute,” tenen sun atei yuk-yuk aryi anaboka Er Yesus dam yangaramnyi.
MRK.2.1	Kunmai ani, Er Yesus Kapernaum atei tamuboka binmou. Binmou ura, uki bitinyi kum winiryi kum mabmai ura, ninyi aryi, “Er Yesus atei tamuboka yanmararyi akai bukmar,” eboka lak ebmai ba, ninyi nirya aryi bikmai. 
MRK.2.2	Sirya bikmai ura, ninyi ilinto aryi Er Yesus bukmou ai dam buluryanmai uca, akai bublan dam ara sokon nirya libmou. Asi, Er Yesus biryi sunsi Teleb Uram eterebmou. 
MRK.2.3	Eterenmou bok, ninyi mikbaryi nang aryi yan deneamunyi bisi co malouwa caboka Er Yesus dam asi boyanmai. Ara, a boyanmai nang aryi ato tenebmai. “Er Yesus biryi nun kwit bisi kwetebte,” teneboka boyanmai. 
MRK.2.4	Boyanmai bok, ninyi ilinto libmai aryi, sunci Er Yesus dam bobinman kum kubmou. Damtoto bobinman kum kubmou ati, sunci akai aruma welebindoka, “Er Yesus adikum kobdob bukmar,” teneboka aruma dangabdeibmai. Aruma dangabdeibmai ura, sun kwit malouwa deici mabmoua kibmaning asi nimalyi-nimalyi dobkwetebmai. 
MRK.2.5	Dobkwetebmai ura, Er Yesus biryi, a nang dib tenen dinyi bikmou ura, Erci er yan deneamunyi bisi ato ebmou. “Ni mi, kan malyi kuramumwe dinyi ara Niryi sirya kilibmakin,” ebmou.
MRK.2.6	Ato ebmou ba, sun Musa kerek sengna etereramnyi nang ababyi akai dam bukmai aryi Er Yesus biryi ebmou uram asi kekebmai ci, sun kanya tam aryi, “Se,” tenebmai. 
MRK.2.7	Ati, sunci, “Unato ati, Er Yesus biryi ninyi aryi ebman kum dinyi asi talyi ebmar do? Er Imtamnyi biryok nun malyi dinyi kilibsurur. Nun ninyi mamun aryi, ‘Kan malyi kurandim dinyi kilibmakin,’ ena ara mem dinyi kurur. Ati, ato ebmar ara anyi biryi Er Imtamnyi si yan yanibmar,” tenebmai.
MRK.2.8	Sunci ato tenebmai bok, Er Yesus biryi sun tenebmai kanya bikmou ci, Erci sunsi ato eboka asibmou. “Unato ati, sunci, ‘Talyi ebmar,’ tenebmanurum do?” eboka asibdenmou. 
MRK.2.9	Ato eboka asibmou cok, Erci sunsi, “Dan dinyi asi caknam tenebmarum do? Niryi a yan deneamunyi bisi, ‘Kan malyi kuramumwe dinyi kilibmakin,’ ena ara caknam do? Niryi ersi, ‘Tikokmin ci, kan amsuna dobobdobminyi ura, bindobdum,’ ena asi caknam tenebmarum do? Sunci Ni ebkun uram asi diboka kekebdarur, ninyi kwetena ab, sun malyi kun dinyi kilina ab ara neiktoto ara caknam dinyi kuma. Ninyi kwetena ab malyi dinyi kilina ab ara Er Imtamnyi mikib aryok kikninun. 
MRK.2.10	Ni Ninyi Dasinyi kunun ati, Niryi sun tukwetam kurandum nang sun malyi kun dinyi kilina ara Nira kikibnyi kunun. Ati, sunci Nisi Er Imtamnyi bokwetebnounyi bisi, ‘Malyi kun dinyi ur kilisurutnyi,’ tenen bikwandum ati, Niryi anyi bisi kwetebkun,” ebmou. 
MRK.2.11	Ato ebmou cok, Er Yesus biryi yan deneamunyi bisi ato ebmou. “Ni mi, kanda tikokmin ci, kan amsuna doboka dobdobminyi ura, kan ai ur bindobdum,” ebmou. 
MRK.2.12	Ba, a yan deneamunyi er yan mikib kubmou ba, ninyi nirya dinmai bok, tikokmou ci, erci er amsuna doboka bobdobmou ura, er ai binmou. Ba, sun ninyi nirya aryi “Naie, ato kubmar dinyi ara minob ton kum eiriramoubwe,” ebmai ci, Er Imtamnyi si weik ebmai.
MRK.2.13	Kunmai ani, Er Yesus Galilea mutuk aryi weik mekwan dam tubto tamuboka binmou. Binmou ura, ninyi ilinto aryi Er dam buluryanmai ba, Erci sunsi Teleb Uram eterebmou. 
MRK.2.14	Eterebmou ani, sirya eterebmou ura, bisik ai banmai ci, Er Yesus biryi diramwe uca, ninyi tentok Alfeus mi si Lewi asing eibmou. Anyi bira sun bisik yibaronmangnyi nang asi, “Sunci Roma nang weik sienyi Kaisar biti pajak dengna karebdarur,” eboka molormilin ai bukmou asi asing eibmou. Ura, Er Yesus biryi ersi ato ebmou. “Nisi milibnurum,” ebmou. Ebmou ba, Lewi tikokmou ci, Er Yesus bisi milibmou.
MRK.2.15	Milibmou ba, Lewi ai binmai ci, yina yibmai bok, ninyi ilinto sun ab tonkwa yina yibmai. A nang ara, Roma nang weik sienyi Kaisar biti pajak dengna molormiliramnyi nang yuk nang ilinto ab, tonda, yuk nang ara ninyi aryi ina ngilikoka “Malyi kuraming nang,” eramnyi nang ababyi wekmai ura, Er Yesus ab Er miliramnyi nang ab tonkwa yina yibmai. A nang ara ninyi ilinto aryi, “Er Yesus uram kekebtibyi,” tenen Ersi milibmai ci, Er ab tonkwa yina yibmai. 
MRK.2.16	Tonkwa yina yinmai bok, Musa kerek sengna etereramnyi nang ton yanmai ci, eibmai ura, sun kanya tam aryi, “Se,” tenebmai. Ura, sunci Er Yesus miliramnyi nang asi ato ebmai. “Unato ati, sun Du ab, sun Kaisar biti dengna molormiliraming nang ab, yuk malyi kun nang ab tonkwa kunung ci, yina yinmang do? Sun Du bira ukubman kum dinyi kubmar,” eboka kerebmai.
MRK.2.17	Asi, Er Yesus biryi a ebmai uram kekebmou ci, Erci kiklina uram doboka sunsi ato ebkarebmou, “Sun kib nang aryi ninyi kwetenanyi bisi kum namnaming. Erda sun yun taleranci nang aryi, ‘Kwetebnurum,’ eboka namnaming. Nibabyi neiktoto ninyi kwetenanyi bitonyi kunun. Ati, sun kanya aryi, ‘Nunda teleb to akwe kunub nang,’ teneramingnyi nang asi bisiboka Niryi sun malyi kuramingnyi nang asi diryanganun. Niryi, ‘Sunci sun malyi kurandau dinyi takdarur,’ enun cok, sun malyi kuamingnyi nang asi teleb kubdeibkwan ati yanman.” Ato eboka Yesus biryi sun Musa kerek sengna etereramnyi nang asi ebkarebmou.
MRK.2.18	Sun Yohanes ninyi me dongoramunyi bisi miliramnyi nang ab, ton sun Farisi nang ab aryi, “Er Imtamnyi kanya teleb kubdeibkwayeb ati, yina si teboka buna teleb,” tenen si teboka buramnyi. Si teboka buramnyi bok, Er Yesus miliramnyi nang ara ato kum kuramnyi. Ura, uki tentok tum aryi ninyi ton nang aryi Er Yesus dam yandoka sunci Ersi ato eboka asibmai. “Nai, er Yohanes bisi miliraming nang ab, ton sun Farisi nang miliraming nang ab ara yina si teboka buraming bok, unato ati Kan miliranking nang ara ato kum kuranung do?” eboka asibmai.
MRK.2.19	Bok, Er Yesus biryi kiklina uram aryi doboka sunsi uram dekeibmou. Ara, Erci sunsi ato ebmou. “Ner te murumna tum aryi sun ner dobkwandinyi ab tonkwa kuramingnyi nang ara yina si teboka kum buraming, erda, yina yiraming. A nang ara ner dobkwandinyi ab tonkwa kuramingnyi ura, sun kanya kilkil deyok aryi, yina si teboka kum buraming. Ato aryi Ni miliraning nang ababyi neiktoto ukunung. Nunda uku talak ara tonkwa tuba kuramib deyok aryi, nun kanya kilkil kuransir ati, si teboka kum buramib. 
MRK.2.20	Ani, aminda aryi Ni miliraning nang sunbabyi si teboka bukwaming. Ara, ninyi aryi Niryi sun kanya teleb kurdeirinanyi bisi dobtaleboka bobiningnyi talak aryi, Ni miliraning nang mambul kanya bobingnyi uca, si teboka bukwaming,” ebmou.
MRK.2.21	Ato ebmou cok, Er Yesus biryi yuk kiklina ton doboka sunsi ato eterebmou. “Nunci minob ongoramibyi aling kwilikci ura, ukuryok aling bilul aryi sektaleboka me ilingna kum aling asi tablakdongoboka ton deneramib do? Ato kum kuramib. Ato kubtibyi ura, akaling nirya tarakte. Ato kuboka, sirya denebdongobtibiryi, ongon aling asi me ilikoka kiting ai labtibyi ura, ukuryok aling aryi tablakdongobmatibyi aling asi liboka nurubte. Ura, a denebmatibyi ongon aling ara nirya tarakte,” ebmou. 
MRK.2.22	Ato ebmou cok, Er Yesus biryi yuk kiklina doboka neik deyok akwe eterebmou. Ara, Erci sunsi ato ebmou, “Nunci anggur du dakoka urubdongobmabyi ura, anggur du yung doboka minob moyok asi dingdongoramib do? Ato kum kuramib. Ato kubtibyi ura, anggur du yung nirya asi diksakte. Ara, ukuryok anggur du yung ara bung-bung eboka minob kiknianting moyok minola luboka anggur du nirya diksakte.” Ato eboka Er Yesus biryi eterebmou. Ara, ato ati, Erci sunsi eterebmou. “Sunci, ‘Teleb Uram ab minob kunuramnyi dinyi ab ara tabtabukman kum,’ tenen bikting,” tenebmou ci, ato eboka eterebmou.
MRK.2.23	Kunmai ani, sun Yahudi yala nang wa in kum uki si Sabat tum berekmou bok, Er Yesus ab Er miliramnyi nang ab tonkwa talyi banmai. Uki si Sabat tum ara sun Yahudi yala nang aryi wa in kum uki tum berengnamwe. Asi, Yesus ab Er miliramnyi nang ab ara gandum wa in dam banmai ura, Er miliramnyi nang kwaning atanmou ba, gandum du dakoka yik yibmai. 
MRK.2.24	Yik yibmai asi, sun Farisi nang aryi eibmai ci, Er Yesus bisi kereboka ato ebmai. “Dibderum, Kan miliranking nang ara ukuna mem dinyi asi ukunmang. Nun aibwe Musa biryi, ‘Uki ta tum si Sabat berekci ura, wa ina mem,’ eansou bok, Kan miliranking nang aryi gandum du dakoka yibmang ara, Musa Uram asi yan yanibmang ci, kubmang,” ebmai.
MRK.2.25	Ato eboka wenebmai asi, Er Yesus biryi sunsi ato ebmou. “Ni miliraning nang aryi kubmang to ara mem kuma. Minob talak aryi nun aibwe Daud ab er miliramnyi nang ab kwaning atanmou ba, ‘Erci ukubmou dinyi ara una kubmou do?’ asi sun ton bingdarur do? Erci kubmou dinyi ara Er Imtamnyi kerek sengna umbura aryi sekamnyi ati, sunci nukoka dibde ebmandau do? 
MRK.2.26	Nun aibwe Daud ab er miliramnyi nang ab kwaning atanmou ba, erci keis ol ai si Kemah Suci ai dam binmou. Ura, erci Er Imtamnyi kan ninyi kan noutam kuboka antanirdeirin sienyi si Abyatar bisi ato eboka molobmou. ‘Nun kwaning atanmasir ati, Er Imtamnyi biti dama deirin roti kwaning a kubmar dinyi ara nunti dobkarebsiminyi ba, nun yibkwayeb,’ eboka molobmou ba, Abyatar biryi, ‘Ur yibdarur,’ ebmou. Ura, nun aibwe Daud ab er miliramnyi nang ab aryi Er Imtamnyi dama deirin roti asi doboka yibmai. A roti kwaning ara talyi nang ton kum dobde yiramnyi erda, Er Imtamnyi kan ninyi kan noutam kuboka antanirdeirin nang akikwe yiramnyi bok, dobkarebmou ba, yibmou,” ebmou.
MRK.2.27	Ato ebmou cok, Er Yesus biryi sunsi ato eterebmou. “Er Imtamnyi biryi, ‘Uki ta tum aryi wa ina mem,’ eansou ara, ‘A uki tum ara ninyi nirya aryi te louboka bukwanung,’ tenen eansou. Ato eansou cok, Er Imtamnyi biryi, ‘Ikin dinyi takubdeibkwan,’ kum tenesurur. 
MRK.2.28	Ba, Ni Ninyi Dasinyi kunun ati, Niryi, ‘Uki ta tum aryi ato kuna teleb, ato kuna mem,’ ena ara kikibnyi kurun.” Ato eboka Er Yesus biryi Er miliramnyi nang asi libdobmou ato eterebmou.
MRK.3.1	Kunmai ani, uki ta tum ara wa in kum uki tum tubto kubmou ura, Er Yesus bira Musa Uram eteren ai wengbinmou. Asi, ninyi tentok ara taruk lamaamunyi bibabyi akai umbura bukmou. 
MRK.3.2	Bukmou ba, Farisi nang ara Musa kerek sengna asi diblilibde kunuramnyi nang ton ababyi akai umbura bukmai aryi sunci, “Er Yesus biryi anyi bisi arub aryi kwetebkwamar do? Arub ara wa in kum uki tum aryi kwetebci ura, nunci Ersi, ‘Ukubman kum dinyi asi ukubmarim,’ eboka wenebkwayeb,” teneboka dibde bukmai. 
MRK.3.3	Dibde bukmai bok, Er Yesus biryi taruk lamaamunyi bisi naboka, “Ni mi, kan a noutam tingyarum,” ebmou. 
MRK.3.4	Ba, er taruk lamaamunyi noutam tingbinmou ura, Er Yesus biryi sun Farisi nang asi ato ebmou. “Kekendarur. Uki ta tum ara nun wa in kum uki tum aryi ninyi aryi teleb kuna teleb do? Malyi kuna teleb do? Uki ta tum ara ninyi lemna tum kurur do? Ninyi on tum kurur do?” eboka Er Yesus biryi sunsi asibmou bok, sunci Ersi uram ton tamuboka dengdeina kum kubmai. 
MRK.3.5	Uram tamuboka dengdeina kum kubmai ba, Er Yesus biryi Er kanya aryi, “Se nai kobe, a nang kanya ara kat weik aryok e,” tenebmou. Ura, yu urasin bobdobmou ci, sun nirya asi dibkankanikokdenmou ci, Erci er taruk lamaamunyi bisi ato ebmou. “Ni mi, kan taruk ninikokdum,” ebmou. Ebmou ba, er taruk lamaamunyi biryi er taruk ninikdenmou uca, er taruk mikib kubmou. 
MRK.3.6	Ato kubmou ba, sun Farisi nang ara tikoka bindobmai ci, sunda er weik sienyi si Herodes miliramnyi nang asi bindoka “Er Yesus bisi una kuboka obkwayeb do?” eboka marmun yibmai.
MRK.3.7	Er Yesus biryi er taruk lamaamunyi bisi sirya kwetebmou ura, Er ab Er miliramnyi nang ab anaboka Galilea weik mekwan dam asi banmai. Banmai bok, ninyi ilinto ara Galilea mutuk nang ab, Yudea mutuk nang ab yandoka milibmai. 
MRK.3.8	Tonda, sien atei Yerusalem kuramnyi nang ab, Idumea mutuk kuramnyi nang ab, Yordan me otam lingkwa kuramnyi nang ab, Tirus ab Sidon ab mutuk kuramnyi nang ab ara ninyi ilinto kuramiryok, buluboka Er Yesus dam yanganmai. A nang ara yuk nang aryi, “Er Yesus biryi ilil tenen dinyi kikniransir,” en uram kekebmai ati, Er Yesus dam yanganmai. 
MRK.3.9	Ninyi ilinto yanganmai ati, Er Yesus biryi Er miliramnyi nang asi ato ebmou, “‘Ninyi aryi ibdongobningnyei,’ tenen Ni kisibdobniryi lobdan ai co ngun-ngun deici bukwan. Ati, sunci mitik co ngun-ngun boyandarur,” ebmou. 
MRK.3.10	Ara, Er Yesus biryi yun taleramwe nang ilinto asi kweteramwe ati, sunci yun taleramwe nang ilinto asi Er dam boyanmai. A yun taleramwe nang aryi, “Nunbabyi kwetebkwansir ati, Er bol libdetibyi,” teneboka Er Yesus bisi ibdongobdenmai. 
MRK.3.11	Tonda, sun isa wekamwe nang Er dam yanmai ba, isa aryi Er Yesus bisi asing eibmai ci, sunda luknubdongoboka tukwetam sakmai. Isa aryi uram weik eboka sakmai cok, “Kanda Er Imtamnyi Mi kurum,” eboka lak ebmai. 
MRK.3.12	Lak ebmai bok, Er Yesus biryi, “Nira Er Imtamnyi Mi kunun bok, sunci Nisi lak enina mem,” eboka Erci isa asi erekdobmou.
MRK.3.13	Uki tentok tum aryi Er Yesus mutuk kon welebinmou. Welebinmou ura, Erci Er wibmou nang akwe nabmou ba, sun kikwe weleboka Er dam binmai. 
MRK.3.14	Binmai ura, Erci ninyi amolbaryi nang tikeibmou. Tikeibmou ci, Erci a nang asi ato ebmou, “Ni kwityabwe, sunda Ni ab tonkwa kuramibyi ani, aminda aryi Teleb Uram deyok kouboka lak eterebde binkwandum ati, Niryi sunsi tikeibkwinsin,” ebmou. 
MRK.3.15	Ato eboka tikeibmou cok, Erci sunsi ato ebmou, “Sunci isa asi yakdonokoka sun isa wekanci nang asi teleb kibdeibkwandum ati, Niryi sunsi Ni mikib aryi karebkwinsin,” ebmou. 
MRK.3.16	Er Yesus biryi Teleb Uram eterebde binkwamnyi nang ara Erci tikeibmou nang sun si ara ato. Simon bisi tikeibmou. Anyi bisi Yesus biryi si doboka, “Petrus,” ebmou. 
MRK.3.17	Tonda, Yakobus ab er weit Yohanes ab asi Yesus biryi tikeibmou. A nang susuk ara Zebedeus mabwe kurandei asi Er Yesus biryi “Boanerges,” ara nun uram aryi “Liman lilim en nang,” eboka si dobmou. A nang susuk sun uram sisingnandei ara bokom-bokom eboka liman lilim ato ebde sisingnangdei. A deyok aryi, Erci “Liman lilim en nang,” eboka sun si dobmou.
MRK.3.18	Ba, Er Yesus biryi tikeibmou nang yuk nang ara: Simon Petrus er du si Andreas ab, tonda, Filipus ab, Bartolomeus ab, Matius ab, Tomas ab, Alfeus mi Yakobus ab, Simon Zelot ab. Anyi Simon bira “Sun Roma nang asi nun mutuk aryi kuboka yakdonokwayeb,” teneramunyi kuramwe. 
MRK.3.19	Tonda, Yudas Iskariot bira Yesus bisi kikibkwamunyi bibabyi Er Yesus biryi tikeibmou. A nang amolbaryi nang ara Er Yesus biryi, “Teleb Uram eterebde binkwaming,” tenen sunsi tikeibmou.
MRK.3.20	Sirya tikeibmou ura, Er Yesus ab Er miliramnyi nang ab mutuk kon dam aryi yuryandoka ai tentok asi wengbinmai. Wengbinmai ba, ninyi ilinto buluboka Er dam yanganmai. Yanganmai ati, Er Yesus ab Er miliramnyi nang ab aryi, “Yina yibkwayeb,” tenebmai asi, yina yibman kum kubmou. 
MRK.3.21	Yina yibman kum kubmou bok, Yesus Er kwin ab Er weityabwe ab sun ababyi yanmai. Ara, ninyi aryi tola ati “Er Yesus bira luba talebmar,” ebmai deyok aryi, sunci a uram asi diba tenebmai ci, “Nun Du taruk taleboka ai bobinkwayeb,” tenen yanmai.
MRK.3.22	Ato tenen yanmai ura, Musa kerek sengna etereramnyi nang ton sien atei Yerusalem aryi kuboka yanmai. A nang aryi Er Yesus biti ato ebmai, “Anyi bira isa sienyi si Beelzebul wekunyi kurur.” Ebmai cok, sunci “Anyi biryi isa sienyi mikib aryi isa asi yangdonongnande,” ebmai ci, talyi tam kerebmai.
MRK.3.23	Sunci ato eboka kerenmai bok, Er Yesus biryi kemdeirin uram doboka uram dekeibmou. Ara, sunsi ato ebmou. “Tola ati ebmanurum. Nira isa sienyi weknounyi kuma. Nira isa weknounyi kurantinyi ura, Niryi isa asi yangdonongnantinyi do? Niryi ato kum kurantinyi. 
MRK.3.24	Atei bitinyi asi, ‘Unaci babwe kuramib,’ erdaramingnyi atei nang, ton atei nang aryi ton atei nang asi mamun ton ordaraming do? Ato ton kum ukunung. ‘Nun ordana nang aryi obkiriboka muna kibdongobsingnyei,’ tenebingnyi ura, sun mamun ton kum ordaraming. 
MRK.3.25	Tonda, atei tentok aryi ai abala mar iya ordaramingnyi ura, akatei nang neiktoto minola iya kum dankwanung. 
MRK.3.26	Ati, isa sienyi biryi er mining miliraming nang asi yakdonokte ura, er mikib minola kum dankwamote,” ebmou. 
MRK.3.27	Ura, ton ato ebmou. “Ura, yuk kiklina uram ton doboka eterebkwinsin. Ninyi tentok aryi mikibnyi atei bindoka, ‘Er bona asi dobdobkwan,’ tenebci ura, erci a mikibnyi bisi tabwe debdeibdiryok, er bona nirya asi dorande. Ati, Nibabyi neiktoto, Niryi isa sienyi bisi tabwe debniryok, Niryi er dinyi asi, ‘Ni dinyi,’ eran ci, sun isa aryi tabwe deamwe nang asi lemdeirinun,” ebmou. 
MRK.3.28	Ebmou cok, Er Yesus biryi sunsi ton ato ebmou, “Diboka kekebdarur. Sun ninyi aryi malyi kurandum dinyi nirya asi Er Imtamnyi biryi kilibkwamasute. Tonda, sunci Er Imtamnyi si ina ngilikoka yanibmunyi ura, Er Imtamnyi biryi kilibkwamasute. 
MRK.3.29	Erci a dinyi nirya kilibkwamasute bok, sunci Er Imtamnyi Kanya Roh Kudus asi ina ngilikoka yanibmunyi ura, a dinyi ara iya kum kilibkwansir. A dinyi ara iya malyi kun dinyi kurur ati iya kilibman kum dinyi kurur ba, Er Imtamnyi biryi iya teneirisurur,” ebmou.
MRK.3.30	Ato eboka Er Yesus biryi sunsi wenebmou. Ara, sun Musa kerek sengna etereramnyi nang aryi Er Yesus biti, “Isa sienyi wekunyi,” ebmai deyok aryi, Er Yesus biryi sunsi “Sunci ato eboka Er Imtamnyi Kanya Roh Kudus asi ina ngilikoka yanibmunyei,” ebmou ci, weneboka eterebmou.
MRK.3.31	Ura, Yesus Er kwin ab Er weityabwe kobdob ab Er Yesus kunmou ai asi yanmai. Yanmai ura, bublan dam dibde tikmai ci, sunci yuk ninyi asi, “‘Yesus ab ebdatibyi,’ tenen yanmab ati, Ersi nambindarur,” ebmai. 
MRK.3.32	Nambinmai ura, Er Yesus bira ninyi noutam kobdob asi bukmou ba, ninyi ilinto aryi Ersi noutam dongobdongoboka bukoka aknabdongobmai. Asi, sunci Ersi ato ebmai. “Nai, Kan kwin ab Kan weityabwe ab ara Kan ab tonkwa, ‘Ebdatibyi,’ tenebmang ci, yandoka bublan dam dibde tikmaking,” ebmai. 
MRK.3.33	Ato ebmai bok, Erci sunsi, “Eterena ton eterebkun,” tenebmou ura, sunsi ato ebmou. “Ni kwin bira una ner do? Ba, Ni weityabwe ara una nang do?” eboka asibdenmou.
MRK.3.34	Asibdenmou cok, Erci sun Er dam bukoka asi bukoka aknabdongobmai nang asi dibdenmou. Ura, Erci Er taruk ukdongobde yibinmou ci, sunsi ato ebmou. “Dindarur, a wekmarumci asi Ni uram kekerandum nang ara Ni kwinyabwe ab Ni weityabwe ab kurandum ci. 
MRK.3.35	Ati, unanyi-unaner aryi Er Imtamnyi kanya teleb kurdeirin dinyi kunuramingnyi ura, a nang ara, ‘Ni weityabwe,’ ab, ‘Ni malnerabwe,’ ab, ‘Ni kwinyabwe,’ ab kuramingiryi,” eboka Er Yesus biryi sunsi eterebmou.
MRK.4.1	Ura, Er Yesus biryi Galilea weik mekwan dam tamuboka binmou ci, Erci Er Imtamnyi biryi Teleb Uram eterenmou. Ba, ninyi ilinto Er dam buluboka yanganmai uca, Erci kisibdobmou ci, co ngun-ngun deici burbindoka eterebmou. Eterebmou ba, sun buluboka yanmai nang nirya ara mekwan katum dam bukoka Er Uram kekebmai.
MRK.4.2	Kekebmai ura, Er Yesus biryi kemdeirin uram yuk-yuk doboka sunsi eterebmou. Ara, Erci sunsi ato eboka eterebmou. 
MRK.4.3	“Ni kwityabwe, Ni kwinyabwe ab, Ni malnerabwe ab, sunci Ni eterebkwinsin uram asi kekendarur. Uki tentok tum aryi ninyi tentok wa damnyi er wa in dam binmou. Binmou ura, erci wa tubloamwe dam asi gandum du yala kwekde banmou. 
MRK.4.4	Kwekde banmou ba, ton yala ara bisik dam sakmou. Bisik dam sakmou dinyi ara, maka aryi yandoka a yala asi doyibsekmou. 
MRK.4.5	Ba, ton yala ara keil deici asi sakmou. Keil deici sakmou dinyi ara ola betekoka abmou. 
MRK.4.6	Ola betekoka abmou bok, yating tukwe umbura kum binmou ba, kiting tin aryi, koula dansekmou. 
MRK.4.7	Er wa damnyi biryi kwekde banmou bok, ton yala ara sungsunga kankan sakmou. Ba, a yala ara sungsunga kolong aryi du kum moubmou. Dola ara minola aboka nibmou aryi, a yala du kum moubmou. 
MRK.4.8	Er wa damnyi biryi tuba kwekde banmou bok, ton yala ara mirin tukwe, tukwe teleb ai sakmou. A yala ara betekoka abmou ci, du ilinto moubmou. Ton yala ara du tiga puluh baryi moubmou. Ba, ton yala ara du enam puluh baryi moubmou. Ba, ton yala ara du seratus baryi moubmou,” eboka eterebmou. 
MRK.4.9	Er Yesus biryi a uram eterebmou cok, Erci sun kekenmai nang asi ato ebmou. “Sun amol a kusurur nang ara Ni a ebman uram kekenmarum to asi diboka tuba teneina teleb,” ebmou.
MRK.4.10	Er Yesus biryi a kemdeirin uram sirya eterebmou ura, Er miliramnyi nang amolbaryi nang ab Er dam kuramnyi nang yuk nang ab tonkwa bindoka yuk kunmai. Yuk kunmai bok, sunci, “A kemdeirin uram unato ati eterebmasir do?” teneboka Er Yesus bisi asibdenmai. 
MRK.4.11	Asibdenmai ba, Er Yesus biryi sunsi ato ebmou, “Sunda Ni uram talerandum nang kundarur ati, Niryi a kemdeirin uram deyok sunsi lak eterebkwinsin. Er Imtamnyi bira Weik Sienyi kurur ci, ninyi ilinto lebdeiboka Er amwetam bun nang kibdeibkwansir ara minob lak kum kuramwe dinyi asi sunci ur bikdarur. Ati, Niryi sunsi a kemdeirin uram deyok ati lak eboka eterebkwinsin. Ba, Niryi kemdeirin uram deyok asi sun yuk nang Ni uram kum taleraming nang dam ara lak kum kibkwan. A nang asi Niryi uram kebdeiboka kiklina uram dem aryok etereran. 
MRK.4.12	Ara, nabi Yesaya biryi minob kerek sekamwe to kunubkwande ati, Niryi a nang asi kemdeirina uram akwe eboka etereran. Er Imtamnyi biryi, ‘A nang sun kanya kat kurande,’ tenen minob bikmou ati, Erci Yesaya bisi ato eboka eterebmou,
MRK.4.12	‘A nang ara asing dinmangiryok, asing kum eibkwaming.
MRK.4.12	A nang ara, “Kekebtibyi,” tenebingiryok, diboka kum kekebkwaming.
MRK.4.12	A nang ara, “Er Imtamnyi dam tamuboka kum yankwaming,” teneramingiryok, “Er Imtamnyi biryi nun malyi kun dinyi kilibsicei,” teneraming.’ 
MRK.4.12	Nabi Yesaya biryi sun Er Imtamnyi Uram diboka kum taleraming nang ati minob ura ato kerek sekdeiamwe,” ebmou.
MRK.4.13	Er Yesus biryi ato ebmou ura, Erci Er miliramnyi nang asi tubto ato ebmou, “Ni kwityabwe, sunda Ni eterebmasin kemdeirin uram deyok kum bikmarum do? Sunci a eterebmasin kemdeirin uram deyok kum bikmarum ati, yuk kemdeirin eterebkwansin uram deyok ara una kuboka bikwandum do? Ati, Niryi sunsi a eterebmasin kemdeirin uram deyok lak eterebkwinsin. 
MRK.4.14	Er wa damnyi biryi yala kwekde banmou yala ara Er Imtamnyi biryi eteresurur uram kurur ati ebmonwe. 
MRK.4.15	Kwekde banmou bok, ton yala ara bisik dam sakmou ebmonwe. A dinyi ara Er Imtamnyi Uram keken nang kankan ton nang aryi kuraming to ati kiklibmonwe. A nang ara Er Imtamnyi Uram kekeramingnyi bok, isa sienyi minola yandoka, ‘A nang ara Er Imtamnyi Uram asi dib teneibingnyei,’ tenen, erci Er Imtamnyi biryi ebmaci uram asi ukula dorsengnande. Ara, maka aryi a bisik dam sakmou yala doyibsekmou ebmonwe ara, isa sienyi biryi Er Imtamnyi biryi ebmaci uram ukula dorsengnande. 
MRK.4.16	Ura, ton yala ara keil deici asi sakmou. A dinyi ara Er Imtamnyi Uram asi kekeraming nang yuk nang asi kuraming to kurur. A nang ara Er Imtamnyi Uram kekeramingiryok, sunci kilkil kanya boboka a uram minola taleraming. 
MRK.4.17	Sunda Er Imtamnyi Uram asi kilkil kanya boboka minola taleraming asi, diboka kum taleraming, erda tiya akwa taleraming. A nang sun kanya dam aryi Er Imtamnyi Uram yating kum dianci aryi sunda Er Imtamnyi Uram iya kum taleraming. Ara, ikin dinyi bobkalibingnyi ba, sun kanya mambul kubci ura, a nang ara Er Imtamnyi Uram minola tangloraming. Tonda, sun yuk nang aryi ‘Obtibyi,’ tenen Er Imtamnyi Uram taleraming nang asi ingkirikoka domyangangnyi ba, a nang ara Ni uram diboka kum taleraming nang ara mambul kanya boboka Er Imtamnyi Uram minola tangloraming. 
MRK.4.18	Ura, ton yala ara sungsunga kolong dam sakmou. A dinyi ara Er Imtamnyi Uram keken nang yuk nang aryi kuraming to kiklibkun. 
MRK.4.19	A nang ara Er Imtamnyi Uram kekeramingiryok, sunci yuk dinyi-yuk dinyi teneiboka udikum kimnaming ba, Er Imtamnyi Uram diboka kum taleraming. Tonda, yuk nang aryi, ‘Bona ara tiya dinyi aca,’ kum teneiriraming ci, ‘Bona ilinto bobdobtibyi,’ teneboka sunci Er Imtamnyi Uram diboka kum taleraming. Tonda, yuk nang ara utotoa yuk dinyi ati ingkiringnamingiryi, Er Imtamnyi Uram diboka kum taleraming. Ba, a nang ara sun kanya dam aryi Er Imtamnyi Uram du kum mourande. 
MRK.4.20	Ura, sirya kobdob ara yuk yala ara mirin tukwe, tukwe teleb ai sakmou yala ebmonwe ara Er Imtamnyi Uram diboka kekeraming nang kurande to ati kiklibmonwe. A nang ara Er Imtamnyi Uram asi kekeramingiryi, a uram diboka taleraming. Diboka taleraming ci, Er Imtamnyi kanya teleb kurdeirin dinyi kunuraming. A nang sun kanya dam asi Er Imtamnyi Uram du mourande. Ara, ton nang kanya dam ara du tiga puluh baryi mourande. Yuk nang kanya dam ara du enam puluh baryi mourande. Ba, ton yuk nang kanya dam ara du seratus baryi mourande.” Ato eboka Er Yesus biryi a kiklina uram deyok Er miliramnyi nang asi lak kiboka eterebmou.
MRK.4.21	Er Yesus biryi eterenmou ci, yuk kemdeirin uram ton doboka Er miliramnyi nang asi ato eterebmou. “Uk buk weisa asi uk abdeibibyi ura, belanga bublan asi deibdongoboka singirdongoramib do? Ato kum kuramib. Tonda, uk buk weisa asi uk abdeibibyi ura, ambonga dam asi deiriramib do? Ato kum kuramib. Erda, sun ai kuraming nang nirya asi uk milil arabkwandur nirya eibkwamangnyi to kuboka uk buk weisa abdeibibyi ura, erebdob ai deiriramib. 
MRK.4.22	Ati, laktoto kum kurande dinyi ara ninyi aryi kum bingnamingnyi dinyi nirya ara lak kibkwande. 
MRK.4.23	Sun amol kusurur nang ara a uram deyok diboka kekeboka bobdobdarur.” Ato eboka Er Yesus biryi eterebmou. 
MRK.4.24	Ato eterebmou cok, Erci Er miliramnyi nang asi ton ato ebmou, “Niryi sunsi etereransin asi sunci kalikdandoka, ‘A uram deyok ara una deyok ati ebmar do?’ teneboka lilibdarur. Sunci kiklibmamunyi to, Er Imtamnyi biryi sunbabyi karebkwansir. Ati, sunci sulbalyi asa aryi Ni etereransin uram asi tentok-tentok lilibmunyi ura, deyok tentok-tentok akwe bikwandum. Ba, sunci busul kuboka ni etereransin uram asi tuba-tuba liliramunyi ura, deyok mitik kum bikwandum. Er Imtamnyi biryi sun kiklibmamunyi to karebdiryok, tabakdongoboka dekeibkwansir ati ebman. 
MRK.4.25	Sun bona diboka kalingdoramingnyi nang asi nunci bona kareramib. Ba, sun bona waningnamingnyi nang ara nunci bona kum kareramib. Erda, sun bona waningnamingnyi nang taruk dam kubmaci dinyi ara nunci tamuboka dororamib. Ato kuboka Er Imtamnyi biryi Er Uram diboka liliraming nang asi Er Uram deyok tabakoka etereransir bok, Er Uram diboka kum liliraming nang ara Er Uram nirya dororande,” ebmou.
MRK.4.26	Er Yesus biryi eterenmou ci, Erci kimdeirina uram ton doboka ato eterebmou. “Er Imtamnyi biryi laktoto leboka kalikwansir tum deyok ati eterebkwinsin. A dinyi ara ninyi tentok aryi tukwe ai asi yala talyi tam kwekloaming to nang asi kiklibkun. 
MRK.4.27	Anyi biryi yala sirya kweklobmaci ura, a yala ara yuk betekoka arande. Ara, yala kwekmarinyi bira kwekloboka mabci talak ababyi er dibde bun talak ababyi, lukunda talak ababyi, kitingtam talak ababyi a yala ara er yuk betekoka arande. Ara, ninyi aryi, ‘Yala ara una kuboka er yuk betekoka arande do?’ tenen kum bingnub bok, a yala ara er yuk betekoka arande. 
MRK.4.28	Ara, kweklobmarinyi biryi dibde buranci ba, mirin tukwe ai tikanci yala ara er yuk du mourande. Ara, betekoka aranci ura, du nong maranci ura, du mourande. 
MRK.4.29	Gandum du sirya mouranci ura, er wa damnyi yandoka touna ya aryi sekoka gandum du bulurkirande.” Ato eboka Er Yesus biryi Er Imtamnyi biryi laktoto leboka kalikwansir deyok eterebmou.
MRK.4.30	Eterenmou cok, Erci ato eboka eterebmou, “Er Imtamnyi biryi laktoto leboka kalikwansir deyok ara unato dinyi asi kiklibkwan do? 
MRK.4.31+MRK.4.32	A dinyi ara co uryi si sesawi du asi kiklibkwan. Co uryi si sesawi du ara du iya mitik aryi betekoka abci ura, ilila co tikoka te yangnande. A co uryi si sesawi co ara weik aboka yuk co mitik kimnande. Im dangna tukwe dangna asi iya weik arande co kurande. Kurande ati, weik maka ara imtam yibarande maka aryi yandoka a co bok kankan asi ai dorande. Er Imtamnyi biryi laktoto leboka kalikwansir dinyi ara neiktoto kurur. Ara, kubkalibmar ba, mitik to kubmar ati, laktoto kum kubmar. Kubmar ani, aminda aryi weiktoto dandoka lak kibkwande ara Er Imtamnyi biryi ninyi ilinto lebkwande,” ebmou.
MRK.4.33	Ato ebmou cok, Er Yesus biryi sun Er dam buluryanganmai nang asi yuk kemdeirin uram yuk-yuk doboka eterenmou. Erci sunsi etereramuryi, sun kekeboka bingnamnyi to kikliboka etereramwe. 
MRK.4.34	Ara, Erci sun yuk nang asi ara kemdeirin uram dem aryok eboka etereramwe ba, Er miliramnyi nang akwe ara kemdeirin uram deyok asi lak kiboka etereramwe. Ara, Yesus ab Er miliramnyi nang ab tonkwa yuk kuramiryok, Erci sunsi nirya lak kiboka etereramwe.
MRK.4.35	Er Yesus biryi sirya eterebmou ani, sintam danmou ba, sirya eterebmou ura, Erci Er miliramnyi nang asi ato ebmou. “Ni kwityabwe, nunda weik co ngun-ngun deici asi burwelebindoka atam aryi anaboka otam mekwan katum dam binkwayeb,” ebmou. 
MRK.4.36	Ebmou ura, sunci sun buluryanmai nang asi, “Ura, nunda anabdobkub ati, bokdankwayeb. Sunda atei bindarur,” ebmai. Ura, bokdanmai ci, sunda weik co ngun-ngun deici burwelebinmai ura, sunda anaboka mekwan deici banmai. Banmai bok, ton nang ara yuk co ngun-ngun burwelebinmai ura, mekwan deici bindoka milibmai. 
MRK.4.37	Mekwan deici banmai bok, lukdandoka ibalya weik dobkalibmou. Ibalya weik donmou uca, mekwan kwatib-kwatib eboka co ngun-ngun asi me aryi siklibmanto kunmou. 
MRK.4.38	Co ngun-ngun asi me aryi langkibmanto kubmou bok, Er Yesus co ngun-ngun amwetam aryi kuboka kisok eremna deici erebdeiboka wi mablukmou. Wi mablukmou bok asi, sunci Ersi kamubdeiboka nabmai, “Nai Du o, ibalya weik donmar aryi nun me wekmanto kunmab ara, Kanda bico kum tenebmasirim do?” ebmai. 
MRK.4.39	Ebmai ba, Er Yesus bukokmou ci, ibalya asi, “Kilikmin ci, takdum,” ebmou. Ato ebmou ba, ibalya kum dandoka me kwatib-kwatib ena ababyi kum danmou. 
MRK.4.40	Ura, Erci Er miliramnyi nang asi, “Unato ati, ilil kubmasir do? Unato ati, sunci Nira mikibnyi bisi dib kum tenebmarum do?” Ato eboka Yesus biryi sunsi wenebmou. 
MRK.4.41	Sunda ilil weik kubmou ati, sun mamum asi ato eboka asibdanmai. “Naie, nun Du Yesus bira unatonyi kurur aryi ibalya ab me kwatib-kwatib ena asi, ‘Takdum,’ ebmar uca, ibalya ab me kwatib-kwatib ena ababyi kum danmar do?” ebdanmai.
MRK.5.1	Ibalya kum danmou ura, Er Yesus ab Er miliramnyi nang ab mekwan deici banmai. Banmai ani, Galilea mekwan koubkaboka otam katum asi Gerasa mutuk dararbinmai. 
MRK.5.2	Dararbinmai ura, Er Yesus ab Er miliramnyi nang ab co ngun-ngun deici aryi anaboka tukwe ai tingyurbai uca, isa wekamunyi tentok aryi sun ab ebdanmai. Anyi bira ninyi din nang tukwe dongoramnyi ai aryi anaboka yangau asi sun ab ebdanmai. 
MRK.5.3	Anyi bira ninyi din nang tukwe dongoramnyi ai akwe iya kuramuryi yu weik kuramwe deyok aryi besi tabwe ababyi debman kum kuramwe. 
MRK.5.4	Er atei nang aryi liki mitik kum er taruk ab yan ababyi tabwe demnamnyi uca, anyi mikib aryi besi tabwe ababyi bulurloramwe. Ba, anyi bisi ninyi aryi talebkataboka tabwe debman kum kuramwe. 
MRK.5.5	Ba, anyi bira kitingtam lukunda nirya aryi ninyi din nang tukwe dongoramnyi ai akwe iya kuramuryi, uram weik eboka ngolongnamwe. Anyi er yu weik aryi, erci keil doboka erdamnyi asi molongdaroramwe. 
MRK.5.6	Anyi biryi Er Yesus yanganmou asi asing eibmou ci, Er Yesus dam ola yandoka luknubdongoboka er kutam ikdongobmou. 
MRK.5.7+MRK.5.8	Ikdongobmou ba, Er Yesus biryi anyi wekamwe isa asi, “Isa, kan anyi umbura dam aryi anaboka bindobdum,” eboka yakdonokmou. Ba, isa aryi ngolok-ngolok eboka uram weik dobmou ci, Er Yesus bisi ato ebmai. “Kanda una kubkwansirim ati, yanmarim do? Yesus, Kanda Er Imtamnyi Mi, Er Iya Mikibnyi Mi kurum. Kanci nunsi obsiminyei. Kanci Er Imtamnyi si deib aryi, ‘Niryi sunsi kum obkwinsin,’ ebsurum,” ebmai. 
MRK.5.9	Ato eboka molobmai ba, Yesus biryi isa wekamunyi bisi, “Ni mi, kan si ara unanyi da?” eboka asibdenmou ba, anyi bira ato ebmou. “Nira isa ilinto seribu baryi kunun ati, ni si ara Legion,” ebdanmou. 
MRK.5.10	Ura, sun isa mer ilil wekamnyi aryi sunci Er Yesus bisi, “Kanci nunsi yuk mutuk asi yakdonoksiminyei,” eboka molobmai.
MRK.5.11	Ato eboka molobdobmai ba, a mutuk asinabyi asi ninyi winin bisam ilinto mol yinmai. 
MRK.5.12	Asi, sun isa mer aryi, “Yakdonokwamasiminyi ura, nunda ei mol yinmang bisam umbura asi wengbitibyi tenebmab ati, Kanci teleb ebsurum,” eboka molobdobmai. 
MRK.5.13	Molobdobmai ba, Er Yesus biryi, “Ur wengbindarur,” ebmou. Ura, isa mer ara sun wekaminyi umbura aryi anaboka a mol yinmai bisam umbura asi wengbinmai. Ura, a bisam mer yubwa ara dua ribu baryi kum ara nirya imun aryi me wengbinsekmai. Ara, mutuk asinabyi aryi cungyurbindoka mekwan umbura wengbindoka me isin daksekmai. 
MRK.5.14	Ba, sun a bisam mer kalingna nang aryi asing eibmai ura, cungbindoka atei yoka kuramnyi nang ab, bara atei kuramnyi nang ab, nirya asi a kubmou to lak eterebmai. Ura, a nang nirya diryanganmai. 
MRK.5.15	Sunda Er Yesus dam yanmai ci, asing diramnyi uca, isa mer wekamunyi bira Er Yesus biryi ersi teleb kubdeibmou. Ba, anyi bira ninyi kanya sirik bobmou ci, nong baning kuramunyi bisi ongon aling ongoboka ur bukmou asi eibmai. Ura, sun diryanmai nang aryi anyi ur bukmou asi asing eibmai ura, sun kanya ilil kubmou. 
MRK.5.16	Kubmou ba, sun a kubmou to asing eibmai nang aryi sunsi, “Er isa wekamunyi bisi Er Yesus biryi teleb kubdeibmar,” ebmai. Ebmai cok, sunci, “Er Yesus biryi isa asi yakdonokmar uca, isa ara bisam koukwe umbura dam wengbinmai. Ba, a bisam mer ara mekwan umbura wengbinsekmang,” ebmai. 
MRK.5.17	Ato eboka nukmai ba, a nang aryi kekebmai ci, sun ilil kubmou ati, sunci Er Yesus bisi, “Kanda nun mutuk kusin kum. Erda, anabdobmin ci, yuk mutuk bindobdum,” ebmai. 
MRK.5.18	Ba, Er Yesus biryi, “Ni binan,” ebmou ura, anaboka weik co ngun-ngun deici asi burwelebinkou ci welebarou. Bok, er isa wekamunyi bisi Er Yesus biryi teleb kubdeibmounyi biryi Ersi, “Nai Du, nira Kansi milibkitinyi,” eboka molobmou. 
MRK.5.19	Molobmou bok, Er Yesus biryi, “Kum, kanda kan atei biminyi ura, kan ai dam nang asi, ‘Er Imtamnyi biryi nisi bico teneboka abmanir aryi, Erci nisi isa wekanou dinyi yakdonokoka teleb kubdeibmanir,’ eboka lak etererbirum,” ebmou. 
MRK.5.20	Ato ebmou ura, anyi biryi anabdobmou ci, Dekapolis mutuk asi atei takubaryi doramnyi mutuk yibarkirikoka a mutuk nang asi ato eboka lak eterebmou. “Nira isa wekanunyi bisi Er Yesus biryi teleb kubdeibmanir,” eboka lak eterebde yibinmou. Lak eterebde yibinmou ba, sun kekebmai nang nirya aryi, “Naie,” tenebmai.
MRK.5.21	Er Yesus ab Er miliramnyi nang ab tonkwa co ngun-ngun burwelebinmai ura, sunci anaboka mekwan deici binmai. Banmai ani, Galilea mekwan katum atam tamuboka yanmai. Yanmai ba, ninyi ilinto aryi Er Yesus banmou me katum dam asi buluryanmai. 
MRK.5.22	Ninyi ilinto Er Yesus ab tonkwa kunmai bok, ninyi tentok ara Musa Uram eteren ai kalingnamunyi si Yairus yanmou. Yairus er nebnyi dibmanto kunmou ba, erda mambul kanya bobdobmou ci, Er Yesus dam yanmou. Yanmou ba, erci Er Yesus bisi ebdanmarei ci, “Nai,” teneboka er kutam tukwe ai ikdongoboka er urasin tukwetam luknubokmou. 
MRK.5.23	Ura, erci Er Yesus bisi ato ebmou. “Nai, ni nebnyi yun aryi dibmanto kunmar. Ati, Kanci yandoka er nong deici asi taruk deiboka kwetebminyi uca, ni nebnyi nakibdobkwande,” eboka molobmou. 
MRK.5.24	Ato eboka molobdobmou ba, Er Yesus bira Yairus miliboka Yairus ai tonkwa banmarei.
MRK.5.24	Banmarei ci, bisik ai banmarei bok, ninyi ilinto Er Yesus bisi milirbanmai ba, Er Yesus bisi libdongobmai. 
MRK.5.25	A banmai nang kankan ara bunga ining yibarmururamwe ner tentok milirbinmou. A ner bunga ining yibarmururamwe talak ara kwalina amolbaryi kwaliamnyi. 
MRK.5.26	A ner aryi ninyi kweten nang ilinto asi, “Kwetebnurum,” eboka bobaramuryi er taruk dam kuamwe bona nirya kwetena kira ilinto ati kareboka dengloramwe. Ato kuramwe bok, er bunga ining kum danana kum kuramwe, erda tabakoka bunga ining yibarmururamwe. A deyok aryi, a ner mambul weik dororamwe. 
MRK.5.27+MRK.5.28	Mambul weik dororamuryi, “Er Yesus bira dib ati ninyi kwetesurur,” en uram sirya kekebmou ci, Er Yesus dam yanmou. Ura, erci, “Niryi Yesus alib ongon aling kubkub talebdenyi aryok, Er mikib aryi ni kwetebkwamanir,” tenebmou. Ura, erci Er Yesus dongtam bindoka Er alib ongon aling kubkub asi talebdenmou. 
MRK.5.29	Ato kuboka talebdenmou uca, er bunga ining yibarmururamwe ara kum danmou. Ba, erci, “Nonge, Er Yesus biryi sirya kwetebnir,” tenebmou.
MRK.5.30	A ner aryi talebdenmou asi, Er Yesus biryi, “Ninyi kweteran mikib ton anaboka ninyi kwetenmar,” tenen bikmou. Ura, Erci tiklobmou ci, sun Er dongtam milibmai nang asi asibdenmou. “Ni alib ongon aling kubkub asi unanyi kum unaner kum aryi talebdenmanir do?” eboka asibdenmou. 
MRK.5.31	Uca, Er miliramnyi nang aryi, “Nai Du, Kanda unato ati ato eboka asibdenmasirim do? A dibderum, ninyi ilinto ibdongoboka milibmaking deyok aryi kubmakir,” ebmai.
MRK.5.32	Ato ebmai bok, Er Yesus biryi, “Unanyi kum unaner kum aryi Nisi talebdenmanir do?” tenen dibkankanikdenmou. 
MRK.5.33	Dibkankanikdenmou bok, Er Yesus dongtam kuboka talerbinmou ner ara, “Nun Du biryi nisi kwetebnir,” tenen bikmou cok, a ner aryi, “Erci nisi kerebkwamanir ati ebmar do?” tenen er ilil asa aryi sirim talebmou. Bok, sirim asa aryi Er Yesus dam yandoka er kutam ikdongobmou. Ikdongobmou ura, erci Er Yesus bisi ato ebmou. “Nai, Kansi ara niryi talebdenmakin. Ara, ni bunga ining yibarmururanou asi, ‘Kanci ni kwetebnute,’ tenebmakin ci, kansi talebdenmakin,” ebmou. 
MRK.5.34	Ato ebmou ba, Er Yesus biryi a ner asi, “Ni nebnyi, kanci Nisi diboka tenebmanirim ati, Niryi kansi sirya kwetebmakin. Iya kwetebmakin ati, kan kanya kilkil kubkiri bok, kan ai ur birum,” ebmou.
MRK.5.35	Er Yesus biryi a ner ab tonkwa uram tuba sisingmarei ura, Yairus bira er Musa Uram eteren ai kalingnamunyi bira dibde tikmou. Dibde tikmou asi er ai ninyi ton yanmai ci, ato ebmai. A nang ara Yairus ai aryi kuboka yanmai ura, Yairus bisi ato ebmai, “Nai, kan nebnyi sirya dibmar. Ati, kanci nun nai eteresinanyi bisi, ‘Ni nebnyi kwetebnurum,’ ena takdum,” ebmai. 
MRK.5.36	Asi, Er Yesus biryi kekebmou ci, a nang enmai uram siklibkweteboka Yairus bisi ato ebmou. “Ni kwit e, kan mambul kanya bona kum. Nira mikibnyi kunun ati, Niryi kan nebnyi asi teleb kubdeibkun. Ati, kanci Nisi dib tenebnurum,” ebmou.
MRK.5.37	Ato ebmou ura, Erci sun milibmai nang asi, “Sun nirya ara nunsi milibsin kum, erda Petrus ab, Yakobus ab, Yakobus er weit Yohanes ab sun winiryok nang akwe nun milibsurum,” ebmou. 
MRK.5.38	Ebmou ura, barabyi ani, Yairus ai bindoka diramnyi uca, akai dam ninyi ilinto bukmai. A nang bukmai ci, urumna eboka mot yaboka, “Yairus nebnyi, Yairus nebnyi dibmar,” engenmai asi eibmai. 
MRK.5.39	Ura, Er Yesus biryi a engenmai nang eibmou ci, Erci Yairus ai wekoka aburyi, sunsi ato ebmou. “Uram kilikdarur se! Unato ati, sunci urumna eboka mot yaboka engenmarum do? A nebnyi ara iya kum dibmar. Erda, er wi mabmar,” ebmou. 
MRK.5.40	Ato ebmou asi akai umbura wekmai nang aryi kekebmai ura, ato ebmai. “Bohoi, tola ati ebmara,” tenebmai ci, Er Yesus biryi ebmou to dib kum tenebmai. Ba, Er Yesus biryi a ninyi asi, “Baitam bindobdarur,” eboka yakwetebmou.
MRK.5.40	Ura, Erci er nai ab, er kwin ab, Er miliramnyi nang winiryi nang ab asi inibdobmou ura, a nebnyi maibmai ai binmou. 
MRK.5.41	Binmai ura, Erci a dibmou nebnyi taruk asi talebdongoboka a nebnyi asi, “Talita kum,” ebmou. Ara, nun uram deib ara, “Ni nebnyi, bukokmin ci, tikokdum,” ebmou. 
MRK.5.42	Ba, a nebnyi diba dibmou asi, kam bukokmou ci, tikoka aburyi, er yuk yibinmou. A nebnyi er kwalina ara kwalina amolbaryi kwaliamnyi nebnyi asi diba dibmou bok, Er Yesus biryi kam bukeibmou. A nebnyi kam bukokmou deyok ara sun akai buluboka wekmai nang nirya aryi, “Naie,” tenebmai. 
MRK.5.43	Ato tenebmai ati, Er Yesus biryi sunsi, “Yuk nang asi a kubmar to ebdongobmunyei,” ebkatabmou. Liki bitinyi winiryi ato ebmou ura, Erci sunsi ato ebmou. “A nebnyi asi yina karebmun ba, er ur yibdur,” ebmou.
MRK.6.1	Ura, Er Yesus biryi Yairus nebnyi asi sirya kam bukeibmou ura, Erci anaboka Er atei nang kuramnyi atei si Nazaret binmou. Akatei banmou ura, Er miliramnyi nang ab tonkwa binmai. 
MRK.6.2	Binmai ci, mabmai ani, uki ta tum ara wa in kum uki tum berekmou ura, Er Yesus bira Musa Uram eteren ai bindoka sun akatei umbura wekmai nang asi Teleb Uram eterebmou. Eterenmou ba, sun kekebmai nang ilinto aryi, “Naie, Anyi bira diboka bingnanyi kurur. Unanyi biryi Ersi eterebwe do? Ba, Erci ilil tenen dinyi kiknirutnyi kurur do?” tenebmai. 
MRK.6.3	Ato tenebmai ci, ato ebmai, “Anyi bira nun atei kuramuryi, ai doramunyi kuma do? Diba, Anyi bira Maria er mi si Yesus. Er weityabwe ara Yakobus ab, Yoses ab, Yudas ab, Simon ab nun atei nang kunung ara bingnub. Ba, Er malnerabwe ababyi nun bikmanub.” Ato ebdanmai ci, sunci sun kanya aryi, “Anyi bira nuntonyi biryi Er Imtamnyi Uram ebdeibmaca bobaramingnyi tonyi kum kurur,” teneboka yu wekmou. 
MRK.6.4	Asi, Er Yesus biryi sun tenebmai kanya bikmou ura, Erci sunsi ato ebmou, “Nunda Er Imtamnyi Uram ebdeibmaci to lak etereramibyi nang ara eikatei-okatei bindoka etereramibyi ba, sun eikatei nang okatei nang aryi, ‘A nang aryi eterebsing uram ara diboka kekebkwayeb,’ teneransing. Bok, nun Er Imtamnyi Uram ebdeibmaci to lak etereramibyi nang aryi nun mining atei yandoka etereramibyi ura, nun mining atei nang ab nun mining ai ninyi ab aryi, ‘A nang aryi eterebsing uram ara kekena nun li,’ eransing,” ebmou. 
MRK.6.5	Ara, Er Yesus bisi mining atei nang aryi, “Anyi bira nun li,” tenebmai ati, Erci ilil tenen dinyi ilinto kiknibman kum kubmou. Erda Er mining atei Nazaret kunmou ba, Erci yun taleramwe nang akwe mitikanun taruk deiboka kwetebmou. 
MRK.6.6	Kwetebmou cok, Erci Er kanya aryi, “Naie, unato ati Ni mining atei nang aryi Nisi dokdonokmaning do?” tenebde kunmou.
MRK.6.6	Ura, Er Yesus Nazaret atei aryi anaboka a mutuk nirya yibinkirikoka yuk atei-yuk atei bindoka Teleb Uram eterebde binmou. 
MRK.6.7	Eterebde binmou ci, Erci Er miliramnyi nang amolbaryi asi naboka sunsi ato ebdeibmou, “Ni kwityabwe, sun bitinyi-bitinyi kiboka bokdamun ci, Teleb Uram lak eterebde bindarur,” ebdeibmou. Ura, Erci sunsi ton ato ebmou, “Sunci sun isa wekanci nang asi isa yakdonoka kwetebkwandarur,” eboka Erci Er mikib aryi sunsi karebmou. 
MRK.6.8	Ebmou cok, Erci sunsi ato eboka ebdeibmou. “Sun eterebde baramunyi ura, utotoa-utotoa douboka bobmunyei. Erda, dumuna kama akwe dumubdobmun ci, eterebde bana teleb. Sun kwaning ab aling ab co bok ababyi bobmunyei. 
MRK.6.9	Tonda, baramunyi ura, sunci yan karuk ara ur ongodobkwandarur. Bok, ongon aling ara bitinyi ongona mem,” ebmou. 
MRK.6.10	Ato ebmou cok, Erci sunsi ton ato ebmou, “Ton yuk atei bamunyi ba, akatei nang aryi du dongobsingiryi, ‘Nun ab tonkwa kubkwayeb,’ ebsingnyi ura, sunci a ebmasingnyi nang ai akwe bukoka mabkwandarur. Yuk ai ara bukoka mabmunyei tenen ebman. 
MRK.6.11	Tonda, anabdobmun ci, yuk atei bamunyi ba, akatei nang aryi sunsi, ‘Nun atei yasumunyei,’ eboka sun eterebkwandum uram kum kekebsingnyi ura, sunci akatei aryi anaboka yuk atei asi binkwandarur. Akatei nang aryi Er Imtamnyi Uram asi dokdonokingnyi ura, sunda kuna takloboka anabdobmun ci, sun yan mintal dubmasici ara kiliblobdarur. Ato kubmunyi uca, akatei nang aryi, ‘Er Imtamnyi biryi nunsi ato kuboka bai donokwansir,’ tenen bikwaming. Ara, sunci, ‘Nunci Er Imtamnyi Uram eterebde baraming nang asi yakdonokmab ati, Er Imtamnyi biryi nunsi, “Mintal kilirloraming to nang kunung,” tenesurur deyok aryi mintal kiliblobmang nang to kuboka, Erci nunsi bai donokwansir,’ tenen bikwaming,” ebkarebmou. 
MRK.6.12	Er Yesus biryi Er miliramnyi nang asi ato eboka ebdeibmou ura, sunda bitinyi-bitinyi kiboka bokdanmai ci, eterebde binmai. Eterebde banmai ura, sun eterena kekebmai nang asi, “Sunci sun malyi tenerandum dinyi takmunyi ura, Er Imtamnyi kanya teleb kurdeirin dinyi akwe teneiboka kunubdarur,” eboka eterebmai. 
MRK.6.13	Eterebmai ci, sunci isa wekamwe nang ilinto asi isa yakdonokoka teleb kubdeibmai. Tonda, sunci sun yun yiramwe nang asi kwetebmai. Ara, ninyi nirya aryi, “Er Imtamnyi mikib aryok liknibdongoboka kwetebmang,” tenen bikwamnyi ati, sunci co zaitun yung me doboka sun yun yiramwe nang nong asi likdongobmai. Ba, a yun yiramwe nang asi Er Imtamnyi mikib aryi teleb kubdeibmou.
MRK.6.14	Sun Er Yesus miliramnyi nang eterebde baramnyi ati, ninyi ilinto aryi Er Yesus biryi ukuramwe to asi kekeramnyi. Ninyi ilinto kekeramnyi ura, Galilea mutuk kalingnamwe weik sienyi si Herodes erbabyi Yesus kuramwe deyok kekebmou. Ba, ton yuk nang ara Er Yesus deyok ara sun kum bingnamiryi, ato eramnyi, “Anyi bira Yohanes ninyi me dongoramunyi kurur. Ninyi aryi Yohanes bisi sirya obmai uca, dibmou asi, kam bukokmou. Anyi bira kam bukokmounyi kurur ati, erda mikib kuboka ilil tenen dinyi kiknirur,” ebmai. 
MRK.6.15	Ba, yuk nang ababyi Er Yesus bira neiktoto sun kum bingnamnyi ba, ato eramnyi, “Anyi bira Er Imtamnyi Uram ebdeibmaca bobaramunyi si Elia kurur,” eramnyi. Ba, ton yuk nang ara, “Er Yesus bibabyi Er Imtamnyi Uram ebdeibmaca bobaramnyi nang atonyi kurur,” eramnyi. 
MRK.6.16	Sun ninyi aryi Er Yesus biti ato eramnyi ba, Galilea mutuk kalingnamwe weik sienyi si Herodes biryi a nirya kekebmou. Ura, erci Er Yesus biti ato ebmou, “Naie, Yohanes ninyi me dongoramunyi tubto kam bukokmar. Ni arungna nang asi niryi ebmase to kuboka Yohanes bisi ya ngang dakoka obmai bok, tubto kam bukokmar,” tenebmou.
MRK.6.17+MRK.6.18	Ara, Herodes biryi er arungna nang asi, “Yohanes bisi ya ngang dakoka obdarur,” ebdeiamwe deyok ara ato kuamwe. Yohanes ninyi me dongoramunyi kam tuba kuramuryi, etereramwe bok, sun ninyi aryi ersi ato ebmai. “Er Herodes biryi er weit Filipus ner si Herodias ukula dobdobwe,” ebmai. Ba, Yohanes biryi Herodes bisi, “Kanda kan weit ner ukula dobdobumwe ara malyito kubumwe,” ebmou asi kekebmou ura, Herodes yu weik kubmou. Ba, er arungna nang asi, “Yohanes biryi nira, ‘Malinyi kurum,’ ebmanir ati, sunci ersi taruk taleboka tabwe deboka ninyi wenen ai asi dongobdarur,” ebmou. Ura, sunci Yohanes bisi taruk taleboka tabwe deboka malyi kun nang dongon ai asi dongobmai. 
MRK.6.19	Yohanes biryi erekdamwe deyok aryi Filipus doamwe ner Herodias aryi tulum douboka, “Yohanes bisi obnung,” eramwe. Eramwe bok, Herodes biryi, “Mem,” eramwe ba, Yohanes bira kam kuramwe. 
MRK.6.20	Herodes biryi, “Yohanes bira Er Imtamnyi biryi wibmounyi bica, malinyi kuma, erda teleb kurur,” tenen erci er Yohanes bisi ona er ilil kuramwe. Ba, erci, “Yohanes bisi ona ara ni li,” eboka limdoramwe. Ato eramuryok, Herodes biryi, “Yohanes uram kekebtinyi,” tenen erci liki tentok-tentok Yohanes bisi namdamwe ba, erdaran deici Yohanes biryi eramwe uram kekeramwe ura, er kanya dam aryi bintiniramwe. Ara, erci, “Er Yohanes biryi etereransir uram Teleb Uram aci,” teneramwe ati, “Una kubkwan do?” teneramwe. Ato kuboka er Herodes bira er kanya dam aryi bintiniramwe.
MRK.6.21	Ura, er kanya dam tuba bintiniramwe bok, er Herodes deiamwe uki tum kubmou. Herodes er deiamwe tanggal kubmou ba, erci, “Kwaliboka yibkwayeb,” eboka ninyi naboka du dongobmou. Ba, Herodes biryi du dongobmou ura, er miliboka wa iramnyi nang ab, er yin doun nang seribu baryi nang asi arungnamnyi nang ab, tonda sun Galilea mutuk deyok nang nirya yandoka Herodes ab tonkwa yinmai. 
MRK.6.22	Er du dongobmou nang ab tonkwa yibde bukmai ci, Herodias nebnyi yandoka bubatikde merenmou. Bubatikde merenmou ba, er Herodes ab sun dibde bukmai nang aryi, “A nebnyi telebto kuboka merenmar,” tenen sun kanya teleb kubmou. Ba, Herodes er kanya teleb kubmou ati, erci Herodias nebnyi asi, “A nebnyi, kanda telebto kuboka merebmarim ati, unato dinyi karebkwankin do? Kanci nisi ur molobdobdum. Kanci nisi molobniminyi to kuboka karebkwamakin. 
MRK.6.23	Tola ati ebnyi ura, ni dibnyei. Ati, kanci nisi, ‘Kan talerandim mutuk nirya noutumang wilibdobnimiryi, kan dinatam tuba taleaminyi bok, nira dinatam talebkwan,’ ebminyi ababyi, niryi kansi dinatam nukwankununa,” ebmou.
MRK.6.24	Ato ebmou ba, a nebnyi aryi, “Unatoa molobdobkun do?” teneboka er kwin Herodias bisi asirbinmou. Uca, er kwin biryi, “Ninyi me dongoramunyi Yohanes bisi obdeibniting,” tenen tuba teneiramwe aryi, er nebnyi asi, “Kanci ato eboka molobdum, ‘Ninyi me dongoramunyi Yohanes er kisok asi molobman,’ ebdum,” ebkarebmou. 
MRK.6.25	Ura, a nebnyi ola Herodes dam tamurbinmou ci, ato eboka molobdobmou, “Nai, ni molobkwinkin dinyi ara Yohanes ninyi me dongoramunyi kisok asi molobman. Ati, Yohanes kisok ya ngang dakoka suwa deici deibdongoboka nisi karebnurum,” eboka molobmou.
MRK.6.26	Ato molobmou ba, Herodes er kanya ara mambul weik kubmou cok, erci, “Nisi Er Imtamnyi biryi obnicei ebman ati, niryi ni ebdeibmanto kunubkwan. Kum kunubnyi ura, sun kwaliboka yinmab nang aryi ni ebdeibmanto kekekmang ati, sunci niti tola enanyi ebningnyei,” tenebmou. 
MRK.6.27	Ura, Herodes biryi sun iya malyi kun nang asi oramunyi bisi ato eboka arukmou. “Kanci ya doboka ninyi wenen ai biminyi ura, Yohanes bisi obdum. Obminyi ura, ya ngang dakoka kisok ara boyarum,” ebmou. Ura, sun iya malyi kun nang oramunyi biryi bindoka er Yohanes ya ngang sekwetebmou. 
MRK.6.28	Ura, erci Yohanes kisok asi suwa deici deibdongoboka boyanmou. Ba, Herodias nebnyi asi karebmou ura, a nebnyi aryi er kwin Herodias bisi karerbinmou. 
MRK.6.29	Ato kuboka sunci Yohanes me dongoramunyi bisi obmai. Ura, sun er Yohanes miliramnyi nang aryi a kubmou to kekebmai ura, sunci, “Tukwe dongobkwayeb,” teneboka yanmai. Yanmai ura, sunci er Yohanes nong buma dem bobindoka keil umbura dam asi dongobmai.
MRK.6.30	Sun Er Yesus miliramnyi nang aryi Teleb Uram deyok kouboka eterebde baramnyi ani, Er Yesus dam tamuryanmai. Tamuryanmai ura, sunci Er Yesus bisi, “Nunda ukuboka-ukuboka kuramaburyi, nunci ato-ato eboka etereramoubwe,” eboka nukarebmai. 
MRK.6.31	Ato eboka nukmai ura, ninyi ilinto aryi, “Er Yesus ab ebdatibyi,” tenen Er dam yandoka bindoka kimai. Ninyi ilinto sun ab ebdanmai ati, Er Yesus ab Er miliramnyi nang ab aryi, “Yina yibtibyi,” tenebmai asi, yina yibman kum kubmou. Ura, Er Yesus biryi Er miliramnyi nang asi, “Ni kwityabwe yandarur, sunda isin sebkwandum ati, nunci a bulubmai nang asi takloboka ninyi kun kum ai binkub,” ebmou.
MRK.6.32	Ato ebmou ura, sunda, “Ninyi kun kum ai bindobkwayeb,” teneboka co ngun-ngun deici burwelebinmai ci, anaboka mekwan deici binmai. 
MRK.6.33	Bok, ninyi ilinto aryi, “Dantam banmang do?” tenen dibnilibokmai ani, “Adikum banmang,” tenen bikdongobmai. Ura, sunda mutuk kib bis kuboka abiryi, minob bindoka Er Yesus ab Er miliramnyi nang ab binkwamai bulunmai. Ara, ninyi ilinto eikatei-okatei aryi anaboka tukwe kib bis yandoka Er Yesus binkwamwe dam buluboka yanganmai. 
MRK.6.34	Yanganmai ba, Er Yesus bira weik co ngun-ngun dub aryi kuboka tukwe ai tingbinmou ura, ninyi ilinto buluryanganmai asi asing eibmou ura, sunsi, “Ni bico,” tenebmou. Ara, Erci sunti, “A nang ara Er Imtamnyi Uram diboka kum bingnaming nang asi Ni bico tenenun. A nang ara ninyi aryi kum kalingnaming domba ato kuraming. Sunda waningna domba ato kuraming deyok aryi, sun binkwaming bisik kum bingnaming ati, Niryi sunti, “Ni bico kunurur,” tenebmou. Ato tenebmou ura, Er Yesus biryi sunsi eterena aryi deyok ilinto eterenmou.
MRK.6.35	Eterenmou uca, kiting wekou ura, Er miliramnyi nang aryi Er Yesus dam yandoka sunci Ersi ato ebmai. “Nai Du, nunda ninyi kun kum mutuk asi kunmab bok, kiting wekur. 
MRK.6.36	Ati, Kanci sun a bulubmang nang asi ato ebdum, ‘A kunum sirya eterebmasin ati, bokdankwayeb,’ ebdum. ‘Ba, sunci dam dordanung atei, bara atei kum, atei yoka kum asi bindoka yina dekdobdarur,’ ebdum,” ebmai. 
MRK.6.37	Ato ebmai bok, Er Yesus biryi sunsi, “Kum, sunci a nang asi yina yibkarebdarur,” ebmou. Ebmou ba, sunci Ersi ato ebmai, “Nai Du, nunci yina dengbindoka a nang nirya asi yina yibkarebman kum. A nang kwaning yina yibkwarebkwamabyi ura, co bok mitik kum bulubtibiryok, yina dekoka a nang nirya asi yina dektibyi. Ara, dengna weik dinyi si dinar yubwa ilinto bulubtibiryok, nunci a nang nirya ati, yina dektibyi.” ebmai. 
MRK.6.38	Ato ebmai bok, Er Yesus biryi sunsi, “Sunda roti kwaning tokol ara unabaryi bobmarum do?” eboka asibdenmou. Uca, sunci dirdenmai ci, “Nunda roti kwaning ara tokol amubaryok bobmab ba, mekinaiya ara bitinyok a bobmab,” ebmai.
MRK.6.39	Ebmai ura, Er Yesus biryi Er miliramnyi nang asi, “Sunci ninyi nirya asi, ‘Sunda liliboka deici yuk-yuk bukdarur,’ ebdarur,” ebmou. 
MRK.6.40	Ba, deici ilinto yuk-yuk bukmai. Ton deici ara ninyi seratus baryi buluboka bukmai ba, ton yuk deici ara ninyi lima puluh baryi tonkwa bukmai. 
MRK.6.41	A nang nirya sirya liliboka bukmai ura, Er Yesus biryi a kubmou roti kwaning tokol amubaryi ab mekinaiya bitinyi ab dobtalebmou. Ura, Erci imtam dibweleboka Er Imtamnyi bisi, “Nai Imtamnyi, Kanci nunsi yina karebmasirim ati, Niryi Kan si weik eboka kibdobmakin,” ebmou. Ebmou ura, Erci a kwaning roti ara toboka-toboka Er miliramnyi nang asi, “Ninyi nirya asi bokeibde yibindarur,” eboka karebmou. Karebmou ura, Erci a bitinyi mekinaiya ababyi sekoka-sekoka bokeibmou. 
MRK.6.42	Ato kuboka bokeibmou ba, Er miliramnyi nang aryi bokde yibanmai uca, a nang nirya kikiman yibmai ba, boubmou. 
MRK.6.43	Yina sirya kikiman yibmai ura, roti kwaning tobdoba ab mekinaiya toubdoba ab ara ton kablobmai. A kablobmai dinyi asi buluboka weik tower aling amolbaryi asi kibdongobmai uca, langdeibmou. 
MRK.6.44	Sun a buluboka wekmai ci, roti kwaning ab mekinaiya ab yibmai nang ara sal yoka dem ara ninyi yubwa-yubwa lima ribu baryi nang yibmai.
MRK.6.45	A nang nirya aryi sirya yibmai ura, Er Yesus biryi Er miliramnyi nang asi ato ebmou. “Ni kwityabwe, sunda weik co ngun-ngun deici burwelebinmunyi ura, mekwan koubkaboka katum dam donung atei Betsaida minob bindarur. Ba, Ni aminda yankwan,” ebmou. Ura, Er miliramnyi nang co ngun-ngun deici burwelebinmai ura, anabdobmai. Anabdobmai ura, Er Yesus biryi sun bulubmai nang asi, “Bokdankwayeb,” ebmou. 
MRK.6.46	Ebmou ura, sunda sun atei yuk-yuk binmai. Binmai ura, Er Yesus bira Er yuk kubmou ci, Erci, “Ni Nai Imtamnyi bisi molobkwan,” teneboka mutuk kon dam welebinmou. Welebinmou ura, Erci Er Imtamnyi bisi molonmou.
MRK.6.47+MRK.6.48	Ani, inibkatabmou ura, Er Yesus miliramnyi nang ara co ngun-ngun deici bukoka mekwan deici tuba banmai. Asi, ibalya sun urasin deiboka banmai tam aryi yandoka sunsi tomordonongmou ba, sunda me katum minob kum binmai. Sunda kilin co aryi co ngun-ngun asi mikibanun kilinmai cok, lukunda nirya banmai asi, me katum dam bana kum kubmai. Asi, Er Yesus bira tukwe kib ai tuba kunmou ura, a nirya asing eibmou. Ura, im ki likou talak aryi Er Yesus bira mekwan asok deici yaniboka mekwan noutam banmou co ngun-ngun dam binmou. Banmou ani, dam binmou ura, a co ngun-ngun menekbisibmanto kubnin bau. 
MRK.6.49	Menekbisibmanto kubnin bau ba, Er miliramnyi nang aryi Erda mekwan deici yanganmunyi bisi asing eibmai. Ura, sunci ersi kum bikmai deyok aryi, “Isa yanganmasir,” tenebmai ci, sun ilil aryi ngolokmai. 
MRK.6.50	Asi, Er Yesus sunsi ato ebmou, “Ni kwityabwe, sun ilil kusina mem. Sun kanya katabum ebsurur. Nira sun Du a kunum yanganman anune,” ebmou. 
MRK.6.51	Ura, Er Yesus co ngun-ngun dub burweleyanmou. Burweleyau ura, Erci ibalya donmou asi, “Ibalya, takdum,” ebmou uca, ibalya kum danmou. Ibalya kum danmou ura, Er miliramnyi nang aryi, “Naie,” teneboka mambul weik kubmou. 
MRK.6.52	Er Yesus iya mikibnyi kuramwe asi sunci diboka kum tenebmai ati, sunci, “Naie,” tenebmai. Sun kanya kat kuramwe ati, sunda Er Yesus biryi kiknibmou ilil tenen dinyi deyok kum teneibmai. Ara, roti kwaning mitikanun kubmou bok, Erci roti kwaning tobmou uca, ninyi ilinto yibmai ba, boubmou. Er Yesus miliramnyi nang a deyok kum teneibmai ati, sunci Er Yesus bira iya mikibnyi kurur asi diboka kum bikmai ci, sunci, “Naie,” tenebmai.
MRK.6.53	Er Yesus biryi ibalya kum daneibmou ura, mekwan deici banmai ani, mekwan katum dam doramnyi atei Genesaret mutuk tam yanmai. 
MRK.6.54	Ura, sunda co ngun-ngun deici aryi anaboka tukwe ai tingyurbinmai. Ura, a mutuk nang aryi, “Nun Du Yesus yanganmar,” tenen bikmai. 
MRK.6.55	Ato bikmai ci, a mutuk nang nirya buluboka Er Yesus binkwamwe ai yanganmai. Er Yesus banmou bok, a mutuk nang aryi, “Yesus a yandoka kunmar,” en uram asi kekebmai ura, miliboka sun yun taleramwe nang asi co malouwa caboka boyanmai. 
MRK.6.56	Ara, Er Yesus bara atei kum, atei yoka kum, mitik atei kum binkou bok, a nang aryi sun yun taleramwe nang asi atei keta dam bobindoka deibmai. Bok, Er Yesus bira bisirorbinmou asi sun yun taleramwe nang aryi Er Yesus bisi, “Kan alib ongon aling kubkub talebdenkwankib,” eboka molobmai. Ura, sunci Er Yesus alib ongon aling kubkub talebdenmai nang nirya ara Erci kwetebmou.
MRK.7.1	Uki tentok tum aryi ninyi mikbaryi nang ara sien atei Yerusalem aryi kuboka Er Yesus dam yanmai. A yanmai nang ton nang ara Musa kerek sengna liliboka kunuramnyi nang Farisi nang yanmai. Sun ab tonkwa Er Yesus dam yanmai nang ara Musa kerek sengna etereramnyi nang ton yanmai. 
MRK.7.2	Yanmai ura, diramnyi uca, Er Yesus miliramnyi nang ton nang ara roti kwaning yina kum kuabiryi, taruk me ilingdona kum uca talyi yibmai asi eibmai. Ara, er Musa biryi, “Yina kum yiabmun cok, sun taruk me ilikdobmun ci, yibkwandarur,” ebdeiamwe bok, Er Yesus miliramnyi nang ara ato kum kubmai. Ara, sun Farisi nang ab Musa kerek sengna etereramnyi nang ab aryi asing eibmai ba, Yesus miliramnyi nang ton aryi sun taruk me kum ilikmai cok, yina yibmai asi eibmai. 
MRK.7.3	Ura, sunci sun kanya aryi, “Se, Er Yesus miliraming nang ara nun aibweyabwe aryi, ‘Ato kubdarur,’ ebdeiansei uram kum kunubmang,” tenebmai. Sun Farisi nang ab sun Yahudi yala nang yuk nang nirya ara yina kum yibmangiryok, sun taruk me minob ilingnamnyi. Ati, sunci, “Nun taruk asi me kum ilikabokibyi ura, nunci nun aibweyabwe aryi takubdeiansei uram asi yan yanibibyei,” tenen ato kunuramnyi. 
MRK.7.4	Ato kuramiryi, yina dengna ai dam binmangnyi ani, atei yangnyi ura, sunci sun taruk ab sun dekmangnyi yina ab ara me ilikabokingiryok, yiramnyi. Tonda, sunci sun aibweyabwe aryi, “Ukubdarur,” eamnyi uram diboka taleramiryi, yuk dinyi-yuk dinyi ababyi ilinto tabakoka kunuramnyi. Ara, sun me yina moyok ab, sun me kweboka dingdongon moyok ab, Tonda, me yun moyok ab asi me ilingkarongnamnyi.
MRK.7.5	Ato kuramiryok, sun Farisi nang ab sun er Musa kerek sengna etereramnyi nang aryi Er Yesus bisi ato ebmai, “Nai, Kan miliranking nang ara ukubman mem dinyi asi kubmang ci, sun taruk me kum ilikmang cok, roti kwaning talyi yibmang do? Kan miliranking nang ara sunda unatoa ati nun aibweyabwe aryi, ‘Ato ukubdarur,’ ebdeiansei uram ara kum kunuraming do?” eboka asibdenmai. 
MRK.7.6	Ato eboka asibdenmai uca, Er Yesus biryi sunsi ato ebmou, “Sunda si bam bol dem aryok Er Imtamnyi Uram kunun nang kimdarandum nang e. Nabi Yesaya biryi sun tenen kanya diboka bingnamuryi, erci sunti ato eboka kerek sekeiamwe,
MRK.7.6	‘A nang ara Ni Er Imtamnyi si asi diboka weik kum eraning. Sunci, “Er Imtamnyi si weik erebkwayeb,” eraming cok, tola ati eraning. A nang sun kanya tam ara Ni Er Imtamnyi bisi diboka kum teneiriraning. 
MRK.7.7	A nang ara ninyi aryi, “Ukubdarur,” eamnyi to akwe etereraming. Sunci Ni si weik eraning bok, talyi tam eraming.’ 
MRK.7.7	Ato eboka nabi Yesaya biryi sun Farisi nang deyok ati, minob kerek sekeiamwe,” ebmou. 
MRK.7.8	Ato ebmou cok, Er Yesus biryi sun Farisi nang ab sun Musa kerek sengna etereramnyi nang ab asi ato ton ebmou. “Sunda Er Imtamnyi biryi ebdeibsou uram asi tanglorandum ci, sun aibweyabwe aryi, ‘Ukubdarur,’ eansei uram asi etererandum. 
MRK.7.9	Sunci sun aibweyabwe aryi, ‘Ukubdarur,’ eansei uram asi udikum kimdorandum ci, Er Imtamnyi biryi takubdeibsou uram ara dongtam kiboka yan yanirandum. 
MRK.7.10	Nun aibwe Musa biryi nunsi ato ebdeiansou,
MRK.7.10	‘Sunci sun nai sun kwin ab ati, “Nun nai, nun kwin,” teneramun ci, sun ebmasiringnyi uram asi diboka kekebdarur.’ 
MRK.7.10	Nun aibwe Musa biryi ato eansou cok, erci nunsi ato ebmou,
MRK.7.10	‘Ninyi tentok aryi, “Ni nai malinyi, ni kwin malyi ner,” eboka kerebmaci ura, sunci anyi bisi obdarur,’ ebmou. 
MRK.7.11	Er Musa biryi minob uca ato ebdeiansou uram ara sunci dongtam deiboka yan yanirandum se. Tonda, ninyi aryi, ‘Nun taruk dam kubmaci dinyi asi nunci nun nai nun kwin asi karena nun li,’ eboka sun nai sun kwin ina ngilingnaming nang asi kum wenerandum cok, sunci eterebman kum dinyi etererandum. Ara, sun Farisi nang aryi a nang asi ato eboka etererandum, ‘Sunci sun kwin sun nai asi ato ebdarur, “Nun taruk dam kubmaci dinyi asi Er Imtamnyi bisi nun dama deibkwamab tenebmab ati, sunsi kum karebkwansib,” ebdarur. Ato ebmunyi ura, sunci sun nai sun kwin asi kum karerandum, erda ato dinyi ara mem ena kum dinyi ukubmunci,’ erandum. 
MRK.7.12	Sunda Farisi nang ab Musa kerek sengna etererandum nang ab aryi ato eboka malyi uram etererandum. Ba, sun ninyi aryi sun nai ab sun kwin ab asi diboka kum teneiriraming. 
MRK.7.13	Ato kuboka sunci Er Imtamnyi ebdeiansou uram dongtam kimnandum ci, sun aibweyabwe aryi, ‘Ukubdarur,’ en uram asi udikum kimdorandum. Ato dinyi yuk dinyi ababyi ilinto asi sunci tuba-tuba malyi kurandum nang se.” Ato eboka Er Yesus biryi sun Farisi nang ab sun er Musa kerek sengna etereramnyi nang asi wenebmou.
MRK.7.14	A sirya wenebmou ura, Er Yesus biryi sun adikum buluboka yanmai nang asi, “Ni dam yandarur,” eboka nabmou ci, sunsi ato ebmou, “Ni kwityabwe ab, Ni kwinyabwe ab, Ni malnerabwe ab, sunci Ni ebkwinsin uram asi diboka kekebmun ci, bikdobkwandarur,” ebmou. 
MRK.7.15	Ura, ato eboka eterebmou. “Ninyi mundu umbura wengnansir dinyi ara ninyi malyi kubdeibsute do? Ato tenen kum. Nunci yuk dinyi utotoa yibibyi uca, Er Imtamnyi biryi nunti, ‘Malyi kunmang nang,’ kum tenesurur. Ninyi mundu umbura wengbaransir dinyi ara nunsi malyi ton kum kimdeisurur. Erda, malyi uram ninyi kanya dam aryi anarur ninyi malyi kimdeiriransir. Ara, ninyi kanya aryi malyi kun dinyi tenerande ati, Er Imtamnyi biryi sunti, ‘Malyi kunmang nang,’ tenesurur.” 
MRK.7.16	Ati, sun amol kusurur nang ara kekebmun ci, a kekebmarum deyok asi diboka bobdobdarur.
MRK.7.17	Er Yesus biryi ato eboka sirya eterebwe ura, a kekebmai nang asi takloboka yuk ai inirdarorbinmou ci, bindobmou. Banmou ani, ai tentok wengbinmou ura. Er miliramnyi nang aryi miliboka Ersi ato eboka molobmai. “Nai Du, nunda Kan kikliboka eterebmarim uram deyok asi kum bikmab ati, Kanci lak eterebsurum,” eboka molobmai. 
MRK.7.18	Ura, Er Yesus biryi sunsi, “Ni kwityabwe, sunbabyi walwal kusurur darib? Nun yina ara utotoa-utotoa yiramibyi dinyi ara nunsi malyi kum kurdeirisirur. Sun a deyok asi kum bikmarum do? 
MRK.7.19	Nun yibmabyi dinyi ara dantam wengdur do? Nun tenen kanya dam ara ninyi aryi malyi deyok kourandum dam asi wengdur do? Ato tenen kum. Erda, nun yibmabyi dinyi ara nun mundu umbura wengbindoka tiya mabmaci ani, dei bis yarkaramib dinyi ara sun kum bingdarur do? Nun yiramibyi dinyi aryi malyi deyok kourandum dinyi dam asi kum wengbarur. A deyok aryi, nun yiramibyi dinyi ara teleb akwe kurur ci, nunsi malyi ton kum kimdeibsute,” ebmou.
MRK.7.20	Ato ebmou cok, Er Yesus biryi sunsi ato ebmou, “Sun ninyi tenen kanya aryi anarur dinyi ara ninyi malyi kimdeiriransir. 
MRK.7.21	Sun tenen kanya aryi kuboka iya malyi kun dinyi anarur. Ati, sun ninyi kanya tam, ‘Malyi kubtinyi,’ tenen deyok kouramunyi ura, malyi kurandum. Tonda, sun ninyi kanya tam aryi, ‘Ner ukula yobtinyi,’ tenen deyok kouramunyi ura, ner talyi yorandum. Tonda, sun ninyi aryi sun tenen kanya aryi, ‘Ninyi bona asi ukula dobdobtinyi,’ tenen deyok kouramunyi ura, ninyi bona asi ukula dorandum. Tonda, ‘Ninyi obtinyi,’ tenen deyok kouramunyi ura, ninyi orandum. Ato kuboka sun ninyi tenen kanya aryi malyi kun dinyi ilinto anarur. 
MRK.7.22	Tonda, ninyi tenen kanya aryi anarur malyi kun dinyi ara, ner ukula dona ton, ‘Bona ilinto talebtinyi,’ tenen dinyi ton, yu kanya boboka malyi kuna ton, tola uram ena ton anarur. Tonda, ‘Talyi yobtinyi,’ tenen dinyi ton, ukubman kum dinyi kununa ton, ninyi asi kitungdana ton, Er Imtamnyi si yan yanina ton, ninyi asi ina ngilingna ton, bingdona kum aryi ukubman kum dinyi ukuna ton. 
MRK.7.23	A dinyi nirya ara ninyi tenen kanya aryi anaransir ati, Er Imtamnyi biryi sunti, ‘A nang ara malyi kuraming nang,’ tenesurur.” Ato eboka Er Yesus biryi Er miliramnyi nang asi eterebmou.
MRK.7.24	Eterebmou ani, sirya eterebmou ura, Er Yesus bira Genesaret mutuk aryi anaboka Er Imtamnyi Uram kum bingnamnyi nang mutuk si Tirus mutuk asi binmou. Binmou ci, Erci, “A mutuk nang aryi Ni bikningnyei,” tenen iniboka ai wengdorbinmou. Asi, Er Yesus inibdobman kum kubmou. 
MRK.7.25	Ura, ner tentok aryi, “Yesus a yanmar,” ena kekebmou ci, Er Yesus dam yanmou. A ner er nebnyi isa wekamwe asi, erci, “Nun nai biryi isa asi yakwetebte,” teneboka Er Yesus yan dam kutam ikdongoboka buryanmou ci, molobmou. 
MRK.7.26	A ner ara Yunani mutuk ner asi Siro-Fenisia mutuk aryi deiandei ner kuramwe. A ner ara mambul kanya boboka Er Yesus bisi ato eboka molobmou. Erci Ersi, “Nai, ni nebnyi asi isa aryi wekwe ati, Kanci yakdonokdum,” eboka molobmou.
MRK.7.27	Ato eboka molobmou bok, Er Yesus biryi a ner asi ato ebmou, “Kanda Israel ner kum kurandim ati, Niryi kan nebnyi lebtinyi ara kikiman kum kubte. Niryi sun Israel yala nang asi lebniryok, sun Er Imtamnyi Uram kum bingnandum nang ara aminda aryi lebkwansin. Nunci nun mabwe ara roti kwaning tuba atanmari bok, nun taramibyi kam ati roti kwaning talyi karenub do? Ato kum kuramib. Nun mabwe nermabwe asi minob yinmangnyi ba, sirya boubci ura, nun kam ati aminda aryi roti kwaning kareramib. Ato kuboka kan Er Imtamnyi Uram walwal ner kurum ati, Niryi kan nebnyi asi ukuryok akiryi teleb kubdeibtinyi ara kikiman kum kubte,” ebmou. 
MRK.7.28	Er Yesus biryi ato ebmou bok, a ner aryi Ersi tatabkaboka ato ebmou. “Nai, Kanci dib ebmanirim bok, ni uram ton ebkun. Sun mabwe nermabwe aryi roti kwaning yinmangnyi uca, oubdoba a co lamna amwetam sangnande dinyi ara kam aryi yiraming. Ati, nira Israel ner kum kunun bok, Kanci ni nebnyi isa wekwa yakdonokmin ci, lebdeibnurum,” eboka molobmou. 
MRK.7.29	Ba, Er Yesus biryi a ner asi ato ebmou, “Kan ato ebmanirim ati, Niryi kan nebnyi asi er wekwe isa ara yakdonokman ci, sirya teleb kubdeibman. Ati, kan ai tamurbindoka dinminyi ba, kan nebnyi ara teleb to mabmar asi eibkwamarim,” ebmou.
MRK.7.30	Ato ebmou ura, a ner er ai tamurbinmou ci, diramwe uca, er nebnyi ara Er Yesus biryi yakdonokmou uca, er nebnyi Er Yesus biryi isa wekamwe dinyi yakdonokmou ba, sirya bindobmou uca, teleb kuboka man amsuna deici mabmou asi eibmou.
MRK.7.31	Er Yesus bira Tirus mutuk aryi anaboka Sidon mutuk binmou. Binmou ci mabmou ani, Erci Galilea mekwan otam lingkwa dam ara Dekapolis mutuk asi tamuboka binmou. 
MRK.7.32	Binmou ura, ton nang aryi ninyi tentok Er dam bobinmai. Anyi bira o kinikamwe aryi uram soldeia eramunyi kuramwe. Bobinmai ura, sunci Er Yesus bisi, “Nai Du, Kanci nun kwit nong deici asi Kan taruk deibmin ci, kwetebdum,” eboka molobmai. 
MRK.7.33	Ba, Er Yesus biryi a o kinikamwe asi uram soldeia eramunyi bisi yuk dikum bobindoka tingdeirirbinmou. Ba, sun yuk tikmarei ci, Er Yesus biryi Er taruk dum aryi er o kinikamunyi er amol um bis asi dongobmou. Ura, Erci si maka tulubdeiboka er o kinikamunyi silalum deici deibmou. 
MRK.7.34	Ato kubmou ura, Erci imtam dibweleboka isin weik lilibdobmou ci, “Efata,” ebmou. Ara, nun uram ena ara, “Kukeibmakin,” ebmou. Ara, “Anyi biryi ninyi uram kekebkaliboka uram sirika ebkalibte,” tenen Erci ato ebmou. 
MRK.7.35	Ato ebmou ba, anyi bira telebto kuboka diboka kekebmou ci, uram sirik ebmou. 
MRK.7.36	Ura, Er Yesus biryi sun bulubmai nang asi ebtabakoka ato ebmou, “Yuk nang asi lak ebmunyei.” ebmou. Bok, sunci Er Uram kum kekebmai ci, sunci, “Nun Du biryi o kinikamwe aryi soldeia eramunyi bisi kwetebmar,” eboka tabakoka lak eterebmai. 
MRK.7.37	Eterenmai cok, sun kekebmai nang nirya aryi ato ebdanmai. “Naie, Er Yesus bira diboka ninyi teleb kurdeirinanyi kurur. Erci kwetebmaci uca, sun o kinikamwe nang aryi kekeraming, Tonda, sun uram soldeia eramnyi nang aryi uram sirika eraming,” ebmai.
MRK.8.1	Kunmai ani, uki tentok tum aryi ninyi ilinto Er Yesus dam bulubmai. Bulubmai ci, mabmai ani, uki winiryi kubmou ura, sun yina yibkwamai bok, yina ton kum kubmou. Ba, Er Yesus biryi Er miliramnyi nang asi, “Ni dam yandarur,” eboka nabmou. 
MRK.8.2	Nabmou ura, Erci sunsi ato ebmou, “A bulubmang nang asi Ni bico kubmanir. A bulubmang nang ara nun ab tonkwa uki winiryi kunmab uca, yina kum yibmab ati ebman. 
MRK.8.3	Niryi a nang asi, ‘Sun atei yuk-yuk bindarur,’ ebnyi ba, kwaning atan-atan a baronmangiryi bisik noutam lalakingnyei tenebman. Ton nang ara dam kum mutuk aryi kuboka yanganmai ati, sun yina kum yibtingiryok, atei tamurbingnyi ura, kwaning atan aryi lalakting,” ebmou. 
MRK.8.4	Er Yesus biryi Er miliramnyi nang asi ato ebmou ba, sunci Ersi ato ebmai. “Nai Du, nunda ninyi kun kum mutuk asi kunmab ati, nunci roti kwaning ara dankiryi dekdobtibyi uca, a nang nirya asi yina yibkarebtibyi do?” eboka asibmai. 
MRK.8.5	Ato eboka asibdenmai uca, Erci sunsi, “Sunda roti kwaning tokol ara unabaryi bobmarum do?” eboka asibdenmou. Ba, sunci Ersi, “Nunda roti kwaning tokol ara tabaryi a bobmab,” ebmai. 
MRK.8.6	Ebmai ura, Er Yesus biryi sun bulubmai nang asi, “Tukwe deici bukdarur,” ebmou. Ura, Erci a roti kwaning tokol tabaryi asi dobtalebmou ura, Er Imtamnyi bisi, “Nai Imtamnyi, Kanci nunsi a yina karebmasirim ati, Niryi Kan si weik eboka kibmakin,” ebmou. Ebmou ura, Erci a roti kwaning toboka-toboka Er miliramnyi nang asi karebmou ci, sunsi, “Sunci a roti kwaning doboka sun buluboka bukmang nang asi bokeibde yibindarur,” ebmou. 
MRK.8.7	Ebmou ura, a kubmou mekinaiya bitinyi winiryi asi neiktoto dobtaleboka Erci Er Imtamnyi bisi, “Nai Imtamnyi, Kanci nunsi a yina karebsirim ati, Niryi Kan si weik ebkin,” ebmou. Ebmou ura, Erci a mekinaiya sekoka Er miliramnyi nang asi karebmou. Karebmou ura, sunci bokeibde yibinmai. 
MRK.8.8	Bokeibde yibinmai ura, a nang nirya aryi kikiman yibmai ba, boubmou. Sirya yibmai ura, tobdoba kablobmai dinyi ara buluboka weik tower aling tabaryi asi kibdongobmai uca, langdeibmou. 
MRK.8.9	Sun roti kwaning yibmai nang ara ninyi empat ribu baryi nang kunmai ci, antaniboka yibmai. Sirya yibmai ura, Er Yesus biryi sunsi, “Sun atei yuk-yuk bindarur,” ebmou. 
MRK.8.10	Ebmou ura, Er Yesus ab Er miliramnyi nang ab co ngun-ngun burwelebindoka anabdobmai ci, mekwan deici banmai ani, mutuk si Dalmanuta binmai.
MRK.8.11	Binmai ura, sun Farisi nang ara Musa kerek sengna lilibde kunuramnyi nang ton Er Yesus dam yanmai. Ura, sunci Ersi ato ebmai, “Nai, nunci Kansi asirden dinyi ton asibdenkwankib. Ara, nunci kanti, ‘Erda Er Imtamnyi biryi Bokwetebmounyi kurur do kum do?’ tenekunub deyok aryi diboka bikwayeb ati, Kanci ilil tenen dinyi ara Er Imtamnyi biryi diboka kiknin dinyi asi lak kibsurum,” ebmai. A nang aryi ebmaia ara, “Er Yesus bisi malinyi ebtibyi,” tenen Ersi ato eboka ukubdenmai. 
MRK.8.12	Ato ukubdenmai bok, Er Yesus biryi sun tenen kanya bikmou ci, Er kanya dam aryi se tenebmou. Ura, Erci sunsi ato ebmou, “Sun uku kurandum nang aryi unato ati Nisi, ‘Nunci Kansi dib tenebkwayeb ati, ilil tenen dinyi kiknibsurum,’ eboka molobmanurum do? Niryi sunsi diboka ebkwinsin uram asi diboka kekebdobdarur. Sunda Nisi dib kum tenerandum ati, Niryi ilil tenen dinyi sunti lak kum kibkwansin,” ebmou. 
MRK.8.13	Er Yesus biryi ato ebmou ura, Erci co ngun-ngun dub burwelebinmou ci, Er miliramnyi nang ab tonkwa anabdobmai. Ura, “Mekwan otam katum binkwayeb,” teneboka mekwan deici binmai.
MRK.8.14	Sunda anaboka mekwan deici banmai ura, roti kwaning borona kum uca luba kibloboka binmai ba, co ngun-ngun umbura ara roti kwaning tokol tentok kubmou. 
MRK.8.15	Asi, Er Yesus biryi sunsi ato ebmou, “Ni kwityabwe, sun Farisi nang ab, Galilea mutuk kalingnande weik sienyi si Herodes ab ara malyi kun nang kuraming. A nang malyi kuraming to ara roti kwaning asi weik danaran dinyi si ragi ato kurur. Ragi ara roti asi dongoboka inibibyi ura, roti weik danarande. A nang ara neiktoto kuraming. Ara, sunda yuk nang ab tonkwa kuboka malyi kun dinyi kubingnyi uca, sun yuk nang aryi diliboka malyi kun dinyi ilinto kunuraming. Ati, sunci a nang aryi etereraming uram kum kekebmun ci, sun malyi kuramingto dilibmunyei.” Ato eboka Er Yesus biryi Er miliramnyi nang asi eterebmou.
MRK.8.16	Eterebmou bok, Er miliramnyi nang aryi Er Yesus biryi ebmou to lilibmai ci, sunci, “Nunda roti kwaning kum bobmab ati, nun Du Yesus biryi ragi deyok ebmasir,” ebdanmai. 
MRK.8.17	Ebdanmai bok, Er Yesus bikoka Erci sunsi ato ebmou. “Sunda unato ati ‘Kwaning roti kum bobmab ati, nun Du Yesus biryi ragi deyok ebmasir,’ ebdanmarum do? Sun kanya kat kusurur aryi Ni ebman dinyi ara kum bikmarum do? 
MRK.8.18	Sunda asing a kubsou bok, asing kum eibmarum do? Sunda amol a kubsou bok, diboka kum kekebmarum do? Sunci Ni kiknibmase ilil tenen dinyi diboka kum teneibmanurum do?” Ato eboka Er Yesus biryi sunsi wenebmou. 
MRK.8.19	Ato eboka wenebmou cok, Erci sunsi ton ato ebmou, “Ninyi lima ribu baryi nang bulubmai ba, Niryi roti kwaning tokol amubaryok aryi tobmasise ura, a nang nirya yibmai ba, boubmou ara tuba bikmarum do? Ati, a nang nirya yibmai ura, sunci kablobmai dinyi ara buluboka kibdongobmandau uca, weik tower aling unabaryi langdeibmou do?” eboka asibdenmou. Asibdenmou ba, sunci Ersi, “Kibdongobmoubwe uca, weik tower aling amolbaryi langdeibmou,” ebmai.
MRK.8.20	Ura, Erci sunsi ato ebmou, “Tonda, yuk tum aryi ninyi empat ribu baryi nang bulubmai ba, Niryi roti kwaning tabaryi tobmasise ura, a nang nirya yinmai ba, boubmou ara sun tuba bikmarum do? A nang nirya sirya yibmai ura, sunci kablobmai dinyi buluboka kibdongobmandau uca, weik tower aling unabaryi langdeibmou do?” Ato eboka asibdenmou ba, sunci Ersi ato ebmai, “Kibdongobmoubwe uca, weik tower aling tabaryi langdeibmou,” ebmai. 
MRK.8.21	Ba, Erci sunsi, “Ura, unato ati sunbabyi walwal tuba kusurur do?” Ato eboka Er Yesus biryi Er miliramnyi nang asi wenebmou.
MRK.8.22	Ura, Er Yesus ab Er miliramnyi nang ab mekwan deici banmai ani, mekwan katum tingbinmai atei si Betsaida dam binmai. Ura, ton nang aryi asing kuamunyi bisi Er Yesus dam boyanmai ci, Er Yesus bisi ato ebmai, “Nai Du, Kanci nun kwit asing bam asi bol libdemin ci, kwetebdum,” eboka molobmai. 
MRK.8.23	Ba, Er Yesus biryi asing kuamunyi bisi taruk taleboka akatei aryi kuboka baitam bobinmou. Baitam bobinmou ura, Erci si maka tulubdeiboka asing kuamunyi asing bam deici asi likdeiboka Erci Er taruk er asing kuamunyi asing deici tam deibmou. Ura, Er Yesus biryi ersi, “Kanda asing sirya eibmarim do kum do?” eboka asibdenmou. 
MRK.8.24	Ato eboka asibdenmou ba, erci er asing erekmou ci, dibdenmou. Ura, erci Er Yesus bisi ato ebmou, “Nai Du, bita kum eibkatabman. Tonda, ninyi yibanmang ara co asi kumwe aryi dortorande to kunmar,” ebmou.
MRK.8.25	Ebmou ura, Er Yesus biryi tubto Er taruk asing kuamunyi asing deici tam tubto deibdongobmou. Ba, utotoa-utotoa nirya asi diboka asing eibkatabmou. 
MRK.8.26	Ura, Er Yesus biryi ersi ato ebmou, “Ni mi, kan atei tamurbirum. Erda, kanci Betsaida atei asi tubto biminyei,” ebmou.
MRK.8.27	Ura, Yesus ab Er miliramnyi nang ab Betsaida atei aryi anaboka banmai ani, Kaisarea Filipi mutuk binmai. Bisik noutam banmai ci, Er Yesus biryi Er miliramnyi nang asi, “Sun ninyi aryi Nisi unanyi enunung da?” eboka asibdenmou. 
MRK.8.28	Ba, sunci Ersi ato ebmai, “Ton nang aryi, Kanda, ‘Yohanes ninyi me dongoramunyi kurur,’ eranking. Yuk nang aryi, Kanda, ‘Er Imtamnyi Uram ebdeibmaca bobaramunyi Elia kurur,’ eranking. Tonda, yuk nang aryi, Kanda, ‘Er Imtamnyi Uram ebdeibmaci to lak etereramnyi nang atonyi kurur,’ eranking” ebmai. 
MRK.8.29	Ebmai ba, Er Yesus biryi sunsi ato ebmou, “Ura, sunda Nisi unanyi teneranurum do?” ebmou. Ato eboka asibdenmou ura, er Petrus biryi Ersi, “Nai Du, Kanda Er Kristus bira Er Imtamnyi biryi bokwetebkounyi Ninyi Lemsurumnyi kurum,” ebmou. 
MRK.8.30	Ato ebmou ba, Er Yesus biryi ersi ato ebmou, “Kanci dib ebmanirim bok, sunci sun yuk nang asi ato eboka lak eterebmunyei,” ebmou.
MRK.8.31	Ebmou cok, Er Yesus biryi Er miliramnyi nang asi ato eboka eterebkalibmou. “Ni kwityabwe, Ni Ninyi Dasinyi kunun bok, sun ninyi aryi duboka Nisi mambul weik kubdeibkwaning. Ara, sun Yahudi yala nang deyok nang ab, sun Er Imtamnyi kan ninyi kan noutam kuboka antanirdeirin deyok nang ab, tonda sun Musa kerek sengna etereraming nang ara niti, ‘Malinyi,’ teneboka dokdonokwaning. Dokdonokoka abningiryi, sunci Nisi, ‘Dobtaleboka obdarur,’ eboka arukingnyi ura, ninyi aryi nisi mambul weik kubdeibningiryok, obkwaning. Ba, dibmanyi ani, uki winiryi tum berekci ura, Ni kam bukokwan,” eboka eterebmou. 
MRK.8.32	Er Yesus biryi sunsi ato lak eterebmou ba, Petrus biryi Yesus bobinmou ura, er ab tonkwa yuk sisikmarei ci, Yesus bisi ato ebmou, “Nai Du se, takdum. Ninyi aryi Kansi obkwanking uram kekena ni li.” Ato eboka Petrus biryi Yesus bisi kerebmou. 
MRK.8.33	Kerebmou ba, Er Yesus biryi tikoka Erci Er miliramnyi nang asi Er urasin deibmou ci, Petrus bisi ato ebmou, “Ukurdenmanirimnyi, kanda bindobdum. Kanda Er Imtamnyi biryi teneirinurur dinyi kum bikmarim. Erda, tukwetam dinyi akwe tenebmarim,” eboka wenebmou. 
MRK.8.34	Er Yesus biryi Petrus bisi ato eboka wenebmou ura, Erci sun miliramnyi nang ab sun yuk bulubmai nang ab asi, “Ni dam yandarur,” eboka nabmou. Ura, Erci sunsi ato ebmou, “Unanyi-unaner aryi, ‘Er Yesus bisi milibtinyi,’ tenebdobci sal kum ner kum ara sun teneramingnyi dinyi asi dongtam kibdeiboka Er Imtamnyi kanya teleb kurdeirin dinyi akwe kununa teleb. Tonda, sun Nisi milibningnyi nang ara ato tenena teleb. Ara, sunci, ‘Co lase ara ikin dinyi takubdeiboka nisi obningnyi ababyi, nira kilkil kanya kuboka ni Du bisi iya milibkwan.’ Sun Nisi miliraniting nang aryi ato tenena teleb. 
MRK.8.35	Ba, unanyi-unaner aryi, ‘Ninyi aryi obningnyei,’ tenen Nisi kum milibnici ura, anyi-aner ara iya dibkwande. Ba, unanyi-unaner aryi Teleb Uram lak etereboka Nisi iya miliranici ura, anyi-aner asi ninyi aryi obmangnyi bok, Er Imtamnyi biryi a nang asi kam bukeiboka iya lebkwande. 
MRK.8.36	Unanyi-unaner aryi im dangna tukwe dangna bona nirya bobdobmate ani, sirya dibci ura, anyi-aner aryi er bona asi tuba borante do? Ato tenen kum. 
MRK.8.37	Unanyi-unaner dibci ura, anyi-aner aryi er bona nirya karebte obura, kam bukokte do? Ato tenen kum.
MRK.8.38	Sun ukuryok kuraming nang ara Er Imtamnyi bisi tangloraming nang kuramiryok, iya malyi kuraming nang kunung. Ati, unanyi-unaner aryi, ‘Ninyi aryi nisi dokdonokningnyei,’ tenen Ni deyok ab Ni eterena deyok ati, alyi kubte ura, anyi-aner asi, nibabyi neiktoto alyi kubdeibkwan. Ara, Ni Ninyi Dasinyi aminda Er Imtamnyi Uram eryuryangan nang ab imtam aryi kuboka tamuryanyi ura, Niryi a nang asi dokdonokwan. Nira Ni Nai Imtamnyi bitonyi kuboka milil weiknyi ton iya mikibnyi kubniryok, tamuryanyi ura, sun imtam ai aryi Uram eryuryangan nang ilinto milibkwaning ba, Niryi a nang asi dokdonokwan.” Ato eboka Er Yesus biryi Er miliramnyi nang ab sun yuk bulubmai nang asi eterebmou.
MRK.9.1	Eterebmou cok, Er Yesus biryi Er miliramnyi nang asi ato ebmou. “Niryi sunsi diboka ebkwinsin uram asi kekendarur. Er Imtamnyi biryi Iya Erebdobnyi kurur ci, ninyi lebdeiboka kalikwansir tum dam kubmar. A dinyi kunubkwande ara sun a tikmarum nang ara sun kam tuba kuramunyi ba, Er Imtamnyi bira Iya Erebdobnyi kurur ci, mikib dinyi kiknibdiryi, ninyi lebdeiboka kalikwansir asi ton nang aryi asing eibkwandum,” ebmou.
MRK.9.2	Ura, uki amubaryi kunmai ani, uki nabaryi tum berekmou ura, Er Yesus biryi Er miliramnyi nang si Petrus ab, Yakobus ab, Yohanes ab asi, “Ei ereboka bukwe mutuk kon asi welebinkwayeb,” ebmou. Ura, sun kwityabwe ara takloboka ereboka bukamwe mutuk kon asi welebinmai. Ura, sun winiryi nang aryi dinmai uca, lukdandoka Er Yesus bol nirya tamubmou ci, Er milil akwe arabmou. 
MRK.9.3	Milil atonyi kibmou ba, Er ongon aling ara lumtaiya ato kiboka iya kait kubmou. Sun tukwetam aryi kuboka kait aling kikniraming nang aryi ato dinyi iya kait sirik ara ton kum kikninung. 
MRK.9.4	Ura, Er Yesus miliramnyi nang aryi tuba dinmai uca, ninyi bitinyi ara Er Imtamnyi Uram minob bikoka ermururandei nang si Elia ab Musa ab asi asing eibmai. Ara, Er Yesus miliramnyi nang aryi asing eibmai ba, Elia ab Musa ab asi Er Yesus ab tonkwa ebdanmai ci, uram sisingmai asi asing eibmai.
MRK.9.5	Ura, Petrus biryi Er Yesus bisi ato ebmou, “Nai Du, bitinyi nang ara nun ab tonkwa atam kuna teleb. Nunda atam asi keis ol ai winiryi dobkwayeb. Ara, kanti tenen ton ai dobibyi ura, tonda Musa biti tenen ton ai dobibyi ura, tonda Elia biti tenen ton ai dobkwayeb,” ebmou. 
MRK.9.6	Er Petrus biryi ato ebmou cok, erci er kum bikmou aryi ato ebmou. Er ab er kwityabwe ab aryi ilil tenen dinyi asi asing eibmai deyok aryi, sun ilil weik kubmou ati, erci teneiboka kum ebmou.
MRK.9.7	Tuba dinmai bok, duwa aryi sunsi lilibdongobmou ci, sunsi a duwa umbura aryi uram ton kekebmai. Ara, Er Imtamnyi biryi duwa umbura aryi ato ebmou, “Anyi Yesus bira Ni Mi, Ni boukwe weik kununyi kurur. Ati, sunci Er Uram asi diboka kekebdarur,” ebmou.
MRK.9.8	Er Imtamnyi biryi ato ebwe kekebyi ura, Er Yesus miliramnyi nang dibkinkanikdanmai. Uca, Elia ab Musa ab ara asing kublabum ena aryi kum dandobmarei ba, ingkiriklobmai. Ba, diramnyi uca, Er Yesus kikwe sun ab tonkwa tikmai asi asing eibmai.
MRK.9.9	Ura, Er Yesus ab Er miliramnyi nang winiryi ab mutuk kon aryi kuboka yurbinmai ci, Er Yesus biryi sunsi ato ebmou, “Ni kwityabwe, a ilil tenen dinyi asi asing eibmanurum to ara sunci yuk nang asi lak ebmunyei. Ni Ninyi Dasinyi bisi dibmanyi ani, sirya kam bukokmanyi ura, sunci a eibmanurum deyok ati, yuk nang asi ur lak ebdarur.” Ato eboka Yesus biryi Er miliramnyi nang si Petrus ab, Yakobus ab, Yohanes ab asi ebdeibmou. 
MRK.9.10	Ba, sunci a kubmou to yuk nang asi lak kum ebmai bok, Er Yesus biryi ebmou deyok ati, sun kanya kankana kubmou ba, sunci sun mamun asibdanmai. Ara, “Nun nai biryi, ‘Kam bukokwan,’ ebmar ara unato ati ebmar do?” eboka sun mamun asibdanmai.
MRK.9.11	Sun kankana kubmou ba, sunci Er Yesus bisi Elia deyok ati asibdenmai. Ara, sunci Er Yesus bisi ato eboka asibdenmai, “Sun Musa kerek sengna etereraming nang aryi ato eraming, ‘Elia bisi yuma yaci ura, Er Imtamnyi biryi Ninyi Lemsurutnyi bira aminda bokwetebkwansir,’ enung. Ara, unato ati sunci ato eboka etereraming do?” eboka asibdenmai. 
MRK.9.12	Sunci ato eboka asibdenmai ba, Er Yesus biryi sunsi ato ebmou. “Diba, er Elia bira yuma yandoka utotoa nirya teleb kimdeirinanyi a kunum yanmar. Ura, Er Ninyi Daunyi biti Niryi sunsi asibdenkwinsin. Sun Er Imtamnyi Uram minob bikoka ermururamnyi nang aryi kerek sekoka anyi biti ato eramnyi, ‘Er Ninyi Dankwandanyi bisi ninyi aryi ina ngilikoka iya mambul kubdeibkwaming.’ 
MRK.9.13	Bok, er Elia deyok ati ebkwinsin uram asi kekendarur. Anyi bira aminda aryi yankwandanyi kuma, erda sirya yanamunyi ati ebmasin. Ara, Ni kum yanmase bok, Elia bitonyi Nisi menekoka sirya yanamunyi. Anyi yanmou ura, sun ninyi aryi erti, ‘Anyi bisi malyi kubdeibtibyi,’ tenebmai to, sunci ersi malyi kubdeibmai. Ato kuboka sun Er Imtamnyi Uram minob bikoka ermururamnyi nang aryi erti kerek sekmai to sirya kunubmou.” Ato eboka Er Yesus biryi sun Er ab tonkwa milibmai nang Petrus ab, Yakobus ab, Yohanes ab asi eboka eterebmou.
MRK.9.14	Sirya eterebmou ura, Er Yesus ab Er milibmai nang winiryi ab mutuk kon aryi kuboka yuryibinmai ura, sunci sun kwityabwe toubnibaryi nang dam asi yanmai. A nang asi ninyi yubwa-yubwa ilinto buluboka wekmai ci, aknabdongonmai. Sun a tikmai nang kankan ara Musa kerek sengna etereramnyi nang ababyi ninyi mikbaryi Er Yesus miliramnyi nang ab tonkwa lulubdanmai asi asing eibmai. 
MRK.9.15	Ara, ato eboka lulurdanmai bok, sun ninyi yubwa-yubwa aryi Er Yesus bisi asing eibmai ci, sunci “Naie,” teneboka Er Yesus bisi bindoka kibdobmai.
MRK.9.16	Kibdobmai bok, Erci sunsi ato ebmou, “Una deyok ati, sunci Ni kwityabwe ab lulubdanmarum do?” 
MRK.9.17	Asibdenmou ba, sun bulubmai nang kankan aryi tikmunyi biryi Ersi ato ebmou. “Nai, ni mi asi Kan dam boyanman. Ni mi kanya ara isa aryi wekwe uca, uram ton kum erur. 
MRK.9.18	Isa aryi ersi talerande ba, er wiring-waring eboka tukwetam dokde marande ato kubci ura, kamol yaluboka si darab-darab eboka mi yal sirirande. Ati, niryi yandoka Kan miliranking nang dam asi, ‘Ni naiyabwe, sunci isa asi yakdonokdarur,’ eboka molobman ba, kan kwityabwe aryi, ‘Isa anaboka bindobdum,’ eboka yakdonokmang bok, sunda isa asi kum yakdonokmang,” ebmou. 
MRK.9.19	A mi er nai biryi ato ebmou ba, Er Yesus biryi sun Er dam bulubmai nang asi ato eboka wenebmou. “Sun uku kurandum nang ara Er Imtamnyi bisi dib kum tenerandum nang se! Nira sun ab tonkwa iya kuna Ni li. Sunci Er Imtamnyi bisi dib kum tenerandum ati, Ni kanya mambul kubmanir,” ebmou cok, Erci sunsi ato ebmou, “A isa taleamwe mi asi Ni dam boyandarur,” ebmou.
MRK.9.20	Ba, sunci a mi asi Er Yesus dam boyanmai ura, a mi wekamwe isa aryi Er Yesus bisi asing eibmou ura, a mi asi tomoboka oublobmou. Uca, a mi wiring-waring eboka tukwetam dokoka mabmou. Ura, a isa wekamwe mi ara kamol yaluboka bubatikde donmou. 
MRK.9.21	Bubatikde donmou bok, Er Yesus biryi a mi er nai bisi, “Kan mi ara uki unabaryi ato kurande do?” eboka asibdenmou ba, er nai biryi Yesus bisi, “Ni mi mitik uca wekamwe ani, ukuryok ababyi tuba ato kurur.” 
MRK.9.22	Tonda, “Isa aryi liki mikbaryi aryi, ‘Obtinyi,’ tenen uk dam dokdongobde me dam dokdongobde ni mi asi orderamwe. Ati, Kanci nunsi bico teneboka ni mi asi lebdum!” ebmou. 
MRK.9.23	Ebmou ba, Er Yesus biryi a mi er nai bisi ato ebmou. “Unato ati, kanci Nisi, ‘Lebtum ura, lebdum,’ ebmanirim do? Sun Er Imtamnyi bisi dib tenen nang aryi molobmangnyi dinyi utotoa nirya kunubte,” ebmou. 
MRK.9.24	Er Yesus biryi ato ebmou ba, a mi er nai biryi uram weik doboka Er Yesus bisi ato ebmou, “Nai, niryi Kansi dib tenebmakin. Dib tenebmakin bok, ni kanya bintinibmanir ati, Kanci miliboka ni kanya asi katabum ebdeibnurum,” eboka molobmou.
MRK.9.25	Ba, Er Yesus biryi ninyi ilinto Er dam bulubmai asi, asing eibmou cok, Erci a mi wekamwe isa asi, “A isa se, kanda wekumwe uca, a mi ara uram ton kum erur ci, uram kekebman kum mi kurur. Ati, Niryi kansi, ‘Anaboka iya bindobdum,’ ebmakin. Kanci a mi asi tamuboka wengyaminyei.” Ato eboka Er Yesus biryi isa asi kereboka yakdonokmou. 
MRK.9.26	Ato eboka yakdonokmou ba, a isa ara ngolok-ngolok ebnin anaboka bindobmou. Ura, isa aryi tomoboka oublobmou uca, a mi ara wiring-waring eboka mabmou ura, a mi ara lalakmou ci, dibmana ato kubmou uca, sun bulubmai nang aryi, “Se, a mi sirya dibmar,” ebdanmai. 
MRK.9.27	Ebdanmai bok, Er Yesus biryi taruk taleboka a mi asi tikeibmou. Ba, a mi katabum eboka tikokmou.
MRK.9.28	Ura, Er Yesus biryi a mi asi teleb kubdeibmou ura, er ai wengbinmou. Wengbinmou ura, Er miliramnyi nang miliboka Er ab tonkwa bukmai. Sun yuk bukmai cok, sunci Er Yesus bisi ato eboka asibdanmai, “Nai Du, unato ati nunci a isa asi yakdonokman kum kubsou do?” 
MRK.9.29	Asibdenmai ba, Er Yesus biryi sunsi, “Isa ara yakdonokman kum yala kurur. Ato kurur bok, nunda Er Imtamnyi, ‘Kanci milibsurum,’ eboka molobtibyi ura, diboka yakdonoktibyi.” Ato eboka Er Yesus biryi Er miliramnyi nang asi eterebmou.
MRK.9.30	Eterebmou ura, Er Yesus ab Er miliramnyi nang ab anaboka mutuk Galilea dam yibarkiringmai. Yibarkiringmai ci, Er Yesus biryi, “Ni miliraning nang sun yuk asi uram ton eterebkwan ati, sun yuk nang aryi nun yibankub bisik ara biksingnyei,” tenebmou ci, sun yuk yibanmai. 
MRK.9.31	Ura, Er Yesus ab Er miliramnyi nang ab tonkwa sun yuk yibanmai cok, Er Yesus biryi sunsi ato eboka eterebmou. “Nira Imtamnyi biryi bokwetebnounyi bisi sun ninyi aryi taleboka obkwaning. Sirya obningnyi ura, dibmanyi ani, uki winiryi tum berekci ura, Ni kam bukokwan,” ebmou. 
MRK.9.32	Ba, Er miliramnyi nang sun kanya dam ara a ebmou deyok ati, kankana kubmou. Sun kankana kubmou bok, sunci Ersi a deyok ati asirdena ilil kubmou.
MRK.9.33	Er Yesus ab Er miliramnyi nang ab Galilea mutuk yibarkiringmai ani, Kapernaum atei yanmai. Yanmai ci, Simon ab Andreas sun ai asi wengbinmai. Ura, Er Yesus biryi Er miliramnyi nang asi ato eboka asibdenmou, “Ni kwityabwe, nun bisik noutam yanganmabuburyi, sunci unato deyok ati, lulubdanmarum do?” eboka asibdenmou. 
MRK.9.34	Ato eboka asibdenmou ba, sunci alyi aryi uram ton kum ebmai. Ara, bisik noutam aryi sunci, “Nun kankan ara unanyi biryi er kwityabwe asi, ‘Ato-ato kubdarur,’ enanyi kibkwande do?” eboka lulubdanmai. 
MRK.9.35	Uram ton kum ebmai ba, Er Yesus biryi bukmou ci, Er miliramnyi nang amolbaryi nang asi, “Yandarur,” eboka nabmou. Ura, sunsi ato eboka eterebmou, “Unanyi-unanyi aryi, ‘Nisi sienyi kiboka sun yuk nang asi aruktinyi,’ tenebdinyi bira erdamnyi luknubdongobdandoka sun yuk nang nirya asi dibnilibkwandur.” 
MRK.9.36	Ebmou cok, Er Yesus biryi mitik mi ton sun kankan dam asi boyanmou. Ura, Erci a mi asi iribmou ci, Er miliramnyi nang asi ato eboka eterebmou. 
MRK.9.37	“A mitik mi ato luknubdandob kanya ato bon nang ara Ni dam kun nang kunung ati, ebmasin. Ba, unanyi-unanyi aryi luknubdandoka atonyi erebdob kumnyi bisi Ni deyok aryi, dibnilibci ura, Niryi er ato dibnilibmarinyi biti, ‘Ato kuboka Nibabyi dibnilibmanir,’ tenenun. Ba, unanyi-unanyi aryi Nisi dibnilibnici ura, Ni Nai Imtamnyi Ni bokwetebnounyi biryi a nang ati, ‘Nira Imtamnyi bibabyi dibnilibmaning,’ tenesurur.” Ato eboka Yesus biryi Er miliramnyi nang asi eterebmou.
MRK.9.38	Ura, Yohanes biryi Er Yesus bisi ato ebmou, “Nai Du, ninyi tentok aryi isa yakdonokmou asi asing eibmoubwe. Ara, anyi biryi isa asi, ‘Er Yesus si deici aryi anaboka bindarur,’ eboka yakdonokmou. Ba, nunci ersi, ‘Takdum,’ ebmoubwe. Ara, anyi bira nun ab tonkwa milin kumnyi biryi kubmou ati, nunci ersi, ‘Takdum,’ ebmoubwe,” ebmou. 
MRK.9.39	Er Yohanes biryi ato ebmou ba, Er Yesus biryi Er miliramnyi nang asi ato ebmou. “Sunci anyi bisi, ‘Takdum,’ eboka bisik sengna mem se. Unanyi-unanyi aryi Ni si deib aryi ilil tenen dinyi kiknibmaci ura, anyi bira Nisi, ‘Malinyi,’ minola kum ebkwanir. 
MRK.9.40	Sun nunti ‘Nun li,’ tenesin kum nang ara nun kwityabwe kunung ati ebman,” ebmou. 
MRK.9.41	Ebmou cok, Er Yesus biryi sunsi ato ebmou, “Niryi sunsi diboka ebkwinsin uram asi kekendarur. Unanyi-unaner aryi sunti, ‘A nang ara Er Ninyi Lemsurutnyi bisi miliraming nang kunung,’ tenebci ura, ‘Ni yina moyok aryi me ur doyibdarur,’ ebsici ura, ato ebmasirinyi bisi Er Imtamnyi biryi dekeiboka kisal weik dakwande,” eboka eterebmou.
MRK.9.42	Eterebmou cok, Er Yesus biryi Er miliramnyi nang asi ato ebmou. “Unanyi biryi Nisi dib tenebkalibmangnyi nang asi tentoknyi bowanikminikci ba, a luknubdandobnyi biryi Nisi dib tenen dinyi asi taklobci ura, Ni Nai Imtamnyi biryi er bowanikminikmarinyi bisi bai donokoka iya wenebkwande. Ara, Er Imtamnyi biryi, ‘Ni mabwe asi tentoknyi bisi bowanikminikmanir,’ teneboka iya wenebkwande. Er ato kuboka malyi kubdeibmarinyi bira er ngang asi ikin weik keil biribdongobting ura, ilila mekwan um bong asi dokdonokting ura, teleb kubte. Ato wenen dinyi ara mambul weik kurdeirin dinyi kubte asi, Er Imtamnyi biryi a bowanikminikmarinyi bisi wenebtabakoka erci anyi bisi diboka iya mambul kurdeirin dinyi takubdeibkwande.” 
MRK.9.43	Ebmou cok, Er Yesus biryi Er miliramnyi nang asi ton ato ebmou. “Er Imtamnyi biryi, ‘Malyi dinyi ni li,’ tenesurur ati, sunci ukubdeboka malyi kubmunyei. Ati, sunci sun kanya dam aryi, ‘Dinatam taruk aryi malyi dinyi ton kubtinyi,’ tenebmun cok, sunci a malyi dinyi kum kubkwandum ati, ‘Malyi kun dinyi bisik sekwan,’ tenen, ‘Ni taruk dinatam ababyi sekdatinyi,’ tenebdarur. Sunda ato kubmunyi ura, taruk tentok akwe kubsici bok, Er Imtamnyi ab tonkwa kuboka iya kam kubkwandum. Ba, sunci, ‘Dinatam taruk aryi malyi dinyi kubkwan,’ tenebmun cok, malyi kun dinyi bisik kum sekmunyi ura, sun taruk dinatam-dinatam tuba kubsici asi, Er Imtamnyi biryi bai donokoka sunsi iya wenen ai asi dongobkwansir. Akai ara uk tangabman kum ai kurur. 
MRK.9.44	Akai ara lebdanman kum ai kurur ci, ku iya yirur ai ton uk yiboka iya arur ai kurur. 
MRK.9.45	Ura, sunci sun kanya dam aryi, ‘Dinatam yan aryi malyi dinyi kubtinyi,’ tenebmunyi ura, sunci, a malyi dinyi kum kubkwandum ati, ‘Malyi kun dinyi bisik sekwan,’ tenen, ‘Ni yan dinatam ababyi sekdatinyi,’ tenebdarur. Sunda ato kubmunyi ura, yan imben-imben ebmunyi asi, Er Imtamnyi ab tonkwa kuboka iya kam kubkwandum. Ba, sunci, ‘Ni yan aryi malyi dinyi kubkwan,’ tenebmun ci, sirya kunubmunyi ura, yan dinatam-dinatam kubsici bok, Er Imtamnyi biryi bai donokoka sunsi iya wenen ai asi dongobsicei. 
MRK.9.46	Akai ara lemna kum kun ai kurur cok, ku aryi iya olobde yirande ai ton uk yiboka iya arur ai kurur. 
MRK.9.47	Ura, sunci sun kanya aryi, ‘Dinatam asing aryi eiboka malyi kubtinyi,’ tenebmunyi ura, sunci a malyi kun dinyi kum kubkwandum ati, ‘Bisik sekwan ati, ni asing dinatam kwebdatinyi,’ tenebdarur. Sunda ato kubmunyi ura, asing tentok akwe kubsici asi, Er Imtamnyi Iya Erebdobnyi amwetam kun nang kibkwandum. Ba, sunci, ‘Dinatam asing aryi eiboka malyi kubkwan,’ tenebmunyi ura, asing dinatam-dinatam kubsici asi, Er Imtamnyi biryi bai donokoka sunsi iya wenen ai asi dongobsicei. 
MRK.9.48	Akai ara lemna kum kun ai kurur cok, ku iya yirur ai ton uk yiboka iya arur ai kurur.” 
MRK.9.49	Ebmou cok, Er Yesus biryi Er miliramnyi nang asi ato ebmou. “A wenebmasin uram ati sunci, ‘mambul weik kurdeirisina uram akwe,’ teneboka, ‘Uk ato yisurur dinyi,’ tenebtumunyi asi, teleb kurdeirin uram akwe kurur ati ebman. Ati, sunci Ni ebmasin uram asi diboka kunubmunyi ura, iya kam kubkwandum.”
MRK.9.50	Ebmou cok, Er Yesus biryi sunsi ato ebmou. “Yina asi to teleb kubdeibkwamib ati, garam deibdongoramib. Garam ara teleb dinyi kurur cok, malyi kibte ura, yina asi to teleb kum kubdeibtibyi. Sunci, ‘Nun kankan aryi unanyi sienyi kibkwande do?’ eboka tuba lulurdamun cok, sunda malyi kibwe garam ato talyi kubkwandum. Ati, sunci lulurdana asi takmun ci, sun yuk nang ab tuba-tuba antanibdandoka teleb akwe kubdarur.” Ato eboka Er Yesus biryi Er miliramnyi nang asi eterebmou.
MRK.10.1	Ura, Er Yesus ab Er miliramnyi nang ab ara Kapernaum atei aryi anaboka Yudea mutuk binmai ci, me Yordan koubkaboka otam mutuk binmai. Banmai ura, bisik noutam mabmai ani, Yudea mutuk binmai ura, ninyi ilinto Er dam tubto buluryanmai. Ba, Er Yesus biryi sunsi, Er etereramwe to tubto eterebmou.
MRK.10.2	Eterebmou bok, Farisi nang ara er Musa kerek sengna asi diblilibde kunuramnyi ton Er Yesus dam yanmai. Ara, “‘Er Yesus biryi malyi ton kubte,’ tenen ukubdenkub,” teneboka Ersi ato eboka asibdenmai. “Nai, nunci asirdena uram ton asibdenkub. Ara, er akenyi biryi er doanci ner asi tanglona teleb do mem do? A deyok asi Kanci lak ebsurum,” ebmai. 
MRK.10.3	Ato ebmai bok, Er Yesus biryi sunsi tamuboka asibdenmou, “Er Musa biryi a deyok ati una ebdeibsou do? eboka sunci Nisi lak ebnindarur!” ebmou. 
MRK.10.4	Ebmou ba, sun Farisi nang aryi Ersi, “Er Musa biryi ato eboka kerek sekmou,
MRK.10.4	‘Er akenyi biryi, “Taklobkwinkin,” eboka kerek sengna kerek sekdiryok, erci er ner asi tanglona teleb,’ ebdeiamwe,” ebmai. 
MRK.10.5	Ba, Er Yesus biryi sunsi, “Er Musa biryi ato eboka kerek sekmou bok, erci, ‘Sun doamingnyi nerabwe asi minola taklobingnyei,’ teneboka, ‘Kerek sengna kerek sekmun cok, ur taklobdarur,’ eboka ebdeibmou. Ara, sun aibweyabwe aryi, ‘Er Imtamnyi Uram asi kekena nun li,’ teneboka sun doamnyi nerabwe asi talyi tangloramnyi. A deyok aryi, er Musa biryi, ‘Bisik sekwan,’ teneboka ato eboka kerek sekmou. 
MRK.10.6	Sunda sun doamunyi ner asi talyi tanglorandum bok, Er Imtamnyi biryi minob tum aryi, ‘Ninyi kiknibkwan,’ tenebmou ci, Erci teneiboka sal ab ner ab tonkwa kiknibsou. Ara, ‘Sun akenyabwe ab sun doramingnyi nerabwe ab tonkwa kubkwaming,’ tenen Erci,
MRK.10.6	‘Sal ab ner ab tonkwa kiknibsou.’ 
MRK.10.6	Ato eboka Er Imtamnyi Uram ermururamunyi biryi kerek sekmasou. 
MRK.10.7	Kerek sekmou cok, erci ato eboka eteresurur.
MRK.10.7	‘Sal ab ner ab tonkwa kiknibsou deyok ati, sal ara sun nai ab sun kwin ab asi takloboka sun ner asi doboka er ab tonkwa kubkwanung. 
MRK.10.8	Ara, sun nang bitinyi ara tub tentok ato kiboka bokdanman kum kubkwanung.’ 
MRK.10.8	Ati, sun nang bitinyi yuk-yuk tuba kum kuranding, erda nong tentok ato kuranding. 
MRK.10.9	Ati, Er Imtamnyi biryi, ‘Tonkwa kubdurung,’ ebmou ati, sun ninyi aryi, ‘ “Iya tanglordana teleb,” ena mem.’” Ato eboka Er Yesus biryi sun Farisi nang asi uram ebkarebmou.
MRK.10.10	Ebkarebmou ura, Er Yesus bindoka ai ton wekmou. Wekmou ura, Er miliramnyi nang aryi miliboka a eterebmou deyok ati, Ersi asibdenmai. 
MRK.10.11	Asibdenmai ba, Er Yesus biryi sunsi, “Unanyi-unanyi aryi er ner asi, ‘Iya takwinkin,’ eboka yuk ner asi dobci ura, anyi bira ato kuboka er ner urasin dam manmalibkwande. 
MRK.10.12	Ba, er ner aryi er akenyi bisi takloboka yuknyi biryi dobci ura, a ner ara er akenyi urasin dam manmalibkwande.” Ato eboka Er Yesus biryi Er miliramnyi nang asi tabakoka eterebmou.
MRK.10.13	Uki tentok tum aryi ninyi ton nang Er Yesus dam yandoka, sunci, “Nun Nai biryi nun mitik mabwe bol asi liboka kisal dakte,” teneboka sun mitik mabwe asi Er Yesus dam boyanganmai. Ba, Er Yesus miliramnyi nang aryi sun mabwe dam nang asi kerebmai. 
MRK.10.14	Ato kerebmai asi, Er Yesus biryi asing eibmou ci, Erci, “Se,” teneboka Er miliramnyi nang asi erekdobmou. Ara, Erci sunsi, “Sunci mitik mabwe asi bisik sengminingna mem Ni dam ur yangana teleb. A mitik mabwe ara luknubdob kanya boboka Ni dam yanganmang. Ati, sun ato kanya boboka Ni dam yangnyi nang asi Er Imtamnyi Iya Erebdobnyi amwetam kun nang kuraming ati ebman. 
MRK.10.15	Ati, Niryi sunsi diboka ebkwinsin uram asi kekendarur. Unanyi-unaner aryi luknubdob kanya kum boboka, ‘Er Imtamnyi Iya Erebdobnyi amwetamnyi kibdobtinyi,’ kum tenebci ura, Er Imtamnyi Iya Erebdobnyi amwetamnyi iya kum kibdobte,” ebmou. 
MRK.10.16	Ura, Er Yesus biryi a mitik mabwe asi iribdobmou ci, Er taruk sun nong deici tam deibdongoboka kisal dakmou.
MRK.10.17	Ura, Er Yesus ab Er miliramnyi nang ab aryi anabkwamai bok, ninyi tentoknyi bira bona bonanyi Er dam yanmou. Yanmou ura, Er Yesus bisi ato eboka asibmou, “Nun Nai bira Erebdobnyi,” teneboka er kutam ikibmou. Ikibmou cok, erci Yesus bisi ato ebmou. “Nai eteresurumnyi, Kanda telebnyi kurum ati, niryi uram ton asibdenkwinkin. Ara, una kubtinyi uca, nira Er Imtamnyi ab tonkwa iya kubkwanim do?”
MRK.10.18	Asibdenmou ba, Er Yesus biryi ersi, “Kanci Nisi unato ati, ‘Telebnyi,’ ebmanirim do? Ninyi nirya ara malyi kun nang akwe kurandum bok, Er Imtamnyi tentok telebnyi kurur. 
MRK.10.19	Kanda Er Imtamnyi ab tonkwa iya kubkwandurum ati, Er ebdeibsou uram asi kanci kunubdum. Ara, kanci Er Imtamnyi biryi ebdeibsou uram asi bingdumca. Erci ebdeibsou uram ara ato,
MRK.10.19	‘Ninyi ona mem, ukula yordana mem, yuk nang dinyi asi ukula dona mem, tola ati eboka tatab-tatab ena mem, yuk nang dinyi, “Dobdobtinyi,” tenen, tola ati si ablangna mem, sun nai sun kwin ab uram kekeboka teleb akwe kubdarur.’ 
MRK.10.19	Ato eboka Er Imtamnyi biryi ebdeibsou. Ati, kanci a dinyi nirya kunubminyi uca, Er Imtamnyi biryi iya teleb dinyi karebkici uca, kan ab Er ab tonkwa iya kubkwandurum,” ebmou. 
MRK.10.20	Ba, a bona bonanyi biryi Ersi, “Nai, a ebmarim dinyi ni mitik talak uca dibniliboka kunubde yanganun ani, uku talak ababyi kununun,” ebmou.
MRK.10.21	Ebmou ba, Er Yesus biryi ersi dinmou uca, ersi boukwe weik kubmou. Boukwe weik kubmou cok, Erci anyi bisi, “Kanda Er Imtamnyi biryi ebdeibsou uram diblilibde kunurum bok, deyok tentok asi kum kunurum. Ati, kanci kan talerandim bona nirya ara yuk nang asi dekoka abmin ci, co bok dobminyi ura, a co bok nirya bokoka sun utotoa nirya bona bon kum nang asi ur dem karebdum. Ur karebminyi ura, Er Imtamnyi biryi unuboka iya teleb dinyi karebkwankir ba, kanda Er ab tonkwa iya kubkwandurum. Ati, yandoka Nisi milibnurum,” ebmou. 
MRK.10.22	Er Yesus biryi ato ebmou ba, a bona bonanyi er kanya mambul weik kubmou ura, anaboka bindobmou. Ara, er boramwe bon dinyi ilinto kuramwe ati, erci er kanya aryi, “Ni dinyi asi bokoka ur kum karebkwan se,” teneboka mambul kanya boboka bindobmou.
MRK.10.23	Sirya bindobmou ura, Er Yesus biryi Er miliramnyi nang asi ato eboka eterebmou. “Sun bona bon nang ara sun dinyi asi, ‘Nuna takeibyei,’ teneboka nunukdeiboka abingiryi ati, sunda Er Imtamnyi Iya Erebdobnyi amwetam kun nang kimdongona ara sunsi ikin weik kubkwande,” ebmou. 
MRK.10.24	Er Yesus biryi ato ebmou uca, Er miliramnyi nang sun kanya dam aryi ilil weik kubmou. Ura, Er Yesus biryi sunsi tubto ato ebmou, “Ni kwityabwe ara Ni boukwe kusunun nang, Er Imtamnyi bisi dib tenena ab Er Imtamnyi amwetam nang kimdongona ab ara ikin weik dinyi kurur. 
MRK.10.25	Weik bisam si unta aryi yumci um bisik wengbana ara ikin weik kubmote bok, sun bona bon nang aryi Er Imtamnyi amwetam nang kimdongona ara diboka iya ikin dinyi kurur,” ebmou.
MRK.10.26	Er Yesus biryi sunsi ato tubto ebmou ba, Er miliramnyi nang sun kanya ilil weik kubtabakmou. Uca, sunci, “Naie, ato kubci ura, ninyi nirya ara lebmanto kum kubtibyi,” ebdanmai. 
MRK.10.27	Ebdanmai ba, Er Yesus biryi sunsi dinmou ci, ato ebmou, “Sun tukwetam nang aryi ukubman kum tenebmarum bok, Er Imtamnyi bira Iya Mikibnyi ukubman kum dinyi ton kum kurur,” ebmou.
MRK.10.28	Er Yesus biryi Er miliramnyi nang asi ato eboka eterebmou ba, er Petrus biryi Ersi ato ebmou. “Nai, kekebdum. Nunda nun taleramoubwe dinyi utotoa nirya asi taklobmoubwe ura, Kansi milirankib,” ebmou. 
MRK.10.29+MRK.10.30	Ebmou ba, Er Yesus biryi Er miliramnyi nang asi ato ebmou. “Unanyi-unaner aryi Niti, ‘Nun Nai bisi dibnilibtiniryi, Teleb Uram lak eterebmilibtinyi,’ tenebci ura, er dinyi taklobci ura, anyi-aner asi Er Imtamnyi biryi unuboka karebkwande. Unuboka karebdiryok, Erci ukuryok dinyi mitik kum tabakde karesurur. Tonda, unanyi-unaner aryi Nisi boukwe kuboka ati, er ai asi taklobmaci ura, anyi-aner asi Er Imtamnyi biryi unuboka karebdiryok, ai tabakde karesurur. Tonda, unanyi-unaner aryi Nisi boukwe kuboka ati, er duweityabwe ab er malnerabwe ab asi taklobmaci ura, Er Imtamnyi biryi unuboka karebdiryok, duweityabwe ab malnerabwe ab tabakoka karesurur. Tonda, sun nai sun kwin ab asi taklobmangnyi nang ab, sun mabwe nermabwe asi taklobmangnyi nang ab, tonda, sun wa dam asi taklobmangnyi nang ababyi neiktoto Er Imtamnyi biryi unuboka karebdiryok tabakoka karesurur. Ara, ukuryok kam tuba kuramib ba, Er Imtamnyi biryi sun Nisi diboka milibmaningnyi nang asi sun taklobmarum ci, dinyi unuboka karebdiryok liki seratus baryi tabakoka karesurur. Ara, sun ninyi aryi sunti, ‘Obtibyi,’ tenen ingkirikoka domyangasimingnyi bok, Er Imtamnyi biryi sunsi teleb kurdeirisurur. Ura, aminda aryi Er Imtamnyi biryi utotoa nirya teleb kubdeibkwansir tum kubci ura, iya kam kubdeibkwansir. 
MRK.10.31	A tum berekci ura, Er Imtamnyi biryi erebdob kanya bon nang ilinto asi dongtam deiboka luknubdeibkwande. Ba, luknubdob nang ilinto asi Erci Er taramtam asi deiboka erebdeibkwande.” Ato eboka Er Yesus biryi Er miliramnyi nang asi eterebmou.
MRK.10.32	Ura, Er Yesus ab Er miliramnyi nang ab ara “Yerusalem atei binkwayeb,” teneboka banmai ura, Er Yesus bira menekoka Er yuk banmou. Er Yesus Er yuk banmou ba, sun Er ab tonkwa banmai nang aryi, “Naie, unato ati Er yuk banmar do?” teneboka sun kanya ilil kibmou. Ilil kibmou bok, Er Yesus biryi Er miliramnyi nang amolbaryi nang asi nabmou ura, Erci sunsi, “Ato-ato kubkwanir,” eboka lak eterebmou. 
MRK.10.33	Ara, ato ebmou, “Sunci Nisi diboka kekendarur. Nunda Yerusalem atei asi sirya welebinmabyi ura, ninyi aryi Ni Ninyi Dasinyi bisi talebkwaning. Ura, sun talebkwaning nang aryi Nisi bobindoka sun Er Imtamnyi kan ninyi kan noutam kuboka antanirdeirin deyok nang ab sun Musa kerek sengna etereraming nang ab asi bobinkwaning. Sirya bobiningnyi ura, a sien nang aryi Niti, ‘Anyi bira malinyi ati, Ersi obkwanung,’ teneboka sunci Nisi Er Imtamnyi Uram walwal nang dam asi bobinkwaning. 
MRK.10.34	Bobiningnyi ura, sun Er Imtamnyi Uram walwal nang aryi Nisi ina ngilikoka si maka tulubdeiboka tabwe aryi lituk-lituk ebningnyi ura, obkwaning. Ato kuboka obningnyi ba, dibmanyi ani, uki winiryi tum berekci ura, kam bukokwan.” Ato eboka Er Yesus biryi Er miliramnyi nang asi “Ato-ato kubkwanir,” eboka eterebmou.
MRK.10.35	Ura, er Zebedeus mabwe si Yakobus ab Yohanes ab Er Yesus dam yandoka sunci Ersi, “Nai, Kanci nun molobkinimnyi dinyi asi karebsurum.” 
MRK.10.36	Molobmarei ba, Er Yesus biryi sunsi ato ebmou, “Unato dinyi asi kubsute tenen molobkwanururum do?” eboka molobmarei. 
MRK.10.37	Er Yesus biryi ato eboka asibdenmou ba, sunci Ersi, “Nai, Kan kam bukokmin ci, ninyi nirya aryi Kan si weik ebkwanking tum berekci ura, nun bitinyi Kan ab tonkwa bukoka sien nang kubtibyi. Ba, Kanci nunsi, ‘Tonyi siriktam, ba tonyi kwanimtam Ni ab tonkwa bukwayeb,’ eboka Kanci nunsi erebdeibsurum.” Ato eboka er Zebedeus mabwe aryi Yesus bisi molobmarei.
MRK.10.38	Bok, Er Yesus biryi sunsi ato ebmou. “Sunda kum bikmarurum aryi ato eboka molobmanururum. Er Imtamnyi biryi Nisi kum erebdeibkwanir bok, ninyi aryi Nisi duboka iya mambul kubdeibkwaning. Ati, Nira iya mambul dinyi bobkwan to, sunbabyi neiktoto iya mambul dinyi bobtururum do? Ato kum kubtururum!” ebmou. 
MRK.10.39	Er Yesus biryi ato ebmou bok, sunci Ersi ato ebmarei, “Tola kuma, Kan mambul dinyi bobkwandim to, nunbabyi bobtinimnyi,” ebmarei. Ebmarei ba, Er Yesus biryi sunsi, “Dib ebmarurum. Sun ninyi aryi sunbabyi duboka mambul weik kubdeibkwansing ati ebman. 
MRK.10.40	Bok, Niryi, ‘Tonyi siriktam kuboka buryarur ba, tonyi kwanimtam kuboka buryarur ba, Ni ab tonkwa bukwayeb,’ ena ara Niryi ebman kum. Unanyi-unanyi aryi Ni ab tonkwa bukwayeb nang ara Er Imtamnyi biryok wiboka erebdeibkwande.” Ato eboka Er Yesus biryi er Zebedeus mabwe asi eterebmou.
MRK.10.41	Ura, sun kwityabwe takubaryi nang aryi a molobmarei deyok ati kekebmai ci, sun yu boboka Yakobus ab Yohanes ati, “Se,” tenebmai. 
MRK.10.42	Ba, Er Yesus biryi Er miliramnyi nang asi naboka Erci sunsi, “Sun Yahudi yala nang kuma asi kalingnaming sien nang ab erebdob nang ab aryi, ‘Nun kalingna nang,’ teneraming bok, a nang aryi diboka kum kalingnaming. Erda, sunci ikin ilinto dinyi asi arukoka sun amwetam bun nang asi yan yaniboka kimdaming. 
MRK.10.43	Ati, sunda a nang aryi ukuraming to asi dilina mem. Erda, unanyi-unanyi aryi, ‘Nira Erebdobnyi kibtinyi,’ tenebci ura, anyi bira luknubdandoka sun yuk nang asi dirnilinanyi kubdur. 
MRK.10.44	Ba, unanyi-unanyi aryi, ‘Nira sienyi kibtinyi,’ tenebci ura, anyi bira luknubdandoka sun yuk nang nirya asi milinanyi kubkwandur. 
MRK.10.45	Ati, Niryi ukuran to sunbabyi ukubdarur. Ara, Ni Ninyi Dasinyi kunun ci, Niryi, ‘Sun ninyi nirya aryi Nisi dibnilibniting,’ tenena kum kunun. Erda, Niryi, ‘Dibnilibkwan,’ tenen imtam aryi kuboka yuryanmase. Ara, Niryi, ‘Ninyi ilinto iya kam kubkwaming ati, Niryi leboka sunti dibkwan,’ tenen yuryanmase.” Ato eboka Er Yesus biryi Er miliramnyi nang asi eterebmou.
MRK.10.46	Sirya eterebmou ura, Er Yesus ab Er miliramnyi nang ara Yerikho atei yanmai. Ani, tubto anabdobmai ci, banmai ura, ninyi ilinto milibmai ba, sun ab tonkwa banmai. Asi, bisik noutam aryi ninyi tentok asing kuamunyi bira bisik iririkna dam asi bukmou ci, erci sun bisirbanmai nang asi, “Yina karebnurum, co bok karebnurum,” eboka molobmou. Anyi asing kuamunyi bira Timeus mi si Bartimeus kuramwe. 
MRK.10.47	Bisik iririkna dam bukoka molobmou asi, ninyi aryi, “Er Yesus Nazaret ateinyi yanmasir,” ebmai. Ba, Bartimeus biryi a uram kekebmou ura, erci uram weikanun doboka ato ebmou. “Yesus, Kanda weik sienyi si Daud er yalanyi o. Kanci nisi boukwe kiboka ni asing teleb kubdeibnurum se,” eboka uram dobmou. 
MRK.10.48	Ato eboka uram weik donmou bok, ninyi ilinto aryi ersi, “Se, kilikdum!” eboka erekdobmai. Erekdobmai bok, erci uram weikanun iboka dobtabakmou ci, “Yesus, Kanda Daud yalanyi, Kanci ni boukwe kibdobnurum se,” ebmou.
MRK.10.49	Asi, Yesus biryi kekebmou ura, tiklobmou ci, “Anyi bisi nabdarur,” ebmou. Ba, nabmai ba, sunci ersi, “Tikokdum, Er Yesus biryi kansi nabmakir ati, mambul kanya bon kum,” ebmai. 
MRK.10.50	Uca, er Bartimeus biryi er alib ongon aling kwiribloboka ola tikokmou ci, Er Yesus dam anmalakoka binmou. 
MRK.10.51	Binmou ura, Er Yesus biryi ersi ato ebmou, “Niryi kansi una kubkwankin do? Kanci Nisi, ‘Ato-ato kubnurum,’ eboka ur molobnurum.” Ebmou ura, er asing kuamunyi biryi, “Nai, ni asing teleb kubdeibnimin ba, ni asing eibkatabkwan ati, molobmakin,” ebmou. 
MRK.10.52	Bartimeus biryi ato ebmou ba, Er Yesus biryi ersi ato ebmou, “Ni kwit, kanci Nisi dib tenebmanirim ati, Niryi kan asing sirya kwetebmakin. Ati, kan ai ur birum.” Ebmou ba, Bartimeus lukdandoka asing eibkatabmou. Ura, Er Yesus biryi er asing teleb kubdeibmou ati, er Bartimeus biryi Er Yesus bisi milibmou.
MRK.11.1	Er Yesus ab Er miliramnyi nang ab banmai ani, Yerusalem atei mutuk dam yanmai. Ara, a mutuk ara, “Zaitun kon,” dam asi atei si Betfage ab Betania ab doramnyi dam yanmai. Yanmai ura, Er Yesus biryi Er miliramnyi nang bitinyi asi naboka uram ebkarebmou. 
MRK.11.2	Ara, Erci sunsi ato eboka ebkarebmou, “Sunda minob menekoka eikatei asi birurum. Atei birumunyi ura, bisam keledai kabunyi ukuryok nebmar asi birikmangnyi asi asing eibkwandurum. A keledai deici tam ara ninyi ton burdena kum kubmai. Ati, a keledai kabunyi asi asing eibdurumnyi ura, tabwe lobdongoboka boyarurum. 
MRK.11.3	Asi, ninyi aryi sunsi, ‘Sunda keledai ara unato ati lobdongoboka bobanmarurum do?’ eboka asibdesingnyi ura, sunci asibmasingnyi nang asi ato ebkwandurum, ‘Nun Du biryi, “Keledai boyarurum,” ebmasir ati, keledai tiya ati bobinmaminyi asi aminda tubto tamuboka boyankwanim ca,’ ebkwandururum,” ebmou. 
MRK.11.4	Er Yesus biryi Er milirandei nang bitinyi asi ato eboka bokdeibmou ura, sunci binmarei ani, keledai mi asi ai bublan dam bisik lingkwa dam birikdeibmai asi asing eibmarei ura, lobdongobmarei. 
MRK.11.5	Lobdongoboka bobanmarei bok, ninyi ton dam a tikabyi nang aryi sunsi ato eboka asibdenmai, “Sunda keledai asi unato ati lobdongoboka bobanmarurum do?” eboka asibmai. 
MRK.11.6	Ato eboka asibdenmai uca, sunci Er Yesus biryi, “Ato-ato ebdurum,” ebmou to kuboka ebmarei. Ba, sunci, “Ur bobirurum,” ebmai. 
MRK.11.7	Ebmai ura, sunci a keledai asi Er Yesus dam boyanmarei. Boyanmarei ura, sunci sun alib ongon aling kwiriboka keledai deici asi yangabdeibmai. Ura, Er Yesus weleboka keledai deici asi burbinmou. 
MRK.11.8	Burbinmou ba, ninyi ilinto aryi sun alib ongon aling kwiriboka Er binkwamou bisik ai deibde banmai. Ba, yuk nang ara wa in dam aryi kuboka co bok ilinto kubmou te kusakoka Er Yesus binkwamwe bisik ai deibde banmai. Ara, “Nun Nai bira Erebdobnyi,” teneboka ato kubde banmai. 
MRK.11.9	Ato kubde banmai ura, ninyi nirya ara sun menekoka banmai nang ab sun aminda yanganmai nang ab antaniboka uram weik doboka ato ebmai,
MRK.11.9	“Hosana! Er Imtamnyi bira nun arungdeirisurutnyi biryi bokdonokmounyi bira nun dam yanganmar ati, nunci Er si weik eboka kibdobkwayeb. 
MRK.11.10	Anyi bira nun aibwe Daud bitonyi weik sienyi kurur ci, ninyi ilinto lebsiriryi kalikwansir ati, Er si weik eboka kibdobdarur. Hosana! Ninyi nirya aryi Er Imtamnyi si weik ebkwayeb.” 
MRK.11.11	Ninyi nirya aryi uram weik doboka Er Yesus biti ato ebmai ba, Er Yesus Yerusalem atei binmou. Binmou ura, Erci Bait Allah ai ara Er Imtamnyi biti ninyi dama deirin ai asi wengbindoka akai dam kuramwe dinyi utotoa nirya diblilibde yibanmou. Bok, inibmou ba, Er Yesus ab Er miliramnyi nang amolbaryi ab anaboka atei Betania dam tamuboka binmai.
MRK.11.12	Mabmai ani, berekwe ura, Er Yesus ab Er miliramnyi nang ab aryi atei Betania aryi kuboka banmai ba, Er Yesus kwaning atanmou. 
MRK.11.13	Kwaning atanmou ura, Erci dinmou uca, kwarang co ton o tikamwe asi asing eibmou. Co kwarang bok ilinto boramwe ati, Er Yesus biryi, “Du ton mouranci asi dakoka yibkwan,” teneboka a co kwarang dam binmou. Dam binmou ura, ketengmou uca, a co kwarang ara muryi aryi du ton kum mouramwe, erda bok dem boramwe asi asing eibmou. 
MRK.11.14	Du ton kum asing eibmou ura, Erci a co kwarang asi ato eboka submou, “Du kum moubmarim ati, ninyi aryi aminda kan du asi dakoka yibkingnyei.” Er Yesus biryi ato eboka a co kwarang asi submou ba, Er miliramnyi nang aryi kekenmai.
MRK.11.15	Ura, banmai ani, Er Yesus ab Er miliramnyi nang ab Yerusalem atei dam yanmai. Yanmai ura, Erci Bait Allah ai ara Er Imtamnyi biti ninyi dama deirin ai dam wengbinmou. Ura, Erci sun Bait Allah ai dam kuboka dekdanmai nang asi yakdonokmou. A nang ara domba ab Er Imtamnyi biti deiriramnyi dama yuk-yuk asi dengdanmai bok, Er Yesus biryi sunsi baitam yakdonokmou. Yakdonokmou cok, Erci sun co bok amuma karen nang lamna nirya dangublobmou. Tonda, sun emnanyi asi dekoka kareramnyi nang bun sokon ababyi erci dangublobmou. 
MRK.11.16	Dangublobmou ura, Erci ninyi ilinto ara sun dekwamai bona asi boyibina yana kimai asi asing eibmou ura, Erci sunsi, “Bait Allah ai dam yibindoka bobina yana kimna mem,” ebmou. 
MRK.11.17	Ebmou ura, Erci sun a kubmai nang asi ato eboka eterebmou, “Er Imtamnyi Uram minob bikoka ermururamunyi si Yesaya biryi kerek sekamwe to sunci diboka kekebdarur. Er Imtamnyi biryi ato ebmar,
MRK.11.17	‘Ni ai ara sun im dangna tukwe dangna nang nirya aryi Nisi molobkwaning ai kubkwanir.’ 
MRK.11.17	Er Imtamnyi biryi ato ebmou bok, sunci manmaliboka Er ai asi dengna weik molobtabangna nang ai kibdeibmarum.” 
MRK.11.18	Er Yesus biryi ato eboka wenebmou ura, sun Er Imtamnyi kan ninyi kan noutam kuboka antanirdeirin deyok nang ab ton sun Musa kerek sengna etereramnyi nang ab aryi kekebmai. Kekebmai ura, sunci, “Anyi bisi una kuboka obtibyi do?” tenen marmun yibkalibmai. Ara, ninyi ilinto aryi Erti, “Teleb Uram eterebmasir,” tenebmai ati, sun Yahudi yala nang sien nang aryi, “Ninyi nirya Er Yesus bisi milibingnyei,” tenebmai ci, ilil kubmou ura, marmun yibmai. 
MRK.11.19	Sunda marmun yiboka sisikdanmai bok, inibwe ba, Er Yesus ab Er miliramnyi nang ab anaboka Yerusalem atei aryi kuboka baitam binmai.
MRK.11.20	Mabmai ani, berekwe ura, Er Yesus ab Er miliramnyi nang aryi, “Yerusalem atei tamuboka binkwayeb,” teneboka banmai. Banmai ba, co kwarang tikamwe dam yibanmai. Yibanmai ba, sunci Er Yesus biryi submou co kwarang nirya ara koula danmou asi asing eibmai. 
MRK.11.21	Ura, er Petrus biryi Er Yesus bisi, “Nai, dirabderum, Kanci submumwe co kwarang ara sirya koula danmar anune,” ebmou. 
MRK.11.22	Ba, Er Yesus biryi Er miliramnyi nang asi ato ebmou, “A co kwarang ara Er Imtamnyi mikib aryi koula danmar. Ati, sunci Er Imtamnyi bisi tuba-tuba dib tenebdarur,” ebmou. 
MRK.11.23	Ato ebmou cok, Erci sunsi ato eboka eterebmou. “Niryi sunsi diboka ebkwinsin uram asi kekebdarur. Unanyi-unaner aryi er kanya dam aryi, ‘Ni molobnyi to Er Imtamnyi biryi dib ati kunubdeibkwanir,’ tenebci ura, anyi-aner aryi ebmaci dinyi ara Er Imtamnyi biryi kunubdeibkwande. Ba, unanyi-unaner aryi a mutuk kon asi, ‘Kan yuk tobkaboka ilila mekwan um asi wengbirum,’ ebci ura, erci er kanya aryi kankana kum kubmaci deyok aryi, anyi-aner ebmaci tok ilil tenen dinyi asi Er Imtamnyi biryi kunubkwande. 
MRK.11.24	A deyok aryi, sunci Er Imtamnyi bisi Ersi molorandum ba, sunci sun kanya dam aryi, ‘Ni molobman dinyi asi Er Imtamnyi biryi dib kunubdeibkwanir,’ iya tenerandarur. Ato kuramunyi ura, sun molobmunyi dinyi asi Er Imtamnyi biryi diboka kunubkwansir,” eboka eterebmou. 
MRK.11.25	Ebmou cok, Er Yesus biryi Er miliramnyi nang asi ton ato eterebmou. “Sunda Er Imtamnyi bisi Ersi molorandum ba, yuknyi yuk ner aryi malyi kubdeibsici ba, sun kanya a deyok ati, mambul kubsici ba, sunci, ‘A dinyi teneina ati takwan,’ teneboka anyi-aner ab yuma antanibdandarur. Sirya antanibmunyi ura, Er Imtamnyi bisi ur molobdarur. Ara, Er Imtamnyi biryi sun malyi kun dinyi kiliboka sun ab tonkwa antanibkwansir ati, sunbabyi neiktoto sun yuk nang ab antanibdarur. 
MRK.11.26	Ati, sunci yuk nang aryi malyi kun dinyi asi luba kum kibmunyi ura, sun Nai Imtamnyi biryi sun malyi kurandum dinyi ababyi neiktoto kum kilibkwansir,” eboka Er Yesus biryi eterebmou.
MRK.11.27	Ura, Er Yesus ab Er miliramnyi nang ab ara yanganmai ani, Yerusalem atei yanmai. Ura, Er Yesus bira Bait Allah ai ara Er Imtamnyi biti ninyi dama deirin ai dam wengbindoka dirkiringmou. Banmou ba, sun Er Imtamnyi kan ninyi kan noutam kuboka antanirdeirin deyok nang ab sun Musa kerek sengna etereramnyi nang ab, tonda sun Yahudi yala nang asi kalingnamnyi sien nang ab aryi Er Yesus dam yanmai. 
MRK.11.28	Yanmai ura, sunci Er Yesus bisi ato eboka asibmai, “Kanda ambutum ara unato ati sun atam dengdanung nang asi baitam yakdonokmomwe do? Unanyi biryi Kansi, ‘Ato-ato kubdum,’ eboka wa karebkou ba, kubmomwe do?” eboka asibmai. 
MRK.11.29+MRK.11.30	Sunci ato eboka asibdenmai uca, Er Yesus biryi sunsi tamuboka asibdenmou, “Yohanes ninyi me dongoramunyi bisi unanyi biryi, ‘Ato kubdum,’ eboka takubdeibmou ati, tenebmarum do? Er Imtamnyi biryi takubdeibmou ba, ninyi me dongoramwe do? Ninyi aryi takubdeibmai ba, me dongoramwe do?” eboka asibdenmou. 
MRK.11.31	Er Yesus biryi ato eboka asibdenmou ura, sun Yahudi yala nang kalingnamnyi sien nang ara kankana kubmou ba, sun mamun uram sisikdanmai. Ara, sunci ato ebdanmai, “Nunci, ‘Er Imtamnyi biryi takubdeibmou ba, ninyi me dongoramwe,’ ebibyi ura, Erci nunsi, ‘Ato ura sunda unato ati er Yohanes bisi dib kum tenebdarur do?’ ebkwamasir. 
MRK.11.32	Ba, nunci, ‘Ninyi aryi takubdeibmai ba, me dongoramwe,’ ebibyi ura, ninyi nirya aryi nunsi yu weik bobkwansing,” ebdanmai. Ara, sun Er Yesus dam bulubmai nang nirya aryi, “Yohanes bira Er Imtamnyi Uram ebdeibmaca bobananyi,” teneramnyi deyok aryi, sun Yahudi yala nang kalingnamnyi sien nang aryi, “Ninyi aryi takubdeibmai ba, Yohanes ninyi me dongoramwe,” ena ilil kubmou. 
MRK.11.33	Ura, sunci Er Yesus bisi uram dobmai ci, “Nun kum bingnub,” ebmai. Ato ebmai ba, Er Yesus biryi sunsi ato ebmou. “Sunda Yohanes bira kum bingdarur ura, Nibabyi neiktoto sun dam asi Nira anyi biryi wa takubdeiboka, ‘Ato dinyi-ato dinyi ukubdum,’ ebnou kum ebkwamasin,” eboka Er Yesus biryi sun Yahudi yala nang kalingnamnyi sien nang asi uram dobmou ebkarebmou.
MRK.12.1	Ura, Er Yesus biryi sun Yahudi yala nang kalingnamnyi sien nang ati, kemdeirin uram eboka eterebmou. Ara, Erci sunsi ato ebmou, “Ninyi tentok wa dam talenanyi biryi anggur yala koubmou. Anggur yala koubmou ura, erci lika doboka er wa dam asi lika doboka aknabdongobmou. Lika dobmou ura, erci anggur du uruna kiknibmou. Kiknibmou ura, erci, ‘Yuk nang aryi ni anggur du asi ukula dobingnyei,’ teneboka kalikoka bun ai erebdob ai asi dobmou. Sirya dobmou ura, er anggur wa talenanyi biryi, ‘Yuk atei dam kum atei asi binkwan,’ tenebmou. Ato tenebmou ura, wa in nang ton nabmou ci, sunsi, ‘Ni anggur wa asi kalikanindarur,’ ebmou. Ebmou cok, erci sunsi, ‘Anggur du sirya moubci ura, sunci buluboka ni ton karebkwanindarur.’ Ato ebmou ura, anggur wa talenanyi bira anaboka era atei binmou. 
MRK.12.2	Bindoka kuramwe ani, anggur du moubmou ura, er anggur wa talenanyi era atei tuba kuramwe. Kuramuryok, erci, ‘Ni anggur du ton dobdobtinyi,’ teneboka erci er arungnanyi bisi, ‘Anggur du molorbindoka boyarum,’ eboka bokdonokmou. 
MRK.12.3	Bokdonokmou bok, sun wa in nang aryi er wa talenanyi biryi bokdonokmounyi bisi anggur du kum karebmai. Erda kulab-kulab eboka yakdonokmai ura, anyi taruk lo dem tamuryanmou. 
MRK.12.4	Tamuryanmou ura, er wa talenanyi biryi er arungna nang asi yuknyi bokdonokmou. Bokdonokmou bok, sun wa in nang aryi anyi bibabyi anggur du kum karebmai. Erda sunci malyi to kuboka anyi kisok asi yongobdongobmai. 
MRK.12.5	Ura, er wa dam talenanyi biryi er arungna nang asi yuknyi bisi bokdonokmou ura, a wa in nang aryi anyi bisi diba obmai. Ura, erci er arungna nang ilinto asi yuk-yuk bokdonokmou ura, a nang ara ton nang asi sunci kulab-kulab eboka obde banmai cok, ton nang asi diba obde binmai.
MRK.12.6	Ura, er wa talenanyi biryi er arungna nang nirya asi bokdonokmou ura, er mi tentoknyi er boukwe weik kuramunyi tuba kubmou. Ati, sirya kobdob ara erci, ‘Ni mi nong ara, “Nun nai,” ebkwaming,’ teneboka erci er mi bokdonokmou. 
MRK.12.7	Bokdonokmou ura, er mi yanmou ba, sun wa in nang aryi sun marmun yiboka sunci, ‘Anyi bira er wa talebkwandanyi kurur ati, anyi bisi obkwayeb. Sirya obdobyi ura, anggur wa ara nun dinyi iya kibkwansir,’ ebmai. 
MRK.12.8	Ato eboka sisikmai ura, sunci er wa talenanyi er mi nong asi taleboka obmai ura, er mining wa in dam aryi bai donokmai,” eboka kikliboka eterebmou.
MRK.12.9	Er Yesus biryi a kiklina uram sirya ebmou ura, Erci sun Yahudi yala nang sien nang asi ato eboka asibdenmou, “Sun wa in nang aryi iya malyi dinyi kubmai ati, er wa talenanyi sunsi una kubkwande tenebmarum do? Erci yandoka a wa in nang asi obsekdiryi, er anggur wa yuk wa in nang ara teleb nang asi karebkwande ati ebmasin.” 
MRK.12.10+MRK.12.11	Ebmou cok, Er Yesus biryi sun Yahudi yala nang kalingnamnyi sien nang asi ato ebmou. “Er Imtamnyi Uram ebdeibmaca bobaramunyi kerek sekmounyi biryi neik deyok ati kerek sekamwe to ara sunci ton kum nungdendarur do? Ara, erci ato eboka kerek sekmou,
MRK.12.10+MRK.12.11	‘Sun ai don nang aryi ai don keil asi, “Bai donokman keil aca,” tenebmai bok, Er Imtamnyi biryi, “Iya teleb keil,” teneboka a nunukeiboka ai dika ererdein keil kibdeibmou. Ato kuboka Er Imtamnyi biryi ilil tenen dinyi kiknibmou ati, nun kanya kilkil weik kusurur.’ 
MRK.12.10+MRK.12.11	Ato eboka Er Imtamnyi Uram ermuruna kerek sekmounyi biryi kerek sekmou,” ebmou.
MRK.12.12	Er Yesus biryi sun Yahudi yala nang kalingnamnyi sien nang asi ato ebmou ati, sunci sun kanya aryi ato tenebmai, “Erci nunti, ‘Kebdeiboka wenebkwan,’ teneboka ato ebmasir se!” tenebmai. Ura, sunci, “Anyi bisi una kuboka talebkwamib do?” ebdanmai. Ebdanmai bok, ninyi ilinto Er Yesus bisi miliramnyi deyok aryi, sun Yahudi yala nang kalingnamnyi sien nang aryi ilil kubmou ba, Er Yesus bisi kum talebmai ura, bindobmai.
MRK.12.13	Ura, liki yuk tum ara sun Yahudi yala nang sien nang aryi ton nang asi Er Yesus dam bokdonokmai. A nang ara sun er Musa kerek sekamwe to diblilibde kunuramnyi nang ton er weik sienyi si Herodes bisi miliramnyi nang asi bokdonokmai. Ara, sunci sun kanya aryi, “Er Yesus biryi sun Roma nang weik sienyi Kaisar biti malyi uram ebte ura, sun Roma nang aryi Ersi talebting,” tenebmai ci, Er Yesus dam yanmai.
MRK.12.14	Yanmai ura, sunci uram ilibdongoboka Ersi ato ebmai, “Nai, Kanda telebnyi dib en uram eteresurumnyi kurum ati, nun bingkunub. Ati, Kanci, ‘Sun ninyi aryi Niti, “Nun Nai,” tenebkwaning ati, namin uram akwe eterebkwan,’ tenena kum kurandim. Erda, Kanda Er Imtamnyi biryi dib en uram akwe eboka weneransirimnyi kurum. Ati, nunci Kansi asirdena ton asibdenkwankib,” ebmai. Ura, ato eboka asibdenmai, “Ara, sun Roma nang weik sienyi Kaisar biryi dengna moloransir dinyi ara, nunci ersi dengna karebkwanub do mem do?” Ato eboka sun Yahudi yala nang kalingnamnyi sien nang aryi bokdonokmai nang aryi Er Yesus bisi asibdenmai. 
MRK.12.15	Uca, Er Yesus biryi sunci, “Namin uram ilibdongoboka ebmaning bok, sun kanya ara Nisi, ‘Obtibyi,’ tenebmaning,” tenen bikmou. Ura, Erci sunsi ato ebmou, “Unato ati, sunci Nisi, ‘Malyi kubte,’ teneboka ukubdenmanurum do? Keil uang si dinar ton dibdenkwan ati boyandarur,” ebmou.
MRK.12.16	Ba, keil uang ton boyanmai ura, Er Yesus biryi sunsi asibdenmou. “Sun dindarur. A keil uang deici ara unanyi urasin kikniboka sekmai do? Ba, si sengna ara unanyi si do?” eboka asibdenmou. Uca, sunci Ersi, “Sun Roma nang weik sienyi Kaisar urasin ab si kerek sengna ab kikniboka sekyi,” ebmai. 
MRK.12.17	Ato ebmai ba, Er Yesus biryi sunsi, “Uang ara sun Roma nang weik sienyi Kaisar er dinyi kurur ati asing eibmarum. Ati, erci sunsi moloransir to ur karebdarur. Sunci sun Roma nang iya weik sienyi Kaisar moloransici to kuboka karebmun cok, Er Imtamnyi bibabyi Er moloransici to kuboka karebkwandarur.” Er Yesus biryi ato ebmou ba, sun asibdenmai nang aryi, “Naie, dib uram ebmar,” tenebmai.
MRK.12.18	Ura, uki yuk tum aryi Saduki nang ton Er Yesus dam yanmai. A nang ara, “Ninyi dinung nang ara iya dinung kam kum bukwaming,” teneramnyi nang yanmai. Yanmai ura, sunci Er Yesus biryi, “Malyi uram ebte,” teneboka ikin deyok ati asibdenmai. 
MRK.12.19	Ara, sunci Ersi, “Nai, ner don deyok ati asibdenkwinkib. Er Musa biryi a deyok ati minob ura ato kerek sekamwe.
MRK.12.19	‘Ninyi tentok aryi ner doande bok, mi ton kumnyi dibci ura, er weit aryi unuboka er du doanci ner youak dakwandur. Ara, er weit aryi er du dibmarinyi bisi mi deibci ura, er du yok unubkwandur.’ 
MRK.12.19	Ato eboka er Musa biryi minob kerek sekamwe,” ebmai. 
MRK.12.20	Sun Saduki nang aryi ato ebmai cok, sunci Er Yesus bisi ato ebmai, “Nai, uki tentok tum aryi sun duweityabwe tabaryi a kuramnyi. Kuramiryok, er dunyi bira ner ton doamuryok, mi kum deibmou cok, dibmou. 
MRK.12.21	Dibmou ura, er weit dunyi damnyi youak dakmou ci, er du doamwe ner asi dobmou. Dobmou ura, mi kum deibmou cok, anyi bibabyi dibmou. Dibmou ura, er weit winiryi anyi biryi unuboka a ner asi youak dakmou ura, mi kum deibmou cok, anyi bibabyi dibmou. 
MRK.12.22	Ato kuboka a duweityabwe silib tabaryi nang aryi neik ner asi youak dakde baramnyi ani, mi ton kum deibmai cok, nirya dibmai. Ura, sirya kobdob ara a ner ababyi dibmou. 
MRK.12.23	Ati, sun ninyi nirya iya kam bukokwaming tum ara unanyi bisi, ‘A ner ara ni ner,’ ebkwande do? Er akenyabwe ara ninyi tabaryi nang kuramnyi ati asibdenmakib,” ebmai.
MRK.12.24	Ba, Er Yesus biryi sunsi ato ebmou. “Sun tenen kanya aryi udikum dinyi kum bikoka sunci Nisi asibdenmanurum se! Sunda Er Imtamnyi Uram ermururamnyi nang aryi eboka kerek sekamnyi to ara diboka kum bingdarur nang kundarur. Er Imtamnyi mikib aryi sun dibmangnyi nang asi kam diba bukeibkwande ara sunda dib kum tenerandum nang se. 
MRK.12.25	Sun diboka kekendarur. Ninyi nirya kam bukokwaming bok, ner kum dobkwaming. A tum berekci ura, ninyi nirya ara Er Imtamnyi Uram eryuryangan nang kuraming to kuboka ner kum dobkwaming. 
MRK.12.26	Sun diamingnyi nang ara Er Imtamnyi biryi iya kam bukeibkwande. Sunda Er Imtamnyi Uram ermururamunyi biryi eboka kerek sekamwe to ara ton kum nungdendarur do? Ara, er Musa bira buksalibdob co dam tikmou bok, Er Imtamnyi biryi ersi ato ebmou,
MRK.12.26	‘Nira Imtamnyi bira kan aibweyabwe Abraham ab, Ishak ab, Yakub ab aryi si weik eraneinyi kunun,’ ebmou. 
MRK.12.27	Er Imtamnyi biryi ato ebmou deyok ati, sun dibmangnyi nang iya kum dibkwaming ati lak kibmou. Nun aibweyabwe iya dianting ura, Er Imtamnyi biryi, ‘Nira sun aibweyabwe aryi si weik eraneinyi kunun,’ kum eamwe. Sun Saduki nang aryi udikum dinyi dib kum tenerandum se! Er Imtamnyi biryi sun din nang asi iya kam bukeibkwande ati ebmasin.” Ato eboka Er Yesus biryi sun Saduki nang asi eterebmou.
MRK.12.28	Er Yesus eterebmou ura, ninyi tentok ara Musa kerek sengna etereramunyi tentok aryi Er Yesus dam yanmou. Ati, erci a sisikdanmai uram asi kekebmou ci, “Naie, nun Nai biryi sun Saduki nang asi uram teleb ebkarebmar,” tenebmou ci, erci yandoka Er Yesus bisi ato eboka asibdenmou. “Nai, Er Imtamnyi biryi nunsi, ‘Ukubdarur-Ukuna mem,’ en uram yuk-yuk takubdeibsou ati, dan takubdeibsou uram asi iya nunukoka diblilibkwanub do?” eboka asibmou. 
MRK.12.29	Ba, Er Yesus biryi anyi bisi ato ebmou, “Er Imtamnyi biryi ebdeibsou uram iya nunukoka diblilibkwanub uram ara er Musa biryi ato eboka kerek sekeibsou uram asi diblilibkwandarur.
MRK.12.29	‘Sunda Israel yala nang aryi kekebnindarur! Nun Nai Imtamnyi tentoknyi bira iya mikibnyi kurur. 
MRK.12.30	Ton, sunci sun Nai Imtamnyi bisi diboka boukwe weik kibdarur. Tonda, sunci sun Nai Arungdeirisurutnyi bisi tuba-tuba teneiramun ci, Er teleb tenesurur to tanglona kum uca kunubde bindarur,’ ebmou. 
MRK.12.31	Ton bitinyi dinyi iya nunukoka diblilibkwanub dinyi bitinyi dinyi ara,
MRK.12.31	‘Sunci sun baramnyi boukwe kiboka dibnilirdarandum to kuboka sun yuk nang asi neiktoto boukwe weik kiboka dibnilibkwandarur.’ 
MRK.12.31	A ebdeibsou uram bitinyi ara iya nunukoka diblilibkwanub uram akwe kurur,” ebmou.
MRK.12.32	Er Yesus biryi ato ebmou ura, Musa kerek sengna etereramunyi biryi Ersi ato ebmou, “Nai teleb, diboka ebmanirim. Er Imtamnyi tentoknyi bira iya mikibnyi kurur. Yuk nang Er kurur to nang ton kum kunung. 
MRK.12.33	Tonda, nunci nun Nai Imtamnyi bisi boukwe weik kiboka iya teneibibiryok, Ersi tanglona kum uca iya dirnilina teleb. Ba, nun baramnyi dirnilirdaramib to kuboka, nunci sun yuk nang asi neiktoto boukwe weik kiboka dirnilina teleb. Ato ebdeibsou uram asi iya nunukoka diblilibibyi uca, Er Imtamnyi Er kanya kilkil kubdeibkwanub. Nunci sapi oboka Er Imtamnyi biti dama deiriramib ab yuk dinyi ab aryi Er Imtamnyi biti kareboka dama deiriramib ababyi teleb dinyi kurur. Bok, nunda a bitinyi ebdeibsou uram asi nunukeiboka diblilibkwanub kunubibyi uca, Er Imtamnyi Er kanya dam aryi iya kilkil weik kubkwande,” ebmou. 
MRK.12.34	Ato eboka Musa kerek sengna etereramunyi biryi uram tamubkarebmou ba, Er Yesus biryi, “Anyi bikdob uram ebmanir,” tenebmou. Ura, Erci anyi bisi ato ebmou, “Ni kwit, kanda Er Imtamnyi amwetam bunanyi kibkwamandanyi bitonyi kurum.” Er Yesus biryi ato ebmou ba, ninyi nirya aryi Yesus bisi asirdena ara ilil kubmou.
MRK.12.35	Yuk uki tum aryi Er Yesus bira Bait Allah ai ara Er Imtamnyi biti ninyi dama deirin ai dam wengbindoka eterebmou. Eterebmou ci, Er Uram kekenmai nang asi ato eboka asibdenmou, “Sun Musa kerek sengna etereraming nang aryi Er Imtamnyi biryi ninyi lemna Weik Sienyi bokwetebunyi biti ato eraming. ‘Anyi bira nun aibwe Daud yalanyi a kunum kurur,’ enung ara sunci unato deyok ati eraming tenebmarum do? 
MRK.12.36	Nun aibwe Daud bira Er Imtamnyi Kanya Roh Kudus aryi eterebmounyi biryi anyi biti ato ebmou, ‘Ni Nai Arungdeirinurutnyi,’ ebmou ci, ato ebmou,
MRK.12.36	‘Er Imtamnyi bira ni Nai Arungdeirinurutnyi bisi ato ebmou,
MRK.12.36	Kanci Nira Imtamnyi siriktam buryarum.
MRK.12.36	Burum ba, Niryi Kan mar ordana nang asi muna kibdongobnyi uca,
MRK.12.36	Kanci yanisitabkwandim nang kibdeibkwan,’ ebmou. 
MRK.12.37	Ati, nun aibwe Daud biryi Er Imtamnyi biryi bokwetebkwamwe Ninyi Lemsurutnyi biti, ‘Ni Nai Arungdeirinurutnyi,’ ebmou bok, anyi bira er Daud yalanyi bibabyi kurur cok, er Daud bisi Arungdeirirutnyi bibabyi kurur.” Er Yesus biryi ato eboka eterebmou ba, sun bulubmai nang nirya kilkil kanya kuboka kekebmai.
MRK.12.38	Er Yesus biryi eterebmou ci, Er Uram kekebmai nang asi ton ato ebmou, “Sunci sun Musa kerek sengna etereraming nang asi dilibmunyei. A nang ara, ‘Ninyi aryi kisal daksiting,’ tenena akwe ukuraming. A nang sun tenen kanya ara, ‘Nunda cang acu murun ongon aling teleb aling ongobibiryi yibarkiringmabyi ba, yuk nang ab ebdabibiryi, ninyi nirya aryi kisal daksiting,’ teneraming. Ba tonda, ‘Ninyi nirya aryi nunti, “Nun naiyabwe,” eboka kibdobsiting ati, nunda atei keta tam bindoka yuk nang ab ebdatibyi,’ tenen kuraming. 
MRK.12.39	Tonda, a nang sun tenen kanya aryi, ‘Nunda Musa Uram eteren ai asi bibyi ura, sien nang bun sokon asi buktibyi.’ Tonda, sunci, ‘Ninyi aryi du dongobsingnyi ura, yina tonkwa yibibyi ba, nunda sien nang bun sokon asi buktibyi ba, ninyi nirya aryi kisal daksiting,’ tenen sun Musa kerek sengna etereraming nang aryi ato kuraming. 
MRK.12.40	Tonda, a nang ara sun sulyi nerabwe asi, ‘Sunda Er Imtamnyi bisi diblilibkwandum ati, sunda sun dinyi ara nunsi karebsindarur,’ eraming. Ato eboka sunci molobman kum dinyi moloboka sun sulyi nerabwe dinyi asi ukula doraming. Tonda, sun Musa kerek sengna etereraming nang aryi Er Imtamnyi bisi moloraming ara cang-cang eboka moloraming. Ara, ninyi nirya aryi, ‘Naie, a nang ara Er Imtamnyi bisi diboka moloraming nang,’ tenebsiting tenen ati ato kuraming. A nang ara ato kuboka malyi kuraming ati, Er Imtamnyi biryi sunsi iya wenebkwande. Ati, sunci a nang aryi kuraming to milibmunyei ati ebmasin,” eboka Er Yesus biryi Er miliramnyi nang asi eterebmou.
MRK.12.41	Sun Yahudi yala nang aryi Bait Allah ai dam ara co bok dongon co sangkol deiamnyi. A co bok dongon co sangkol asi sun Yahudi yala nang aryi co bok dongoboka Er Imtamnyi bisi dama kareramnyi. Asi, Er Yesus bira a co bok dongon co sangkol dam a dibde bukmou bok, bona bon nang ilinto yandoka keil uang dengna weik dinyi dongoboka Er Imtamnyi biti dama karenmai. 
MRK.12.42	Deibdongobmai bok, sulyi ner tentok utotoa bona kum boramwe ner yanmou. Ura, a ner aryi keil uang bitinyi ara dengna mitik dinyi deibdongobmou. 
MRK.12.43+MRK.12.44	Deibdongobmou ba, Er Yesus biryi Er miliramnyi nang asi nabmou ura, Erci sunsi, “Niryi sunsi diboka ebkwinsin uram asi kekendarur. A sulyi ner ara utotoa kum borur ner aryi dengna mitik dinyi deibdongobmar bok, Er Imtamnyi biryi, ‘Dengna ilinto deibdongobmar,’ tenebmar. A ner ara er taruk dam kubmou dinyi nirya deibdongobmar ba, er kwaning dekdobman uang ababyi kum danmar. A deyok aryi, Er Imtamnyi biryi erti, ‘Dengna ilinto deibdongobmar,’ tenebmar. Ba, sun bona bon nang aryi dengna weiktoto deibdongobmang bok, Er Imtamnyi biryi, ‘Mitikanun akwe deibdongobmang,’ tenebmar. Ara, a nang aryi dengna ilinto asi tuba kabdongobmang ati, Er Imtamnyi biryi sunti, ‘Dengna mitik akwe deibdongobmang,’ tenebmar.” Ato eboka Er Yesus biryi Er miliramnyi nang asi eterebmou.
MRK.13.1	Eterebmou ura, Er Yesus ab Er miliramnyi nang ab Bait Allah ai ara Er Imtamnyi bisi dama deirin ai dam aryi kuboka anabmai. Anabmai cok, er miliramunyi tentok aryi Er Yesus bisi ato ebmou, “Nai, dibderum. Naie. Bait Allah ai ara diboka teleb ai kurur. Akai deneboka dobmai keil abilinga ara teleb keil abilinga kubmar ba, akai ara lumun ab erebdoba ai kubmar,” ebmou. 
MRK.13.2	Ato ebmou bok, Er Yesus biryi ersi ato ebmou. “Akai teleb kuboka dobyi ara iya kum dankwande. A lumun ab erebdoba ai nirya ara iya daksakwande. Ara, ninyi aryi yandoka Bait Allah ai nirya dakwetebkwaming,” ebmou ura, anaboka bindobmai.
MRK.13.3	Ura, Er Yesus ab Er miliramnyi nang ab ara Bait Allah ai dam aryi kuboka anabdobmai ura, yuryibindoka mutuk si, “Zaitun kon,” asi welebinmai. Welebindoka bukmai ci, otam aryi kuboka Bait Allah ai asing eibmai. Ura, Petrus ab, Yakobus ab, Yohanes ab, Andreas ab aryi sun yuk ai bindoka Er Yesus bisi ato eboka asibdenmai. 
MRK.13.4	“Nai, Bait Allah ai asi dakwetebkwaming tum ara una tum aryi kubkwaming do? ‘A dinyi nirya kunubkwande tum ara sirya kobdob tum sirya yankwamasir,’ tenen una kuboka bikwayeb do?” eboka asibdenmai.
MRK.13.5	Uca, Er Yesus biryi sunsi ato ebmou. “Sunda diboka kalikdandobdarur. Yuk nang aryi tola uram eboka eterebsingiryi sunsi bowanikminiksingnyei ati diboka kalikdandobdarur. 
MRK.13.6	Sirya kobdob tum kum berekabde bok, ninyi ilinto aryi tola ati Ni si asi siboka abingiryi, sunsi, ‘Nira Er Imtamnyi biryi bokwetebnounyi a kunum,’ ebkwansing. Ba, tola ati ato ebsingnyi uca, ninyi ilinto aryi a tola en nang asi dib teneboka milibkwaming. 
MRK.13.7	Ura, sirya kobdob tum kum kuabde bok, mar ordana uram ilinto asi kekebkwandum. Ara, ninyi aryi sunsi, ‘Ei mutuk nang mar obdaraming, ou mutuk nang ababyi mar ordaraming. Ura, a mutuk nang ababyi mar ordankwaming.’ Ninyi aryi sunsi ato ebsingnyi ura, sun kanya ilil kusina mem. Ati, sunci, ‘A dinyi kum kubte ura, sirya kobdob tum dam kum yankwamar,’ tenen ilil kusina mem. Mar ordardanmanyi ba, sirya kobdob tum dam kum yankwamar ati ebman. 
MRK.13.8	Ba, ton mutuk nang aryi yuk mutuk nang ab obdankwaming. Weik sienyi tonyi bisi milin nang aryi weik sienyi yuknyi milin nang ab mar obdankwaming. Ba tonda, sirya kobdob tum kum berekabde bok, mutuk mikbaryi ara mutuk eimna dobkwande. Ba, kwaning koubmangnyi bok, kwaning nong mana kum kubdiryi, kwaning atan weik kubkwansir. A dinyi nirya ara ninyi kanya asi mambul kubdeibkwansir bok, iya mambul weik kurdeirin dinyi minob kum yankwande.
MRK.13.9	Ati, sunda diboka kalikdandobdarur. Sirya kobdob tum kum kuabde bok, Nisi miliranurum nang asi taleboka nun Yahudi yala nang asi deyok liliboka wenen nang bulun ai asi bobinkwansing. Ura, nun deyok liliboka wenen nang aryi sunsi, ‘A nang ara malyi kun nang,’ eboka kulab-kulab eboka wenebkwansing. Sunda Nisi miliranurum ati, a nang aryi sunti, ‘Nun li,’ tenen sunsi taleboka yuk deyok liliboka wenen nang ara sun Er Imtamnyi Uram walwal nang bok, iya erebdob nang dam asi bobinkwansing. Ura, sun Roma nang weik sienyi amwetam bun nang ab ton sun weik sien nang ab aryi sun deyok lilinmasingnyi uca, sunci a erebdob nang asi Ni deyok lak ebkwandarur. 
MRK.13.10	Ura, sirya kobdob tum kum kuabde bok, sun im dangna tukwe dangna nang nirya aryi Teleb Uram asi kekebkwanung. 
MRK.13.11	Sun ninyi aryi sunsi taleboka bobinkwansing ba, sunci, ‘Una ebkwan do?’ tenen mambul kanya bobmunyei. A tum ara Er Imtamnyi Kanya Roh Kudus aryi sun kanya dam asi, ‘Ato-ato ebdum,’ eboka eterebsici to, sunci ebmuruboka ebkwandarur.
MRK.13.12	Ura, sirya kobdob tum kum kuabde bok, er du biryi, ‘Ni weit asi obting,’ tenen er weit asi taleboka sun ninyi on nang dam bobinkwande. Ba, er nai biryi, ‘Ni mi asi obting,’ tenen er mi asi taleboka sun ninyi on nang dam bobinkwande. Ba, sun mining mabwe aryi, ‘Nun nai nun kwin asi obting,’ tenen sun nai sun kwin asi taleboka sun ninyi on nang dam bobinkwaming. 
MRK.13.13	Sunda Nisi miliranurum ati, ninyi nirya aryi sunti, ‘Obtibyi,’ tenen mar ibkwansing. Mar ibkwansing bok, sunda sun kanya dam aryi katabum eboka Nisi tanglona kum ci, iya milibnindarur. Sun tanglona kum Nisi iya milibkwaningnyi nang asi Er Imtamnyi biryi iya lebkwande,” eboka eterebmou.
MRK.13.14	Er Yesus biryi eterenmou ci, Er miliramnyi nang asi ato eboka ton eterebmou. “Ura, sirya kobdob tum kum kuabde bok, ninyi aryi Bait Allah ai asi wekoka iya ina ngilikman dinyi asi wekman kum dam bowengyankwaming. A ina ngilikman dinyi deyok aryi, Er Imtamnyi biryi er ai asi iya taklobci ura, akai kum dankwande. Ati, sunci a dinyi asing eibmunyi ura, sun Yudea mutuk kuramingnyi nang nirya ara, ‘Nun ordana nang dam yanganmang ati, obsingnyei,’ teneboka sun kuramingnyi atei yuk-yuk aryi anaboka bai cung bindoka mutuk kon ai welebindobkwanung. Er a ebne uram asi dibde nukwandinyi biryi kalikoka a dinyi diboka lilibkwandur. 
MRK.13.15	A tum ara sun ai dam kubkwamingnyi nang aryi, ‘Nun ordana nang dam yanganmang ati, obsingnyei,’ teneboka yan dum sorokloboka cung bindobkwanung. Ara, ‘Ni ai wekoka ni dinyi dobdobtiniryok,’ tenena kum ci, sun dinyi nirya deibloboka yan dum sorokloboka cung bindobkwanung. 
MRK.13.16	Ba, sun wa dam kunmangnyi nang ababyi, ‘Atei tamurbindoka ni ongon aling bobdobniryok,’ tenena mem, erda sun dinyi nirya deibloboka, ‘Nun ordana nang dam yanganmang ati, obsingnyei,’ tenen yan dum sorokloboka cung bindobkwanung. 
MRK.13.17	A tum ara mambul weik kurdeirin dinyi kubkwansir. Sun mundu boamingnyi nerabwe babyi, sun mi mum dininmangnyi nerabwe ababyi cung dorbinman kum kubkwaming ati, Ni bico tenebman. 
MRK.13.18	‘A dinyi ara muryi talak ara bisik yibinman kum talak aryi kubsicei,’ tenen sunci Er Imtamnyi bisi molobdobdarur. 
MRK.13.19	Sirya kobdob tum dam kubkwande tum ara sun kanya asi iya mambul kurdeirin dinyi kubkwansir. Minob ura Er Imtamnyi biryi utotoa nirya kikniamwe dinyi ara ato kum kuramwe. Tonda, ukuryok dinyi ababyi ato ton kum kurur. Tonda, aminda ababyi ato dinyi ara ton kum kubkwande. 
MRK.13.20	A tum ara iya mambul kurdeirin dinyi kubkwansir ara, tiya ati kubkwansir. Ara, Er Imtamnyi biryi, ‘Niryi boukwe kuboka wibse nang asi lebkwan,’ tenebmou ati, a mambul kurdeirin dinyi tiya ati kubkwansir. Er Imtamnyi biryi, ‘A kunum,’ minola kum ebte ura, ninyi nirya dibting ati ebman. 
MRK.13.21	A dinyi nirya kubsici ba, ninyi aryi sunsi tola ati, ‘Er Imtamnyi biryi bokwetebmounyi Ninyi Lemsinanyi atam kunmar, otam kunmar,’ ebsingnyi uram ati, diba tenebmunyei. 
MRK.13.22	Ba, ton nang aryi tola ati eboka ‘Nira Er Imtamnyi biryi bokwetebnou lemsinanyi a kunum yanman,’ ebkwaming. Ba, yuk nang aryi tola ati eboka, ‘Nira Er Imtamnyi Uram ebdeibmaca bobananyi a kunum,’ ebkwansing. A nang ara ilil tenen dinyi kiknibkwaming ati, ninyi ilinto aryi, ‘A nang asi Er Imtamnyi biryi bokwetebmou nang aca,’ tenen dib tenebkwaming. A nang aryi, ‘Er Imtamnyi biryi boukwe kuboka wibwe nang ababyi nunsi milibsiting,’ teneboka ato kuboka bowanikminikdenkwansing. 
MRK.13.23	Niryi a dinyi nirya minob bikoka sunsi eterebsin ati, sunci dibdoka kalikdandobdarur,” eboka eterebmou.
MRK.13.24	Ebmou cok, Er Yesus biryi Er miliramnyi nang asi ato eterebmou. “A tum ara sun kanya asi mambul kurdeirin dinyi yankwansir tum berekci ura, ilil tenen dinyi kubkwansir. Ara, Er Imtamnyi Uram ermururamnyi nang aryi minob kerek sekamnyi to kunubkwande. Ara, sunci, ‘Kiting sinarya ton wala tilil ton kum daci ura, kunuk dakwande. 
MRK.13.25	Im amwetam kurande dinyi nirya ara lulukwande ba, kurya nirya ara imtam aryi kuboka daksakwande.’ Ara, Er Imtamnyi Uram ermururamnyi nang aryi minob kerek sekamnyi to kunubkwande.
MRK.13.26	A dinyi sirya kunubci ura, ninyi nirya asing eibkwaming ba, Ni Ninyi Dasinyi bira imtam aryi kuboka tamuryuryankwan. Ara, Nira mikib weiknyi ton milil ilintonyi kubniryok, duwa ilinto deici aryi bukoka tamuryankwan. 
MRK.13.27	Tamuryanganyi ba, Niryi sun Er Imtamnyi Uram eryuryangan nang asi arukoka bokdonokwan. Ba, Niryi sunsi bokdonokoka, ‘Sunci yaletam bindoka, kitingbantam bindoka, me utam bindoka, me youkwetam bindoka, Er Imtamnyi biryi boukwe kuboka wibwe nang asi Ni dam boyandarur. Ati, a nang nirya asi buluboka Ni dam boyandarur,’ eboka bokdonokwan,” ebmou.
MRK.13.28	Ato ebmou cok, Er Yesus biryi Er miliramnyi nang asi ton ato eboka eterebmou. “Niryi kiklina uram ebkwan ati, sunci kekendarur. Co kwarang asi silikwandiryi, mim dingmaci ura, sun ninyi aryi, ‘Ei, co keta dobkwamar,’ tenen bingnaming. 
MRK.13.29	Ati, sunbabyi neiktoto, sunci Ni ebmanto mambul kurdeirin dinyi nirya asi asing eibmunyi ura, sunci, ‘Sirya kobdob tum ara dam kubmar,’ tenen bikwandarur. 
MRK.13.30	Ati, Niryi sunsi diboka ebkwinsin uram ara kekendarur. Sun a kurandum nang tuba kuramun bok, Niryi ebmanto dinyi nirya kunubkwande. 
MRK.13.31	Im amwetam kurande dinyi ab tukwetam kurande dinyi ab nirya kum dankwande bok, Ni eterebmasin uram ara dib kunubkwande deyok aryi, iya kubkwande,” ebmou.
MRK.13.32	Ato ebmou cok, Er Yesus biryi Er miliramnyi nang asi ton ato eterebmou. “A dinyi nirya kunubkwande tum ara ninyi nirya aryi kum bikwaming. Er Imtamnyi Uram eryuryangan nang ababyi kum bikwaming. Ba, Ni Er Imtamnyi mi ababyi kum bikman. Erda, Ni Nai Imtamnyi tentok asi a uki tum bingdur,” eboka eterebmou.
MRK.13.33	“Sunda a dinyi nirya kunubkwande tum ara kum bikmarum ati, diboka kalikdandobdarur,” ebmou. 
MRK.13.34	Ura, Er Yesus biryi kiklina uram doboka Er miliramnyi nang asi ato eboka eterebmou. “Ai damnyi tentok aryi, ‘Ninyi atei binkun,’ tenebmou ura, er arungna nang yuk-yuk asi arukoka sunsi, ‘Ni ninyi atei kubkwan talak ara ato-ato wa irandarur,’ ebdeibmou ura, er ai kalingnanyi bisi, ‘Ni tamuryankwan ati, kanda kalikoka dibde buranurum,’ ebmou. 
MRK.13.35	Ebmou cok, erci, ‘Ati, sunci neiktoto kalikoka dibde bunkwandarur. Sun er ai damnyi arungna nang aryi sun nai tamuryankwamwe tum asi kum bikmai ato, sunbabyi neiktoto Ni tamuryankwan tum asi kum bikwandum. Ati, sunci, ‘Nun nai sintam aryi tamuryankwande do? Lukunda dukduk en aryi tamuryankwande do? Belekuna kobdob aryi tamuryankwande do?’ tenen kalikoka dibde bunkwandarur. 
MRK.13.36	Nira lukdandoka yangani ba, Niryi sunsi wi mabmamunyi asi eibsinyei. 
MRK.13.37	Ati, a ebmasin uram ara ninyi nirya ati, ‘Kalikoka dibde bunkwandarur,’ tenen ati ebman,” eboka Er Yesus biryi Er miliramnyi nang asi eterebmou.
MRK.14.1	Er Yesus biryi Er miliramnyi nang asi sirya kobdob tum deyok eterebmou bok, sun Er Imtamnyi kan ninyi kan noutam kuboka antanirdeirin deyok nang ab sun Musa kerek sengna etereramnyi nang ab aryi, “Er Yesus bisi una kuboka talebibiryi obkwayeb do?” teneboka marmun yibmai. Marmun yibmai ba, weik kwalina si Paskah ab weik kwalina si Bung-bung Ena Kum Roti ab asi kwaliramnyi tum dam kubmou. A weik kwalina tum berekwamou ura, uki bitinyi maberekloboka sun Yahudi yala nang nirya buluboka a kwalina kwalibkwamai. 
MRK.14.2	Ati, sun marmun yibmai nang aryi ato ebdanmai. “Kwalibkwamib tum ara Er Yesus bisi taleboka obibyei. Ninyi ilinto ara Ersi dib teneraming ati, a nang nirya buluboka uram walulum eboka kerebsingnyei,” ebdanmai.
MRK.14.3	Er Yesus ab Er miliramnyi nang ab mutuk si, “Zaitun kon,” aryi kuboka atei si Betania binmai. Binmai ura, ninyi si Simon biryi sunsi du dongobmou ura, sunda er ai asi wekoka yina yinmai. Anyi bira yuma ara susa taleamunyi kuramwe asi, ukuryok ara er susa kum danmou. Er Yesus ab Er miliramnyi nang ab ara er Simon ab tonkwa yina yinmai bok, ner tentok wengyandoka Er Yesus dam tikmou. A ner ara kat tukwe aryi kiknin moyok asi tong teleb me kibdeiamwe moyok asi dubdakoka yanmou. A dikdongobmou tong teleb me ara iya dengna weik dinyi asi kubmou. Kubmou bok, a ner aryi Er Yesus dam yana tikmou ci, erci a moyok kuktaleboka a tong teleb me nirya ara Er Yesus kisok dub asi dikeibmou. 
MRK.14.4	Dikeibmou ba, sun akai bukmai nang ton nang ara sun kanya aryi, “Se, unato ati dengna weik dinyi asi talyi dikeibmar do?” tenebmai. 
MRK.14.5	Ato tenebmai ura, sunci, “A tong teleb me ara yuk nang dekoka dengna ilinto dobdobtibyi ura, sun utotoa kum nang asi bokoka karebtibyi,” tenebmai uca, a ner asi kerebmai. 
MRK.14.6	Kerenmai bok, Er Yesus biryi sunsi ato ebmou. “Taklobdarur se, a ner asi kerebmunyei. A ner aryi kubmanir to ara talyi ati kum kubmanir. Er kubmanir to ara teleb dinyi kubmanir. Ato kubmanir deyok aryi, Ni kanya teleb kubmanir. 
MRK.14.7	Sun bona bon kum nang ara sun ab tonkwa iya kundarur ati, ‘A nang asi karebkub,’ tenebmunyi tum ara sunsi karendarur. Bok, Nira sun ab tonkwa iya kum kunkwamib ati, Nisi karebnindaute tum iya kum kubkwande. 
MRK.14.8	Ati, a ner ara tong teleb me dikeibmanir ara diboka kubmanir. Ninyi din nang ara keil umbura kum dongobmangiryok, tong teleb me asi dingdongoraming to, ninyi aryi Nisi keil umbura dongobkwaning tum dam kubmar ati, a ner aryi diboka kuboka Ni nong asi kiknibminikoka tong teleb me dikeibmanir. 
MRK.14.9	Ati, sunci Nisi kekendarur. Niryi sunsi diboka ebkwinsin. Sunda a ner asi kerebmarum bok, ninyi nirya aryi a ner asi kisal dakwaming. Ara, im dangna tukwe dangna nang nirya aryi Teleb Uram deyok kekebkwaming nang nirya aryi a ner aryi ukubmanir to kekebkwaming. Kekebkwaming ba, sunci a ner aryi ukubmanir to iya teneibkwaming ati, sun yuk nang asi etererbinkwaming,” eboka Er Yesus biryi sun Er ab tonkwa yinmai nang asi eterebmou.
MRK.14.10	Sirya eterebmou ura, Er Yesus bisi miliramunyi Yudas Iskariot bira anabdobmou ci, sun Er Imtamnyi kan ninyi kan noutam kuboka antanirdeirin deyok nang asi binmou. Anyi bira Er Yesus bisi miliramuryok, kikinanyi kibmou ci, sun Er Imtamnyi ai wa in deyok nang dam bindoka “Yesus bisi taleboka obkwayeb,” ebmou. 
MRK.14.11	Ebmou ba, sun Er Imtamnyi ai wa in deyok nang kanya kilkil kubmou ura, sunci er Yudas bisi, “Teleb. Kanci nunsi, ‘Yesus a kunmar,’ eboka eterebsiminyi ba, talebibiryi, co bok dengna weik karebkwankib.” Ebmai ura, er Yudas biryi, “Niryi Er Yesus bisi una tum aryi dobkarebkwan do?” teneboka teleb uki tum ingkiringmou.
MRK.14.12	Mabmai ani, sun Yahudi yala nang aryi kwalibde baramnyi tum si Bung-bung Ena Kum Roti yiramnyi tum berekmou. A kwalina asi uki yuma kobdob tum kuramwe ba, sun Yahudi yala nang aryi “Lukunda ara Paskah kwalibkwayeb,” tenen domba asi oboka yuramnyi. Ara, “Minob ura, Er Imtamnyi biryi leboka nun aibweyabwe asi mutuk Mesir aryi kuboka bobinmou,” tenen Paskah kwaliramnyi. A kwalina asi uki yuma kobdob tum berekmou ura, Er Yesus miliramnyi nang aryi Er Yesus bisi ato eboka asibdenmai. “Nai, kwalina si Paskah ara dantam kwalibkwamab do? ‘Kiknirminingbitibyi,’ tenen asibdenmakib.”
MRK.14.13	Asibdenmai ba, Er Yesus biryi Er miliramnyi nang asi ninyi bitinyi arukoka bokdonokmou. Bokdonokmou ci, sunsi ato ebmou. “Sunda Yerusalem atei birumunyi ura, ninyi tentok ara moyok me kweboka bobmarinyi ab ebdankwamarum. Ebdamunyi ura, sunci anyi bisi milibkwandurum. 
MRK.14.14	Milibdongobmarumunyi ani, a moyok bobmarinyi bira ai wekbici ura, sunbabyi akai wengbindoka er ai damnyi bisi ato ebkwandurum. ‘Nai, kan dukoka don alib ai ara lo kubmar ai asi kanci nunti nuksurum. Ara, nun Du ninyi eterenanyi biryi ebdeibmar to ati ebmanim. Nun Du ab nun Er miliramib nang ab kan dukoka don alib ai asi wekibiryok Paskah kwalibkwayeb ati, “Akai nuksurum,” tenen molobmanim.’ Ato eboka er ai damnyi bisi ato molobkwandurum. 
MRK.14.15	Sirya ebdumunyi ura, erci sunsi, ‘Ur wekdarur. Ni dukoka don alib ai asi eitiba,’ eboka eterebkwansir. Ara, lumun weik ai asi bun sokon co lamna nirya deiboka kiknibminikmang ai asi nuksici ba, kiknirminingmasurumunyi asi, nunda aminda yabyi ura, Paskah kwalibkwamab.” Ato eboka Er Yesus biryi Er milirandei nang bitinyi asi arukoka bokdonokmou.
MRK.14.16	Bokdonokmou ura, sunda Betania atei aryi kuboka Yerusalem atei binmarei. Binmarei ura, Er Yesus biryi sunsi ebmou to kunubmou. Ara, me kweboka bobanmunyi tentok ab ebdanmai ura, erci sunsi dukoka don alib ai eterebmou ura, sunci sun Paskah kwalibkwamai dinyi nirya asi kiknibminikmarei.
MRK.14.17	Kiknibminingmarei ba, inibmou ura, Er Yesus ab Er miliramnyi nang takubaryi ab yandoka eikai asi antaniboka wekmai. 
MRK.14.18	Wekmai ura, sun nirya tonkwa bukmai ci, Paskah kwalibmai. Kwalibmai ci, Er Yesus biryi Er kwityabwe asi, “Kekenindarur. Diboka kunubkwande dinyi asi lak eterebkwinsin. Sunda Ni ab tonkwa bukmab nang asi tentoknyi biryi Nisi kikibkwamanir. Anyi bira Ni ab tonkwa yinmab nang asi tentoknyi biti ebman,” ebmou.
MRK.14.19	Uca, Er miliramnyi nang sun kanya mambul kubmou ba, sunci Ersi, “Se Nai, niryi Kansi kikibkwamakin ati ebmanirim do?” eboka asibdenmai. 
MRK.14.20	Sun yuk-yuk aryi ato eboka asibdenmai uca, Er Yesus biryi sunsi ato ebmou. “Tola kuma, sun Nisi miliranurum nang amolbaryi nang asi tentoknyi biti ebmasin. Ni ab tonkwa neik suwa yangana aryi yibmanimnyi biryi Nisi kikibkwanir. 
MRK.14.21	Sun Er Imtamnyi Uram ermururamnyi nang aryi minob kerek sekamnyi to dib kunubkwande. Ara, sunci Niti eboka ato kerek sekamnyi, ‘Er Ninyi Dankwandanyi biti erdamnyi tentoknyi biryi kikibkwande.’ Sunda Niti eboka kerek sekmai to kunubkwanir bok, erda Nisi kikibkwamaniranyi bira Er Imtamnyi biryi bai donokoka iya wenebkwande. Anyi bisi kum deiante ura, ersi teleb kubte.” Ato eboka Er Yesus biryi Er miliramnyi nang asi er kikibkwamunyi biti ebmou.
MRK.14.22	Ura, Er Yesus ab Er miliramnyi nang ab tonkwa Paskah kwalibmai ci, Er Yesus biryi roti ton dobtalebmou ura, Er Imtamnyi si weik ebmou. Sirya ebmou ura, Erci a roti asi toboka Er miliramnyi nang asi bokeibmou. Bokeibmou ci, Erci sunsi ato ebmou. “A roti ara Ni nong a kunum. Ati, sunci, ‘Nun Du biryi nunti dibkwamar,’ teneiboka sunci a tobmasin roti asi doyibdarur.”
MRK.14.23	Ebmou ba, roti asi sirya doyibmai ura, Er Yesus biryi me yin moyok asi anggur du yung dikdongobmai asi dobtalebmou ci, Er Imtamnyi si weik ebmou. Sirya ebmou ura, Er miliramnyi nang asi ato ebmou, “Ur doboka boboka yibdarur,” ebmou ura, sun nirya doyibmai. 
MRK.14.24	Anggur du yung sirya doyibmai ura, Er Yesus biryi Er miliramnyi nang asi ato ebmou. “A doyibmarum anggur du yung ara Ni ining a kunum. Ni dibnyi ba, Ni ining sakwande. Nira sun ninyi ilinto asi leboka Er Imtamnyi ab murubdeibkwansin ati, Ni dibkwaman, ining saknici asi. Ati, sunci, ‘Nun Du bira nunti dibkwamar,’ tenen teneiboka a anggur du yung asi doyibdarur,” ebmou. 
MRK.14.25	Ba, anggur du yung sirya doyibmai ura, Er Yesus biryi sunsi ato ebmou. “Kekendarur. Nira anggur du yung asi iya kum yibkwaman. Ukura kum doyianyi ani, Er Imtamnyi Iya Erebdobnyi kurur ci, ninyi leboka kalikwansir talak sirya kubci ura, Ni kanya kilkil weik kubnici ba, anggur du yung tubto doyibkwan,” ebmou.
MRK.14.26	Ebmou ura, Er Yesus ab Er miliramnyi nang ab aryi mot seboka Er Imtamnyi si weik ebmai. Sirya ebmai ura, sunda Yerusalem atei aryi anaboka bai ani, mutuk Zaitun kon dam binmai.
MRK.14.27	Banmai ura, Er Yesus biryi Er miliramnyi nang asi, “Sun nirya ara sun kanya dam aryi Niti kankana kuboka Nisi taklobkwanurum. Ba, minob aryi Er Imtamnyi Uram ermururamunyi biryi nunti kerek sekeiamwe to, diba kunubkwamasir. Ara, erci nunti ato eboka kerek sekeamwe,
MRK.14.27	‘Er Imtamnyi biryi ato ebmar, “Niryi domba kalingnanyi bisi obkwan. Ba, erci kalingnanci domba mer nirya ara yuk-yuk binsekwaming,”’ eamwe. 
MRK.14.28	Er Imtamnyi Uram minob bikoka ermururamunyi biryi kerek sekmou to kunubkwansir bok, Nira dibmanyi ani, kam bukoknyi ura, Ni ab sun ab tonkwa tubto kubkwayeb. Ati, kam bukokmanyi ura, Galilea mutuk binmani bok, sunda aminda yankwandarur,” ebmou.
MRK.14.29	Er Yesus biryi Er miliramnyi nang asi ato eboka eterebmou bok, er Petrus biryi, “Nai Du, Kanda ato ebmasirim bok, niryi Kansi kum taklobkwamakin. Nun kwityabwe nirya aryi Kansi taklobkingnyi ababyi, nira Kan ab tonkwa iya kubkwanim,” ebmou. 
MRK.14.30	Ato ebmou bok, Er Yesus biryi Petrus bisi ato ebmou, “Kekenurum. Tola kuma, kanbabyi Nisi taklobkwamanirim. Arub lukunda aryok maka kirim yim uram liki bitinyi kum ngalukabde bok, kanci liki bitinyi winiryi ebtabakoka, ‘Anyi bira ni kum bingnunyi,’ ebkwanirim,” ebmou. 
MRK.14.31	Ato ebmou bok, er Petrus biryi Er Yesus bisi, “Nai, ato tenen kum. Nira Kanti, ‘Anyi bira ni kum bingnunyi,’ kum ebkwamakin. Sun ninyi aryi nibabyi osingnyi bok, nira Kanti ato kum ebkwankin.” Er Petrus biryi ato eboka ebtabak-ebtabak ebmou ba, er kwityabwe nirya aryi Er Yesus bisi neiktoto ebmai.
MRK.14.32	Enmai ci, banmai ani, Er Yesus ab Er miliramnyi nang ab Zaitun kon dam mutuk si Getsemani binmai. Binmai ura, Er Yesus biryi sunsi ato ebmou. “Nira otam bindoka Er Imtamnyi bisi molobkwaman ati, sunda atam dibde buknindarur,” ebmou. 
MRK.14.33	Ebmou ura, Erci Petrus ab Yakobus ab Yohanes ab asi, “Sunda Nisi milibnindarur,” eboka inibdobmou. Ura, mitikanun bai ani, Er Yesus kanya ara mambul weik aryi ilil weik kubkalibmou. 
MRK.14.34	Ati, Erci Er miliramnyi nang winiryi nang asi ato ebmou. “Ni kanya mambul weik kubnir deyok aryi, din kanya deinmanir. Ati, sunda kalikoka atam dibde buknumunyi ba, Ni yuk otam binkun,” ebmou.
MRK.14.35	Ura, Er Yesus mitikanun bau ani, tukwe deici dokoka Er Imtamnyi bisi molonmou. Ura, Erci Er Imtamnyi bisi, “Nai, Kanci Niti, ‘Lebkwan,’ tenebniminyi ura, Kanci a yankwamanir mambul dinyi asi bisik sekdum,” eboka molobmou. 
MRK.14.36	Ebmou cok, Er Imtamnyi bisi ato eboka molobmou, “Nai, Kanda iya mikibnyi kurum ati, Kanci a yankwamanir mambul dinyi asi bisik sekoka lebdeibnurum. Nira ato eboka molobmakin bok, Kan tenebniminyi tok akwe ur da kunubnurur,” ebmou.
MRK.14.37	Ato eboka molobmou ura, Er Yesus tikoka tamuryandoka diramwe uca, Er miliramnyi nang winiryi ara wi mabmai asi eibmou. Ura, kamubdeiboka Petrus bisi ato ebmou. “Ni kwit Simon Petrus se! Unato ati, kan wi mabmarim do? Kiting yakna tentok asi kalikoka dibde buna ara mambul kubmakir do? 
MRK.14.38	Sun wi mana mem. Erda, kalikoka abmun ci, Er Imtamnyi bisi molobdobdarur. Ba, sunci, ‘Mambul dinyi yangasici ura, manmalibibyei,’ tenen Er Imtamnyi bisi, ‘Lebsurum,’ eboka molobdobdarur. Sunda sun kanya dam aryi, ‘Kalikdandobkwanuba,’ tenerandum bok, sun nong mitang kusurur deyok aryi, diboka kum kalikdaute ati, Er Imtamnyi bisi, ‘Kanci nunsi milibsurum,’ eboka molobdandobdarur,” ebmou.
MRK.14.39	Ato eboka sirya kamubdeibmou ura, Er Yesus bira tubto Er yuk otam bindoka Er Imtamnyi bisi molorbinmou. Ura, neik uram eboka Erci yuma eboka molobmou to akwe tubto molobmou. 
MRK.14.40	Liki bitinyi sirya molobmou ura, Erci tikoka tamuboka Er miliramnyi nang asi tubto wi mabmai asi eibmai. Ara, lukunda kubmou aryi, asing elekeiboka buna ikin kubmou ba, wi mablukmai. Asi, Er Yesus biryi sunsi tubto kamubmou ba, sun alyi kubmou ati, Ersi uram ton tamurkarena kum kubmai.
MRK.14.41	Ura, Er Yesus tubto molorbinmou ani, tamuryandoka diramwe uca, Er miliramnyi nang ara tubto wi mabmai asi eibmou. Ura, Er Yesus biryi liki winiryi dinyi sunsi wenebmou. Ara, Erci sunsi ato ebmou, “Sunda wi sul aryi iya manmarum do? Bukokdarur! Mambul tenen dobkun uki dam kubmar. Ba, Ni Ninyi Dasinyi bisi sun malyi nang aryi taleboka obkwamaning. 
MRK.14.42	Ati, sunda bukoka tikokmunyi ba, bankwayeb. Dindarur, Ni kikibkwiniranyi dam a yangar ati, ebdankub,” ebmou.
MRK.14.43	Er Yesus tuba uram enmou bok, Er Yesus miliramnyi nang amolbaryi asi tentok Yudas bira sun dam yanganmou. Ara, Er Yesus ab Er miliramnyi nang ab Getsemani mutuk binmai ura, Yudas bira sun ab tonkwa kum binmai. Erda, “Ni Nai bisi kikibkwan,” tenebmou ci, sun Yahudi yala nang sien nang asi molorbinmou. Molorbinmou ci, sunsi arukmou ba, ya touna doun nang ton co balala doun nang ninyi yubwa mikbaryi buluboka er Yudas bisi milibmai. A nang ara sun Er Imtamnyi kan ninyi kan noutam kuboka antanirdeirin deyok nang ab ton Er Imtamnyi Uram etereramnyi nang ab ton sun Yahudi yala nang atei sien nang aryi bokdonokmai ba, “Er Yesus bisi diboka talebkwayeb,” tenen yanmai.
MRK.14.44	A nang yangana kabul talak ara, Yudas biryi, “Yuknyi bisi kirikoka talebingnyei,” teneboka ersi milibmai nang asi, “‘Nun talebkwamamibinyi bira unanyi da,’ tenena ara niryi eterebkwamasin. Nira nun talebkwamamibinyi ab eibdanimnyi ara, niryi bindoka Ersi iribkwaman. Ni iribninyi bira Er Yesus a kunum. Anyi bisi diboka taleboka bobinkwandarur,” ebmou. 
MRK.14.45	Ebmou ura, er Yudas biryi yandoka Er Yesus ab ebdanmarei ura, erci, “Ni Nai, teleb,” eboka iribdobmou ci, u kunkunukmou. 
MRK.14.46	U kunkunukmou ba, sun talebkwamai nang aryi Er Yesus bisi diboka talebmai. 
MRK.14.47	Talebmai asi, ninyi tentok aryi yu kuboka, “Sunbabyi ton obkwan,” teneboka ya touna dobdobmou ci, ninyi amol asi sekwetebmou. Ara, antanirdeirin sienyi Imam Besar er arungnanyi bisi amol sekwetebmou.
MRK.14.48	Ura, Er Yesus biryi Er talebmai nang asi ato eboka wenebmou. “Se, Nira ninyi onanyi kunun tenebmanurum darib? Sunda unato ati ya touna douboka co balala douboka Nisi talebmanurum do? 
MRK.14.49	Nira Bait Allah ai dam uki mikbaryi kuransiryi lak etereranse talak uca, taleanindaute bok, sunci Nisi kum talebmanindau. Bok, ukuryok iniboka yanmarum ci, sunci Nisi talebmanurum se! Kekeranindarur, sun Er Imtamnyi Uram ermururamnyi nang aryi Niti kerek sekmai to kunubkwamanir ati, sunci Nisi talebmanurum.” Ato eboka Er Yesus biryi sun Ersi diboka talebmai nang asi ebmou. 
MRK.14.50	Sirya talebmai ura, Er miliramnyi nang nirya ara ilil kubmou ba, sun Nai bisi takloboka binsekdobmai. 
MRK.14.51+MRK.14.52	Barsekdonmai ura, kamnyi tentok Er Yesus bisi milibmou asi Er Yesus bisi talebmai nang aryi a kamnyi talebmai. Anyi bira kaluna aryi akubdandobmou asi ongon aling ongobmunyi bisi talebmai ba, erci er akurdan aling asi langakloboka nong baning cung dorbinmou.
MRK.14.53	Ura, sun ya touna doubmai nang ab co balala doubmai nang ab aryi Er Yesus bisi taleboka abiryi, bobinmai. Ara, Er Imtamnyi kan ninyi kan noutam kuboka antanirdeirin sienyi Imam Besar ai bobinmai. Sirya bobinmai ura, sun Yahudi yala nang sien nang nirya bulubmai. Ara, sun Er Imtamnyi kan ninyi kan noutam kuboka antanirdeirin deyok nang ab, ton sun Yahudi yala nang atei sien nang ab, ton sun Er Imtamnyi Uram etereramnyi nang ab aryi, “Uram sisikwayeb,” tenen tonkwa bulubmai. 
MRK.14.54	Bulunmai ura, Petrus bira Er Yesus bisi talebmai nang asi dongtam kuboka dibliliboknin binmou ci, erbabyi antanirdeirin sienyi Imam Besar ai dam wengbinmou. Wengbinmou ura, ai damnyi arungna nang dam kankan bindoka sun ab tonkwa bukoka uk eingmou. Ara, “Ni Nai bisi una kubkwamang do?” tenen er Petrus bira dibde bukmou.
MRK.14.55	Dibde bukmou ura, sun Er Imtamnyi kan ninyi kan noutam kuboka antanirdeirin deyok nang ab ton sun Yahudi yala nang asi uram sengkweten nang yuk nang nirya aryi Er Yesus biti uram sisingmai. Ara, sunci, “Er Yesus bisi obtibyi,” tenebmai ci, tatab-tatab ebdongobkwamai uram asi ingkiringmai bok, Er malyi kuna ton dinyi kum eibmai. 
MRK.14.56	Ninyi ilinto aryi Er Yesus bisi tatab-tatab ebmai bok, tola uram akwe eboka tatab-tatab enmai. Ba, ninyi tentoknyi biryi enmou to ara yukto ebmou ba, tonyi biryi enmou ara neiktoto kum enmai.
MRK.14.57+MRK.14.58	Tatab-tatab enmai cok, ninyi ton nang ara tikoka abiryi, sunbabyi tola ati eboka ato ebmai. “Uki tentok tum aryi nun kekebmoubwe ura, anyi biryi ebman kum dinyi eboka lak eterebmou. Ara, erci Er Imtamnyi biti dama deirin ai asi ina ngilikoka ato ebmou. ‘Akai ara ninyi aryi doamnyi asi Niryi dakeiboka abniryi, uki winiryi tum berekci ura, ninyi aryi dobman kum ai asi Niryi unuboka dobkwan,’ ebmou asi kekebubwe,” ebmai. 
MRK.14.59	Ba, ninyi ton nang aryi ato dinyi enmai asi, bita kum bikmai ati, tonyi biryi enmou to yuknyi biryi ebmou to neiktoto kum ebdanmai.
MRK.14.60	Ato kuboka tatab-tatab enmai asi, sunci Er Yesus malyi kun dinyi ton kum eibmai ura, antanirdeirin sienyi Imam Besar tikokmou. Ura, erci Er Yesus bisi ato ebmou, “Se, Kan uram ton kum tamubkarebkwamasirim do? A nang aryi Kansi tatab-tatab enmaking deyok ara iya malyi deyok ati, kum bikmarim do?” eboka asibdenmou. 
MRK.14.61	Antanirdeirin sienyi Imam Besar ato eboka asibdenmou bok, Er Yesus biryi tamuboka uram ton kum dekeibmou. Ba, anyi antanirdeirin sienyi biryi Ersi tubto ato ebmou, “Kanda Er Imtamnyi biryi bokwetebkounyi bira Ninyi Lemsurumnyi kurum do? Kanda Er Imtamnyi Mi kurum do?” eboka asibdenmou.
MRK.14.62	Uca, Er Yesus biryi ersi, “Dib ebmanirim, Nira anyi a kunum kunun,” ebmou. Ebmou cok, Erci, “Ni Ninyi Dasinyi diboka kunun ati, sunci asing eibkwanurum. Ara, Nira Er Iya Mikibnyi ab tonkwa bukoka kalikwanim ba, sunci Nisi eibkwanurum. Ura, Niryi, ‘Im dangna tukwe dangna nang nirya sun malyi deyok lilibkwan,’ tenen imtam aryi kuboka duwa deici yankwan asi asing eibkwanurum,” ebmou. 
MRK.14.63+MRK.14.64	Er Yesus biryi ato ebmou ba, antanirdeirin sienyi Imam Besar biryi “Se,” teneboka erci er ongobmou aling asi yu yaboka kwiliklobmou. Ura, ato ebmou, “Se, Anyi bira Er Imtamnyi bisi ina ngilikoka ‘Nira Er Imtamnyi biryi bokdonoknounyi a kunum kunun,’ ebmar. Ato eboka Erci Er Imtamnyi si asi yan yanibmar ci, Er malyi kun dinyi ara Erdamnyi biryi sirya lak kibdanmar. Ati, yuk nang aryi Er malyi kun dinyi lak kimna ati ingkiringmab ara takibyi ura, uram dodeibkwayeb,” ebmou. Ura, erci sun yuk sien nang asi, “Sunda tenebmarum ara, Anyi bisi una kubkwayeb tenebmarum do? Sun tenen kanya ton ebdendarur,” eboka asibdenmou. Ba, sun a bulubmai nang nirya aryi ato ebmai, “Anyi bisi obkwayeb,” eboka uram dobdeibmai. 
MRK.14.65	Uram sirya dodeibmai ura, ton nang aryi Er Yesus bisi si maka tulubdeiboka ina ngilikmai. Ina ngilikmai cok, sunci Er Yesus urasin asi aling kalubdeiboka abiryi, taruk inin aryi molong-molong eboka Er Yesus bisi obmai. Obmai cok, sunci Ersi, “Kanda lak kum dinyi bingdumnyi kurum ati, Kanci, ‘Nira, kan si ara anyi biryi onmanirim,’ eboka si sibderum,” eboka obmai. Ato kuboka obkalibmai ura, sun arungna nang aryi yandoka si kankanya deleng-deleng eboka obmai ci, bobinmai.
MRK.14.66	Ura, er Petrus neik ai dam aryi tuba dibde bukmou bok, Er Imtamnyi kan ninyi kan noutam kuboka antanirdeirin sienyi Imam Besar arungna nebnyi tentok aryi er dam yanmou. 
MRK.14.67	A nebnyi aryi dinmou uca, Petrus bira uk eikde bukmou asi eibmou. Ura, erci Petrus bisi, “Se, kanbabyi Nazaretnyi si Yesus bisi milirumnyi bukmarim,” ebmou.
MRK.14.68	Ato ebmou bok, er Petrus biryi a ner asi, “Kum, kan ebmanirim to ara ni walwal,” ebmou. Ura, Petrus biryi, “Lak ebnicei,” tenen kisibdakoka akai bisik bublan dam barou. Ura, maka kirim yim uram ngalukmou.
MRK.14.69	Ura, er arungna nebnyi aryi ersi tubto eibdongobmou ci, sun adikum tikmai nang asi ato ebmou. “Se, anyi bibabyi er talebmangnyi bisi milirutnyi tikmar,” ebmou. 
MRK.14.70	Asi, er Petrus biryi tubto, “Kum, kan ebmanirim to ara ni walwal,” ebmou.
MRK.14.70	Ura, mitikanun bau uca, yuk nang adikum tikmai nang aryi ersi ato ebmai. “Tola kuma, kanda Galilea mutuknyi kurum ati, kanbabyi er Nazaretnyi bisi milirumnyi kurum lak bikmakib,” ebmai.
MRK.14.71	Uca, er Petrus biryi sunsi ato ebmou, “Tola ati ebmanurum. Anyi bira ni kum bingnunyi. Tola ati, ‘Ni bingnun,’ ebtinyi ura, Er Imtamnyi biryi nisi obnute,” ebmou.
MRK.14.72	Ato ebmou ura, maka kirim yim aryi tubto uram ngalukmou. Uram ngalukmou ba, er Petrus bira Er Yesus biryi ersi ebmou to tamuboka kanya teneibmou. Ara, “Se, ara ni Nai biryi ebmou to sirya kunubmanir,” teneboka er Petrus baitam bindoka isin dakei isin dakei engebmou.
MRK.15.1	Ura, sun Yahudi yala nang sien nang aryi belekuna kobdob aryi uram sisikmai ci, sunci Er Yesus deyok ati uram sirya dodeibmai. Ara, sun Er Imtamnyi kan ninyi kan noutam kuboka antanirdeirin deyok nang ab, ton sun Er Imtamnyi Uram etereramnyi nang ab, ton sun yuk sien nang ab tonkwa sisikoka Er Yesus deyok ati uram dodeibmai. Ara, sunci ato eboka dodeibmai, “Anyi bisi tabwe debibyi ura, sun Roma nang weik sienyi amwetam bunanyi si Pilatus dam bobinkwayeb. Ura, nunci er Pilatus bisi ato ebkwayeb, ‘Anyi bira malinyi kurur ati, kanci arukoka “Anyi bisi weneboka obdarur,” ebdum,’ ebkwayeb,” eboka dodeibmai. Ato eboka dobdeibmai uca, sunci Er Yesus bisi tabwe deboka sun Roma nang weik sienyi amwetam bunanyi si Pilatus dam bobinmai. 
MRK.15.2	Sirya bobinmai ura, er Pilatus biryi deyok liliboka Er Yesus bisi ato eboka asibdenmou. “A nang aryi Kansi durungdongonmaking uram ara dib do kum do? Kanda sun Yahudi yala nang weik sienyi kurum do?” eboka asibdenmou. Ba, Er Yesus biryi ersi, “Yo, kanci ebmanirim to a kunum. Niryi yukto kum ebkwaman,” ebmou. 
MRK.15.3	Ato sirya ebmou ura, sun Er Imtamnyi kan ninyi kan noutam kuboka antanirdeirin deyok nang aryi tola ati tatab-tatab eboka yuk dinyi-yuk dinyi ilinto aryi ebmai. 
MRK.15.4	Tatab-tatab enmai ura, Pilatus biryi Er Yesus bisi tubto ato eboka asibdenmou. “A nang aryi deyok ilinto eboka tatab-tatab ebmaking bok, Kanci limdaron uram ton kum dekeibkwamarim do?” eboka asibmou. 
MRK.15.5	Uca, Er Yesus biryi Pilatus bisi uram ton kum tamubdeibmou. Ba, er Pilatus biryi, “Naie, unatoa ati, Erdamnyi libdarona kum kubmar do?” tenebmou.
MRK.15.6	Ura, er Pilatus biryi, “Anyi bira malinyi kum kurur ati, una kuboka lebkwan do?” tenebmou. Tenebmou cok, erci ato tenebmou. “Weik kwalina talak berengnande ba, tabwe deamingnyi tentoknyi bisi lordeiriran. Ara, sun Yahudi yala nang aryi wiboka, ‘Anyi bisi lobdeibsurum,’ eboka sunci wibmanginyi bisi lordeiriran. Ati, ukuryok ara kwalina sirya berekmar ati, niryi sun Yahudi yala nang asi, ‘Unanyi bisi lobdeibkwan do?’ eboka asibkun. Asibnyi uca, sunci ‘Er Yesus bisi lobdeibsurum,’ ebingnyi ura, niryi Er Yesus bisi lobdeibkun,” tenebmou.
MRK.15.7	Ba, a talak aryi ninyi wenen ai dongoamunyi si Barabas a kuramwe. Anyi bira ninyi oamunyi kuramwe. Ara, Yahudi yala nang ilinto aryi bokom-bokom eboka, “Sun Roma nang ara nun atei asi yana arungnansing nang asi yakwetebkwayeb,” eboka buluamiryok, Barabas biryi ninyi oamwe.
MRK.15.8	Ura, kwalina talak sirya berekmou ati, ninyi ilinto aryi buluboka er Pilatus bisi ato eboka molobmai. “Kwalina sirya berekmar ati, kanci kan ukurandim to tabwe debinyi bisi lobdeibsurum,” eboka molobmai. 
MRK.15.9	Ato eboka molobmai ba, er Pilatus biryi sunsi, “Er Yesus bira sun Yahudi yala nang weik sienyi bisi lobdeibkwinsin do?” ebmou. 
MRK.15.10	Ara, erci er kanya aryi ato tenebmou, “Sun Er Imtamnyi kan ninyi kan noutam kuboka antanirdeirin deyok nang ara sun mundu tulubmou ba, ‘Anyi bira malinyi bisi obdeibsutum,’ ebmaning bok, sun yuk nang aryi, ‘Anyi bisi lobdeibsutum,’ ebniting,” tenebmou ci, asibdenmou. 
MRK.15.11	Asibdenmou ura, sun Er Imtamnyi kan ninyi kan noutam kuboka antanirdeirin deyok nang aryi murmurubdanin yibanmai ani, sunci, “‘Barabas bisi lobdeibsurum,’ ebdarur,” ebmai. Uca, sun bulubmai nang nirya aryi, “Barabas bisi lobdeibsurum,” ebmai. 
MRK.15.12	Ato ebmai ba, er Pilatus biryi sunsi, “Ura, anyi bira sunci, ‘Yahudi yala nang weik sienyi,’ ebmanurumnyi bisi niryi una kubkwan do?” eboka asibdenmou. 
MRK.15.13	Uca, sun a bulubmai nang nirya aryi uram weikanun doboka, “Co lase deici laboka bing dakdarur. Ba, dibdur,” ebmai. 
MRK.15.14	Asi, er Pilatus biryi sunsi tubto ato ebmou, “Sunci ato ebmanurum bok, Er malyi deyok ara ni ton kum bikman ati, sunci nisi lak ebnindarur.” Ebmou bok, sun bulubmai nang aryi uram doboka, “Er Yesus bisi co lase deici laboka bing dakdarur,” eboka ebtabak-ebtabak ebmai. 
MRK.15.15	Ebmai ba, er Pilatus biryi, “Niryi, ‘Ur,’ ebne ba, sun bulubmai nang aryi niti, ‘Ei, nun nai,’ tenebkwaning.” Ato tenebmou ci, erci sun bulubmai nang aryi molobmai to kunubmou. Ara, erci Barabas bira, “Lobdeibdarur,” eboka arukmou ura, erci Er Yesus bira, “Lituk-lituk eboka co lase deici likniboka bing dakdarur,” ebmou.
MRK.15.16	Er Pilatus biryi, “Lituk-lituk eboka co lase deici likniboka bing dakdarur,” eboka arukmou ba, sun yin doun nang aryi Er Yesus bisi taleboka er Pilatus ai dam yin doun nang ai asi bowengbinmai. Bowengbinmai ura, sunci sun kwityabwe yuk yin doun nang nirya asi nabmai. 
MRK.15.17	Nabmai ura, sun yin doun nang nirya aryi, “Ina ngilikwayeb,” tenen Er Yesus ongon aling kwiribdeibmai ura, sien nang ongoramingnyi ato aling asi bol bi aling unuboka ongobdeibmai. Sirya ongobdeibmai ura, sunci sien nang kaluramnyi ato dinyi Er kisok asi ongobdeibmai. Ato dinyi ara kisok kaluna diba kuma, erda tiling-tiling aryi kwaniboka Er kisok asi ongobdeibmai. 
MRK.15.18	Ongobdeibmai ura, sunci, “Durukoka wenebkwayeb,” tenen “Ei nun nai teleb, Yahudi yala nang weik sienyi,” ebmai. 
MRK.15.19	Ato ebmai ura, bu kama aryi Er Yesus kisok tam lituk-lituk eboka si maka tulubdeiboka ina ngilikmai. Ina ngilikmai ci, yin doun nang aryi sun kutam ikdongoboka, “Ei nun nai, Kanda nun nai teleb,” ebmai. 
MRK.15.20	Ura, Er Yesus bisi lituk-lituk eboka sunci Ersi dongobdeibmai bol bi aling ara tubto kwiribdeibmai ura, Er ongororamwe aling ongobdeibmai. Ongobdeibmai ura, sunci Er Yesus co lase deici laboka bing dakwamai ati bobinmai.
MRK.15.21	Sun yin doun nang aryi Er Yesus bisi ninyi on dam bobanmai bok, ninyi tentok si Simon bira Kirene ateinyi ab bisik noutumang ebdanmai. Anyi bira Aleksander ab Rufus ab sun nai bira baitam aryi yanganmou asi, sun yin doun nang aryi ersi, “Kanda, Er Yesus bobmar co lase asi bobmilibdum,” eboka arukmai. Ba, Simon biryi Er Yesus bing dakwamai co lase asi bobmilibmou. 
MRK.15.22	Ura, banmai ani, ninyi on dam mutuk si Golgota dam bobinmai. A mutuk si ara nun uram aryi dangubibyi ura, “Ninyi kisok yangkol yok dam,” ebtibyi. 
MRK.15.23	Mutuk Golgota dam sirya yanmai ura, sun yin doun nang aryi Er Yesus bisi u kum danan me anggur du yung ab me talbaliboka karebdenmai. Karebdenmai bok, Erci sunsi, “Kum doyibkwan,” ebmou. 
MRK.15.24	Kum doyibmou ura, sunci Er Yesus bisi co lase deici laboka bing dakoka abiryi, co ikwelebmai. A sirya ukubmai ura, sunci, “Er ongorur aling kwiriblobmab ara unanyi dinyi kibkur do?” eboka keil im sukmai uca, lotok marbinmou keil deici sukmunyi bisi Er Yesus ongoramwe aling karebmai.
MRK.15.25	Ura, kiting deibkatabwe bok, sun yin doun nang aryi Er Yesus bisi co lase deici likniboka bing dakoka abiryi, co ikwelebmai. 
MRK.15.26	Co sirya ikwelebmai ura, sunci lase deici asi, “Sun Yahudi yala nang weik sienyi,” eboka kerek sekdeiboka Er Yesus kisok dub ai asi labdeibmai. Ba, sun a bisik yibanmai nang nirya aryi dibden ura, nukoka, “Ei, Anyi bira a deyok akiryi co lase laboka bing dakmang,” tenen bikwamanung ati, sun yin doun nang aryi ato eboka kerek sekdongobmai. 
MRK.15.27	Ura, sun yin doun nang aryi Er Yesus bisi co lase deici likniboka dakmai ura, yuk nang ninyi bitinyi ara ninyi oandei nang asi neiktoto co lase deici likniboka bing dakmai. Ara, tonyi bira Er Yesus siriktam kuboka ikoka bing dakmai ba, tonyi bira kwanimtam kuboka ikoka dakmai ci, Er Yesus ab tonkwa wenebmai. 
MRK.15.28	Ato kubmai uca, Er Imtamnyi Uram umbura aryi ebdeiamwe to diboka kunubmou. Ara, “Ninyi aryi erda, ‘Sun malyi kun nang ab tonkwa milirandanyi,’ teneramnyi,” eamwe uram kunubmou. 
MRK.15.29	Ura, sun bisik ai yibanmai nang aryi Er Yesus bisi ina ngilingmai. Ara, sunci Ersi ato eboka ina ngilikmai. “Kanda, ‘Er Imtamnyi biti dama deirin ai dakdeiboka uki winiryi aryok tubto dobkwan,’ erumnyi bica! 
MRK.15.30	Kanci bing kwinibkaboka abmin ci, co lase deici aryi yuryarum. Kanci kandamnyi lebdandobdum, se!” enmai.
MRK.15.31	Sun bisik ai yibanmai nang aryi ato eboka ina ngilingmai bok, sun Er Imtamnyi kan ninyi kan noutam kuboka antanirdeirin deyok nang ab sun Er Imtamnyi Uram eteren deyok nang ababyi ato ebdanmai, “Anyi bira yuk nang ara lemdeiramwe asi, Erdamnyi ara kum lemdaronmar,” enmai. 
MRK.15.32	Ato enmai cok, sunci Er Yesus biti ato enmai, “Anyi bira Er Imtamnyi biryi bokdonokmounyi Ninyi Lemsurutnyi kuranci ura, Erdamnyi lebdandiryi co lase deici aryi yuryaci ura, nunci anyi bisi dib tenebkwayeb,” eboka ina ngilikmai. Asi, sun yin doun nang aryi Er Yesus ab tonkwa bing dakmai nang ababyi Er Yesus bisi ina ngilikmarei.
MRK.15.33	Ura, kiting dukduk en yakna amolbaryi kubmou bok, inibmou uca, a mutuk nirya kunuk dakmou. Ani, kiting yalingna kiting yakna winiryi aryi tubto berekmou. 
MRK.15.34	Kiting terebmou ba, Er Yesus biryi uram weikanun doboka ato ebmou,
MRK.15.34	“Eloi, Eloi, lama sabakhtani,” ebmou.
MRK.15.34	Ara, nun uram aryi danguboka en ura ato,
MRK.15.34	“Ni Nai Imtamnyi, Ni Nai Imtamnyi,
MRK.15.34	Kanda Nisi unato ati taklobmanirim do?” eboka dobmou. 
MRK.15.35	Uca, sun dam a tikmai nang aryi kekebmai ci, ato ebmai, “Kekendarur e, Anyi bira Elia bisi nabmar,” ebmai. 
MRK.15.36	Ba, ton yuknyi biryi, “Er Yesus bisi me dinibkwan,” tenen yandoka nutuma dobtaleboka sik me asi toubdongobmou ura, dinibmou. Nutuma ara lai urub asi lumubdeiboka dobwelebmou cok, erci Er Yesus bisi sik me dinibmou. Sirya dinibmou ura, erci sun ina ngilikmai nang asi, “Takdarur se, er Elia biryi yandoka Ersi lebdeibkwamar ati dibde bukwayeb,” ebmou.
MRK.15.37	Ato ebmou ura, Er Yesus biryi uram weikanun dobmou ura, isin dakdobmou.
MRK.15.38	Sirya dibmou ura, Bait Allah ai umbura aryi ilil tenen dinyi kiknibmou. Ara, wilimna dolorkweteramnyi aling asi noutumang kwilikde yuryibinmou. 
MRK.15.39	Ura, sun yin doun nang sienyi biryi Er Yesus dam otam tikoka dinmou aryi Er Yesus dibmou uca, ilil tenen dinyi kubmou ba, “Nai ilil tenen dinyi aca,” tenebmou ura, “Diba, Anyi bira Er Imtamnyi Mi kurur,” ebmou.
MRK.15.40	Ba, Er Yesus dibmou ura, nerabwe mikbaryi ara yuk ai tikoka dinmai. A nerabwe kankan ara Maria Magdalena ab, Salome ab, yuk Maria bira kam nang si Yakobus ab Yoses ab sun kwin kuboka tikmai ci, dinmai. 
MRK.15.41	A nerabwe ara Er Yesus Galilea mutuk kuramwe ura, Ersi miliboka dirniliramnyi nerabwe. Ba tonda, yuk nerabwe ilinto ara Er Yesus ab tonkwa Yerusalem atei binamnyi nerabwe ababyi, yuk ai tikoka a dinyi nirya eibmai. 
MRK.15.42+MRK.15.43	Kunmai ani, inibwe ura, sun Yahudi yala nang aryi wa in kum uki si Sabat tum dam kubmou. Ara, kiknibminingna uki tum tuba kubmou bok, ninyi tentok si Yusuf atei Arimateanyi biryi er Pilatus dam bindoka, “Niryi Er Yesus dibmara tukwi ara keil umbura dam dongorbinkwan,” eboka molobmou. Anyi Yusuf bira sienyi uram sangkweteramunyi kuramuryi, erci Er Imtamnyi Iya Erebdobnyi kurur ci, ninyi leboka kalikwansir talak asi dibde buramunyi kuramwe.
MRK.15.44	Er Yusuf biryi Pilatus bisi molobmou ba, “Naie, Er Yesus sirya dibmar darib?” tenebmou ura, erci sun yin doun nang sienyi bisi asibdenmou, “Dan kiting yakna aryi dibmar do?” eboka asibdenmou. 
MRK.15.45	Uca, sun yin doun nang sienyi biryi Er Yesus dibmou kiting yakna lak ebmou ura, er Pilatus biryi Yusuf bisi, “Er tukwi ara ur doboka keil umbura dongorbirum,” ebmou. 
MRK.15.46	Ura, Yusuf bindoka namin ongon aling asi dekmou ci, Er Yesus dibmou tukwi co lase deici aryi dobkweteboka a namin ongon aling aryi akubdeibmou. Sirya akubdeibmou ura, erci Er Yesus tukwi asi keil umbura dam deibdongobmou. A deirirbinmou keil um ara keil asi teleboka ukamnyi keil um asi deibdongobmou. Deibdongobmou ura, erci a keil bublan bongobdongobnin-bongobdongobnin banmou ani, tirikdongobmou. 
MRK.15.47	A dongorbinmou ura, Maria Magdalena ab, Yoses er kwin Maria ab ara dinmarei bok, er Yusuf biryi Er Yesus dibmoua tukwi asi keil umbura dam deibdongobmou.
MRK.16.1	Mabmai ani, sun Yahudi yala nang aryi wa in kum uki tum asi berekmou ani, kiting sirya wekmou ura, sun Yahudi yala nang aryi wa in kum uki tum sirya bisibmou. Ba, Maria Magdala atei ner ab, Yakobus er kwin si Maria ab, Salome ab aryi, “Nun Du nong asi bindoka lubdeibkwayeb,” teneboka tong teleb co yung asi dekmai. 
MRK.16.2	Ura, mabmai ani, sun Yahudi yala nang yuk uki tum eramnyi tum berekwe ura, belekuna kobdob kubmou ara, a nerabwe aryi Er Yesus tukwi dongobmai keil umbura dam binmai.
MRK.16.3+MRK.16.4	Bisik ai banmai ura, a nerabwe ara ato ebdanin banmai, “Naie, keil bublan tirikna ara weik ati, unanyi biryi bongoboka kukeibkwamasir do?” eboka asibdanin banmai. Ani, damtoto bindoka dirderamnyi uca, bublan keil sirya kuklobmou asi eibmai. Ura, “Naie, una kubmar do?” tenebmai. 
MRK.16.5	Ura, a nerabwe keil umbura wengbindoka diramnyi uca, “Naie,” siriktam lingkwa asi kamnyi tentok bukmou asi asing eibmai. A kamnyi bira kait ongon aling ongobmunyi bisi asing eibmai ura, a nerabwe sun ilil aryi lukdanmai.
MRK.16.6	Ato kuboka lukdanmai bok, a kamnyi biryi sunsi, “A nerabwe, sun ilil kusina mem,” ebmou. Ebmou cok, erci sunsi, “Sunda Er Yesus Nazaret ateinyi bisi co lase deici bing dakmainyi biti ingkiringmarum ara, Erda atam kum eibkwamarum. Sun Du bira dibmou ani, sirya kam bukokmar. Sun Du maibmongwe ai ara olong dem kubmar a, dibdendarur. 
MRK.16.7	Sirya dibdemunyi ura, Er Yesus milinung nang asi bimunyi ura, ato eboka lak ebdarur, ‘Nun Du bira sirya kam bukokmar aryi, Galilea mutuk binmar. Ati, sun Du biryi sirya ebdeibmasou to, sunbabyi Galilea mutuk asi bindoka Er ab ebdankwandarur.’ Sunci ato eboka Er Yesus miliraming nang ab er Petrus bibabyi eterebdarur.” Ato eboka er kamnyi biryi a nerabwe asi eterebmou.
MRK.16.8	Uca, a nerabwe sirim asa birbir eboka keil umbura dam aryi anaboka sun ilil weik aryi bindobmai. Bindobmai ura, sunda ilil weik kubmou ati, sun eibmai dinyi yuk nang asi lak kum ebmai.
MRK.16.9	Er Yesus kam bukokmou uki tum ara Hari Minggu yuma uki tum belekuna kobdob aryi kam bukokmou. Kam bukokmou ura, Er Yesus biryi “Kam bukokman,” eboka Er miliramnyi nang ab ebdanmai. Ara, yuma kobdob ara isa tabaryi wekamwe asi Er Yesus biryi teleb kubdeiamwe ner si Maria Magdala atei ner ab ebdanmarei. 
MRK.16.10+MRK.16.11	Ebdanmarei ura, Magdala atei ner si Maria aryi bindoka Er Yesus miliramnyi nang dam asi, “Nun Du bira sirya kam bukokmar ba, ni ab ebdanmanim,” eboka nukmou. Bindoka nukmou bok, sunci, “Nun Du bira diba dibmou,” tenen tuba engenmai ara, er Maria biryi ebmou uram ara diba kum tenebmai.
MRK.16.12	A sirya ura, Er Yesus bira Er milirandei nang ninyi bitinyi ab ebdanmai. A bitinyi nang ara, atei tam aryi kuboka baitam banmarei asi, bisik noutam aryi ebdanmai cok, sunci Ersi anmalakoka kum bikmarei. Ara, Erci Erdamnyi yuknyi kibdanmou deyok aryi, sunci Ersi anmalakoka kum bikmarei. 
MRK.16.13	Ura, Er Yesus biryi Erdamnyi lak kibdanmou ura, sunci bindoka sun kwityabwe asi, “Nun Du bira kam bukokmar,” eboka nukmarei. Bok, sun kwityabwe aryi a bitinyi nang lak ebmarei uram ara dib kum tenebmai.
MRK.16.14	Ura, sirya kobdob ara Er Yesus biryi, “Ni sirya kam bukokman,” eboka Er miliramnyi nang koklombaryi nang yina yinmai bok, Er Yesus biryi Erdamnyi lak kibdanmou ci, sun ab tonkwa ebdanmai. Ebdanmai cok, Erci sunsi wenebmou. Ara, sun Er Yesus ab ebdanmai nang aryi, “Nun Du bira sirya kam bukokmar,” ebmai bok, sunci ton nang ebmai uram dib kum tenebmai ba, Erci sunsi, “Sun kanya kat deyok aryi, dib tenena mambul kubmasir,” eboka wenebmou.
MRK.16.15	Sirya wenebmou ura, Er Yesus biryi Er miliramnyi nang asi ato ebdeibmou. “Sunda im dangna tukwe dangna mutuk nirya bimunyi ura, ninyi nirya asi Teleb Uram eterebde bindarur. 
MRK.16.16	Sun Nisi dib tenebningnyi nang ara me dongobmunyi ura, Er Imtamnyi biryi lebkwande. Ba, sun Nisi dib kum tenebningnyi nang asi Er Imtamnyi biryi bai donokoka iya wenebkwande.” 
MRK.16.17	Ebmou cok, Er Yesus biryi Er miliramnyi nang asi ato eterebmou. “Sun Nisi dib tenebningnyi nang ara Ni si deici aryi ilil tenen dinyi kiknibkwaming. Ara, Ni si deici aryi isa asi yakdonokwaming. Tonda, sun kum bingnamingnyi uram asi bikoka ebkwaming. 
MRK.16.18	Ba, Nisi dib tenebningnyi nang aryi kwatima asi talebingnyi bok, kum dibkwaming. Ninyi din me asi yibmunyi ababyi, ur kubkwandum. Ura, sunci sun u yiranci nang kisok deici asi sun taruk deibdongobmunyi ura, a nang ara Ni si deici aryi nakibdobkwaming.” Ato eboka Er Yesus bira dibmou ani, kam bukmounyi biryi Er miliramnyi nang asi eterebmou.
MRK.16.19	Ura, Er Yesus bira erebdobmounyi biryi Er miliramnyi nang asi sirya eterebmou ura, Er Imtamnyi mikib aryi Ersi imtam bowelebinmou. Imtam bowelebinmou ura, Er Yesus bira Iya Erebdobnyi kiboka Er Nai Imtamnyi bisi siriktam burbinmou. 
MRK.16.20	Burbinmou ura, Er miliramnyi nang ara anaboka im dangna tukwe dangna mutuk nirya bindoka Teleb Uram eterebde binmai. Eterebde banmai ba, Er Imtamnyi biryi miliboka ilil tenen dinyi kikniramwe. Ara, ninyi nirya aryi Teleb Uram dib tenebkwamnyi ati, Er Imtamnyi biryi miliboka ilil tenen dinyi kikniramwe.
LUK.1.1	Ni Nai Teofilus. Nun Nai Imtamnyi biryi minob ebdeiansou tok ukuryok kunubdeibmou deyok ati kerek sekeibkwinkin. Ara, nun Du Yesus biriman aryi nun kankan dam aryi kunubdeibmou dinyi yuk-yuk ati kerek sekeibkwinkin. Yuk nang ninyi ilinto aryi a deyok ati, “Lak ebkwayeb,” tenen kerek sengna sirya kerek sengdeiriramnyi. 
LUK.1.2	Ara, sun nun Du biryi yuma kobdob aryi kuboka kunuramwe dinyi asi asing eiriramnyi nang ara nun Du uram kunubde ban nang aryi, “Ato-ato dinyi kunuramwe,” eboka lak eramnyi tok liliboka kerek sengdeiriramnyi. 
LUK.1.3	Yuk nang aryi nun Du biryi kunuramwe to liliboka kerek sengdeiriramnyi deyok aryi, nibabyi neiktoto a kunuramwe dinyi nirya asi kerek sekeibman. Ara, nun Du yuma kobdob aryi kuboka kunuramwe dinyi asi busul kuboka ingkirikoka ani, niryi, “A dinyi lilibdeiboka kerek sekdeibkwan,” tenebsiryi, kanda ni nai Teofilus bisi a kerek sengna sekdeibmakin. 
LUK.1.4	Uca, kanci a kerek sengna nukminci bikminyi ura, kanci kankana kum uca, “A etereraning dinyi nirya ara diba,” teneboka bikwandim.
LUK.1.5	Weik sienyi si Herodes biryi sun Yudea mutuk nang asi arungdeiriramwe ba, ninyi si Zakharia ab er ner Elisabet ab a kurandei. Anyi Zakharia bira Er Imtamnyi kan ninyi kan noutam kuboka antanirdeirinanyi kuramwe. Zakharia bira Harun deibdobanyi Abia yalanyi kuramuryi, Abia yala nang wa in tamnyi kuramwe. Ba, er doamwe ner Elisabet bibabyi Er Imtamnyi ai wa inanyi Harun aryi kuboka deibdoba ner kuramwe. 
LUK.1.6	A nang bitinyi ara Er Imtamnyi urasintam aryi teleb dinyi kurandei ci, Er Imtamnyi Uram aryi ukubdarur eramwe to ab erdeiramwe to kunurandei. Ba, malyi kun dinyi ara ton kum kurandei. 
LUK.1.7	Ato kurandei bok, er ner ara mi you ner kuramwe deyok aryi, a nang bitinyi mi ton kum deibdandei asi wise sirya danandei.
LUK.1.8	Ura, uki tentok tum aryi Zakharia wa in tam nang aryi Er Imtamnyi biti ninyi dama deirin ai wa ibmai. Wa inmai ba, Zakharia biryi Er Imtamnyi urasintam asi ninyi dama deirin ai wa in dinyi irbinmou. 
LUK.1.9	Ara, Bait Allah ai ara Er imtamnyi biti ninyi dama deirin ai sil tong teleb dinyi uk darbinkwamangnyi ura, “Unanyi bisi Bait Allah ai wengbindoka sil tong teleb dinyi uk darbinkwamar do?” teneboka keil ila deici ninyi si kerek sekoka im sukne uca, erebwelebnanyi bisi Bait Allah ai wengbindoka wa iramnyi. A ukuramnyi to kuboka im sukmai uca, Zakharia si sekmai tam asi erebwelebmou. 
LUK.1.10	Ba, Zakharia bira Bait Allah ai wengbindoka ani, Er Imtamnyi biti sil tong teleb dinyi uk darbinmou. Er Imtamnyi biti sil tong teleb dinyi uk danmou talak ara Er Imtamnyi Uram keken nang ilinto ara ai dam buluboka wekmai ci, Er Imtamnyi bisi molonmai.
LUK.1.11	Ura, Zakharia biryi wengbindoka diramwe uca, Er Imtamnyi Uram eryuryangananyi yandoka lak kibdanmou ci, tong teleb dinyi uk daramnyi ai siriktam kuboka tikmou asi asing eibmou. 
LUK.1.12	Zakharia biryi anyi bisi asing eibmou ura, lukdandoka er kanya ilil kubmou ba, kanya sirim talebmou. 
LUK.1.13	Ato kubmou bok, Er Imtamnyi Uram eryuryangananyi biryi Zakharia bisi ato ebmou, “Se Zakharia, kan ilil kukina mem! Kanci Er Imtamnyi bisi molorum dinyi ara Er Imtamnyi biryi sirya kekebkou ati, kan ner Elisabet bira mi mundu boboka sal deibkwande. Ba, a deibci mi ara si Yohanes eboka dobkwandum. 
LUK.1.14	A mi deibci ura, kan kanya kilkil ab karyi mitik kum kubkwankir. Neiktoto ninyi ilinto ababyi sun kanya kilkil mitik kum kubkwande. 
LUK.1.15	A mi ara Er Imtamnyi urasintam aryi weiknyi kubdiryok, Er Imtamnyi wa akwe ibde binkwande ba, nebdobci ura, walina talin me ara kum yibkwandur. Tonda, er kwin mundu umbura kubkwande talak aryi kuboka Er Imtamnyi Kanya Roh Kudus aryi ersi langdeibkwande. 
LUK.1.16	Langdeibci ura, erci eterebkwande eterena deib aryi Israel yala nang ilinto asi Er Imtamnyi tam urasin dangubdeibkwande. 
LUK.1.17	Erci Er Imtamnyi Kanya Roh Kudus mikib aryi nabi Elia biryi ilil kum asa etereramwe to kuboka Er Imtamnyi yankwamar asi menekoka bisik yabkwande. Ba, er eterena aryi tubto tamuboka ninyi wise nang aryi sun mabwe nermabwe boukwe kiboka antanibdobkwaming. Ani, tonda, ‘Er Imtamnyi Uram asi sulbalyi kanya bon nang asi danguboka busul kanya bon nang kuraming to deiblilibde kunubting,’ tenen to kubkwaming. Ato kuboka abdiryi kan ner deibkwande mi nebdobci ura, Er Imtamnyi Uram keken nang kobdoba kibdeibkwande,” ebmou.
LUK.1.18	Ato ebmou bok, Zakharia biryi Er Imtamnyi Uram eryuryangananyi bisi, “Ni ab ni ner ab ara sirya wise danumwe. Ukura mi deiraming talak kuma, ati una kubniminyi uca, kan ebmarim uram ara diba tenebkwaman do?” eboka asibdenmou.
LUK.1.19	Uca, Er Imtamnyi Uram eryuryangananyi biryi Zakharia bisi, “Nira Gabriel Er Imtamnyi wa irmilinunyi kunun aryi kansi uram teleb boyankwamakunwe ati, Er Imtamnyi biryi bokwetebmanir ba, kan dam eryuryanman. 
LUK.1.20	Bok, ni ebman uram dib kum tenebmarim ati, kansi diboka ebkwinkin, arub aryi uram kum danankici ani, a nirya ebmanto kunubci tum ara uram botobkwankir,” ebmou.
LUK.1.21	Ai umbura dam uram sisingmarei talak ara uki weik kubmou ba, baitam kunmai ninyi ara, “Ukuca yankur, ukuca yankur,” tenen dibde bukmai asi ola kum yanmou. Ola kum yanmou ura, “Nai, una kunmar do?” tenen aryi sun kanya kankana kubmou. 
LUK.1.22	Asi ai umbura aryi anamtingyau ura, uram kum ebmou ci, taruk aryi uram sisingninto kuboka sunsi, “Ni uram iya kum danmanir,” lak kibmou. Ba, sunci bikmai ara “Bait Allah ai umbura aryi kunumna ton eibmar aryi kunmar,” tenen bikmai.
LUK.1.23	Ura, Zakharia er wa ibde kuramwe ani, er uki sirya ibmou ura, er atei bindobmou. 
LUK.1.24	Bindobmou ura, uki kum kunmarei cok, er ner Elisabet bira mi mundu bobmou. Mi mundu bobmou talak ara wala amubaryi ai dem buramwe ba, ninyi ara er urasin ton kum eiramnyi. 
LUK.1.25	Ba, mi mundu bobmou deyok ati Elisabet biryi ato ebmou ara, “Ni Nai Imtamnyi biryi nisi ilil tenen dinyi kiknibmanir ci, ukuryok Er Imtamnyi biryi teleb tenebnou to aryi mi you dinyi asi ninyi urasin dam aryi kilibkabokmanir ba, mundu bobman,” ebmou.
LUK.1.26	Ura, Elisabet mi boramwe talak ara wala nabaryi dinyi kubmou ba, uki tentok tum aryi Er Imtamnyi biryi Er Uram eryuryangananyi si Gabriel bisi imtam aryi kuboka Galilea mutuk atei si Nazaret dam bokwetebmou. Ara, “Kanci kam ner si Maria dam bindoka Ni uram erbirum,” eboka bokwetebmou. 
LUK.1.27	A kam ner ara ninyi mitika iya ton er dam bardena kum kuramnyi ner kuramwe. A kam ner si Maria bira, “Yusuf dobkwande,” eboka taknubdeiamnyi. Yusuf bira weik sienyi si Daud yalanyi kuramwe. 
LUK.1.28	Ura, Er Imtamnyi Uram eryuryangananyi Maria dam yuryanmou ura, erci, “Telebe, Maria kanda Er Imtamnyi biryi dibdeboka wibkouci kisal dangkurur ner kurum, Er Imtamnyi bira kan ab tonkwa kururum!” ebmou.
LUK.1.29	Er Imtamnyi Uram eryuryangananyi biryi ato ebmou asi, Maria biryi kekebmou ura, lukdanmou ci, “Unatoa ati, ‘Telebe,’ ebmanir do?” tenen aryi er kanya lukmou. 
LUK.1.30	Maria kanya ilil kubmou bok, Er Imtamnyi Uram eryuryangananyi biryi Maria bisi ato ebmou, “Maria, kan kanya teneina bukam kukina mem! Kanda Er Imtamnyi biryi boukwe kiboka kisal dangkurur. 
LUK.1.31	Ati, kanci mi mundu boboka sal deibkwandim. A deibkwandim mi si ara, ‘Yesus,’ eboka dobkwandim! 
LUK.1.32	A deibkwandim Mi ara weik sienyi kibde ba, ‘Er Imtamnyi Iya Weik Erebdobnyi Mi,’ ebkwaming. Er Imtamnyi biryi a Mi asi Er aibwe kisok Daud weik sienyi kuramwe atonyi kibdeibkwande. 
LUK.1.33	Ba, a Mi aryi weik sienyi kibdiryi, Yakub deibdoba Israel yala nang nirya asi iya kalikmurubkwande. Ba, Er Kalingna ara iya kum kum dankwande, erda iya kubkwande,” ebmou.
LUK.1.34	Ato ebmou bok, Maria biryi Imtamnyi Uram eryuryangananyi bisi ato ebmou, “Ato ebmarim bok, nira ninyi ton kum dobse ati, una kuboka mi mundu bobkwan do?” ebmou.
LUK.1.35	Uca, Er Imtamnyi Uram eryuryangananyi biryi Maria bisi ato ebmou, “Er Imtamnyi Kanya Roh Kudus kan dam yuryaci ura, kan kanya dam asi Er Imtamnyi mikib aryi kalubkiriryok wa ibkwankir. Ba, mundu bobkwamarim Mi ara Er Imtamnyi Mi kobdoba aryi malyi kun dinyi mitika ton kum kubkwandanyi ebkwaming,” ebmou. 
LUK.1.36	Ato ebmou cok, tonda ato ebmou, “Tonda diba ati ebman, kan du ner Elisabet bira mi you ner eramnyi asi ukuryok wise deib ababyi mundu bobwe, ara sal mi bobwe. A mundu bobwe talak ara ukura nab wala kibmar. 
LUK.1.37	Ati, Er Imtamnyi bira iya ilil tenen dinyi kiknina ati mikib kurur,” ebmou.
LUK.1.38	Ato ebmou ura, Maria biryi, “Nai, nira diba ni Nai Imtamnyi wa irmilin ner kunun ati, kan ebmarim to nisi ur da kunubnurur,” ebmou. Ato ebmou ura, Er Imtamnyi Uram eryuryangananyi biryi Maria takloboka bindobmou.
LUK.1.39	Uki kuna kum uca, Maria biryi, “Ni du ner Elisabet dirbinkwan,” tenen Nazaret atei aryi kuboka anabdobmou ci, Yehuda mutuk tam binmou. Baramwe ani, Yehuda mutuk asi mutuk dub doramnyi atei tentok asi welebinmou. 
LUK.1.40+LUK.1.41	Binmou ura, Zakharia ai asi wengbinmou. Akai bublan dam tingbindoka, “Teleb,” eboka Elisabet bisi kibdobmou. Ba, Elisabet biryi Maria kibdobmou uram asi kekebmou uca, er mi mundu umbura aryi kweilyakmou asi bikmou. Ba, Elisabet kanya tam ara Er Imtamnyi Kanya Roh Kudus aryi langkarikmou. 
LUK.1.42	Langkarikmou deyok aryi, Elisabet biryi uram weikanun iboka ato ebmou, “Ni weit ner! Er Imtamnyi biryi yuk nerabwe kisal dangdur ara mitikanun kisal dangdur bok, kansi ara weikanun kisal dangkurur. Ani, mundu bobmarim Mi ababyi Er Imtamnyi biryi kisal dangdur,” ebmou. 
LUK.1.43+LUK.1.44	Ato ebmou cok, tubto tonda ato ebmou, “Se, nira una kunun ner ati, ninyi lebkwande Sienyi Er kwin biryi ni diryanmanirim do? Kanci, ‘Teleb,’ eboka kibdobnirim ba, kan uram ni amol um bok wengbaranir uca, diba ati ni mi mundu umbura mi ara er kanya kilkil aryi kweilyakoka merebdande. 
LUK.1.45	Nun Nai Imtamnyi biryi kan dam ebmou to ati kanci, ‘Diba kunubkwamanir,’ tenebmumwe ati, Er Imtamnyi biryi kansi kisal dangkurur,” ebmou.
LUK.1.46+LUK.1.47	Ura, Maria biryi ato eboka mot sebmou,
LUK.1.46+LUK.1.47	“Nira ni kanya dam aryi kilkil weik kunun ci,
LUK.1.46+LUK.1.47	Ni Nai Erebdobnyi bisi si weik eren mot semnun.
LUK.1.46+LUK.1.47	Niryi, ‘Er Imtamnyi bira ni Lemnaninyi kurur,’ tenenun ba,
LUK.1.46+LUK.1.47	ni kanya dam aryi karyi mitik kum kubmanir.
LUK.1.48+LUK.1.49	Nira tukwetam bun ner kunun bok,
LUK.1.48+LUK.1.49	Er Imtamnyi biryi nira Er Uram kunubde ban ner asi dibnilibnou.
LUK.1.48+LUK.1.49	Ati, ukuryok aryi kuboka ninyi ilinto aryi niti ato ebkwaning,
LUK.1.48+LUK.1.49	‘Er Imtamnyi biryi kisal dangdur ner,’ ebkwaning.
LUK.1.48+LUK.1.49	Ukuryok kubde baraming nang ara ato ebkwaning.
LUK.1.48+LUK.1.49	Aminda odei-odei nirya binkwaming nang ababyi ato ebkwaning.
LUK.1.48+LUK.1.49	Er Imtamnyi si ara iya erebdob si kurur.
LUK.1.48+LUK.1.49	Erda Iya Mikibnyi biryi ilil weik tenen dinyi ni dam kunubdeibmanir.
LUK.1.48+LUK.1.49	A deyok aryi, ninyi ilinto aryi niti, ‘Er Imtamnyi biryi kisal dangdur ner,’ ebkwaning.
LUK.1.50	Er Imtamnyi bira bico weik tenerutnyi kurur.
LUK.1.50	Er Uram kunubde ban nang ati Erci bico weik tenerur.
LUK.1.50	Ukuryok kuramingnyi nang kankan ab
LUK.1.50	aminda odei-odei kubkwamingnyi nang kankan ababyi
LUK.1.50	sun Er Imtamnyi biti, ‘Nun Nai,’ tenen nang ati
LUK.1.50	Er Imtamnyi biryi bico weik tenerur.
LUK.1.51	Er Imtamnyi bira Er taruk mikib biriman aryi iya mikib tenen dinyi kikniransou.
LUK.1.51	Sun dub erebdob kanya bon nang aryi tenebdobmangnyi tok, Erci walwal arsinirur.
LUK.1.52	Weik sien nang ara erebdob bun sokon bun nang asi
LUK.1.52	Er Imtamnyi biryi dobkweteboka tukwetam nang kimdeirirur.
LUK.1.52	Ba, sun luknubdongon kanya boramingnyi nang asi Erci ererdeirur.
LUK.1.53	Er Imtamnyi biryi sun kwaning atan nang utotoa kum nang asi teleb dinyi karerur ci, bourdeirirur.
LUK.1.53	Ba, bona bon nang asi Erci, ‘Utotoa kum karebkwansin,’ eboka ur dem yangdonongdur.
LUK.1.54+LUK.1.55	Er Imtamnyi biryi nun aibwe Abraham bisi, ‘Iya milibkwansin,’ eboka ebdeiamwe to, kunubdeibmou.
LUK.1.54+LUK.1.55	Erci nun aibwe Abraham deibdoba nang asi, ‘Iya milibkwansin,’ eboka ebdeiansou to, kunubdeibmou.
LUK.1.54+LUK.1.55	Nun Nai biryi, ‘Bico tenebkwan,’ iya tenerur uca,
LUK.1.54+LUK.1.55	Erci sun Er Uram kunubde ban nang si Israel yala nang asi iya miliransou ani, ukuryok tuba milisurur.”
LUK.1.54+LUK.1.55	Ato eboka Maria biryi mot sebmou.
LUK.1.56	Ura, Maria bira Elisabet ab tonkwa kurandei ara wala bitinyi kum winiryi kum mabmarei ura, erci anaboka er atei tamuboka binmou.
LUK.1.57	Elisabet mundu boamwe ani, deirin talak sirya kubmou ura, mi deyok donmou ani, sal deibmou. 
LUK.1.58	Deibmou ba, er ai dam ninyi ab er duweityabwe malnerabwe ab aryi, “Er Imtamnyi biryi iya bico weik tenen dinyi lak kibmou ci, Elisabet bisi mi karebmar,” en uram kekebmai ba, sunbabyi kanya karyi mitik kum kubmou.
LUK.1.59	Ba, uki inbaryi tum kubmou ura, a nang aryi yanmai ci, “Den bama sekeibibyi ura, a mi si ara er nai si dobyi to, ‘Zakharia,’ eboka dobkwayeb,” tenen ati yanmai. 
LUK.1.60	“Ato kubkwayeb,” tenen yanmai bok, a mi er kwin biryi, “Se mem, ato kuma! Er si ara, ‘Yohanes,’ eboka dobkwanub,” ebmou.
LUK.1.61	Ato ebmou asi, a mi deibmou ati diryanmai ninyi aryi ato ebmai, “A ebmarim to si ara sun duweityabwe si ton kum donung,” ebmai.
LUK.1.62+LUK.1.63	Ebmai cok, a mi er nai bisi taruk aryi, “A mi si ara unanyi eboka dobkwayeb do?” eboka asibdenmai uca, Zakharia biryi keil kerek sengna asi molobmou. Molobmou ba, dobkarebmai ura, erci a keil deici asi, “Er si ara Yohanes eboka dobkwayeb,” eboka sekmou. Asi eibmai ura, sun kanya aryi, “Naie,” tenebmai. 
LUK.1.64	Ura, a talak aryok Zakharia sibambol deneamwe lokmou ci, silalum ababyi lokmou ba, uram ebkaliboka Er Imtamnyi bisi si weik ebmou. 
LUK.1.65	Ato ukubmou deyok aryi, akatei kuramnyi ninyi aryi, “Naie,” tenebmai ba, ilil kubmou ura, a kubmou deyok ara Yudea mutuk dub doramnyi atei nang nirya nukde yibaramnyi. 
LUK.1.66	Ba, a deyok kekeramnyi nang kanya dam aryi, “Naiyabwe, er kwin a mi mundu bobkwamwe ura, Er Imtamnyi biryi ilil tenen dinyi kubde yau ani, arub ababyi ukubde ati, a mi ara aminda una kubkwande mi deibmar da?” tenebmai. Ara, Er Imtamnyi taruk mikib aryi ersi taleboka bobkirikwamwe deyok aryi, ato kuramwe.
LUK.1.67	A talak ara Er Imtamnyi Kanya Roh Kudus aryi a mi er nai Zakharia kanya asi langkarikmou ba, ato eboka mot sebmou,
LUK.1.68	“Er Imtamnyi bira nunda Israel yala nang aryi molonubyi bisi si weik ebkwayeb.
LUK.1.68	Nun Nai biryi nunda Er Uram keken nang asi diryandoka, ‘Lebkwan,’ tenen yanmasir.
LUK.1.68	A deyok aryi, nunci Er si weik ebkwayeb.
LUK.1.69	Er Imtamnyi biryi Er Uram kunubde bananyi si Daud deibdobanyi bisi tikeibmar ci,
LUK.1.69	Ninyi Lebkwansiranyi Iya Mikibnyi bisi karebmasir.
LUK.1.70	Ara, Er Imtamnyi biryi minob uca Erci wiboka uram ebdeibmaci to lak etereramnyi nang biriman aryi ebdeiansou to,
LUK.1.70	‘Lemsina dinyi karebkwansin,’ eboka ebdeiansou to,
LUK.1.70	Nun Nai biryi sirya kunubdeibmasir.
LUK.1.71	Erci, ‘Sun mar oransingnyi nang asi muna kibdongobniryok, lebkwansin,’ eansou.
LUK.1.71	Tonda, ‘Sunsi yu boboka bimsa yariransing nang dam asi muna kibdongobniryok, lebkwansin,’ eansou.
LUK.1.72	Ara, nun aibweyabwe asi, ‘Bico tenebkwan,’ eboka ebdeiamwe to lak kibkwamwe ati,
LUK.1.72	Er Imtamnyi biryi lemsin dinyi karebmasir.
LUK.1.72	Tonda, nun Nai biryi, ‘Minob mururdeirin uram karebmase asi teneibniryok, kunubde binkwan,’ tenen
LUK.1.72	‘Eblobman kum uram kunubdeibkwan,’ tenen
LUK.1.72	Nun Nai biryi lemsin dinyi karebmasir.
LUK.1.73+LUK.1.74	Ara, Er Imtamnyi biryi uram ebdarabmou ci, nun aibwe Abraham bisi diboka ebdeibmou to, sirya kunubdeibmasir.
LUK.1.73+LUK.1.74	Ara, ‘Sun mar ordana nang asi muna kibdongobniryok, lebdeibkwansir,’ ebmou to, kunubdeibmasir.
LUK.1.73+LUK.1.74	Tonda, ‘Sunci ilil kuna kum uca Nira Imtamnyi si weik ebde binkwandum,’ ebmou to, kunubdeibmasir.
LUK.1.75	Ati, Er Imtamnyi biryi nunti, ‘Sun kam kuramingnyi talak nirya asi busul kuboka Ni Uram kunubde binkwanung,’ tenen lemsin dinyi karebmasir.
LUK.1.75	Tonda, Erci, ‘Nira Imtamnyi urasintam aryi teleb dinyi akwe kubkwanung,’ tenen Er uram ebdeibsou asi kunubdeibmasir.
LUK.1.76	Ura, kanda ni mi ara sirya nebdobminyi ura, kanda Ninyi Lebkwandanyi Iya Erebdobnyi biti menekmin cok,
LUK.1.76	‘Er Iya Erebdobnyi yankwamasir ati, sunci sun kanya dam kiknibdeiboka Ersi kibdobdarur,’ ebkwandim.
LUK.1.76	A deyok aryi, ninyi aryi kanti, ‘Er Imtamnyi Erebdobnyi Uram ebdeibmaca bobananyi,’ eboka nabkwanking.
LUK.1.77	Kanci ato kuboka Er Imtamnyi Uram keken nang asi, ‘Er Imtamnyi biryi lebde binkwansurur,’ eboka lak eterebkwandim.
LUK.1.77	Ara, ‘Er Imtamnyi biryi sun malyi kun dinyi kilibkwansir biriman aryi lebdeibkwansir,’ eboka lak eterebkwandim.
LUK.1.78	Nun Nai Imtamnyi ara nunti iya bico tenesurur.
LUK.1.78	A deyok aryi, ninyi berengdeirisinanyi imtam aryi kuboka yuryankwamasir.
LUK.1.78	A yuryankwamasiranyi bira belekuna kiting urukoka milil ararkarerande atonyi kuboka yuryankwamasir.
LUK.1.79	Kiting anamyandoka milil ararkarerande ato kubdiryok,
LUK.1.79	Erci Er milil biriman aryi sun kunuk umbura kuramingnyi nang asi berekeibkwande.
LUK.1.79	Ara, sun, ‘Din dinyi dobdobibyei,’ tenen ilil kanya bon nang asi berekeibkwande.
LUK.1.79	Berekeibsiryok, Erci nunsi teleb bisik eterebkwansir.
LUK.1.79	Ara, ‘Ato-ato kubmunyi ura, Er Imtamnyi biryi antanirdeirisin dinyi karebkwansir,’ ebkwansir.” Ato eboka Zakharia biryi mot sebmou.
LUK.1.80	Ura, Zakharia ab Elisabet ab aryi deibmarei mi si Yohanes bira nong nebdongobnin baramuryi er kanya dam aryi mikib kibdongobnin baramwe. Ba, erda ninyi kun kum mutuk kuramwe ani, Israel yala nang kankan dam yandoka erdamnyi lak kimdaryanmou.
LUK.2.1	Er Yesus deibkwabmou talak aryi Roma weik sienyi Kaisar Agustus biryi er kalingnamwe mutuk nang nirya asi, “Si dongoryandarur!” eboka uram dobkwetebmou. 
LUK.2.2	A ninyi si kerek sengna ara Kaisar amwetam bunanyi si Kirenius bira Siria mutuk Erebdobnyi kuramwe talak aryi yuma kobdob kerek sekalibmai. 
LUK.2.3	Ba, ninyi nirya bindoka sun atei yuk-yuk si dongordarbinmai. 
LUK.2.4	Ato aryi neiktoto, Yusuf bibabyi Galilea mutuk atei Nazaret aryi kuboka Yudea mutuk, atei si Betlehem minob weik sienyi si Daud kuramwe atei binmou. Yusuf bira weik sienyi Daud deibdoba yalanyi kuramwe deyok aryi, Betlehem atei dam sun si dongordarbinmarei ci, welebinmarei. 
LUK.2.5	Yusuf erti taknubdeiamnyi ner si Maria bira mi mundu bobmou cok, “Tonkwa si dongobkwanim,” tenen welebinmarei. 
LUK.2.6+LUK.2.7	Akatei dam ara ninyi ilinto yanmai ci, akatei doramnyi ai nirya libmai deyok aryi, bisam dei ai mabmarei. Ura, Maria mi deirin uki tum sirya kubmou. Ba, Maria biryi ko mi ara sal deibmou ura, kaluna aryi akuboka domba yina deirin co sangkol umbura asi mabdeibmou.
LUK.2.8	Er Yesus deibmou tum lukunda aryi domba kalingna nang ara domba mol kwamna dam mutuk kalikde kunmai. 
LUK.2.9	Bok, asing kublabum ena aryi Er Imtamnyi Uram eryuryangananyi sun dam tingyanmou. Ura, imtam aryi kuboka sinarya sun dam milil arabkarebmou ba, sun kanya ilil mitik kum kubmou. 
LUK.2.10	Ato kubmou bok, Er Imtamnyi Uram eryuryangananyi biryi sunsi ato ebmou, “Sun ilil kusina mem! Nira sun ninyi nirya ati sun kanya kilkil kusin uram sun dam eryuryanmasin. 
LUK.2.11	Arub tum ara sun Lemsina Weik Sienyi Kristus sun Du, Daud atei si Betlehem deibmar. Ara, ato kuboka deibmar asi asing eibkwamarum. 
LUK.2.12	Sunci, ‘A Mi alok dib nun Lemsina Sienyi kurur,’ tenen bikwandum ara sunci Betlehem atei bindoka, a Mi alok ara kain aryi akuboka domba yina deirin co sangkol umbura mabdeibmaci asi asing eibkwamarum,” ebmou. 
LUK.2.13	A sirya ebmou ura, asing kublabum ena aryi Er Imtamnyi yin doun nang ilinto yuryanmai ba, Er Imtamnyi Uram eryuryangananyi minob yanmounyi ab tonkwa antaniboka lak kibdanmai ci, Er Imtamnyi bisi kisal dakoka si weik erebmai. 
LUK.2.14	Ara, ato kuboka ebmai, “Er Imtamnyi erebdob ai kurutnyi bisi si weik erebkwayeb. Tukwetam nang asi Erci teleb tenebci nang ati antanin dinyi karerur,” eboka mot sebmai. 
LUK.2.15	Er Imtamnyi yin doun nang aryi domba kalingna nang takloboka imtam sirya tamuboka welebindobmai. Ura, domba kalingna nang sun mamun aryi ato ebdanmai, “Ni kwityabwe, Er Imtamnyi biryi Betlehem atei dam kunubmar dinyi nun dam ebmar asi dirbinkub ati anabkwayeb,” ebdanmai. 
LUK.2.16	Ura, domba kalingna nang ola anaboka dirbinmai. Barabyi ani, deiboka bukmarei ai bindoka diramnyi uca, Yusuf ab Maria ab a Mi alok ara domba yina deirin co sangkol umbura maibdeibmarei asi asing eibmai. 
LUK.2.17	Er Yesus alok sirya bindoka eibmai ura, domba kalingna nang asi Er Imtamnyi biryi a Mi deyok ati sun dam ebmou to asi Yusuf ab Maria ab yuk nang ababyi asi nukmai. 
LUK.2.18	Ba, domba kalingna nang aryi nukmai dinyi kekebmai nang nirya ara sun ilil kubmou ba, “Naie,” tenebmai. 
LUK.2.19	Bok, Maria bira a kubmou dinyi nirya ara kanya tam boboka kanya teneiramwe. 
LUK.2.20	Bisam domba kalingna nang ara sirya bindoka dibdenmai ci, tubto tamuboka sun tub kuramnyi mutuk dam tamurbinmai. Banmai ura, sun kanya kilkil aryi Er Imtamnyi si weik eren mot sebnin, Er Imtamnyi bisi kibnin binmai. Ara, Er Imtamnyi Uram eryuryangananyi biryi sun dam ebmou ba, kekebmai to nirya kunubmou asi, asing eibmai deyok aryi, sun kanya karyi asa tamurbinmai.
LUK.2.21	Er Yesus deibmou talak kunmai ani, uki inbaryi tum berekmou ura, Er Imtamnyi biryi minob Musa bisi, “Sunci sal mabwe deibmunyi ura, uki inbaryi tum ara a mi den bama sekwandarur,” eamwe to kuboka Er Yesus den bama sekmai. Sekmai ura, Er si ara, “Yesus,” eboka dobmai. A si ara Er Imtamnyi Uram eryuryangananyi biryi Er kwin mundu bona kum kubmou talak aryi ebkareamwe si asi dobmai.
LUK.2.22	Musa kerek sengna aryi, “Mi deibde ba, sirya deibci ura, ato kubkwandarur,” eboka kerek sekeiamwe to aryi a uki tum sirya kubmou. Ura, a mi boboka atei Yerusalem dam bobindoka Er Imtamnyi taruk dam deibkarebmarei. 
LUK.2.23	Ara, Er Imtamnyi biryi Musa kerek sengna umbura aryi,
LUK.2.23	“Ko mabwe deibmunyi nirya ara Er Imtamnyi biti deibkarebdarur,” eamwe ba, ato kuramnyi. 
LUK.2.24	Tonda, Er Imtamnyi biryi Musa kerek sengna umbura aryi ato eboka kerek sekdeiamwe,
LUK.2.24	“Sunci maka si tekukur yim ton ner ton boyankwandarur! A maka kum kubci ura, emnanyi kubul asi bitinyi boyamunyi ba, Er Imtamnyi kan ninyi kan noutam kuboka antanirdeirin nang aryi uk dabkwanung,” ebdeiamwe to kunuboka bobinmarei. 
LUK.2.24	Minob uca, Er Imtamnyi biryi Er Uram keken nang asi, “Aminda sun Lebkwansir Sienyi karebkwansin,” eramwe uram kunubmou.
LUK.2.25	A talak aryi ninyi tentok si Simeon, atei si Yerusalem dam kuramwe. Erda teleb kanya akwe boboka Er Imtamnyi Uram kekeramwe to tuba-tuba kunuramwe. Tonda, Er Imtamnyi biryi Israel yala nang asi, “Kristus ninyi leboka kalingna Weik Sienyi bokwetebkwansin,” ebdeiamwe talak ati dibde buramwe. 
LUK.2.26	Ba, Er Imtamnyi Kanya Roh Kudus er dam iya kuramuryi, “Minob kum dibkwandim!” Er Imtamnyi biryi, “‘Kristus ninyi leboka kalikwande Weik Sienyi,’ eboka tikeibunyi karebsici ba, asing eibmin cok, dibkwandim,” eamwe. 
LUK.2.27	Ba, dibde buramwe ani, uki tentok tum aryi Er Imtamnyi Kanya Roh Kudus aryi iniboboka, Bait Allah ai ara Er Imtamnyi biti ninyi dama deirin ai bowengbinmou. Asi, Er Yesus mitik talak uca, Yusuf ab Maria ab aryi, Er Imtamnyi biti ninyi dama deirin ai bowengbinmarei. Ara, minob uca Er Imtamnyi biryi, “Ko mi deibmunyi ura, Ni ai dam boyandoka Nisi sun mabwe dama dengyangankwandarur,” eboka Musa deici ebdeiamwe ba, kerek sekeiamwe to kunuboka bobinmarei. 
LUK.2.28	Bobinmarei ura, Simeon biryi a Mi alok doboka iribdobmou ci, Er Imtamnyi si weik eren mot sebmou.
LUK.2.29+LUK.2.30	“Ukuryok ara Nai Imtamnyi Kan eamumwe to sirya kunubde ba, ni asing kobdob aryi Kanci Lemna Sienyi sirya karebsirima eibman deyok aryi, ni Kan wa irmilikinanyi teleb aryi ur da dibnun.
LUK.2.31	Kanci, im dangna tukwe dangna nang urasin dam aryi
LUK.2.31	Kristus ninyi leboka kalingna Weik Sienyi eboka kiknibdeibumnyi bira kiting sinarya aryi berekmari ba, bisik eiraming.
LUK.2.31	Erda atonyi karebmasirim deyok aryi, Yahudi yala nang kuma aryi Kan dam yangan bisik bikwaming.
LUK.2.32	Ba, Kristus ninyi lemna Weik Sienyi karebmasirim deyok aryi, Kan Uram keken nang Israel yala nang si asi erebdeibkwaming,” eboka mot sebmou.
LUK.2.33	Asi, A Mi Er nai Er kwin aryi Simeon ebmou uram kekebmarei ura, sun ilil kubmou ba, “Naie,” tenebmarei. 
LUK.2.34	Ura, Simeon biryi sunsi kisal dangmou ci, A Mi Er kwin Maria bisi ato ebmou, “‘A Mi aryi Israel yala nang ilinto asi ton yubwa ara obci ura, ton yubwa ara lebdeibkwande,’ tenen Er Imtamnyi biryi wibdeibwe. Er Imtamnyi biryi a Mi ara sisa atonyi deibwe bok, ninyi ilinto aryi Er Uram asi dib tenena kum uca, yan yanibkwaming. 
LUK.2.35	Ani, ato kubci ba, sun teneramingnyi kanya lak ebkwaming. Ba, Maria kan kanya asi ya urub lungnande to kubkwankir,” ebmou.
LUK.2.36	Ba, a talak aryok akai dam ara ner tentok si Hana kunmou. A ner ara Er Imtamnyi Uram ebdeibmaca boban ner kuramwe. Erda Asyer deibdobanyi si Fanuel nebnyi kuramwe. A ner ara iya sirya wise danamwe. Ninyi doamwe ara er akenyi ab kunmarei talak ara kwalina tabaryok kubmarei cok, er akenyi diamwe. 
LUK.2.37	Ba, sulyi ner kuramwe talak ara er kwalina delapan puluh empat baryi kwaliamwe. Erda Bait Allah ai ara ton tanglona kum kuramwe, tuba-tuba kitingtam lukunda Er Imtamnyi bisi si weik erbaramuryi kwaning si teboka molorbaramwe. 
LUK.2.38	Ba, a uki tum ababyi akai dam yandoka Er Imtamnyi bisi si weik enmou ci, a Mi deyok ati, “Yerusalem atei nang ab Israel yala nang nirya ab aryi, Er Imtamnyi biryi, ‘Ninyi Lebkwansir Weik Sienyi karebkwansin,’ eamwe uki tum ara una talak kunubkwande do?” tenen dibde buramnyi nang ati ebkarebmou.
LUK.2.39	Yusuf ab Maria ab aryi Er Imtamnyi biryi Musa kerek sengna umbura aryi ebdeiamwe uram nirya kunubmarei ura, sun kurandei atei Galilea mutuk atei si Nazaret tamuboka binmarei 
LUK.2.40	A Mi ara nong nebdongobnin kanya kibtabaknin binmou ura, bingna dinyi ababyi langkarikmou. Ba, Er Imtamnyi biryi Ersi boukwe kiboka kisal dangnamwe.
LUK.2.41	Kwalina o kwali o kwali baramnya nirya ara sun Yahudi yala nang weik kwalina uki tum si Paskah kubne ura, Er Yesus Er nai Er kwin ara atei Yerusalem dam barandei. 
LUK.2.42	Weik kwalina uki tum kubne ura, a tub barandei to aryi Er Yesus kwalina amolbaryi kubmou ura, Er nai Er kwin ab tonkwa Yerusalem atei dam binmai. 
LUK.2.43	Kwalina uki sirya kum danmou ura, Er nai Er kwin ara anaboka sun atei baronmarei ura, Er Yesus bira sun kum bikmarei bok, Yerusalem atei dam tuba kuronmou. 
LUK.2.44	Er nai Er kwin aryi, “Tonkwa baronmab nang kankan banmar,” tenebmarei. Uca, a uki tum berekmou nirya tonkwa kum banmai ura, sun ai ninyi ab sun ninyi bun ab nirya asi asibdenin yibinmarei. 
LUK.2.45	Ingkiringmarei ani, Er Yesus kum eibmarei ura, Yerusalem atei tam tubto tamuboka ingkiringbinmarei. 
LUK.2.46	Uki winiryi tum aryi Er Yesus bira Bait Allah ai ara Er Imtamnyi biti ninyi dama deirin ai kunmou asi eibmarei. Er Yesus bira Er Imtamnyi Uram bikdob bingnamnyi nang kankan asi bukmou ci, sun enmai uram kekebne ura, sunsi asibde-asibde kimou. 
LUK.2.47	Ba, akai dam buluboka wekmai ci, kekenmai nang aryi, Er Yesus bingna dinyi ab Erci uram dengdeirinmou dinyi asi kekenmai nang aryi, “A mi Er kwalina ara ukuryok amolbaryi asi bingna dinyi nirya bingdur aryok se nai e,” tenenmai. 
LUK.2.48	Ba, Er nai Er kwin aryi eibmarei ura, sun kanya aryi, “Se Nai kobe, akai dam kunmo asi ingkiringnunum,” tenebmarei. Ura, Er kwin biryi Ersi, “A mi, a ukubmarim to ara unatoa ati kubmarim do? Nun Kan nai Kan kwin mambul kanya boboka ingkiringdonmakununum,” ebmou.
LUK.2.49	Asi Er Yesus biryi sunsi ato ebmou, “Sun unatoa ati Nisi ingkiringnururum do? Ni Nai kobdoba ai dam kunkwamanuna ara sun kum bingnururum darib?” ebmou. 
LUK.2.50	Bok, sunci Er Yesus ebmou uram ara, “Ato ati ebmasir,” kum tenebmarei.
LUK.2.51	Ura, Er Yesus ab Er nai Er kwin ab tonkwa anabdobmai ci, Nazaret atei bindobmai. A bindoka kuramnyi ura, sun uram ebne tok, kekeboka kunuramwe. Ba, Er kwin bira a talak kuramwe dinyi nirya ara kanya tam akwe boramwe. 
LUK.2.52	Ba, Er Yesus bira nong nebdongobnin, kanya kibdongobnin bingna dinyi biktabaknin baramwe ura, Er Imtamnyi babyi ninyi babyi boukwe kiboka kisal dangnamnyi.
LUK.3.1	Roma weik sienyi Kaisar Tiberias kalingnamwe talak kwalina kisok lubaryi kubmou. Ba, er amwetam bun weik nang ara Pontius Pilatus bira Yudea weik atei Erebdobnyi kuramwe ba, Herodes bira Galilea mutuk weik sienyi kuramwe. Ba, Herodes weit Filipus bira Iturea mutuk ab Trakhonitis mutuk ab weik sienyi kuramwe ba, Lisanias bira Abilene mutuk weik sienyi kuramwe. 
LUK.3.2	A talak ara Hanas bira Er Imtamnyi kan ninyi kan noutam kuboka antanirdeirin sienyi tuba kuramwe. Bok, Roma nang aryi Kayafas unubmai talak aryi, ninyi kun kum mutuk dam aryi Er Imtamnyi biryi Zakharia mi Yohanes bisi, “Ni Uram etererbirum,” eboka tikeibmou. 
LUK.3.3	Ato eboka tikeibmou deyok aryi, Yohanes biryi me Yordan duman mutuk dam yandoka Er Imtamnyi Uram ebde yibaramwe ura, uram ara ato ebde yibaramwe. “Er Imtamnyi biryi sun malyi kun dinyi kilibkwansir ati, sun malyi tenendarur dinyi takmun ci, Er Imtamnyi kanya asi teleb kurdeirin dinyi akwe kunubmun cok, sun baramnang, ‘Me dongobkwansir,’ tenen bobde yandarur,” eboka etereramwe. 
LUK.3.4	Er Imtamnyi Uram ebdeibmaca bobaramunyi si Yesaya biryi Yohanes deyok ati kunubdeiboka kerek sekdeiamwe to ara ato,
LUK.3.4	“Kekerandarur. Ninyi tentok aryi ninyi kun kum mutuk kurandiryi uram dobde yibinkirikwandur. Ato kubdiryi nun Nai Imtamnyi biryi, ‘Ninyi lebkwande Weik Sienyi,’ eboka bokwetebkwandanyi biti bisik udikum yabde menekwandur.
LUK.3.5	Yabde menekdiryi daki wekanci mutuk ara tukwe dongoboka bitabdeibkwandur. Ba, ereboka bukanci mutuk kon ab tukwetam bukanci mutuk kon ab nirya daraboka lilibkwandur. Ba, kwatima kun ato kuranci bisik ara urya otokoka lilibkwandur. Ba, yim bibikoka ingirdaranci mutuk ara neik dikum akwe kibdeibkwandur.
LUK.3.6	Ba, ato kuboka lilibdeibci asi ninyi nirya aryi Er Imtamnyi biryi Ninyi Lebkwande Weik Sienyi bokwetebci asi asing eibkwaming,” eboka uram doramwe. 
LUK.3.7	Ato ebmou cok, “Yohanes biryi me dongobkwansir,” tenen er dam yanmai nang asi, “Se, sunda kwatima tok aryi iniboka mabmaci ani, ninyi talyi yibangnyi asi si torande ato kundarur nang! Unanyi biryi sunsi, ‘Aminda Er Imtamnyi biryi iya wenebkwande wenena ara sunbabyi wenebsicei, ati Yohanes dam bindobmunyi ba, erci me dongobsurur,’ ebmasiri ba, ilil ati cungyanmarum do? 
LUK.3.8	Sunci wenebsicei tenebmunyi ura, ato kubdarur. Sunci sun malyi tenendarur dinyi takmun ci, Er Imtamnyi kanya asi teleb kurdeirin dinyi akwe kunubmun cok, du teleb dinyi lak kibdamun ci, sun baramnang aryi, ‘Me dongobkwansir,’ tenen bobde yandamunyi ba, sisa deibkwansir. Ati, sun kanya tam aryi, ‘Nunda, nun aibwe Abraham deibdoba aryi yal dangna nang kunub ati, aminda ara Er Imtamnyi biryi iya wenebkwande tum ara nunda kum wenebkwansir,’ tenen kum! Niryi sunsi diboka ebkwinsin ara Er Imtamnyi biryi anda kurdarur keil asi Abraham Er Imtamnyi bisi diboka teneboka kunuramunyi mabwe nermabwe kibdeibkwamote! Ati, sunbabyi Erci Imtamnyi bisi dib teneboka kunubkwandarur! 
LUK.3.9	Er Imtamnyi bira du moun kum co deyok ara kweboka uk buk ilinto angmaci asi dabkwamingiryi, ya kala ya kiknibdeiboka buraming atonyi kurur,” Yohanes biryi ato ebmou. 
LUK.3.10	Ato ebmou ura, ninyi ilinto aryi ersi asibdenmai, “Ato ebmarim ura, una kubdobkwanub do?” eboka asibdenmai. 
LUK.3.11	Asi Yohanes biryi, “Unanyi biryi ongon aling bitinyi ongoranci ura, ongon aling ton kum ongororamingnyi nang ati kwiribdeibdarur. Ba, yina weikto kubmarinyi bira yina ton kum yibmangnyi nang ati karebkwandarur!” ebmou. 
LUK.3.12	A yanmai nang kankan ara, “Roma weik sienyi Kaisar biti pajak dengna karebdarur,” eboka molormiliramnyi nang ababyi, “Me dongobkwansir,” eboka yanmai nang aryi Yohanes bisi asibdenmai, “Nun Eteresurumnyi, nunda una kubdobkwanub do?” eboka asibdenmai. 
LUK.3.13	Uca, Yohanes biryi, “Sunci, dengna luluboka molona mem, erda weik nang aryi ebdeiamingnyi to akwe kuboka molobkwandarur!” ebmou. 
LUK.3.14	Ba, yin doun nang ababyi neiktoto kuboka asibdenmai, “Ba, nai, nunda una kubdobkwanub do?” eboka asibdenmai uca, Yohanes biryi sunsi ato ebmou, “Sunci, yuk nang asi, ‘Obkwinkin ati dengna ola karebnurum!’ eboka don dinyi ab, ‘Weik sienyi bisi erbinkwinkin ati dengna ola karebnurum!’ eboka don dinyi ab ara mem! Erda sunti kareransingnyi dengna a teleb doronkwandarur!” ebmou.
LUK.3.15	Ato ebmou ba, Yohanes eterenmou uram, kekenmai nang ilinto ara Er Imtamnyi Uram ebdeibmaci to lak etereramnyi nang aryi, “Kristus ninyi leboka kalingna Weik Sienyi yankwande,” eboka kerek sekdeiamnyi ati kalikoka dibde buramnyi nang aryi sun kanya dam asibdanmai, “Anyi bira Kristus ninyi lebkwansir Weik Sienyi a kunum yandoka eterenmasir do?” eboka asibdanmai. 
LUK.3.16	Ato eboka asibdanmai deyok aryi, Yohanes biryi uram doboka a ninyi nirya asi ato ebmou, “Nira, sun dibde bundarutnyi kuma. Erda nira sunsi me sirik dem aryi me dongoransin bok, Er Iya Mikibnyi kobdob ni aminda yankwandanyi bisi Er yan karuk tabwe ababyi niryi kikiman lobman kumnyi. Erci me dongobkwansir ara Er Imtamnyi Kanya Roh Kudus sun kanya dam dongobsici ura, uk buk ato aryi sun Er Iya Mikibnyi bisi dib tenen nang sun malyi kun dinyi bitabdeibkwansir ba, Er Iya Mikibnyi bisi dib tenen kum nang ara wenebkwansir. 
LUK.3.17	A yankwandanyi bira gandum du wibkabokwandiryi wimna keica kiknibde burande ba, wimna tum aryi boulob dinyi yuk du teleb dongoanci dinyi yuk wimnande atonyi kurur. Ati, du boulob dinyi wibkabokci ura, er gandum du teleb ara gandum du deirin co sangkol umbura deirirbinkwande bok, du boulob dinyi ara tangana kum uk buk ilinto angmaci asi dabkwande,” ebmou. 
LUK.3.18	Yohanes biryi yuk yan memen uram ababyi erkareramuryi ninyi ilinto asi Teleb Uram etereramwe. Ara, ato ebde yibaramwe, “Er Imtamnyi biryi sun malyi kun dinyi kilibkwansir ati, sun malyi tenendarur dinyi takmun ci, Er Imtamnyi kanya asi teleb kurdeirin dinyi akwe kunubmun cok, sun baramnang, ‘Me dongobkwansir,’ tenen bobde yandarur,” eboka etereramwe.
LUK.3.19	Bok, Herodes Galilea mutuk weik sienyi biryi er weit Filipus ner si Herodias dobdobmou deyok ab, tonda yuk malyi kun dinyi ababyi mitik kum kuramwe deyok aryi, Yohanes biryi ersi erekdobmou. 
LUK.3.20	Ba, tonda weik sienyi biryi er malyi kun dinyi tabakdanmou ara Yohanes bisi yu boboka ninyi wenena ai dongorbinmou.
LUK.3.21	Yohanes biryi ninyi ilinto me dongonmou talak aryi Er Yesus bibabyi me dongobmou ura, Er Yesus biryi Er Imtamnyi bisi molobmou ba, Er Imtamnyi biryi imtam bublan kukeibmou. 
LUK.3.22	Ba, Er Imtamnyi Kanya Roh Kudus ara maka emnanyi ato dandoka Er Yesus kisok dub lang-lang eryuryanmou. Asi, Er Imtamnyi biryi imtam aryi uram ara ato ebmou, “Kanda Ni Mi boukwe weik kimkununyi kurum. Kanda Ni kanya teleb kurdeinurumnyi kurum,” ebmou.
LUK.3.23	Er Yesus wa ibkalibmou ara Er kwalina tiga puluh baryi kum aryi wa ibkalibmou ba, ninyi tenenung ara, “Yesus bira Yusuf mi kurur,” tenenung.
LUK.3.23	Ba, Yusuf bira Eli mi kuramwe.
LUK.3.24	Ba, Eli bira Matat mi,
LUK.3.24	Matat bira Lewi mi, Lewi bira Malkhi mi,
LUK.3.24	Malkhi bira Yanai mi, Yanai bira Yusuf mi kuramwe.
LUK.3.25	Ba, Yusuf bira Matica mi, Matica bira Amos mi,
LUK.3.25	Amos bira Nahum mi, Nahum bira Hesli mi,
LUK.3.25	Hesli bira Nagai mi kuramwe.
LUK.3.26	Ba, Nagai bira Maat mi, Maat bira Matica mi,
LUK.3.26	Matica bira Simei mi, Simei bira Yosekh mi,
LUK.3.26	Yosekh bira Yoda mi kuramwe.
LUK.3.27	Ba, Yoda bira Yohanan mi, Yohanan bira Resa mi,
LUK.3.27	Resa bira Zerubabel mi, Zerubabel bira Sealtiel mi,
LUK.3.27	Sealtiel bira Neri mi kuramwe.
LUK.3.28	Ba, Neri bira Malkhi mi, Malkhi bira Adi mi,
LUK.3.28	Adi bira Kosam mi, Kosam bira Elmadam mi kuramwe.
LUK.3.29	Ba, Elmadam bira Er mi, Er bira Yesua mi,
LUK.3.29	Yesua bira Eliezer mi, Eliezer bira Yorim mi,
LUK.3.29	Yorim bira Matat mi, Matat bira Lewi mi kuramwe.
LUK.3.30	Ba, Lewi bira Simeon mi, Simeon bira Yehuda mi,
LUK.3.30	Yehuda bira Yusuf mi, Yusuf bira Yonam mi,
LUK.3.30	Yonam bira Elyakim mi kuramwe.
LUK.3.31	Ba, Elyakim bira Melea mi, Melea bira Mina mi,
LUK.3.31	Mina bira Matata mi, Matata bira Natan mi,
LUK.3.31	Natan bira Daud mi kuramwe.
LUK.3.32	Ba, Daud bira Isai mi, Isai bira Obed mi,
LUK.3.32	Obed bira Boas mi, Boas bira Salmon mi,
LUK.3.32	Salmon bira Nahason mi kuramwe.
LUK.3.33	Ba, Boas bira Aminadab mi, Aminadab bira Admin mi,
LUK.3.33	Admin bira Arni mi, Arni bira Hezron mi,
LUK.3.33	Hezron bira Peres mi Peres bira Yehuda mi kuramwe.
LUK.3.34	Ba, Yehuda bira Yakub mi, Yakub bira Ishak mi,
LUK.3.34	Ishak bira Abraham mi, Abraham bira Terah mi,
LUK.3.34	Terah bira Nahor mi kuramwe.
LUK.3.35	Ba, Nahor bira Serug mi, Serug bira Rehu mi,
LUK.3.35	Rehu bira Peleg mi, Peleg bira Eber mi,
LUK.3.35	Eber bira Salmon mi kuramwe.
LUK.3.36	Ba, Salmon bira Kenan mi, Kenan bira Arpakhsad mi,
LUK.3.36	Arpakhsad bira Sem mi, Sem bira Nuh mi,
LUK.3.36	Nuh bira Lamekh mi kuramwe.
LUK.3.37	Ba, Lamekh bira Metusalah mi, Metusalah bira Henokh mi,
LUK.3.37	Henokh bira Yared mi, Yared bira Mahalaleel mi,
LUK.3.37	Mahalaleel bira Kenan mi kuramwe.
LUK.3.38	Ba, Kenan bira Enos mi, Enos bira Set mi,
LUK.3.38	Set bira Adam mi, Adam bira Er Imtamnyi mi kuramwe.
LUK.4.1	Yohanes biryi Er Yesus bisi me sirya dongobmou ba, me Yordan kwan dam aryi anaboka bisik dam banmou bok, Er Imtamnyi Kanya Roh Kudus aryi Er Yesus bisi langkarikeiboka ninyi kun kum mutuk tam inibobinmou. 
LUK.4.2	Ura, Er Yesus bira ninyi kun kum mutuk bindoka kuramwe ura, isa sienyi Iblis biryi tuba dumyangaramwe. Ani, Er Yesus uki empat puluh baryi sirya mabmou ura, a bindoka kuramwe talak ara kwaning iya ton kum yiramwe deyok aryi, kwaning atanmou.
LUK.4.3	Asi, isa sienyi Iblis biryi Er Yesus bisi tubto dumderyanmou ci, ato ebmou. “Kanda, dib Er Imtamnyi Mi kuraminyi ura, anda keil asi arukminyi ba, roti kwaning daici ura, yibdobdum!” ebmou. 
LUK.4.4	Uca, Er Yesus biryi, “Er Imtamnyi biryi minob erdeiriramwe uram umbura aryi ato kerek sekeibwe,
LUK.4.4	‘Ninyi kam kunung ara kwaning aryok kam kum kunung,’ ebwe. 
LUK.4.4	Ati, Niryi kan ebmarim to kunuboka kum kiknibkwaman,” eboka uram dekeibmou.
LUK.4.5	Ato ebmou ura, isa sienyi Iblis biryi Er Yesus bisi iniboboka imtam ereboka bukamwe mutuk dub asi bowelebinmou. Bowelebinmou ura, asing kublabum ena aryi isa sienyi Iblis biryi im dangna tukwe dangna weik sien nang kalingna mutuk nirya Er Yesus urasin dam lak kibdeibmou. 
LUK.4.6	Ura, isa sienyi Iblis biryi Er Yesus bisi ato ebmou, “Er Imtamnyi biryi im dangna tukwe dangna kurur dinyi nirya asi ni taruk dam karebnou. Ba, niryi unanyi bisi teleb tenebninyi bira anyi bisi a mutuk talen mikib karebkwan. Ati, niryi Kansi a dinyi nirya karebkitinyi. 
LUK.4.7	Ati, Yesus Kanci kanya luknubdongoboka nisi si weik ebniminyi ura, a dinyi nirya ara Kan dinyi kibkwankir,” ebmou. 
LUK.4.8	Ato ebmou bok, Er Yesus biryi isa sienyi bisi ato ebmou, “Er Imtamnyi biryi minob erdeiriramwe uram umbura aryi ato kerek sekdeibwe,
LUK.4.8	‘Sunci Er Imtamnyi bisi kanya luknubdongoboka Ersi si weik ebkwandarur,’ ebwe ba, tonda, ‘Er kikwe si weik erebdeibkwandarur,’ ebwe. 
LUK.4.8	Ati, Niryi kan ebmarim to kum kunuboka kan si asi kum erebkwamakin,” eboka uram dekeibmou.
LUK.4.9	Ura, isa sienyi Iblis biryi Er Yesus tubto iniboboka Yerusalem atei dam bobinmou. Bobinmou ura, Bait Allah ai kwising kurkurya dub tingbinmarei. Ura, isa sienyi Iblis biryi Er Yesus bisi ato ebmou, “Kanda, dib Er Imtamnyi Mi kuraminyi ura, akiryi tukwe ai sangkurukokdum! 
LUK.4.10	Kan deyok ati Er Imtamnyi biryi minob erdeiriramwe uram umbura aryi ato kerek sekdeibwe,
LUK.4.10	‘Er Imtamnyi biryi Er Uram eryuryangan nang asi arukci ba, yandoka kalikwanking. 
LUK.4.11	Ba, sunci taruk aryi yangabdeibmangnyi deici asi lamdongbinkwandim. Ba, Kan yan ara dilaka ton kum sakwankir.’ 
LUK.4.11	Ato eboka sekdeibwe ati, ur sangkurukokdum!” ebmou. 
LUK.4.12	Uca, Er Yesus biryi isa sienyi bisi ato ebmou, “Er Imtamnyi biryi minob erdeiramwe uram umbura aryi,
LUK.4.12	‘Kanci, kan Nai Imtamnyi bisi, “Malyi ukubdenmanyi ababyi,” tenena mem,’ en uram a kurur! 
LUK.4.12	Ati, Niryi kan ebmarim to kunuboka kum sangkurukwaman,” eboka Er Yesus biryi isa sienyi bisi ato uram dekeibmou.
LUK.4.13	Ba, isa sienyi Iblis biryi a nirya sirya ukubdenmou ura, erci Er Yesus takloboka bindobmou ci, “Uki teleb da kubkwandarya,” tenen ati kalike kuramwe.
LUK.4.14	Isa sienyi Iblis biryi sirya dubdenmou ura, Er Imtamnyi Kanya Roh Kudus mikib milibmou ba, Er Yesus tubto tamuboka Galilea mutuk yandoka kunmou. Ba, Er Yesus biti a mutuk me um kuramnyi nang nirya ebdanin yibinmai. 
LUK.4.15	A talak aryi, Er Yesus biryi Musa Uram eteren ai wengbindoka ani, Er Imtamnyi Uram eterebde yibaramwe. Ati, ninyi nirya aryi Ersi kisal dangnamnyi.
LUK.4.16	Yuk atei sirya eterebmou ura, Er Yesus Er neamwe atei si Nazaret dam binmou ura, Erci tub ukuramwe to aryi sun Yahudi yala nang wa in kum uki tum si Sabat tum berekmou ura, Musa Uram eteren ai wengbinmou. 
LUK.4.17	Wengbinmou ura, Erci, “Er Imtamnyi Uram nukwan,” tenen tikokmou uca, akai wa inanyi biryi Er Imtamnyi Uram asi, Er Imtamnyi Uram ebdeibmaca bobaramunyi Yesaya biryi kerek sekamwe uram asi deiamnyi aryi Er Yesus bisi dobkarebmou. Ba, Erci a kerek sengna tengebmou ura, ato eboka sekamwe deyok asi asing eibmou ci, nukmou,
LUK.4.18	“Er Imtamnyi Kanya Roh Kudus Ni dam kurur ci, Erci Nisi, ‘Sun bona bon kum nang ara sun biramnyi aryi sisikoka utotoa ukubdobman kum aryi, “Er Imtamnyi biryi milibsute,” teneboka dibde buramnyi nang ati Teleb Uram eterebdur,’ tenen ati tikeibnou.
LUK.4.19	Erci, ‘Yu sienyi biryi boboka tabwe deamwe nang asi tabwe lobdeibdum,’ eboka Erci Nisi bokwetebnou.
LUK.4.19	Tonda, ‘Asing kuna nang ara malyi kun dinyi ab teleb kun dinyi ab teneirdena kum uca, talyi kunurongna nang asi asing elengdeirininto uram ati erbirum,’ ebnou.
LUK.4.19	Tonda, ‘Mambul asa boboka wa in nang asi kanya leng-leng en uram erbirum,’ ebnou.
LUK.4.19	Tonda, ‘Ukuryok ara Er Imtamnyi biryi Er Uram keken nang asi yu sienyi mikib amwetam kun nang ati sirya lebmasir uki tum berekmar ebmar erbirum!’ eboka bokwetebnou,” eboka kerek sekamwe asi nukmou. 
LUK.4.20	Ura, Er Yesus biryi a kerek sengna tubto akubtaleboka akai wa inanyi bisi tamubkarebmou ura, burongbinmou. 
LUK.4.21	Ba, Er Imtamnyi Uram keken ai wekmai ninyi nirya aryi Er Yesus bisi dinmai asi, Erci uram doboka sunsi ato ebmou. “A yakna kerek sekwe to ara arub tum aryi kekerabdau talak aryi kunubmar,” ebmou.
LUK.4.22	Ba, Er Yesus biryi eterenmou ba, kekebmai nang aryi, Er Yesus biryi eterenmou ci, enmou uram namin ati, “Nai kobe, anyi bira dibnyi,” tenebmai. Ura, “Se, anyi bira Yusuf mi kuma do? Yusuf mi obura, teleb to eterenmasir to kum kunmote, ato kubmar dinyi ara ilil weik dinyi kubmar,” ebmai.
LUK.4.23	Ato tenebmai ci, ebmai ati, Er Yesus biryi sunsi, “Sunci, Nisi a kemdeirin uram ebkwamanurum ca, ‘Se, ninyi kwetenanyi, Kapernaum atei dam aryi kubmarim ba, kekenmakib to asi, Kan atei Nazaret nang dam ababyi yandoka ukubderum!’ ebkwamanurum,” ebmou.
LUK.4.24	Ato ebmou cok, tubto Er Yesus biryi ton ato ebmou, “Niryi sunsi diboka ebkwinsin ara Er Imtamnyi Uram ebdeibmaci to lak etereramnyi nang asi, ninyi tentok ababyi er mining atei nang aryi teleb teneboka boukwe ton kum kimnung. 
LUK.4.25	Ba, ton ebkwinsin dinyi ara dib kobdob kunubmou dinyi asi ebkwinsin. Ara, minob nabi Elia kuramwe talak aryi, Israel mutuk ara sulyi nerabwe ilinto kuramnyi. Ba, Er Imtamnyi biryi im bublan tirikdongoamwe talak ara kwalina winiryi kuboka wala nabaryi mo kum cemnamwe. Ba, a mutuk meduman nirya kwaning atana li doamwe. 
LUK.4.26	Bok, Elia bira er atei Israel sulyi nerabwe mer asi tentok ner dam kum bokdonokamwe, erda yuk mutuk Sidon mutuk atei si Sarfat sulyi ner tentok dam asi bokdonokamwe. 
LUK.4.27	Ba, tonda minob nabi Elisa kuramwe talak ara Israel mutuk susa taleramwe nang ilinto kuramnyi. Bok, a nang asi ninyi tentok ababyi ton kum akabsakdobmou, erda Siria mutuknyi si Naaman bisi er susa taleamwe dinyi akabsakmou. A neik kuboka Ni Er Imtamnyi biryi Bokwetebnounyi bibabyi mining atei nang akikwe kum diblilibsunun erda, yuk atei nang ababyi dibliliboka milibkwanun,” ebmou.
LUK.4.28	Ba, Musa Uram eteren ai buluboka wekmai ci, kekenmai nang aryi Er Yesus biryi kikliboka ebkarebmou deyok aryi, sun kanya ara, “Nun atei nang ara ton kum diblilibkwansir ati ebmar,” tenebmai ura, sun nirya yu kubmou. 
LUK.4.29	Ba, sunci tikoka Er Yesus bisi, doramnyi akatei kot dam, “Dongdongorbinkwayeb,” tenen taruk taleboka bobinmai. 
LUK.4.30	Ato kuboka bobanmai bok, Er Yesus biryi sun kankan olobkaboka bindobmou.
LUK.4.31	Er Yesus Galilea mutuk atei si Kapernaum bindoka kunmou. Ura, sun Yahudi yala nang wa in kum uki tum si Sabat tum berekne ura, Er Imtamnyi Uram keken ai wengbindoka akatei nang asi Er Imtamnyi Uram etereramwe. 
LUK.4.32	Ba, Er Yesus etereramwe uram kekeramnyi ara mikib weik deyok aryi, sunci, “Nai kobe, Anyi bira Er Imtamnyi Uram diboka liliboka bikwe aryi etereransir,” tenebmai.
LUK.4.33	Akai Musa Uram eteren ai umbura ara isa kanya wekamunyi tentok wengyanmou aryi Er Yesus bisi uram weikanun iboka uram dobmou ci ato ebmou. 
LUK.4.34	“Se, Yesus Nazaret ateinyi, Kanda atam ara nunsi una kubkwamasirim ati yanganmarim do? Kanda nunsi, ‘Obkaboktinyi,’ tenen yanganmarim do? Kanda unanyi tenena ara ni sirya bingkunun. Kanda Iya Telebnyi, Er Imtamnyi biryi minob wiankounyi kurum ara ni sirya bingkunun,” eboka uram dobmou.
LUK.4.35	Bok, Er Yesus biryi a isa kanya asi ato eboka erekmou, “Ei, kan uram ena mem! Kilikokdum. Kilikokminyi ura, anyi umbura aryi anabkaboka bindobdum,” eboka erekdobmou. Ba, anyi bisi a isa kanya aryi ninyi ilinto wekmaia kankan asi tomoubloboka bindobmou bok, anyi bira u ton yirdena kum kubmou.
LUK.4.36	Ba, akai umbura wekmai ninyi nirya ara ilil aryi kweteblobmai cok, sun mamun ebdongobdanin yibinmai. “Nai kobe, Anyi biryi ebmar uram ara bikdob uram nun aryi isa kanya asi, ‘Bindobdum!’ ebmar. Ba, a talak aryok isa kanya mer anyi umbura wekyi ara anabkaboka binsekdaming,” ebdanmai. 
LUK.4.37	Ura, Er Yesus biryi ato kubmou deyok ati, a mutuk meduman nirya ebdanin yibinmai.
LUK.4.38	Er Yesus biryi u yiramwe nang kwetebmou ci, isa kanya yakdonokmou ura, Musa Uram eteren ai aryi anaboka Ersi miliramunyi si Simon Petrus ai wengbinmou. Wengbinmou ura, akai wekmai nang aryi, Er Yesus bisi, “Simon er yamalner uk aruma dorur,” ebmai. 
LUK.4.39	Ba, Er Yesus biryi a ner mabmoua dam tingbindoka, a yiramwe uk aruma asi yakdonokmou ba, kum dandobmou. Sirya kum dandobmou ura, bukalaboka sunsi du dongobmou.
LUK.4.40	Taruk louboka bun tum si Sabat tum berekmou ani, kiting wengdorbiu ura, ninyi nirya aryi sun ai ninyi, yuk-yuk yun yiramwe to, Er Yesus dam boyanmai. Boyanmai ura, Er Yesus biryi sun yun yiramwe nang yuk-yuk asi, Er taruk deibdongoboka kwetebmou. 
LUK.4.41	Kwetebmou ci, ton isa kanya yubwa ninyi umbura wengdaramnyi asi yakdonokmou. Ba, isa kanya mer ngolok-ngolok eboka uram weikanun iboka, “Kanda Er Imtamnyi Mi kurum!” ebmai. Bok, Er Yesus biryi mikib asa aryi isa kanya mer asi, “Sun uram ena mem!” eboka erekdobmou. Ara, “Er Imtamnyi biryi Er Yesus bira ninyi lemna Weik Sienyi kibkwande,” eramwe sirya bingnamnyi deyok aryi, ato ebmou.
LUK.4.42	Mabmai ani, berekmou ura, Er Yesus bira anaboka ninyi kun kum dikum bindobmou ci, Er Imtamnyi bisi molonmou bok, atei Kapernaum nang ninyi ilinto aryi Ersi ingkirikde binmai. Ani, Ersi sirya eibmai ura, sunci, “Yuk atei baroriryi takloboka bindobsicei,” tenen, “Yuk atei ban kum,” eboka talebdongobmai. 
LUK.4.43	Bok, Er Yesus biryi sunsi ato ebmou, “Er Imtamnyi biryi Nisi bokwetebnou ba, yase ara, ‘Niryi yuk atei-yuk atei ababyi, “Er Imtamnyi bira leboka kalingna Weik Sienyi kurur,” eboka Teleb Uram eterebkwan,’ tenen ati, yase,” ebmou. 
LUK.4.44	Ura, Erci Yudea mutuk asi Musa Uram eteren ai wengbindoka Teleb Uram eterebde yibaramwe.
LUK.5.1	Uki tentok tum ara Er Yesus bira mekwan si Genesaret enung ba, ton si ara Galilea enung me katum dam tikmou. Asi, ninyi ilinto aryi, “Er Yesus biryi Er Imtamnyi Uram ton eterebsute,” tenen Er dam yandoka arubdongobmai. 
LUK.5.2	Arubdongobmai bok, Er Yesus biryi diramwe uca, mekwan iririkna dam asi co ngun-ngun bitinyi yandoka deibmai ci, mekinaiya don nang ara co ngun-ngun deici aryi yuryibindoka sun kwisib me ilingmai asi eibmou. 
LUK.5.3	Ura, Er Yesus biryi ninyi si Simon co ngun-ngun asi welebinmou ura, Simon bisi ato ebmou, “Co ngun-ngun mitikanun dokdonokdum ba, me iririkna dam akiryi ototo birur,” ebmou. Ba, Simon biryi Er Yesus ebmou to kuboka kunubmou. Ura, Er Yesus bira a co ngun-ngun dub bukoka ninyi ilinto asi Er Imtamnyi Uram eterebmou.
LUK.5.4	Ninyi eterenmou ani, sirya eterebmou ura, tubto Simon bisi ato ebmou, “Kan kwisib mekwan umbura dongoboka mekinaiya dobkwandim ati, co ngun-ngun, me dub noutam kobdob dokdonokdum,” ebmou. 
LUK.5.5	Uca, Simon biryi Er Yesus bisi ato ebmou, “Nun Eteresinanyi, arub inibmar lukunda nirya ara a dongordenmab uca, tentok sirik ababyi ton kum dobmab, ‘Ati, kitingtam ara wanok ton kum dobkwamab,’ tenebman. Bok, erda Kanci ebdim deyok aryi, dongobdenkwan,” ebmou. 
LUK.5.6	Ato ebmou ura, Simon ab er kwityabwe ab aryi sun kwisib mekwan umbura donokmai ani, erertaleramnyi uca, mekinaiya mitik kum dobmai aryi sun kwisib kwilikalibmou. 
LUK.5.7	Ba, sun kwityabwe yuk co ngun-ngun dub bukmai nang asi, “Miliryasunung,” tenen ati, taruk kwayiboka nabmai. Ba, yanmai ura, a co ngun-ngun bitinyi nirya mekinaiya doboka kibdongonmai uca, a co ngun-ngun bitinyi nirya langkarikmou ba, dakyururum eboka me wekmanto kubmai. 
LUK.5.8	Ato kubmou asi Simon Petrus biryi asing eibmou. Ura, Er Yesus boukwe dam kutam ikdongo buryandoka ngang dakdongoboka aburyi, “Nai, nira malyi kun dinyi bonun cok kunun ati, nira Kanda ab tonkwa kubman kumnyi kunun ati bindobdum!” ebmou. 
LUK.5.9	Petrus biryi ato ebmou ara Petrus er ab tonkwa kunmai nang ab aryi mekinaiya mitik kum dobmai ba, sun kanya ilil kubmou deyok ati ebmou. 
LUK.5.10	Ton neiktoto Zebedeus mabwe Yakobus ab Yohanes ab, Simon er kwityabwe tonkwa kuroramnyi nang ababyi ilil kubmou. Asi, Er Yesus biryi Simon bisi ato ebmou, “Kanci mekinaiya doramumwe to kuboka ukuryok akiryi ninyi donanyi kibkwandim ati, kan ilil tenena mem!” ebmou. 
LUK.5.11	Ura, sunci a co ngun-ngun bitinyi mekwan katum dam bindoka deiblobmai. Ura, sunci utotoa nirya takloboka Er Yesus bisi milibmai.
LUK.5.12	Uki tentok tum aryi Er Yesus bira atei tentok bindoka kunmou. Akatei dam ara ninyi tentok susa taleamunyi kuramwe. Anyi biryi Er Yesus eibmou ura, Er Yesus boukwe dam kutam ikdongo buryandoka aburyi, ngang dakdongoboka molobdobmou, “Nai, Kanci ni talebnou susa asi, ‘Akabsakdobte,’ tenebniminyi ura, ni talebnoua susa ara akabkaboknurum!” eboka molobdobmou. 
LUK.5.13	Ato eboka molobdobmou ba, Er Yesus taruk lakoka anyi deici deibdongobmou ura, ato ebmou, “Niryi kan talebkou susa ara, ‘Akabsakdobte,’ tenebmakin ati, akabsakdobkwamakir,” ebmou. Ba, Er Yesus biryi ato erdongou talak aryok anyi taleamwe susa akabsakdobmou ci, a yiramwe dinyi ara kum dandobmou. 
LUK.5.14	Ato kubmou ura, Er Yesus biryi anyi bisi ato ebmou, “Kanci yuk nang asi talyi ebdongobde yibana mem. Erda, Musa kerek sekeibwe to kuboka, Er Imtamnyi kan ninyi kan noutam kuboka antanirdeirin nang dam asi, ‘Ni talebnou susa ara sirya akabsakdobmanir,’ eboka amurdarbirum. Ba, sunci kan talebkou susa asi diblilibdekingnyi ura, sunci kansi, ‘Diba kan talebkou susa ara sirya akabsakdobmakir,’ ebking ura, Er Imtamnyi biti kan susa talebkoua asi akabsakmakira dama boboka deirirbirum. Ba, kanda yuk nang ab tonkwa kubdobkwandum!” ebmou.
LUK.5.15	Bok, Er Yesus deyok ati, a mutuk me um dam nirya ebdanin yibinmai. Ba, ninyi ilinto aryi, “Er Yesus biryi Er Imtamnyi Uram ton eterebsute asi kekebtibyi,” tenen nang ton yangaramyi ura, tonda Er Yesus biryi, “Uw yisurur asi kwetebsute,” tenen nang ton Er dam yangaramnyi. 
LUK.5.16	Bok, Er Yesus bira ninyi kun kum dikum bindoka Er Nai Imtamnyi bisi molorbinman ani, yandoka eterebde kweteramwe.
LUK.5.17	Uki tentok tum aryi Er Yesus biryi ninyi eterenmou kankan ara Farisi nang ara Musa kerek sengna dirniliramnyi nang ab, Ukubdarur-ukubdarur en uram etereramnyi nang ab ninyi mikbaryi wengyanmai ci, kekenmai. A yanmai nang ara Galilea mutuk atei nang ab Yudea mutuk atei nang ab Yerusalem mutuk atei nang ab yanmai. Asi, Er Yesus bira Er Imtamnyi mikib aryi u yiramwe nang asi kwetenmou. 
LUK.5.18	Ura, ninyi mikbaryi nang aryi yan deneamunyi bisi co malouwa caboka boyanmai ci, “Anyi boboka Er Yesus urasin dam asi deirbinkwayeb,” tenebmai. 
LUK.5.19	Bok, ninyi ilinto aryi bisik libmai deyok aryi, co malouwa kibmaning boboka wengbinman kum ba, sunci ai aruma dub boboka welebmai. Welebinmai ura, sunci ai aruma dangdeiboka anyi co malouwa kibmaning ninyi ilinto kankan dobkwetebmai ba, Er Yesus boukwe dam maryurbinmou.
LUK.5.20	Ba, Er Yesus biryi a nang aryi, “Nun kwit Er Yesus dam bobibyi ura, diba kwetebkwamar,” tenebmai dinyi eibmou ura, Erci anyi bisi, “Se Ni kwit, Niryi kan malyi kun dinyi sirya kilibmakin,” ebmou.
LUK.5.21	Bok, Musa kerek sengna etereramnyi nang ab Farisi nang ara Musa kerek sengna dirniliramnyi nang ab aryi sun kanya tam aryi, “Se, anyi bira Er Imtamnyi si asi co kwemtangninto ebmar aryok. Nun tukwetam nang ara ninyi malyi kun dinyi kilibmanto nang ton kum kunub, erda Er Imtamnyi tentok asi ninyi malyi kun dinyi kilisurutnyi kurur bok, ato ebmara,” tenebmai. 
LUK.5.22	Ato tenebmai bok, Er Yesus biryi sunci tenebmai kanya bikmou ci, sunsi ato ebmou, “Sunci, sun kanya dam ara una tenebmarum do? 
LUK.5.23	Dan dinyi asi ebtinyi asi malyi tenebdate do? ‘Kan malyi kun dinyi sirya kilibmakin,’ en dinyi kum, ‘Bukalaboka yibarorum,’ en dinyi asi teleb tenebmarum do? Ni kanya tenebman ara, ‘A dinyi nirya ara ikin neiktoto dinyi,’ asi ebman. 
LUK.5.24	A ebman ara Niryi teneboka ebmasin, ‘Tukwetam ara Ni Ninyi Dasinyi bira malyi kun dinyi kilin mikib bobse ati, sun dam lak kibkun ba, diboka bikwandarur,’ tenen ebmasin,” ebmou. Ura, a yan deneamunyi bisi ato ebmou, “Niryi ebmakina, ur tikokminyi ura, kan man amsuna bobdobmin ci, kan ai bindobdum,” ebmou. 
LUK.5.25	Ura, a ebmou akiryok anyi biryi sun urasin dam tikalaboka aburyi, er man amsuna bobdobmou ura, Er Imtamnyi bisi kiboka si weik erebnin mot sebnin ani, er ai bindobmou. 
LUK.5.26	Ura, Er Yesus eterenmou ai umbura wekmai ninyi nirya sun ilil mitik kum kubmou ba, “Arub ara, ‘Se, naie!’ tenen dinyi asing eibmab,” ebmai cok, Er Imtamnyi bisi si weik ereboka mot sebmai.
LUK.5.27	Er Yesus biryi yan deneamunyi bisi sirya kwetebmou ura, anaboka binmou. Banmou ci, diramwe uca, “Roma weik sienyi Kaisar biti pajak dengna karebdarur,” enanyi si Lewi bira er wa in ai bukmou asi asing eibmou. Ura, Er Yesus biryi anyi bisi ato ebmou, “Kanda Ni milibnurum!” ebmou. 
LUK.5.28	Ba, Lewi biryi utotoa nirya deibloboka Er Yesus bisi milirbinmou.
LUK.5.29	Ura, uki tentok tum aryi Lewi biryi Er Yesus biti weik kwalina kwalibmou ba, “Roma weik sienyi Kaisar biti pajak dengna karebdarur,” eramnyi nang yubwa tentok ab yuk talyi nang ab kuboka Er Yesus ab tonkwa a kwalina yibmai. 
LUK.5.30	Ba, Musa kerek sengna etereramnyi nang ab Farisi nang ara Musa kerek sengna dirniliramnyi nang ab ara yu wekmou. Ba, Er Yesus miliramnyi nang asi ato ebmai, “Sun unatoa ati, ‘Roma weik sienyi Kaisar biti pajak dengna karebdarur,’ eboka molormilinung nang ab malyi kun dinyi kunung nang ab tonkwa yina yibmarum do? Sunci a ukubmarum dinyi ara nunda teleb kum tenebmasib!” eboka kerebmai.
LUK.5.31	Asi, Er Yesus biryi sunsi ato ebmou, “Nong kib nang aryi, ‘Ninyi kwetenanyi biryi ni ton kwetebnute,’ kum teneraming erda, u yin nang aryi, ‘Ninyi kwetenanyi biryi ni ton kwetebnute,’ teneraming. 
LUK.5.32	Ato neiktoto, Ni tukwetam yuryase ara sun Farisi nang aryi, ‘Nira teleb akwe kunun,’ teneboka kundarur nang ati kum namyase. Bok erda sun, ‘ “Roma weik sienyi Kaisar biti pajak dengna karebdarur,” eboka molormilinung ato nang ab malyi kun dinyi kuraming ato nang, ati sun malyi kun dinyi taklobtingci, Er Imtamnyi tam asi urasin deibting,’ tenen namyase,” ebmou.
LUK.5.33	Er Yesus biryi sirya ebmou ura, Farisi nang aryi Er Yesus bisi ato eboka asibmai, “Yohanes bisi miliramnyi nang ara, ‘Er Imtamnyi bisi kanya teleb kibdeibkwayeb,’ teneboka yina si teboka buramiryi, Er Imtamnyi bisi moloramnyi. Ba, tonda Farisi nang Musa kerek sengna dirnilinung nang asi milinung nang ababyi ato kunung. Bok, Kan milikunung nang ara sunda unatoa ati, ato kum kunung ci, kwaning yiboka me yiboka kimnung do?” eboka asibmai. 
LUK.5.34	Uca, Er Yesus biryi kemdeirin uram aryi sunsi ato ebmou, “Ner te murumna tum ara ner dobkwamatunyi biryi deibaribdobting nang asi, yina si teboka bukdarur eraming do? Ato ton kum enung, erda sun kanya kilkil aryi yina yiraming. 
LUK.5.35	Bok, Nira ner donanyi bitonyi tuba kuranyi talak ara Ni miliraning nang sun kanya kilkil aryi yina yiramingnyi ani, aminda tentok berekwande uki tum ara Ni sun kankan aryi dobobde biningnyi ura, sunci mambul kanya boboka yina si teboka bukwaming,” ebmou.
LUK.5.36	A sirya ebmou ura, Er Yesus biryi, “Niryi etereran Teleb Uram ab minob sun Musa kerek sengna etereraming nang ab Farisi nang aryi etereraming dinyi ab neika tabtabukman kum,” teneboka bikting, tenebmou ci, kemdeirina winiryi doboka eterebmou. Ara ato, “Minob ongoramibyi aling kwilikci ura, ukuryok dekmabyi aling bilul aryi kwiliktaleboka minob ongon aling asi kum deneramib. Ato kubtibyi ura, ukuryok dekdobmatibyi ongon aling ababyi kwiliksiniboktibyi, tonda ukuryok dekmatibyi ongon aling bilul ara minob ongorantibyi ongon aling kikiman kum kubte. 
LUK.5.37	Ato neiktoto kuboka ninyi tentok aryi co anggur du yung asi uruboka minob kiramingnyi bisam kala aling umbura ururdongoraming do? Ato kubting ura, a co anggur du yung ikin ab mikib aryi akaling bung deboka kwilikte. Ura, co anggur du yung me nirya diksakdobte. 
LUK.5.38	Ati, bisam kala aling bung deboka kwiliksakcei tenebingnyi ura, ukuryok urubmangnyi co anggur du yung ara ukuryok wibmangnyi bisam kala aling asi kirdongoraming. Ba, co yung mikib aryi bung deboka kum kwilingsangnande. 
LUK.5.39	Ba, ninyi tentok aryi minob uruboka diamingnyi co anggur du yung me yibmarinyi biryi tubto, ‘Ukuryok urubmangnyi dinyi yibtinyi,’ kum tenerur. Ato kuboka yibte ura, ‘Minob uruboka kibdeianting co anggur yung me ara me mikib teleb yibman ba, ukuryok co anggur yung me ara mitang tuba kubmar bok, asi yibman,’ ebte” eboka Er Yesus biryi kebdeiboka eterebmou.
LUK.6.1	Sun Yahudi yala nang taruk louboka wa in kum uki si Sabat tum tentok aryi, Er Yesus bira gandum wa iamnyi kankan yibanmou. Ba, Er miliramnyi nang ara gandum du dakdobne ura, taruk aryi kala lokaboka yibde yibanmai. 
LUK.6.2	Sunci ato kunmai bok, Farisi nang ara Musa kerek sengna dirniliramnyi nang mikbaryi yandoka ato ebmai, “Sunda unatoa ati, Er Imtamnyi biryi Musa kerek sengna umbura aryi, ‘Wa in kum uki tum ara gandum du dakoka taruk aryi lokaboka yina ara mem!’ ebsou dinyi asi dakbisibmarum do? Nunda, ‘Taruk louboka bun tum asi, gandum du dakoka taruk aryi kala lokaboka yinmarum to ababyi, mem en dinyi dakbisibmarum,’ tenebmasib,” ebmai. 
LUK.6.3	Ato ebmai bok, Er Yesus biryi Er miliramnyi nang asi libdobmou ci, sun Farisi nang asi ato ebmou. “Ni miliraning nang aryi kubmang dinyi ara mem ebsou dinyi kum dakbisibmang. Bok, minob talak aryi Daud ab er milibmai nang ab kwaning atanmou ba, iya mem eansou dinyi bok, dakbisibmou deyok asi kerek sekdeiamwe uram ara sunda diboka ton kum nungdendarur darib? 
LUK.6.4	Ara, Er Daud ab ersi milibmai nang ab kwaning atanmou ura, Daud biryi keis ol ai si Kemah Suci ai dam wengbindoka, akai wa in sienyi bisi roti kwaning molobdobmou ba, Er Imtamnyi biti boboka deirbaramnyi dinyi asi dobkarebmou. Ba, Daud er ton yibmou ura, er milibmai nang ton bokeibmou. A roti kwaning ara talyi nang ton kum dobde yiramnyi erda, Er Imtamnyi kan ninyi kan noutam kuboka antanirdeirin nang akikwe yiramnyi bok, dobkarebmou ba, yibmou. Ato kubmou ababyi Er Imtamnyi biryi Daud bisi yu ton kum bobmou,” ebmou. 
LUK.6.5	Ato ebmou cok, sun Farisi nang asi tubto ton ato ebmou, “Ni Ninyi Dasinyi kunun ara sun taruk louboka burandum tum ara, ‘Niryi, uki si Sabat tum aryi ato dinyi ara ur ukubdarur! Ba, ato dinyi ara ukuna mem!’ ebkwamatinyi ara kikiman. Ati, sunci nunsi yu bosina mem!” eboka Er Yesus biryi Er miliramnyi nang asi libdobmou.
LUK.6.6	Sun Yahudi yala nang wa in kum uki si Sabat tum yuk tum aryi Er Yesus biryi Musa Uram eteren ai wengbindoka Er Imtamnyi Uram eterenmou. A eterenmou ba, kekenmai nang kankan ara siriktam taruk lamaamunyi tentok wengyanmou ci, kekenmou. 
LUK.6.7	Ba, Musa kerek sengna etereramnyi nang ab Farisi nang ara Musa kerek sengna dirniliramnyi nang ab ara, “Er Yesus biryi u yiranci nang asi wa in kum uki tum bok kwetebci asi asing eibibyi ura, Ersi malyi kun dinyi ara ato ukubmar ebkwanub,” tenen ati diblilibmai. 
LUK.6.8	Ato teneboka diblilibmai bok, Er Yesus biryi sun tenebmai kanya ara bikmou ci, siriktam taruk lamaamunyi bisi ato ebmou, “Bukalaboka, ninyi kankan asi tikokdum!” ebmou. Ba, anyi biryi bukaloboka ninyi kankan tikokmou. 
LUK.6.9	Ura, Er Yesus biryi sunsi ato ebmou. “Niryi sunsi ebkwinsin ara, ‘Dan dinyi asi wa in kum uki tum aryi ur ukubdarur!’ ebsou do? ‘Teleb kun dinyi asi do, malyi kun dinyi asi do?’ Niryi sunsi ebkwinsin ara, ‘Teleb kun dinyi ara wa in dinyi kuma,’ tenebman. Tonda, ninyi kanya lemna dinyi asi, ‘Ur ukubdarur!’ ebsou do? Ninyi kanya orminingne dinyi asi, ‘Ur ukubdarur,’ ebsou do? Niryi sunsi ebkwinsin ara, ‘Nira ninyi kanya lemna dinyi ara wa in dinyi kuma,’ tenebman,” ebmou. 
LUK.6.10	Ato ebmou ura, ninyi nirya asi dibkankanikdenmou ci, taruk lamaamunyi bisi ato ebmou, “Kan taruk ninikokdum!” ebmou. Ba, anyi biryi er taruk ninikokmou uca, sirya kwetebmou. 
LUK.6.11	Ba, Musa kerek sengna uram etereramnyi nang ab Farisi nang ab ara sun kanya dam aryi ato tenebmai. “Er Yesus biryi Musa kerek sengna umbura aryi, taruk louboka bun tum ara wa ina mem!” eboka kerek sekdeibwe dinyi asi wa in uki tum bok u yin nang kweterur. “Ato kurur dinyi ara nunsi malyi kibsiboka mem en dinyi dangbisirur,” tenebmai ura, yu mitik kum kubmou. Ba, “Er Yesus bisi una kuboka obkwayeb do?” eboka uram sisikmai.
LUK.6.12	A talak ara Er Yesus bira mutuk kon welebindoka Er Imtamnyi bisi molorbinmou. Asi a inibmou lukunda nirya ara Er Nai Imtamnyi bisi molonmou. 
LUK.6.13	Ani, berekmou ura, Ersi miliramnyi nang nirya asi ato ebmou, “Ni dam yandarur!” eboka nabmou ba, Er dam binmai ura, Ersi milinkwamnyi nang ninyi amolbaryi wibmou. A nang ara, “Ninyi asi Teleb Uram deyok kouboka eterebkwandum nang,” eboka wibmou. 
LUK.6.14	A nang sun si ara Simon eramnyi asi Er Yesus biryi Petrus eboka si dobmounyi ab, Simon er weit Andreas ab, Yakobus ab, Yohanes ab, Filipus ab, Bartolomeus ab, 
LUK.6.15	Matius ab, Tomas ab, Alfeus mi Yakobus ab, “Sun Roma nang asi nun mutuk kuna nun li eboka yakdonokwayeb,” teneramunyi si Simon Zelot ab, 
LUK.6.16	Yakobus mi Yudas ab, Yudas Iskariot aminda Er Yesus kikibkwamunyi ab, ukuboka wibmou.
LUK.6.17	Er Yesus ab Er kwityabwe ab mutuk kon dam aryi yuryandoka mutuk bakan ai asi wekmai. A mutuk bakan ara Er miliramnyi nang ababyi ilinto wekmai bok, asi yuk nang ababyi yanmai ci, wekmai. A yandoka wekmai nang ara Yudea mutuk atei nang ab, Yerusalem mutuk atei nang ab, me katum dam kuramnyi atei si Tirus ab atei si Sidon nang ababyi ninyi ilinto yanmai. 
LUK.6.18	A yandobmai ara, “Er Yesus eterena asi ton kekebdobtibyi,” tenen ton yanmai ura, tonda u yiramwe nang ara, “U yisurur asi kwetebsute,” tenen yandobmai ura, sunsi kwetebmou. Ba, isa kanya wengdaramwe nang ara Erci isa kanya asi yakdonokoka sun kiribde yiramwe dinyi ara kwetebmou. 
LUK.6.19	Ba, Er Yesus nong umbura aryi ninyi kweten mikib anaboka ninyi ilinto asi kwetenmou deyok aryi, ninyi nirya aryi Er nong asi “Bol libdetibyi,” tenen ati ingkiringkiringmai.
LUK.6.20	Mutuk kon dam aryi, Er Yesus biryi Er miliramnyi nang asi dibdenmou ci ato ebmou, “Sun bona ton kum boramunyi nang ababyi Er Imtamnyi bira ninyi leboka kalingdur Weik Sienyi kurur dam kun nang kibdeibsou deyok aryi, sunsi Er Imtamnyi biryi kisal dangdur nang esunung. 
LUK.6.21	Ba, sun ukuryok talak kwaning ataransir nang ababyi aminda ara Er Imtamnyi biryi boubdeibkwansir deyok aryi, sunsi Er Imtamnyi biryi kisal dangdur nang esunung. Ba, sun ukuryok talak mambul aryi engen kanya boramunyi nang ababyi aminda ara Er Imtamnyi biryi kanya kilkil kun dinyi karebsici ba, si kiribkwandum deyok aryi, sunda Er Imtamnyi biryi kisal dangdur nang esunung. 
LUK.6.22	Ba, Ni Ninyi Dasinyi deyok ati, sunsi mar iboka baitam yakdonokoka, kulaboka sun si asi malyi kimdansingnyi ababyi, Er Imtamnyi biryi sunsi kisal dangdur nang esunung. 
LUK.6.23	Ato kuransingnyi talak ara kanya karyi asa ab teleb kanya boboka kurandarur, aminda ara iya teleb dengna dobdobkwandum. Ati, neiktoto kuboka minob Er Imtamnyi Uram ebdeibmaci to lak etereramnyi nang, asi sun aibweyabwe aryi oramnyi nang ara dengna weik dinyi sirya dobdobyi. 
LUK.6.24	Bok, sun bona mitik kum boramunyi nang ara sun mining bona aryi kanya teleb kimdeirisurur deyok aryi, Er Imtamnyi biryi wenebkwansir. 
LUK.6.25	Ba, sun ukuryok talak kwaning yiramunyi nang ara Er Imtamnyi biryi wenebkwansir deyok aryi, aminda kwaning atabkwansir. Ba, sun ukuryok talak aryi akwi tubde kuramunyi nang ara Er Imtamnyi biryi wenebkwansir deyok aryi, aminda mambul kanya boboka engebkwandum. 
LUK.6.26	Ba, sun yuk nang aryi uram kisal dangnansingnyi nang ara Er Imtamnyi biryi sunsi wenebkwansir. Ba, minob sun aibweyabwe ababyi tola ati ato eramnyi, ‘Nira, Er Imtamnyi Uram ebdeibmaca bobananyi kunun,’ erdaramnyi nang asi uram kisal dangnamnyi.” ebmou.
LUK.6.27	Er Yesus biryi Er kwityabwe asi eterenmou ci, ato ebmou, “Sun, Ni enman uram kekenmarum nang ara Niryi sunsi ebkwinsin, sun mar iransingnyi nang asi boukwe kibdarur ba, sunsi yu kanya boransingnyi nang ara teleb kibdeibdarur; 
LUK.6.28	Ba, sunsi subsingnyi nang ati, sunci kisal dangna dinyi molobmilibdarur. Ba, sunsi ina ngiliksingnyi nang ati, Er Imtamnyi bisi molobmilibdarur. 
LUK.6.29	Unanyi biryi sunsi dinatam katum boksingyi ura, ‘Sunbabyi boktibyi,’ tenen kum erda dinatam katum kiknibdeibkwandarur. Ba, unanyi biryi sun mo kaluna ongon aling dobdobingnyi ura, sun ongon aling sirik ababyi dobdobkwanung. 
LUK.6.30	Ba, unanyi biryi sunsi utotoa molobsingnyi ura, ur karebdarur. Tonda, yuk nang aryi sun dinyi asi dobdobmangnyi ura, ‘Tamubkarebnurum!’ ena mem! 
LUK.6.31	Niryi sunsi ebkwinsin ara sunci yuk nang asi, ‘Ukubdeibsiting,’ teneramunyi ura, sunbabyi yuk nang ati ukubdeibdarur. 
LUK.6.32	Tonda, sunsi boukwe kimdansingnyi nang akikwe, sunbabyi tamuboka boukwe kimdamunyi ura, aminda Er Imtamnyi biryi dengna kum karebkwansir. Ato kun dinyi ara malyi dinyi ilinto kuramingnyi nang ababyi sunti boukwe kimnamingnyi nang akikwe tamuboka boukwe kimnung. 
LUK.6.33	Ara, ato deyok ati ebmasin, sunsi teleb kimnansingnyi nang akikwe sunbabyi teleb kimnamunyi ura, a kuramunyi dinyi dengna ara Er Imtamnyi biryi kum karebkwansir. Ato kun dinyi ara malyi kun dinyi kuramingnyi nang ababyi ukunung. 
LUK.6.34	Tonda sunci yuk nang asi aminda ara, ‘Erbabyi tubto dekeibkwanir,’ tenen nang akikwe utotoa, ‘Ur tiya ati bobmarum!’ ena mem! Ato kuramunyi ura, aminda ara Er Imtamnyi biryi sunsi kum dekeibkwansir. Ato kun dinyi ara malyi kun dinyi ilinto kuramingnyi nang ababyi, sunci yuk nang asi sun bona, ‘Tiya ati bobmarum,’ ebmangnyi uca, tamurkaren dengna ara mitik kum tamurkarenung. 
LUK.6.35	Sunda ato kunung bok, sunda sun mar iransingnyi nang asi boukwe kibmun cok, teleb kibdarur! Tonda yuk nang aryi sun dinyi tiya bobkwamangnyi ura, ur karebdarur! Karebmunyi ura, ‘Aminda dekeibkwansing,’ tenena mem. Dengna weik to dinyi ara aminda aryi dobdobmun ci, Er Imtamnyi Erebdobnyi mabwe nermabwe kibkwansir. Ati, sunbabyi neiktoto Er Imtamnyi biryi, ‘Ni Nai,’ eboka kirona bingna kum nang ab yu kanya akwe bon nang ab asi teleb kimdeirirutnyi kurur to kubdarur. 
LUK.6.36	Sun Nai Imtamnyi bira namin kanya borur to, sunbabyi namin kanya akwe bobdarur!” eboka eterebmou.
LUK.6.37	Er Yesus biryi Er kwityabwe asi, yuk nang asi wenen deyok ati, eterenmou ci, ato ebmou. “Er Imtamnyi biryi sunbabyi aminda wenebsicei ati, sunci yuk nang asi, ‘Tatab-tatab eboka wenebtibyi,’ tenena mem! Tonda, Er Imtamnyi biryi sunbabyi ikin weik dinyi takubdeibsicei ati, sunci yuk nang asi ikin weik dinyi takurdeina mem! Er Imtamnyi biryi sun malyi kun dinyi kilibkwansir ati, sunci yuk nang malyi kun dinyi luba kibkwandarur! 
LUK.6.38	Tonda Er Imtamnyi biryi sunsi, ‘Weikto tabakdongoboka karebkwan,’ tenen sirya kiknibdeibwe. Ati, yina ton kum deibdobmangnyi nang asi tulik du kwaning karebkwamamunyi ura, weik to langkarikoka dibkwetebci bok, karebkwandarur! Ba, langkarikoka dingsangmaci dinyi ara Er Imtamnyi biryi sun dinyi kibdeibkwansir. Ara, sunbabyi wiboka kareamunyi to kuboka karebkwansir,” ebmou. 
LUK.6.39	Ebmou ura, yuk kemdeirin uram ton doboka sunsi eterebmou, “Asing kuante nang bitinyi sun mamun talebdandoka yibitiring do? Ato kum kubtiring. Ato kubtiring ura, sun bitinyi nirya kot dam saktiring. 
LUK.6.40	Ninyi eterenanyi biryi etererante mi ara etererantunyi eitam sokon kum bukte bok, erda eterenanyi biryi etereraunte mi sirya sekdobte ura, er etererantunyi buraunte sokon neiktoto buktiring,” eboka eterebmou. 
LUK.6.41	Tonda Er Yesus biryi malyi kun dinyi ati, co kikliboka eterebmou ara ato. “Sun unatoa ati, sun baramnang asing ara ilila co bubum dakdoba wekmasici bok, a dinyi kum bikdanmamun cok, sun kwityabwe asing co sungsunga wekmaci asi, ‘Dobkabokwankin,’ endarur do? 
LUK.6.42	Una kuboka sun kwityabwe asi, ‘Ni kwit e, kan asing co sungsunga wekmakir ati, dobkabokwankin,’ endarur do? Sun baramnyi asing ara ilila co bubum wekmasici dinyi ara kum eibdanmamun cok asi ato endarur do? Sunda, kanya tam ara yu kanya bomamun cok, Er Imtamnyi Uram diboka kunun nang ato kimdandarur nang se. Sun baramnyi ilila co bubum dakdoba sun asing umbura aryi dobkabokmun cok, asi sun kwityabwe asing co sungsunga wekmaci dinyi lak eiboka dobkabokwandarur. Ara, ato ati ebmasin, sun weiktoto malyi kun dinyi kuramunyi nang aryi, sun kwityabwe yuk nang malyi kun dinyi kubmangnyi nang ati, ‘Wenebkwayeb,’ tenena mem,” ebmou.
LUK.6.43	Er Yesus biryi eterenmou ci, ton ato eboka eterebmou, “Co yala teleb ara du teleb akwe mourande ba, co yala malyi ara du malyi akwe mourande. 
LUK.6.44	Co du mouranci co ara yalyi aryi bingnaming. Kirikna yok deici aryi co kwarang du ton kum murur, ton kirikna tiling aryi co anggur du mouanci asi ton kum dangnung. 
LUK.6.45	Ninyi uram sisingnung ara kanya aryi teneiboka uram sisingnaming. A deyok aryi, du teleb mourande co ato nang ara kanya teleb aryi er kanya dam ara uram teleb akwe anarande. Ba, du malyi mourande co ato nang ara kanya malyi aryi er kanya dam ara uram malyi akwe anarande,” eboka eterebmou.
LUK.6.46	Uki tentok tum aryi Er Yesus biryi, er eterenmou uram kekenmai nang asi ato ebmou, “Ni uram enun ara kum kunundarur cok, unatoa ati, ‘Se, Nai Arungdeirisurumnyi, Nai Arungdeirisurumnyi,’ enindarur do? 
LUK.6.47	Ni dam yandoka Ni uram kekeboka kunubtunyi bira unato nang kiklibtinyi do? Yo teleb, Niryi kiklina uram ton ebkwisin. 
LUK.6.48	Ara, ninyi tentok aryi, Ni uram kekeboka kunurandinyi bira ai abyokomna diboka katabum eboka iki dorandanyi kiklibkun. Ai abyokomna diboka ikanci aryi, mo yeinya kiboka me onmaci tum ababyi akai ara kum dalungnande. Ni uram kekeboka kunurandinyi bira erda atonyi kurandiryi. 
LUK.6.49	Ba, Ni uram kekeboka kum kunurandinyi bira ai abyokomna diboka katabum eboka ikoka dona kum dorandanyi kiklibkun. Ai abyokomna diboka kum ikoka doanci aryi, mo yeinya kimaci tum ara me onmariryi akai nirya dalukoka bobarande. Ni uram kekerandiryok kum kunurandinyi bira erda atonyi kurandiryi,” eboka kebdei eterebmou.
LUK.7.1	Er Yesus biryi ninyi urasin dam aryi uram enmou ani, sirya ebmou ura, Kapernaum atei dam wengbinmou. 
LUK.7.2	Akatei dam ara Roma nang yin doun nang seratus baryi arungnamwe sienyi tentok kuramwe. Anyi bira er ai wa irmiliramunyi bisi boukwe kimnamwe bok, a wa irmilinanyi bira u yiramwe ba, dibmanto kunmou. 
LUK.7.3	Ba, a yin doun nang sienyi biryi Er Yesus yanmar ena kekebmou ura, erci akatei Yahudi nang sien nang ninyi mikbaryi asi, “‘Yesus ni atei yandoka, ni wa irmilinanyi u yirur asi kweteryarur,’ eboka molobmar erbindarur!” eboka bokeibmou. 
LUK.7.4	Ato eboka bokeibmou ba, Er Yesus bisi yanmai ura, sunci Ersi olom-olom eboka molobmai, “‘Anyi bira iya teleb kanya bobwe ati, Kanci anyi molobmar to kunubkwamarim ara kikiman,’ tenebmab. 
LUK.7.5	Anyi bira Yahudinyi kuma bok, Erci nun atei nang boukwe kiboka milisurur. Erci nun Musa Uram eteren ai doramoubwe ura, mitik kum milibsou ba, dobdoboubwe ati ebmab,” ebmai. 
LUK.7.6+LUK.7.7	Ura, Er Yesus sun ab tonkwa binmai.
LUK.7.6+LUK.7.7	Barabyi ani, Er Yesus a yin doun nang sienyi ai damtoto wengbau ura, anyi biryi er kwityabwe asi uram ebdeibmou. “Yesus Kan mambul kanya boyangan kum, ‘Nira Romanyi kunun deyok aryi, Kansi du dongona ara kikiman kum,’ tenebdanman ati, ni nong aryi Kan dam kum yankwaman. Ati, Nai Kanci uram bum tentok ebminyi aryok ni wa irmilinanyi u yirur ara lobdobkwamar ebmar erbindarur!” ebdeibmou. 
LUK.7.8	Ato ebdeibmou cok, anyi er dib tenen dinyi lak kibdanmou ci, ato ebdeibmou, “Ni nong ara yuk nang amwetam bunanyi kunun. Ba, ni amwetam ara mar boban nang kunung. Niryi ni amwetam kunung nang asi ninyi tentok, ‘Birum!’ ebtinyi ura, kunuboka binkwamote ba, yuknyi bisi ara, ‘Yarum!’ ebtinyi ura, yankwamote. Tonda, ni wa irmilinanyi bisi, ‘A wa asi ibdum!’ ebtinyi ura, erci kunuboka ibkwamote,” ebdeibmou. Ara, anyi biryi, “Er Yesus bira Iya Erebdobnyi biryi uram dem ebci aryok ni wa irmilinanyi u yirur dinyi ara bindobkwamar,” tenebmou deyok aryi, ato ebmou.
LUK.7.9	Asi, Er Yesus biryi anyi ebdeibmou uram kekebmou ura, “Naie,” tenebmou cok, Er Yesus milibmai nang wekmai tam urasin dangubokmou ura, ato ebmou, “Niryi sunsi diboka ebkwinsin. Israel yala nang yoka ara, ‘Aminda ara Kristus Ninyi Lemnanyi yankwande,’ ena kekeramnyi nang ara Ni enun uram asi diba tenenun nang ton kum eirinun. Bok, arub aryi yuk atei Romanyi bira ato dinyi ton kekerdena kumnyi biryi, ‘Ni en uram asi diba kunubkwamar,’ tenebmar dinyi eibman,” ebmou. 
LUK.7.10	Ba, yin doun sienyi er kwityabwe ai tamuboka baramnyi uca, a wa irmilinanyi bira er u yiramwe dinyi sirya lobdobmou ba, kib bukmou asi asing bindoka eibmai.
LUK.7.11	Wa irmilinanyi sirya kwetebmou ura, Er Yesus anaboka Galilea mutuk atei si Nain binmou. Akatei banmou ura, Er miliramnyi nang ab ton yuk nang ababyi ninyi ilinto Ersi milibmai ci, binmai. 
LUK.7.12	Banmai ani, Er Yesus akatei wengban lika bublan dam tingbau uca, atei tam aryi kuboka ninyi dibmou tukwe asi co malouwa caboka baitam bobindoka tukwe ungbanmai asi asing eibmou. A boyanganmainyi bira sulyi ner er mi tentok a kunum deibdamwe bok asi, dibmou ba, tukwe dongobkwamai ati boyanganmai. Ba, akatei nang ababyi ninyi ilinto aryi a sulyi ner ati bobmilibmai. 
LUK.7.13	Asi, Er Yesus biryi a sulyi ner asi diramwe uca, a ner boukwe aryi Er boukwe sangkuruk-sangkuruk ebmou ba, a ner asi, “Kan engena mem!” ebmou.
LUK.7.14	Ato ebmou ura, Er Yesus biryi co malouwa caboka boyanganmaia dam tingbinmou. Ba, co malouwa bobmai nang ara tiklobmai ura, a co malouwa asi bol libdenmou ci, Erci ato ebmou, “A kam mi, Niryi kansi, ‘Bukokdum,’ ebmakin!” ebmou. 
LUK.7.15	Ura, a mi bukalaboka buryibinmou ci, uram ebkalibmou. Ura, Er Yesus biryi Er kwin bisi tamubkarebmou. 
LUK.7.16	Ba, a mi co malouwa caboka boyanganmai ati milibmai nang nirya ara ilil kubmou ba, sunci ato ebmai, “Nun kankan dam aryi Er Imtamnyi Uram ebdeibmaca bobananyi weiknyi tentok yanmar. Ba, Er Imtamnyi biryi Er Uram keken nang ati, lebkwan tenen diryuryanmar!” eboka Er Imtamnyi bisi si weik erebmai. 
LUK.7.17	Ura, Er Yesus biryi a kubmou deyok ati, Yahudi yala nang kuramnyi mutuk atei nirya ebdanin yibinmai.
LUK.7.18	Yohanes ninyi me dongoramunyi bira ninyi wenen ai umbura dongoamnyi bok, Er Yesus kuramwe dinyi nirya Yohanes er miliramnyi nang aryi er dam nukmai asi kekebmou. 
LUK.7.19	Kekebmou ura, Yohanes biryi er milirandei nang ninyi bitinyi nabmou ci, “Er Yesus bisi birurumnyi ura, ato eboka asibdenkwandururum! ‘Kanda, aminda yankwandanyi eboka dibde bukunubnyi a kunum yaumwe do? Kum aminda yuknyi ton do yankwandanyi bisi dibde bukwanub do?’ eboka asirderbirurum!” ebmou ura, bokdonokmou.
LUK.7.20	Ba, a bitinyi nang aryi Er Yesus dam binmarei ura, sunci ato ebmarei, “Nunda Yohanes ninyi me dongonanyi biryi, Kansi asirderbirurum eboka bokdonokmasir ati yanmanim. Ara, ato ebmar, ‘Kanda, aminda yankwandanyi eboka dibde bukunubnyi a kunum yaumwe do? Kum, yuknyi aminda ton do yankwandanyi bisi dibde bukwanub do?’ eboka asibmakir,” ebmarei.
LUK.7.21	A talak ara Er Yesus bira u yiramwe nang ninyi ilinto kwetenmou ba, mambul kanya boramnyi nang ara kanya leng-leng erdeirinmou ba, isa kanya wengnamwe nang ara yangdonongmou. Ba, asing kuramwe nang ninyi ilinto asi asing kerket dinyi karenmou ba, lak einmai bok, a bitinyi nang bindoka asibmarei. 
LUK.7.22	Ura, Er Yesus biryi a bitinyi nang asi ebmou, “Birurumnyi ura, sun asing aryi eibmarurum to ab kekebmarurum to ab Yohanes bisi bindoka ebdururum! Asing kurur nang ara elengdeirinman ba, asing einmang. Ba, yan denerur nang ara niningdeirinman ba, tikoka yibaronmang. Ba, susa talerur nang ara akarsangdonmar ba, amol kiningdur nang ara amol kungdeirinman ba, ninyi uram kekenmang. Ba, din nang ara kam burdeirinman ba, sun dam nang aryi sisikoka utotoa ukubman kum aryi, ‘Er Imtamnyi biryi lebsute,’ teneboka dibde buraming nang ati Teleb Uram eterenman ci, ‘Nira sun Lebkwansinanyi sirya yase,’ enman. Asi, sun asing eibmarurum to ab kekebmarurum to ab Yohanes dam bindoka ebkwandurum! 
LUK.7.23	Sun yuk nang aryi Nisi dirderaning uca, Ninyi Lemnanyi yaci ura, ato kubkwansir tenenung to kum bok, sunda, ‘Se,’ teneboka Nisi, ‘Ni li,’ tenenina kum nang ara Er Imtamnyi biryi kisal dangsurur,” ebmou.
LUK.7.24	Ura, Yohanes bokdonokmou nang sirya tamuboka binmarei ura, Er Yesus biryi ninyi ilinto asi Yohanes deyok ati uram ebkalibmou. “Sun ninyi kun kum mutuk ara unatoa ati binkwamandaute do? Yohanes bira kumwe donmaci uca, mutuk otong asi co sungsunga lulungnande atonyi kum kurur. 
LUK.7.25	Yohanes ongon aling diboka liliboka ongobmaci asi eibtibyi tenen dirbinkwamandaute do? Erda ongon aling diboka liliboka ongororutnyi kum kurur. Ongon aling diboka liliboka ongoraming nang ara weik sien nang kuraming ai dam kuboka teleb-teleb dinyi akwe yibde kuraming. 
LUK.7.26	Sun unatoa ati dirbinkwamandaute do? ‘Er Imtamnyi Uram ebdeibmaca bobananyi bisi eibtibyi,’ tenen ati binkwamandaute do? A tenebmamunyi ura, diba. Niryi sunsi ebkwinsin ara anyi bira Er Imtamnyi Uram ebdeibmaca bobananyi iya bikdobnyi kurur. 
LUK.7.27	Ati, Yohanes er deyok ara minob uca Er Imtamnyi biryi Er uram ebdeibmaca bobaramunyi si Maleakhi deici ebdeiamwe ba, sirya kerek sekeibwe ara ato,
LUK.7.27	‘Dirandarur, Ni Imtamnyi biryi ninyi tentok Ni uram er deici ebdeibnyi ba, ebmurubkwandanyi bokdonokwan. Ba, anyi biryi ninyi Lebkwandanyi biti bisik yabde menekwande,’ eboka kerek sekdeibwe,” ebmou. 
LUK.7.28	Er Yesus biryi ato ebmou cok, ton ato ebmou, “Niryi sunsi ebkwinsin, ninyi nirya ara Yohanes deici tam kuboka erebdob nang ton kum kundarur. Erda unanyi biryi Er Imtamnyi bira ninyi leboka kalingna Weik Sienyi kurur amwetam kun nang kankan aryi luknubdongo kurandinyi bira Yohanes amwetam kibkweteboka Erebdobnyi kurandiryi,” ebmou.
LUK.7.29	Ba, Er Yesus biryi a enmou ba, kekenmai nang kankan ara, “Roma weik sienyi Kaisar biti pajak dengna karebdarur,” en nang ababyi wekmai ci, kekenmai aryi, Er Imtamnyi bira diba eboka sun tenen dinyi lak ebmai. Ara, Yohanes bisi me dongobsurum eboka bobinmai ba, me sirya dongobmou deyok aryi, ato ebmai. 
LUK.7.30	Bok, Farisi nang ab Musa kerek sengna etereramnyi nang ab ara Er Imtamnyi biryi sunti teneibmou dinyi ara kum bikmai deyok aryi, sunda, “Yohanes biryi me dongosina nun li,” tenebmai.
LUK.7.31	Er Yesus biryi uram ton ebmou ara, “Niryi una dinyi aryi a talak kundarur nang sunti kikliboka lilibdeibsitinyi do? Tonda una dinyi asi sunda ato nang ebsitinyi do? 
LUK.7.32	A nang sunti kiklin dinyi ara mitik mabwe aryi dengna ai dam arikal donmangiryi bukoka uram dordaraming to kundarur,
LUK.7.32	‘ “Nunda sunbabyi mot sebmilibdobkwansindarur,” tenen ati mot semab bok, sunda mot kum sebmilibdobmasurum,’ erdaraming to kundarur nang.
LUK.7.32	Ba, ton erdaraming to ara,
LUK.7.32	‘ “Nunda sunbabyi ninyi dibmangnyi ba, urumna eboka engeraming to boukwe eiboka engebkwandarur,” tenen ninyi boukwe eimni tanyi enmab bok, sunbabyi kum engenmarum,’ ebde dordaraming to kundarur nang.
LUK.7.33	Ato kuboka Yohanes ninyi me dongonanyi a yandoka kuramwe talak ara kum miliransou ci, roti kwaning ab co anggur du yung ab kum yiramwe deyok aryi, sunci, ‘Anyi bira isa kanya wekunyi,’ erandau. 
LUK.7.34	Ani, ukuryok ara Ni Ninyi Dasinyi yandoka kunun ci, sunci, ‘Yesus bira nun kunmabto milibkwasir,’ tenerandum bok, Niryi sunsi kum miliransinci, Niryi kwaning ab me yinmanyi ura, sunci Nisi ato enindarur, ‘Dibdendarur e! Anyi bira kwaning yin louranyi ab walina talen me yin biryi, “Roma weik sienyi Kaisar biti pajak dengna karebdarur,” en nang ab malyi kun dinyi kunung nang ab sun kwit kibdoburyi tonkwa kunung,’ enindarur. 
LUK.7.35	Bok, Er Imtamnyi bingna yangan bisik lak kimnande ara Er Imtamnyi bingna dinyi bikoka kunuraming nang sun biriman aryi lak kimdeirande,” ebmou.
LUK.7.36	Uki tentok tum ara Musa kerek sengna dirniliramunyi nang Farisinyi si Simon biryi Er Yesus bisi, “Ni ai yina tonkwa yibkwanim,” eboka nabmou. Ba, Er Yesus biryi anyi ai yanmou ura, tonkwa bukoka yina yinmai. 
LUK.7.37	Akatei ara malyi kun dinyi ilinto kuramwe ani, taklobmou ner tentok kuramwe. A ner aryi kekenmou uca, “Er Yesus bira Farisinyi ai yanmar ba, yina tonkwa yibmaring,” ebmai asi kekebmou. Ura, a ner aryi mitik to keil moyok asi tong teleb co yung kibdeiamwe doubdobmou ura, akai wengbinmou. 
LUK.7.38	Akai wengbinmou ura, engenmou cok, Er Yesus bukoka yan donokmoua dam tingbinmou ura, Er Yesus yan asi asimaka aryi tubdeiboka a ner er otong aryi kilibmou. Ura, Er Yesus yan asi uw kunkunubdobmou ci, mitik to keil moyok tong teleb co yung kibdeimwe ara bublan tirikna dam bulakaboka Er Yesus yan deici asi lubdeibmou.
LUK.7.39	Ba, a ner aryi kunmou to ara Er Yesus, “Ni ab tonkwa yibkwanim,” eboka nabmounyi biryi eibmou ura, er kanya tam aryi ato tenebmou, “Se nai kobe, anyi bira Er Imtamnyi Uram ebdeibmaca bobananyi kuraunte ura, a yandoka kunmanir ner ara, ‘Dan to ner aryi kunmanir do? Tonda a ner ara una kurur ner aryi kunmanir do?’ tenebmote. A ner aryi malyi kun dinyi kurur ara bingdur cok, ‘Ni li,’ kum ebmar ati, anyi bira Er Imtamnyi biryi uram ebdeibmaca bobananyi kum kurur,” tenebmou. 
LUK.7.40	Asi, Er Yesus biryi anyi bisi ato ebmou, “Simon, Niryi kansi uram ton ebkwankin,” ebmou. Uca, Simon biryi, “Yo, ni Nai ninyi eterenanyi ur ebdum,” ebmou.
LUK.7.41	Ato ebmou ura, Er Yesus biryi ato ebmou, “Ninyi bitinyi aryi ninyi tentoknyi co bok asi moloboka bobloantiring. tonyi bira yubwa-yubwa amubaryi bobloante ba, tonyi bira sirik amubaryi bobloante. 
LUK.7.42	Ba, sunci a bobloantiring co bok ara dekdeibman kum aryi tuba bobloanting ura, a co bok damnyi biryi, ‘Malyi, dengdening kum, ur taklobokdururum!’ eboka sun bobloantiring dinyi luba kibte. Ba, a bitinyi nang ara unanyi biryi co bok damnyi bisi, ‘Ni nai,’ tenebte do?” eboka asibdenmou.
LUK.7.43	Uca, Simon biryi, “Ni tenebman ara, ‘Co bok yubwa-yubwa amubaryi bobloantunyi biryi, “Ni nai teleb,” tenebkwamote,’” ebmou. Ba, Er Yesus biryi, “Kan tenebmarim to ara diba,” ebmou.
LUK.7.44	A sirya ebmou ura, Er Yesus biryi a ner tam urasin danguronguryok, Simon bisi, “A ner kubmar dinyi ara eibmarim do? Ni kan ai yanman ura, nun atei nang kunub to kanci Ni yan ilingna me ton kum ilikdeibmanirim. Bok, a ner ara er asimaka aryi Ni yan me ilikeiboka er otong aryi kilibmanir. 
LUK.7.45	Ba tonda, kanda nun atei nang kunub to, Ni katum ababyi uw ton kum kunkunubmanirim bok, erda ton tanglona kum uca, yuma wengyanmou aryi Ni yan asi uw kunkununmanir. 
LUK.7.46	Tonda, kanda nun atei nang kunub to, malyi tenen co yung ababyi ton Ni kisok dub ton kum dikeibmanirim bok, a ner ara erci Ni yan asi tong teleb co yung dikeibmanir. 
LUK.7.47	A deyok aryi, Niryi kansi ebkwinkin, a ner ara er malyi kun dinyi ilinto kurur dinyi sirya kilibman ba, a ner aryi Nisi mitik kum boukwe kibmanir. Bok, yuk nang ara sun malyi kun dinyi ababyi mitikanun kiliran ba, sunci Nisi mitikanun boukwe kimdaning,” ebmou.
LUK.7.48	Ato ebmou ura, a ner asi, “Kan malyi kurum dinyi sirya kilibmakin,” ebmou. 
LUK.7.49	Ba, Er Yesus ab tonkwa bukoka yinmai nang aryi, ato tenebmai, “Se anyi bira unanyi bitonyi biryi a ner asi, ‘Niryi kan malyi kun dinyi kilibmakin,’ ebmar do? Nun tukwetam nang ara ninyi malyi kun dinyi kilibmanto nang ara ton kum kunub. Erda, ninyi malyi kun dinyi kilisurutnyi bira Er Imtamnyi tentok asi ato ebmar,” tenebmai. 
LUK.7.50	Bok, Er Yesus biryi a ner asi, “Kanci, Nisi, ‘Diba Er Imtamnyi bokwetebunyi kurur aryi ni malyi kun dinyi sirya kilibmanir,’ tenebmarim deyok aryi, lebmakin ati, kilkil kanya boboka teleb akwe bindobkwamarim,” ebmou.
LUK.8.1	Malyi kuramwe ner aryi Er Yesus bisi teleb co yung sirya lubdeibmou ura, uki kum kubmai cok, Er Yesus biryi weik atei yibina mitik atei yibina kibkirikoka, “Er Imtamnyi bira ninyi leboka kalingna Weik Sienyi kurur,” eboka Teleb Uram eterebkirikmou. A yibinkirikmou talak ara Er miliramnyi nang amolbaryi nang ababyi tonkwa yibarkiringnamnyi. 
LUK.8.2	Ba, nerabwe mer ababyi tonkwa yibarkiringnamnyi. A nerabwe mer ara u yiramwe asi Er Yesus biryi kwetebmou nerabwe ab tonda, isa kanya wengdaramwe asi yakdonokmou nerabwe ab milibmai. A nerabwe sun si ara isa kanya tabaryi wekamwe asi yakdonokmou ner si Maria atei Magdala ner ab, 
LUK.8.3	Weik sienyi Herodes co bok deirinanyi si Khuza ner si Yohana ab, Susana ab, ton yuk nerabwe-yuk nerabwe ilinto ab aryi Ersi milibmai. A nerabwe mer sun bona boramnyi dinyi nirya ara Er Yesus ab Er miliramnyi nang ab ati nirya karebmai.
LUK.8.4	Ninyi ilinto, atei yukdongoboka-yukdongoboka Er Yesus dam miliryanmai. Ura, Erci kemdeirina uram tentok doboka eterebmou. 
LUK.8.5	Ara ato, “Uki tentok tum aryi ninyi tentok er wa in dam yala kwengbinmou. Wa in dam bindoka yala kwengmou uca, ton dinyi ara bisik iririkna dam sakmou uca, tukwe kat aryi lak mabmou asi, ninyi yibanmai ci, yanisitabmai ba, maka mer aryi doyibsekmai. 
LUK.8.6	Ba, ton yala kwekmou ara keil kankan sakmou asi, tukwe mitik aryi abmou cok, yating me ton bolina kum aryi tumakoka koula danmou. 
LUK.8.7	Ba, ton yala kwekmou ara dola kankan sakmou ci, abmou bok, dola aryi kwiliya obsinibmou ba, lubmou. 
LUK.8.8	Ba, ton yala kwekmou ara tukwe teleb ai sakmou ba, diboka abmou ci, du yubwa-yubwa seratus baryi moubmou,” eboka kebdei eterebmou. Ato kebdeiboka sirya eterebmou ura, ato ebmou, “Unanyi biryi ninyi uram keken dinyi amol boanci ura, a ebman uram ara diboka kekeboka bikdobkwandur!” ebmou.
LUK.8.9	Er Yesus biryi a sirya eterebmou ura, Er miliramnyi nang aryi Ersi ato eboka asibmai, “A kebdeiboka ebmarim ara unatoa ati ebmarim do?” eboka asibdenmai. 
LUK.8.10	Uca, Er Yesus biryi sunsi uram dengna ara ato ebkarebmou, “Sunsi ara, ‘Una kuboka Er Imtamnyi bira ninyi leboka kalingna Weik Sienyi kurur ci, iniboka Er mabwe-nermabwe kalingdur dinyi ara bikwandum,’ tenen kisal yuk karebsou. Bok, sun yuk nang ati Niryi kebdeiboka eterebmonwe ara,
LUK.8.10	‘Sunci asing dina ara dinmangiryok, eirina ara kum kubkwaming. Tonda, kekena ara kekenmangiryok, tenena ara kum kubkwaming,’ tenen kebdeiboka eterebmonwe,” ebmou. 
LUK.8.11	Ura kebdeiboka eterebmou dinyi ati lak ara ato ebmou, “Niryi kebdeiboka eterebmonwe ara ato ati eterebmonwe. Yala kiklibmonwe ara Er Imtamnyi Uram ati kiklibmonwe. 
LUK.8.12	Ba, ton yala bisik iririkna dam sakmou eboka kiklibmonwe. Ara, Er Imtamnyi Uram kekeronmangnyi nang asi isa sienyi Iblis biryi, ‘Er Imtamnyi Uram kekeboka diba tenebdobingnyi ba, lemna dinyi dobdobingnyei,’ tenen, Er Imtamnyi Uram sun kanya dam aryi dorkarongnande ati kiklibmonwe. 
LUK.8.13	Ba, ton yala ara keil kankan sakmou eboka kiklibmonwe. Ara, Er Imtamnyi Uram kanya kilkil asa dobdobmangiryok, diboka kanya tam wengbana kum uca, tiya ati dib tenebmangnyi ani, isa aryi dubdeci ura, ola tangloraming ati kiklibmonwe. 
LUK.8.14	Ba, ton yala ara dola kankan sakmou eboka kiklibmonwe. Ara, Er Imtamnyi Uram kekeroramingiryok asi, sun mining mambul tenen kanya boboka yinatam ati ingkiringna ab, bona ati ingkiringna ab, sun kanya teleb kimdeirin ati ingkiringna ab aryi, Er Imtamnyi Uram kekeroramingnyi dinyi ara sikliboka ouraming ba, du kum mourande ati kiklibmonwe. 
LUK.8.15	Ba, ton yala ara tukwe teleb ai sakmou eboka kiklibmonwe. Ara, Er Imtamnyi Uram kekeroramingiryi, sun kanya tam diboka kunuramingnyi nang ara busul kuboka Er Imtamnyi Uram tuba-tuba kekeroraming deyok aryi, du lak kibkwandur ati kiklibmonwe.” Ato eboka Yesus biryi Er miliramnyi nang dam lak kibdeiboka eterebmou.
LUK.8.16	Er Yesus biryi Er Imtamnyi Uram deyok ati, ninyi eterenmou ci, ato ebmou, “Ninyi aryi uk ubna dinibdongobingnyi ura, tukwe aryi iniboka kikniraming moyok aryi ton kum siklirdongonung. Tonda dobtaleboka man sokon amwetam kum deirinung. Erda dinibdongobingnyi ura, dobtaleboka erebdob ai deibmangnyi ba, akai umbura wengbanmangnyi ninyi nirya a uk buk milil asing eiriraming. 
LUK.8.17	Ukuryok ara, ‘Una kuboka Er Imtamnyi bira iya weik sienyi kurur ci, Er mabwe-nermabwe leboka kalikwande,’ tenen dinyi nirya ara iniboka kuranci ababyi aminda ara lak kibkwande. Tonda ukuryok ara siklirdongordaramingnyi dinyi ababyi aminda ara lak kibdeibkwande ba, ninyi nirya bikwaming. 
LUK.8.18	A deyok ati sun kekenmarum dinyi ara diboka diblilibdendarur. Ara, ato deyok ati ebman, unanyi biryi Er Imtamnyi Lemna uram bingna dinyi kanya dam ton deibdanci ura, anyi dinyi ara ton tabakdongobkwande. Ba, unanyi biryi Er Imtamnyi Lemna uram bingna dinyi kanya dam ton kum deibdanci ura, er kanya dam aryi dobdobkwande,” eboka eterebmou.
LUK.8.19	Er Yesus Er weityabwe ab sun kwin Maria ab Er Yesus dam yanmai bok, ninyi ilinto libmai deyok aryi, sunci Er Yesus dam kobdob kum binmai. 
LUK.8.20	Ura, yuk nang aryi Er dam asi ebdongobmai, “Kan kwin ab Kan weityabwe ab ara, ‘Kan ab ebdatibyi,’ tenen ati baitam yandoka dibde tikmaking,” ebmai. 
LUK.8.21	Uca, Er Yesus biryi uram doboka ato ebmou, “Er Imtamnyi Uram asi Niryi etereran ba, kekeboka kunuramingnyi nang nirya ababyi, ‘Ni kwinyabwe Ni weityabwe ato kuraming,’ tenenun,” ebmou.
LUK.8.22	Uki tentok tum aryi Er Yesus ab Er miliramnyi nang ab co ngun-ngun dub welebindoka bukmai ci, Er Yesus biryi Er miliramnyi nang asi ato ebmou, “Ni kwityabwe, nun a mekwan koubkaboka otam binkwayeb,” ebmou. Ba, sunci a mekwan deici banmai. 
LUK.8.23	Ba, banmai noutam ara Er Yesus bira wi mabmou. A talak aryi ibalya yandoka me kwatib-kwatib enmou ba, co ngun-ngun umbura me wekoka dangublobmanto kunmou. 
LUK.8.24	Asi, Er miliramnyi nang aryi Er Yesus mabmoua dam yandoka kamubdeibmai ura, ato ebmai, “Se Nai nun eteresurumnyi, nun a obkwamasir anun e. Kanci lebdobsurum!” ebmai. Ura, Er Yesus bukalaboka, ibalya doboka me kwatib-kwatib enmou asi erekdobmou. Ba, ibalya doboka me kwatib-kwatib enmou dinyi kum danmou ci takmou. 
LUK.8.25	Ura, Er miliramnyi nang asi, “Se,” tenebmou ci, ato ebmou. “Sunci Nisi dib tenenindarur dinyi ara dantam kubmasir do?” ebmou. Ba, sun kanya ilil kubmou ura, “Nai,” tenebmai ci, sun mamun asi ebdanin yibinmai, “Se naiyabwe, nun ilil e. Anyi bira unanyi bitonyi kurur aryi, ‘Ibalya ab me ab asi takdum!’ eboka erekdande akiryok Er ebmar to kunuboka kum danande?” ebdanmai.
LUK.8.26	Er Yesus ab Er miliramnyi nang ab Galilea mekwan koubkaboka yaletam kuboka doramnyi atei si Gerasa mutuk dararbinmai. 
LUK.8.27	Dararbinmai ura, Er Yesus co ngun-ngun umbura aryi yurbindoka mekwan katum dam weletingbau ura, akateinyi tentok aryi Er dam yandoka u dakmou. Anyi bira isa kanya mer ilinto wekamnyi ba, ongon aling ongorona kum uca, iya ur kuramwe. Anyi bira atei ababyi ton kum yangarderamwe, erda din nang tukwe ungna dam akwe iya kuramwe. 
LUK.8.28	Ani, Er Yesus banmou asi isa kanya wekamunyi biryi eibmou ci, bikmou ura, Er Yesus urasin dam luknubdongoboka uram weikto iboka dobmou. “Se Yesus, Er Imtamnyi Iya Weik Erebdobnyi Mi, Kanda nisi una kubkwamanirim ati yanganmarim do? Niryi Kansi molobdobkun ara Kanci nisi weiktoto wenebniminyei,” eboka uram dobmou. 
LUK.8.29	Anyi biryi ato ebmou ara Er Yesus biryi isa kanya asi, “Bindobdum!” eboka yakdonokmou deyok ati ebmou. Anyi bisi wekamnyi isa kanya mer aryi kiliboka borkiringnamnyi deyok aryi, ninyi aryi, “Ato tubto ukubcei,” tenen taruk ab yan ab asi besi tabwe aryi debloboka kaliki buramnyi. Asi a demnamnyi tabwe besi ara nirya bulbulukaboka isa kanya mer aryi ninyi singsing iya mitika kum ai akwe yakdonokoka bobaramnyi.
LUK.8.30	Ura, Er Yesus biryi anyi bisi, “Kan si ara unanyi do?” eboka asibdenmou. Uca, anyi bira isa kanya yubwa-yubwa ilinto wekamnyi deyok aryi, isa kanya aryi ebkarebmou to ebmou ci, “Ni si ara Legion,” ebdanmou. 
LUK.8.31	Ura, isa kanya mer aryi, “Er Yesus biryi nunsi ukuca uk bisik yakwetebsicei,” tenen ati Er Yesus bisi molobdobmai.
LUK.8.32	Ura, bisam mer mutuk kon bukamwe amwetam mutuk mol yinmai asi, isa kanya mer aryi ato tenebmai ci, molobdobmai, “Er Yesus biryi o bisam mer asi, ‘Ur wengdorbindarur,’ ebkwansurur,” tenen ati molobdobmai. Ba, Er Yesus biryi isa kanya mer aryi molobdobmai to, “Ur wengdorbindarur,” ebmou. 
LUK.8.33	Ura, isa kanya mer ara anyi umbura dam aryi anabkaboka-anabkaboka a bisam mer umbura dam wengbinsekmai. Ba, a bisam mer ara mol yinmai ai aryi sangkurukaboka-sangkurukaboka mekwan umbura wengdarbindoka me isin daksekmai. 
LUK.8.34	Ato kubmou asi, a bisam kalingna nang aryi eibmai ura, cungbindoka dam-dam kuramnyi atei nang dam nirya ebde yibinmai. 
LUK.8.35	Ba, akatei nang aryi, “A kubmou dinyi nun ton eibtibyi,” tenen aryi yanmai. Ura, a ninyi Er Yesus dam yandoka diramnyi uca, isa kanya mer wekamnyi ani, takloboka binmainyi bira kanya teleb tubto deibmou. Ba, ongon aling diboka ongobdobmou ci, Er Yesus dam bukoka uram enmou asi kekenmou bok, asing eibmai. Ura, a diryanganmai nang aryi, “Kwetebman kumnyi bok Er Yesus mikib aryi kwetebmar,” teneboka sun kanya ilil kubmou. 
LUK.8.36	Asi, Er Yesus biryi isa kanya mer wekamnyi asi yakdonokmou. Ba, sun asing eibmai nang aryi atei tam aryi yanganmai nang ati, “Ato kuboka yakdonokmar,” eboka nukarebmai.
LUK.8.37	Ura, Gerasa mutuk kuramnyi nang nirya aryi Yesus mikib asi ilil mitik kum kubmou ura, sunci Ersi, “Kan a mutuk kun kum, bindobdum!” ebmai. Ba, Er Yesus ab Er miliramnyi nang ab aryi, “Tamuboka bindobkwayeb,” tenen co ngun-ngun dub burwelebanmai. 
LUK.8.38	Asi, isa kanya mer wekamnyi ani, takloboka binmainyi biryi Er Yesus bisi, “Ni Kansi iya milinkwankin,” eboka molobmou. Bok, Er Yesus biryi anyi bisi bindobdum ebmou ci, ato ebmou. 
LUK.8.39	“Kan ai ninyi asi biminyi ura, ato kubdum. Er Imtamnyi biryi kansi lebmakir ci, kan dam kubmakir dinyi nirya asi, kan ai ninyi dam nukde birum!” ebmou. Ba, anyi biryi a meruman doramnyi atei yibinkirikoka Er Yesus biryi ersi kubmou to nirya nukde yibinmou.
LUK.8.40	Ninyi ilinto aryi, “Er Yesus bira una tum aryi atam tamuryankwande do?” teneboka dibde buramnyi bok, Er Yesus Gerasa mutuk tam aryi tamuryanganmou ura, sun kanya kilkil asa aryi Er ab tonkwa ebdanmai. 
LUK.8.41+LUK.8.42	Ura, ninyi si tentok Yairus Er dam yanmou. Anyi bira Musa Uram eteren ai kalingnamunyi kuramwe. Anyi er nebnyi ara tentok a kunum deibdamwe bok, dibmanto kunmou deyok aryi, “Er Yesus ni ai yandoka ni nebnyi kwetebte,” tenen Er Yesus dam yandoka luknubdongoboka buryanmou ci, molobmou. A nebnyi er kwalina ara amolbaryi kwaliamwe asi u yiramwe ba, dibmanto kunmou ati moloryanmou.
LUK.8.41+LUK.8.42	Ura, Er Yesus bira anyi atei banmou ci, bisik noutam banmou ura, ninyi ilinto aryi limdanmai. 
LUK.8.43	A banmou noutam aryi bunga ining kwalina amolbaryi iya yibarmururamwe ner tentok yanmou. A ner ara yuk nang asi er bona taleramwe dinyi nirya aryi dengnamwe ba, kweterderamnyi ababyi kwetebman kum kuramwe. 
LUK.8.44	Asi, a ner aryi dongtam kuboka Er Yesus ongon aling asi bol libdenmou ba, a bol libdenmou talak akiryok bunga ining yibarmururamwa ara kum dandobmou.
LUK.8.45	Ura, Er Yesus biryi ato eboka asibdenmou, “Unanyi biryi Nisi bol libdenmanir do?” eboka asibdenmou. Uca, ninyi tentok aryi, “Niryi bol libdenmakin,” ton kum ebmai. Ura, Er Yesus miliramunyi si Petrus biryi, “Nai nun eteresurumnyi, ninyi ilinto aryi Kansi arubdongoboka limdongonmaking aryi ukubmakir,” ebmou. 
LUK.8.46	Bok, Er Yesus biryi ato ebmou, “Kum, ninyi tentok aryi Ni nong asi ton bol libdenmaning ba, Ni nong umbura aryi ninyi kweten mikib ton anaboka yibinmar asi bikman ati asibdenmasin,” ebmou. 
LUK.8.47	Ba, a ner aryi diramwe uca, er ukubmou dinyi, “Er Yesus biryi sirya bikmanir,” tenebmou ura, sirim asa yandoka Er Yesus urasin dam buryanmou. Ura, er ukubmou deyok ati, “Nira ato deyok aryi, Er Yesus bisi bol libdenman ba, ni yinurur u lobdobmanir,” eboka ninyi ilinto kekenmai asi nukmou. 
LUK.8.48	Ura, Er Yesus biryi a ner asi, “Se Ni kwin, kan biramnyi aryi Nisi, ‘Diba, Er Imtamnyi biryi bokwetebunyi biryi kwetebkwamanir,’ teneboka kunurongna dinyi aryi lebmakin ati, kilkil kanya boboka teleb aryi ur bindobdum!” ebmou.
LUK.8.49	Er Yesus biryi a ner ati tuba uram erkarenmou talak aryi, Musa Uram eteren ai kalingnamunyi si Yairus er ainyi tentok yandoka ato ebmou, “Kan nebnyi sirya dibmar ati, ninyi Eterenanyi bisi a mambul kimsinin kum, binkwanim!” ebmou. 
LUK.8.50	Ato enmou bok, Er Yesus biryi anyi enmou uram kekebmou ura, Yairus bisi ato ebmou. “Kan kanya aryi, ‘Nai kob se!’ tenen kum. Ukuryok ababyi kanci, Nisi, ‘Diba, Er Imtamnyi biryi bokwetebunyi biryi ni nebnyi ara kwetebkwamar,’ tenebniminyi ura, kan nebnyi ara lebdeibkwaman,” ebmou.
LUK.8.51	Ura, barabyi ani, Yairus ai dam binmai ura, Er Yesus biryi ninyi nirya asi ato ebmou. “Sun yuk nang ara Nisi miliboka ai umbura wengbana mem! Erda, Petrus ab Yohanes ab Yakobus ab a nebnyi er nai ab er kwin ab akwe Nisi miliboka man ai wengbinkwayeb,” ebmou. 
LUK.8.52	Ninyi nirya ara boukwe bobukmai ci, engenmai bok, Er Yesus biryi sunsi ato ebmou, “Sun engen mem takokdarur! A nebnyi ara kum dibmar, erda mabmar a,” ebmou.
LUK.8.53	Asi, sunci, “Se a nebnyi ara sirya dibmar bikmab bok, enmara,” tenebmai ura, Er Yesus ebmou uram ara akwi tubsinibokmai. 
LUK.8.54	Bok, Er Yesus biryi a nebnyi mabdeibmai ai wengbinmou ura, taruk talebdongoboka ato ebmou, “Se a nebnyi, bukokdum!” ebmou. 
LUK.8.55	Ato ebmou ba, a nebnyi er kanya tamuboka wengyanmou ura, akiryok bukalaboka tikokmou. Ura, Er Yesus biryi a wekmai ninyi asi ato ebmou, “A nebnyi kwaning ton karebdarur!” ebmou. 
LUK.8.56	Ba, a nebnyi er nai er kwin ilil kubmou bok, Er Yesus biryi sunsi ato ebmou, “A kubmar dinyi ninyi urasin dam talyi ebde yibana mem!” ebmou.
LUK.9.1	Ura, Er Yesus biryi Er miliramnyi nang amolbaryi nang asi nabmou ba, Er dam yanmai ura, Er ab tonkwa buluboka wekmai ci, isa kanya yubwa nirya yangdonongkwamnyi mikib ab u yin nang kwetenkwamnyi mikib ab sunsi karebmou. 
LUK.9.2	Ura, Erci sunsi ato eboka bokdonokmou, “‘Er Imtamnyi bira leboka kalingna Weik Sienyi kurur ci, lak kibkwamar talak dam kubmar,’ eboka eterebde baramun ci, ninyi u yiranci nang ara kwetebde bindarur,” eboka bokdonokmou. 
LUK.9.3	Er Yesus biryi bongdonongmou ura, sunsi ato ebmou, “Sunci bisik ai baramunyi ura, utotoa bona mem! Ara, kama dumuna mem! Tonda, ‘Bisik ai yibkwayeb,’ tenen kwaning bisik kona bona mem! Tonda, ‘Bisik ai aryi utotoa dekdobkwayeb,’ tenen co bok ababyi aling kiboka bona mem! Tonda, ongon aling ababyi, ‘Ton dinyi nining kubci ura, ton dinyi unuboka ongobdobkwan dinyi ton bobdobkwan,’ tenen bitinyi kiboka bona mem! 
LUK.9.4	Ani, tonda akatei dam aryi ninyi tentok aryi naboka er ai du dongobdobsici ura, a akai akwe kuramunyi ani, anaboka binkumunyi tum aryi binkwandarur. 
LUK.9.5	Akatei bamunyi ba, du kum dongobdobsingiryi, sunci, ‘Er Imtamnyi bira Weik Sienyi kurur ci, lak kibkwande,’ ebmamunyi uram kum kekebsingnyi ura, akatei yanibmamunyi mintal ara kilibkaboka bindobkwandarur. Ato kubmunyi uca, sunsi du kum dongoboka sun eterebmamunyi uram kum kekebmangnyi nang aryi ato tenebkwanung. ‘Nunci Er Imtamnyi Uram asi diboka kum kekeramibyi ura, aminda ara Er Imtamnyi biryi mintal kilirkarongnaming to kubkwansir,’ tenebkwanung,” ebkarebmou ci, bokdonokmou. 
LUK.9.6	Ato eboka bokdonokmou ura, Er Yesus miliramnyi nang amolbaryi nang anaboka eikatei okatei nirya yibinkirikoka Er Yesus biryi ebdeibmou Teleb Uram etereboka, u yiramwe nang kweteboka dantam-dantam nirya yibinkirikmai.
LUK.9.7	Er Yesus biryi etereramwe dinyi ab ilil tenen dinyi kikniramwe ab asi Er miliramnyi nang aryi nukde yibaramnyi asi, Galilea mutuk weik sienyi si Herodes biryi kekebmou. Ura, “Yesus enung ara unatonyi biti enung do?” tenebmou. Asi, a talak aryok yuk nang aryi, “Yohanes ninyi me dongoramunyi kam bukoka yanmar,” ebmai 
LUK.9.8	Ura, ton nang aryi, “Er Imtamnyi Uram ebdeibmaca bobaramunyi Elia bira kam kibmaning imtam welebinamunyi bisi tubto yuryanmar,” ebmai. Ba, ton nang ara ato ebmai, “Er Imtamnyi Uram ebdeibmaci to lak etereramnyi nang diamnyi asi, ninyi tentok kam bukoka yanmar,” ebmai. 
LUK.9.9	Ato ebmai asi, Herodes biryi kekebmou ura, ato tenebmou, “A yanmar enmang Yohanes bira, ‘Niryi ya ngang sekoka obdarur,’ eanse ba, oamnyi. Ati, Anyi bira unanyi biryi yandoka ato dinyi kunmar ba, enmang do?” tenebmou deyok aryi, er kanya kankana kubmou. Ura, “Anyi bira ni ton eibtiniryi biktinyi,” tenebmou ci, Herodes biryi Er Yesus bisi ingkirikmou.
LUK.9.10	Er Yesus miliramnyi nang aryi Teleb Uram deyok kouboka eterebde binamnyi ani, Er Yesus dam sirya tamuryanmai ura, sun wa ibde yibaramnyi dinyi asi Er Yesus dam, “Ato kunub ato kunub,” eboka nukmai. Sirya nukmai ura, Er Yesus biryi Er miliramnyi nang asi inibmou ura, mutuk Betsaida dam sun yuk binmai. 
LUK.9.11	Ato kubmai bok, ninyi ilinto nirya aryi, “Er Yesus Betsaida mutuk banmar,” ena bikmai ura, Ersi milibmai. Milibmai bok, a ninyi ilinto asi Er Yesus biryi, “Ni li,” kum ebmou. Erda, Er Yesus biryi sunsi, “Er Imtamnyi bira leboka kalingna Weik Sienyi sirya kurur ci, lak kibdanmar ati dib tenebdarur!” eboka liliboka eterenmou ci, u yiramwe ba, “Kwetebsute,” tenen Er dam yandobmai nang ara kwetebmou.
LUK.9.12	Ato kunmou uca, sirya inibkou ci, yiriblobwe ura, Er miliramnyi nang amolbaryi nang Er Yesus dam yandoka ato ebmai, “Nai, a kunmab ai ara ninyi atei kum mutuk aca sirya inibmar ati, a ninyi yubwa asi ‘Da bindobdarur!’ ebdum. Ba, a mutuk meruman mitik atei, weik atei donung atei asi yina yibde mabdobkwaming ati, ‘Bindobdarur!’ ebdum,” ebmai. 
LUK.9.13	Ato ebmai bok, Er Yesus biryi sunsi ato ebmou, “Sunci a ninyi asi yina karebkarebkwandarur!” ebmou. Uca, Er miliramnyi nang aryi ato ebmai, “Nunda roti kwaning ara weik tokol ara ton kum bobmab bok, erda mitik roti kwaning tokol asi sirik amubaryok bobmab. Ba, mekinaiya ara mitik mekinaiya asi sirik bitinyok bobmab. Ati, a ninyi nirya yibkarebkwamabyi ura, yina dengtabangyandoka karebtibyi uca, kikiman kubkwanmote,” ebmai. 
LUK.9.14	A bulubmai ninyi yubwa sal yoka akwe ara lima ribu baryi wekmai. Ura, Er Yesus biryi Er miliramnyi nang asi ato ebmou, “Sunci a wekmang nang nirya asi ebdarur, ‘Ninyi lima puluh baryi-lima puluh baryi kiboka deici yuk-yuk bukdarur!’ ebdarur!” ebmou. 
LUK.9.15	Ato ebmou ba, Er miliramnyi nang aryi Er ebmou to kunuboka, “Liliboka bukdarur!” eboka lilibdeibmai ura, a ninyi nirya liliboka bukmai. 
LUK.9.16	Sirya liliboka bukmai ura, Er Yesus biryi a roti kwaning amubaryi ab, a mekinaiya bitinyi ab dobtaleboka, imtam dibweleboka ato ebmou, “Nai, Kanci nunsi yina karebmasirim ati Niryi Kansi, ‘Ei Ni Nai,’ ebkin,” eboka Er Imtamnyi bisi kisal dakoka kibmou. Ura, Erci a roti kwaning ab mekinaiya ab toboka-toboka Er miliramnyi nang asi ato ebmou, “Sunci a yina ninyi nirya asi bokeibdarur,” eboka karebmou. Ba, a ninyi yubwa asi bokeibde yibanmai ababyi kum danana kum kunmou ani, a ninyi nirya asi bokeibmai. 
LUK.9.17	Sirya bokeibmai ba, a buluboka wekmai ninyi sun nirya yinmai uca, boubmou ura, kablobmai. Ba, a kablobmai roti kwaning ara tower aryi wiamnyi aling amolbaryi asi kiboka diribmai.
LUK.9.18	Uki tentok tum aryi Er Yesus biryi Er Imtamnyi bisi Er yuk molonmou bok, Er miliramnyi nang Er dam yanmai. Ura, Er Yesus biryi ato eboka sunsi asibdenmou. “Yuk nang aryi Nira unanyi enunung do?” eboka sunsi asibdenmou. 
LUK.9.19	Ba, sunci ato ebmai, “Ton nang ara, ‘Yohanes Ninyi Me Dongonanyi,’ ekunung,” ebmai. “Ba, ton nang ara, ‘Elia,’ ekunung,” ebmai. “Ba, ton nang ara, ‘Er Imtamnyi biryi uram ebdeibmaca minob bobaramnyi nang dibyi asi ninyi tentok kam bukoka yauci kurur,’ ekunung,” ebmai. 
LUK.9.20	Ato ebmai ura, Er Yesus biryi tubto sunsi asibdenmou, “Ba, sunci Nira unanyi tenenindarur do?” eboka asibdenmou. Uca, Petrus biryi ato ebmou, “Nai, Kanda Er Imtamnyi biryi ninyi lemna Weik Sienyi eboka bokwetebkounyi kurum,” ebmou. 
LUK.9.21	Petrus ato ebmou ura, Er Yesus biryi, “Yuk nang asi talyi ebde yibana mem!” eboka erekdobmou.
LUK.9.22	Er Yesus biryi sirya erekdobmou ura, ato ebmou, “Ni Ninyi Dasinyi bira Er Imtamnyi biryi Niti teleb teneanou to kuboka mambul dinyi mitik kum donmanyi bok, Yahudi nang sien nang ab Er Imtamnyi kan ninyi kan noutam kuboka antanirdeirin deyok nang ab Musa kerek sengna eterenung nang ab aryi, ‘Anyi bira ninyi lebkwansiranyi kuma, Anyi bira nun li,’ eboka dokdonokwaning ba, obkwaning. Obningnyi ura, uki bitinyi dibmanyi ani, winiryi tum ara Er Imtamnyi biryi Nisi kam bukeibkwanir,” ebmou.
LUK.9.23	Ura, sun nirya asi ton ato ebmou, “‘Unanyi-unaner aryi Er Yesus bisi milikwan,’ tenebci ura, sun dinyi ati teneramingnyi dinyi ara dongtam kibdeiboka, Er Imtamnyi kanya teleb kimdeirin dinyi asi udikum deirina teleb. Tonda, ‘Tanglona kum uca, a uki berengnande a nirya ara co lase bobkwan ara ikin dinyi takubdeibningnyi ababyi, tonda yuk nang aryi nisi obningnyi ababyi niryi kilkil asa aryi ni Du Yesus milibkwan,’ tenena teleb. 
LUK.9.24	Ara, unanyi biryi kam kun dinyi ati, ‘Ninyi aryi ni obningnyei,’ tenen dungdaroranci ura, aminda ara kam kun dinyi kum dobdobkwande. Ba, unanyi biryi Ni deyok ati, ‘Malyi, yuk ninyi aryi da obningnyi ababyi, ni Du Yesus si lak ebkwan,’ tenerandinyi bira aminda ara iya kam kun dinyi dobdobkwande. 
LUK.9.25	Unanyi-unaner aryi im dangna tukwe dangna mutuk atei nirya kurur bona taleranci bok, Er Imtamnyi biryi lemsin dinyi kum dororanci ura, anyi-aner ara iya teleb dinyi ara dororande do? Kum. Ato kuraminyi ner ab sal ab ara sun kanya waningdaramingnyi deyok aryi, lemna dinyi ara sun taleramingnyi bona aryi kum lebdeibkwande. 
LUK.9.26	Tonda, Nisi unanyi biryi, yuk nang urasin dam asi, ‘Erda Ninyi Daunyi kurur kuma,’ teneboka, ‘Er eterena ara ni li,’ tenerandinyi bira aminda Ni Ninyi Dasinyi bibabyi Er Imtamnyi milil deici ab, Er Imtamnyi Uram eryuryangan nang Erci wibmaci nang kankan yuryankwan tum ara Er Imtamnyi urasin dam aryi anyi bira, ‘Ni kum bingnunyi,’ ebkwan. 
LUK.9.27	Niryi sunsi iya dib kobdob ati ebkwinsin. Er Imtamnyi Iya Erebdobnyi kurur ci, ninyi ilinto Er amwetam kun nang kibdeibkwande tum ara a wekmarum nang kankan ara ninyi nirya kum dibmamunyi bok, ton nang sun asing eibmun cok dibkwandum,” ebmou.
LUK.9.28	Er Yesus biryi a eterena sirya eterebmou ani, uki tabaryi kum, uki inbaryi kum kunmai ani, Erci Petrus ab Yohanes ab Yakobus ab inibdobmou ura, mutuk kon dam welebinmai. A welebinmai ara Er Imtamnyi bisi molobkwamou ati welebinmai. 
LUK.9.29	Er Imtamnyi bisi uram sisingmou talak aryi, Er Yesus urasin ara yuk urasin deibmou ci, Er Yesus ongon aling ara kait asi milil arabkarebmou. 
LUK.9.30	Ura, sinarya imtam aryi kuboka arabkarebmou asi, ninyi bitinyi imtam aryi Er Yesus dam tingyandoka uram sisingmarei. A yandoka uram sisingmarei nang sun si ara Musa ab Elia ab aryi yandoka sisingmarei. 
LUK.9.31	A bitinyi yandoka uram sisingmarei ura, Er Imtamnyi milil deici aryi lak kibdanmarei ci, Er Yesus bisi uki kuna kum uca, Yerusalem atei dam bindoka, Er Imtamnyi biryi ebdeiamwe to kunuboka dibkwamou deyok ati uram sisikmai. 
LUK.9.32	Ba, a talak ara Petrus ab Er kwityabwe ab wi mabmai ani, bukalaboka diramnyi uca, Er Yesus milil arabmou asi, ninyi bitinyi Er ab tonkwa tikoka uram sisingmai asi asing eibmai. 
LUK.9.33	Uram sisingmai ani, a bitinyi nang ara, “Er Yesus taklobingkwinim do,” tenen kurei talak aryi Petrus biryi, “Musa ab Elia ab aryi nun taklo basina ara nun li,” tenebmou ura, Er Yesus bisi ato ebmou, “Nai, nun Eteresurumnyi, nun a yandoka kunmab ara iya teleb ati, ukuryok keis ol ai winiryi dobkub. Tonda, ‘Nai kanti,’ tenen dobkub, tonda, ‘Musa biti,’ tenen dobkub ba, tonda, ‘Elia biti,’ tenen dobkub,” ebmou. A ebmou ara Petrus bira, “Kanya teneibde ati enman,” kum tenenmou.
LUK.9.34	Petrus uram a tuba enmou talak aryi duwa bum tentok yandoka sun dam ibtambum ebmou ba, sunda a duwa umbura tikmai deyok aryi, sun kanya ilil kubmou. 
LUK.9.35	Asi, a duwa umbura aryi Er Imtamnyi biryi sunsi ato ebmou. “Ara, Ni Mi Niryi wibdeibsinyi kurur ati, Ersi ebmaci uram ara diboka kekebkwandarur,” ebmou. 
LUK.9.36	A sirya ebmou asi kekebmai ura, Er Yesus miliramnyi nang winiryi aryi diramnyi uca, Er Yesus Er yuk tikmou asi asing eibmai. Ura, sunci a nirya asing eibmai to ara a talak aryi yuk nang asi ninyi tentok dam ababyi ton ebdongobyibana kum kubmai, erda kilikokmai.
LUK.9.37	Er Imtamnyi biryi Er Mi Yesus deyok ati winiryi nang dam sirya lak ebmou ura, ambutum toa berekmou ura, Er Yesus ab Er miliramnyi nang winiryi nang ab a mutuk kon dam aryi yuryangaramnyi uca, ninyi ilinto aryi Er Yesus dam yanmai. 
LUK.9.38+LUK.9.39	A ninyi ilinto yandoka wekmai nang kankan aryi ninyi tentok uram doboka ato ebmou, “Nun eteresurumnyi, niryi Kansi molobkwinkin ara Nai ni mi tentok a kunum deibdobse bok, isa kanya wekwe ati Kanci kwetebdum. Nai, ara ato ukurur, ni mi asi isa kanya aryi wengyaci ura, talyi bukman-bukman ani, ngolongdur ba, a wekwe isa kanya aryi a mi asi doboka kweblobci ura, a mi ara kwilim si maka yalurur. Ba, a isa kanya aryi a mi asi tuba-tuba obsinibmanto kurur ci, anaboka barona kum uca iya kurur. 
LUK.9.40	Ba, Kan miliranking nang Kan ab tonkwa mutuk kon dam kum welebinmandau nang asi, ‘Sunci isa kanya asi yakdonokwanung,’ tenen molobdenman. Uca, sunci a isa kanya asi kum yakdonokmang ati, ‘Kan ton dibdemin ci, kwetebdum!’ tenen Kansi yandoka molobdobman,” ebmou.
LUK.9.41	Ato ebmou ura, Er Yesus biryi Er dam yanmai nang asi ato ebmou, “Sun diboka kum tenendarur cok, boboka waningminingdandarur ci, kundarur nang se. Nira sun dam ara uki unabaryi kubniryi eterebsinyi uca, Nisi, ‘Anyi bira diba Er Imtamnyi biryi Bokwetebunyi kurur,’ tenebkwanurum do? Niryi sunsi eteresunun ci, sun kundarur ati disununa ara Ni sirya boubnou,” ebkarebmou. Ura, uram doboka molobdobmounyi bisi, “Kan mi a boyarum!” ebmou. 
LUK.9.42	Ba, a mi er nai biryi Er Yesus dam boyanmou ura, isa kanya aryi a mi asi doboka tukwe ai kwebloboka tomoublobmou. Bok, Er Yesus biryi a isa kanya asi yu asa aryi erekdobmou ba, a wekamwe isa kanya anabkaboka bindobmou ura, a mi sirya kwetebmou. A mi sirya kwetebmou ura, er nai bisi tamubkarebmou. 
LUK.9.43	Ato kuboka isa kanya wekamwe mi asi Er Imtamnyi Erebdobnyi mikib aryi kwetebmou. Ba, Er Yesus dam yanmai nang sun asing eibmai deyok aryi, sun kanya ilil kubmou ba, “Nai kobe,” tenebmai.
LUK.9.43	Er Yesus biryi kubmou dinyi ati, ninyi ilinto ara ilil tuba kunmou bok, Er Yesus biryi Er miliramnyi nang asi ato ebmou. 
LUK.9.44	“Sunda a ebkun uram ara diboka kekeboka kanya tam bobdobkwandarur! Ni Ninyi Dasinyi bira yuk nang taruk dam dobkarebkwamaning,” ebmou. 
LUK.9.45	Ato ebmou bok, Er miliramnyi nang aryi Er Yesus biryi enmou uram deyok ara sun iya mitika, “Ato ati ebmar,” ton kum tenebmai. Bok, Er Yesus biryi ebmou uram ara sun dam lak kum kibmou. Ba, sunci, Er Yesus bisi tubto tamuboka asirdena ara ilil kubmou ba, ton kum asibdenmai.
LUK.9.46	Er Yesus miliramnyi nang sun mamun aryi, “Unanyi bisi Erebdobnyi kurur,” eboka lulubdanmai. 
LUK.9.47	Ato eboka lulubdanmai bok, Er Yesus biryi sun tenebmai kanya minob bikoka aburyi, mitik mi tentok tomoboka Er dam tingdeiryanmou. 
LUK.9.48	Tingdeiryanmou ura, ato ebmou, “Unanyi biryi Nisi dib tenebniriryi a mitik mi asi dobdobci ura, anyi bira Ni sun Du a kunum dobdobmaniriryi. Ba, unanyi biryi Ni sun Du bisi dobdobmanirinyi bira Er Imtamnyi Ni bokwetebnounyi bisi a kunum dobdobmariryi. Ara, ato deyok ati ebmasin, sun kankan dam aryi sun kanya luknubdongoboka Er Imtamnyi wa mitik wa iranci ura, aminda ara Er Imtamnyi biryi erebdeibkwande,” ebmou.
LUK.9.49	Yohanes Er Yesus miliramunyi biryi Yesus bisi ato ebmou, “Nun Eteresurumnyi, ninyi tentok Kansi nun ab tonkwa kum milikunub cok, Kan si deici aryi isa kanya yakdonokmar ba, asing eibmab ci, anyi bira nunci mem ebmoubwe,” ebmou. 
LUK.9.50	Ato ebmou uca, Yesus biryi sunsi ato ebmou, “Talyi mem ebmarum! Unanyi biryi sunsi bisik kum sengminingdansirinyi bira nun tamnyi kurandiryi sunsi wa ibmilibdobmasiriryi kubmarur. Ati, a kubmarum to ara malyi to kubmarum,” ebmou.
LUK.9.51	Er Yesus imtam welebinkwamwe talak damtoto kubnin banmou ura, Er urasin ara Yerusalem atei tam deibmou ci banmou. 
LUK.9.52	Banmou ura, Er miliramnyi nang ninyi wiboka ton nang minob bokeibmou. Ura, Samaria mutuk nang atei tentok asi bindoka Er Yesus mabkwamou ati utotoa kiknirminingbinmai. 
LUK.9.53	Bok, Samaria nang aryi, “Er Yesus bira Yerusalem atei banmar cok yanganmar ati, nun atei wengyangasina nun li,” tenebmai. Ura, Er Yesus miliramnyi nang mikbaryi nang asi ato ebmou, “Sunda nun atei masina nun li,” ebmai. Samaria nang aryi ato ebmai ara minob ara sun Samaria nang ab Yahudi yala nang ab ara ninyi bun ton kum ururdaramnyi deyok aryi, ato ebmai. 
LUK.9.54	Ato ebmai asi, Yakobus ab Yohanes ab aryi, “Er Yesus nun atei wengyangasina nun li,” ebmai uram kekebmarei ura, Er Yesus bisi ato ebmarei, “Nai, nunci, ‘Imtam aryi uk yuryandoka akatei nang nirya yaliboka yibdum!’ eboka nabkwinim. Ati, Kanci, ‘Ur’ ebkwamasirim do?,” eboka asibdenmarei. 
LUK.9.55+LUK.9.56	Ato eboka asibdenmarei bok, Er Yesus biryi, “Samaria nang nirya kum danarsengna ara Ni li, ati sun tenebmaring to ara malyi to tenebmaring,” tenebmou ura, Er urasin Yakobus ab Yohanes ab tam dangubokmou ura, sunsi erekdobmou. Ura, Er Yesus ab Er miliramnyi nang ab Samaria mutuk atei asi yuk atei binmai.
LUK.9.57	Er Yesus ab Er miliramnyi nang ab sun Yerusalem banmaci bisik noutam banmai bok, bisik noutam banmai uca, ninyi tentok aryi yandoka Er Yesus bisi ato ebmou, “Dantam-dantam yibaraminya nirya ara nira Kansi iya milinkwankin,” ebmou. 
LUK.9.58	Ato ebmou uca, Er Yesus biryi anyi bisi ato ebmou, “Kanci Nisi talyi iya milinkwankin ebniminyei. Bai kam ara er man ai keil umbura dam marur. Ba, maka ababyi er man ai doboka kurur. Bok, Ni Ninyi Dasinyi bira atei tentok dam ababyi man ai ton dorona kum kubse ati, Ni ab tonkwa kunkwanim ara teleb akwe kum kunkwanunum,” ebmou.
LUK.9.59	Ba, ton yuknyi bisi, ara ato ebmou, “Kan, Ni milibnurum!” ebmou. Uca, anyi biryi, “Nai kansi molobkin a talak ara ni nai kalikoka kuranyi ani, dibci ba, tukwe sirya dongobniryok yandoka Kansi iya miliryankwankin,” ebmou. 
LUK.9.60	Ato ebmou bok, Er Yesus biryi, “Diramingnyi nang ara Nisi kum miliraningnyi nang aryi tukwe dongobdankwaming. Ati, kanda, ‘Er Imtamnyi bira ninyi leboka kalingna Weik Sienyi sirya kurur ci, lak kibkwamar,’ en uram boboka dantam-dantam nirya eterebde binkwandim,” ebmou.
LUK.9.61	Ura, ton yuknyi biryi ato ebmou, “Nai, nira Kansi iya milibkwankin. Bok, a talak ara ni ai ninyi asi bindoka ebdukeibniryok yandoka Kan miliryankwankin,” ebmou. 
LUK.9.62	Ato ebmou bok, Er Yesus biryi ersi ato ebmou, “Unanyi biryi Nisi, ‘Nai Du o, iya milibkwankin,’ eanici ani, kanya danguboka yuk dinyi ati teneiboka udikum deiriraming nang ara Ni ab tonkwa kuboka yuk nang asi, ‘Er Imtamnyi bira ninyi leboka kalingna Weik Sienyi kurur ci, lak kibkwamar,’ eboka eterena ara kikiman kum,” ebmou.
LUK.10.1	Er Yesus biryi Ersi milin deyok ati sirya eterebmou ura, Ersi miliramnyi nang yuk nang ninyi tujuh puluh baryi wibmou. Ura, “Ni aminda eterebde binkwan ati, sunci ebmanyi ba, kiknibdeibmangnyi asi, Ni aminda eterebnyi ababyi bikwanung,” tenebmou atei ab mutuk ab nirya asi ninyi bitinyi-bitinyi bokdonokmou ba, menengbindoka kiknirdeirbinmai. 
LUK.10.2	Er Yesus biryi sunsi bongdonongmou ura, ato ebmou, “Wa in dam koubdoba ara mitik kum kurur bok, wa in dam koubdoba ya sengmilin nang ara mitikanun kundarur. Ara, Er Imtamnyi biryi, ‘Lebkwan,’ tenerur nang ara mitik kum kunung bok, Er Imtamnyi biryi lemna uram deyok eteren nang ara mitika nun kundarur. Ati, Er wa in dam koubdoba damnyi Imtamnyi bisi molobmunyi ba, Erci wa in dam koubdoba ya sengmilin nang ton bokdonokwande. 
LUK.10.3	Ati, Niryi sunda domba mi asi yu kam kankan bongdonongnaming to kuboka bokdonokwansin. Ara, ‘Obkwayeb,’ tenen nang kankan dam bokdonokwansin ati sun damnyi kalikdamum bok, Niryi sunsi kalikwansin ati ur bindarur!” ebmou 
LUK.10.4	Ato ebmou cok, Er Yesus biryi ton ato ebmou, “Banmamunyi ura, sunci bisik ai deng yin co bok kin karakna ab bisik kona aling ab yan karuk ababyi, ‘Aminda ongobkwan dinyi,’ tenen ton bona mem! Tonda bisik noutam banmamunyi ba, ninyi eibdamunyi ura, a nang ab uram tal deiboka uki kum danarsinina mem! Erda sun teneibmamun ci, banmamunyi dinyi asi kunubkwandarur.
LUK.10.5	Banmamunyi ani, ai tentok asi wengbinkumunyi ura, ato ebdarur, ‘Er Imtamnyi biryi akai ninyi dam asi antanin dinyi karebmasir,’ ebkwandarur! 
LUK.10.6	Ba, akai ninyi aryi sunci, ‘Er Imtamnyi biryi akai ninyi dam asi antanin dinyi karebmasir,’ ebmamunyi uram asi ninyi tentok aryi kekebsirinyi bira, ‘Lemna dinyi dobdobtinyi,’ tenenanyi kuranci aryi sun ebmamunyi uram ara er dam kubkwande. Asi, sun ebmamunyi uram asi ninyi tentok aryi ton kum kekebsingnyi ura, antanin dinyi ara sun dam kum kubkwande. 
LUK.10.7	Ura, ai tentok wengbindoka kunmamunyi talak ara akatei doramingnyi ai nirya wengkiringna mem! Erda, a bindoka kunmamunyi ai akwe kuramunci kwaning ab me ab kareransingnyi ba, yiramunyi dinyi ara sun wa iramunyi dinyi dengna a kunum doroninto kunkwandarur ati, ilil kum asa aryi ur dobde yinkwandarur,” ebmou.
LUK.10.8	Ura tonda ato ebmou, “Weik atei tentok bamunyi ba, sunsi du dongoboka yina karebsingnyi ura, ur doyibdarur. 
LUK.10.9	Sirya yibdobmunyi ura, akatei u yiranci nang ara ur kwetebdarur. Sirya kwetebmunyi ura, sunsi ato ebkwandarur! ‘Er Imtamnyi Iya Erebdobnyi kurur ci, ninyi ilinto Er amwetam kun nang kibdeibkwande tum dam kubmar,’ eboka eterebdarur! 
LUK.10.10	Ba, weik atei bamunyi bok, akatei nang aryi, ‘Nun li,’ eboka du kum dongobsinyi ura, sunci weik bisik dam tingbimunyi ura, uram ara ato eboka dobkwandarur! 
LUK.10.11	‘Sun atei tukwe mintal nun yan dubmasir ara sun urasin dam aryi sirya kilibkabokamib. Ba, sunci nunsi, “Nun li,” ebmasurum nang ara diboka bikdobdarur! “Aminda ara Er Imtamnyi biryi nunsi wenebkwansir ara mintal kilibkabokmang to kubkwansir,” tenebkwandarur. Ato tenebmunyi ura, sun malyi tenendarur dinyi taklobmun ci, Er Imtamnyi kanya asi teleb kurdeirin dinyi akwe kunuboka sun kanya ara kiknibdobmamunyi bok, yankwamar,’ ebkwandarur!” ebmou. 
LUK.10.12	Er Yesus biryi ato ebmou cok tonda ato ebmou, “Niryi sunsi diboka ebkwinsin ara minob Sodom atei kuramnyi nang ababyi sun malyi kun dinyi ati, ikin takubdeiboka wenebkwande. Bok, Niryi bokeibmasinyi nang asi, ‘Nun li,’ eboka dokdonokwansing atei nang ara aminda sirya kobdob berekwande uki tum ara iya ikin weikto tabakdongoboka wenebkwande,” ebmou.
LUK.10.13	Er Yesus biryi ato ebmou, “Se, sun Korazim atei kundarur nang ab sun Betsaida atei kundarur nang ab sun kankan dam ara ilil tenen dinyi kunurur bok, sun malyi kun dinyi takloboka engen kanya ton kum bondarur. Ati, aminda ara Er Imtamnyi biryi sunsi wenebkwansir. Sun Israel yala nang kobdob dam kunurur ilil tenen dinyi asi sun Tirus atei nang dam ab Sidon atei nang dam ab ara ato ilil tenen dinyi ton kum kunurur. Ato ilil tenen dinyi asi Israel yala nang kuma dam kunurante ura, sun malyi kun dinyi takloboka engen kanya boranting. Bok, erda sun dam ton kum kurur deyok aryi, sun malyi kun dinyi kum tanglonung. 
LUK.10.14	Ati, aminda sirya kobdob wenebkwande uki tum ara Tirus atei kuraming nang ab Sidon atei kuraming nang ab ababyi sun malyi kun dinyi ati weneboka ikin takubdeibkwande. Bok, sun Korazim atei kurandum nang ab sun Betsaida atei kurandum nang ab babyi sun malyi kun dinyi ati iya ikin weiktoto tabakdongoboka wenebkwansir. 
LUK.10.15	Ba, sun Kapernaum atei kurandum nang sun tenendarur ara, ‘Aminda ara nunda imtam erebdeibkwansir nang kunub,’ tenebdanmarum do? Ato tenen kum, aminda ara sunda uk bisik dobkwetebkwansir nang kundarur!” ebmou.
LUK.10.16	Ato sirya ebmou ura, Er miliramnyi nang asi ato ebmou, “Unanyi biryi sun etereramunyi uram kekeranci ura, Ni en uram kekerandiryi. Ba, unanyi biryi sun etereramunyi uram asi, ‘Ni li,’ eranci ura, Nisi dongdonongnaniriryi. Ba, unanyi biryi Nisi ‘Ni li,’ eranici ura, Erci Ni bokwetebnounyi bisi dongdonongnandiryi,” ebmou.
LUK.10.17	Er Yesus biryi tujuh puluh baryi bokdonokamwe nang sun kanya kilkil asa tamuryanmai ci, sun Nai bisi ato ebmai, “Nai Kan si deici aryi isa kanya mer asi, ‘Anabkaboka bindobdarur,’ ebibyi ura, nun uram kekeboka kunuboka baronung,” ebmai. 
LUK.10.18	Ato ebmai bok, Er Yesus biryi sunsi ato ebmou, “Niryi isa sienyi Iblis bisi muna sirya kibdongobse ba, imtam aryi bebe kuna ling eboka sakmou asi asing eibmase. Ati, Ni miliranurum nang ara Ni mikib aryi isa sienyi Iblis er mabwe asi muna kirdongonkwandum. 
LUK.10.19	Ati, Niryi sunsi yu kwatima ab yu kalum yan yaniramamunyi ababyi tamuboka si toransici bok, u kum yinkwansir tenen mikib karebsise. Ba, tonda isa sienyi Iblis biryi sunsi yu boboka dumderansici ababyi kum bikan ato kubdobkwandum tenen mikib karebsise. 
LUK.10.20	Ati, sunci, ‘Isa kanya aryi, nun uram ebmabya kekeboka kunuboka barorur,’ tenen sun kanya kilkil kusina mem! Erda, sunci, ‘Er Imtamnyi biryi, “Ni nermabwe mabwe,” tenen nun si asi imtam kerek sengna umbura kerek sekmasir,’ tenen sun kanya kilkil kusina teleb,” ebmou.
LUK.10.21	A talak akiryok Er Yesus bisi Er Imtamnyi Kanya Roh Kudus aryi langkarikmou ba, Er kanya teleb kubmou ura, ato ebmou. “Nai Imtamnyi, Niryi Kansi, ‘Ni Nai,’ eboka kibdobmakin. Nai Kanda im ton tukwe ton kikniamoumnyi, Kanci etekdob nang urasintam ab bingna nang urasintam ab ara ninyi lebkwande Weik Sienyi eboka bokwetebnumnyi deyok ati, ‘Bikingnyei,’ tenen inibdeibumwe uca, sunda kum bingnung. Bok, Kanci a deyok ara mitik mabwe urasintam ara lak kibdeibumwe. Nai Kanda ato dinyi asi teleb tenerumnyi kurum. 
LUK.10.22	Nai Kanci Kan mikib ab utotoa nirya ab ara ni taruk dam karebnumwe ba, yuk nang aryi Ni kum bingnunung. Erda, Nai Kan tentok Ni bingnurum. Ba, Kanbabyi yuk nang ara ton kum bingkunung bok, erda Ni tentok asi Kan bingkunun. Bok, Ni Kan Mi aryi, ‘Lak kibkun,’ tenebnyi nang dam asi, ‘Ni Nai bira atonyi,’ ebkarebnyi ura, a nang ababyi Kansi bikwanking,” ebmou.
LUK.10.23+LUK.10.24	Ato sirya ebmou ura, Er Yesus biryi Er miliramnyi nang tam akwe urasin deiboka sunsi ato ebmou, “Er Imtamnyi Uram ebdeibmaci to lak etereramnyi nang ab weik sien nang ilinto ab aryi, ‘Er Imtamnyi biryi ninyi tentok bokdonokwansin eamunyi biryi lemyasute,’ tenen dibde buramnyi bok, kununa sun asing kum eiramnyi. Bok, sun ukuryok kurandum nang ara a dinyi nirya ara sun asing eirandum ati, sun kanya kilkil kusina teleb,” ebmou.
LUK.10.25	Uki tentok tum aryi Musa kerek sengna etereramunyi tentok aryi, “Er Yesus bira Musa kerek sengna ara diboka bingdur do? Kum do?,” tenen Er Yesus bisi yandoka asibdenmou. “Ninyi eterenanyi, niryi una kubdobtinyi uca, iya kam kun dinyi dobdobtinyi do?” eboka asibdenmou. 
LUK.10.26	Ato eboka asibdenmou uca, Er Yesus biryi tubto tamuboka Musa kerek sengna etereramunyi bisi asibdenmou, “Musa biryi, ‘Ukubdarur-Ukuna mem,’ kerek sengna umbura dam ara una eboka kerek sekamwe do? Ba, a kerek sengna nungminyi ura, una tenerum do?” eboka asibdenmou. 
LUK.10.27	Uca, anyi biryi ato ebmou,
LUK.10.27	“Musa biryi ato eboka kerek sekeiamwe, ‘Sunci sun Nai Imtamnyi bisi diboka boukwe weik kibdarur. Tonda, sunci sun Nai Arungdeirisurutnyi bisi tuba-tuba teneiramun ci, Er teleb tenesurur to tanglona kum uca kunubde bindarur. 
LUK.10.27	Ato kubmun cok, sun damnyi boukwe kimdarandum to kuboka sun ninyi mamun ababyi boukwe kibdandarur,’ Musa biryi ato eboka kerek sekeiamwe asi nungnun,” ebmou. 
LUK.10.28	Ato ebmou ura, Er Yesus biryi Musa kerek sengna etereramunyi bisi ato ebmou, “Kan ebmarim to ara diboka ebmarim ati, a ebmarim to asi diblilibde kunubminyi uca, iya kam kun dinyi dobdobkwandum,” ebmou.
LUK.10.29	Er Yesus biryi ato ebmou bok, anyi biryi, “Libdandobtinyi,” tenebmou ura, ato eboka tubto asibdenmou, “Nun ninyi mamun ara unanyi do?” eboka asibdenmou 
LUK.10.30	Uca, Er Yesus biryi ato ebmou, “Ninyi tentok Yerusalem atei aryi, ‘Yerikho atei bindobkwan,’ tenen mangkau yurbanmou. Asi bisik noutam aryi ukula don nang urasintam boboka karerdarbaninto kubmou. Ba, ukula don nang aryi er bona bobdobmou dinyi akikwe nirya dorona kum kubmai, erda er ongon aling ababyi nirya kwilikloboka er nong ara kulab-kulab eboka onmai ani, dibmanto kou ura, deibloboka binsekdobmai. 
LUK.10.31	Asi, aminda tam ara Er Imtamnyi kan ninyi kan noutam kuboka antanirdeirinanyi bibabyi mangkau aryi neik bisik akwe yurbanmou. Ani, anyi oblobmai asing eibmou cok, bisik leiboka kiringdorbinmou. 
LUK.10.32	A neiktoto kuboka Bait Allah dam wa irmilinanyi, Lewi yalanyi tentok ababyi neik bisik akwe yurbanmou. Ani, anyi oblobmai asing eibmou cok, bisik leiboka kiringdorbinmou. 
LUK.10.33	Ura aminda ara Samaria mutuknyi sun Yahudi yala nang ab tonkwa ninyi bun ton kum ururdaramnyi atei nang tentok yurbanmou. Ani, ukula don nang aryi oblobmainyi dam binmou ura, diramwe uca, oblobmainyi bisi asing eibmou. Ura, er boukwe mitik kum aryi boukwe sangkuruk-sangkuruk ebmou. 
LUK.10.34	Ba, anyi oblobmaia dam tingbinmou ura, anyi dilaka asi anggur me ab ninyi kwetena ab aryi likdongoboka liboka kwetebmou. Ato kuboka sirya kwetebmou ura, tomobtaleboka er bukmou bisam keledai dub burdirbindoka bobinmou ani, tiya dekoka man ai dongorbinmou ci, kwetebmou.
LUK.10.35	Ura, ambutum toa ara tiya dekoka man ai damnyi bisi keil uang dengna weik dinyi bitinyi karebmou ura, ato ebmou, ‘Kanci anyi kalingdamin ci, kweterandum! Anyi kweteramin ci, kan co bok yuk-yuk dinyi dengnaminyi to ara aminda ni tamuryanyi tum aryi kanbabyi unubkwankin,’ ebmou.
LUK.10.36	Ati, kan tenebmarim ara a winiryi nang aryi kubmai dinyi ara unanyi kubmou dinyi asi oblobmai boukwe bobmou ci, ‘Ninyi mamun boukwe kibdarur,’ ebmou dinyi lak kibmou do?” Ato eboka Er Yesus biryi Musa kerek sengna eterenanyi bisi asibdenmou.
LUK.10.37	Uca, Musa kerek sengna eterenanyi biryi ato ebmou, “Oblobmainyi bisi boukwe aryi er boukwe sangkuruk-sangkuruk ebmou ba, kwetebmounyi bisi, ‘Ninyi mamun boukwe kibdarur,’ ebmou to lak kibmou,” ebmou. Ura, Er Yesus biryi anyi bisi ato ebmou, “Bindobminyi ura, a kekebmarim to kuboka ninyi mamun asi boukwe kiboka kunubkwandum!” ebmou.
LUK.10.38	Er Yesus ab Er miliramnyi nang ab bisik noutam banmai ci, atei tentok binmai. Binmai ura, akatei ner si Marta biryi sunsi naboka er ai du dongobmou. 
LUK.10.39	A ner Marta bira er weit ner si ara Maria. Maria bira Er Yesus yan dam buryandoka Er Yesus eterenmou uram asi kekenmou. 
LUK.10.40	Bok, Marta bira mambul kanya bobdobmou ci, sunsi du dongobmou. Ura, Marta biryi Er Yesus dam tingyandoka ato ebmou, “Nai, Kanda ni weit ner aryi taklobokmanir ba, ni yuk mambul doboka yina kiknirminingmasin dinyi ara Kanda malyi tenebmanirim do? Kanci ersi, ‘Kan du ner milirbirum,’ ebminyi ba, ni miliyanici ura, tonkwa yina kiknibdeibdobkwansinim,” ebmou.
LUK.10.41	Ato ebmou bok, Er Yesus biryi Marta bisi ato ebmou, “Se Marta, Marta, kanci yina kikninmasirim dinyi ababyi teleb kunmasirim bok, erda kan biramnyi yuk-yuk dinyi ati weikto mambul kanya bon dinyi aryi orminingdarandem. 
LUK.10.42	Bok, iya bikdob dinyi ara tentok kurur. Ati, Maria biryi wibdobmar dinyi ara iya teleb dinyi asi wibdobmar ci, kanya luknubdongoboka Ni uram enman asi kekenmar. Ati, kanci bisik sengminingninto kunmarima mem!” ebmou.
LUK.11.1	Uki tentok tum aryi Er Yesus biryi mutuk tentok bukoka Er Imtamnyi bisi molonmou. Ani, sirya molobmou ura, Ersi miliramnyi nang ninyi tentok aryi Er Yesus bisi ato ebmou, “Nai, Yohanes ninyi me dongoramunyi biryi er miliramnyi nang asi, ‘Er Imtamnyi bisi molona ara ato eboka molobdobkwandarur,’ eboka eterebwe to, Kanci nunbabyi, ‘Er Imtamnyi bisi molona ara ato eboka molobkwandarur,’ eboka eterebsurum,” eboka molobmou.
LUK.11.2	Ba, Er Yesus biryi sunsi ato ebmou, “Sunci Er Imtamnyi bisi molobdobkwamamunyi ura, ato eboka molobdobkwandarur,
LUK.11.2	‘Nai Imtam Kurumnyi,
LUK.11.2	Ninyi nirya aryi, “Iya Teleb kurumnyi,” eboka Kan si ererdeikina teleb.
LUK.11.2	Kanda iya weik sienyi kurum ati, Kanci lebdeiboka kaliksimin ba, ninyi nirya aryi Kan arungdeirisin uram dobdobting.
LUK.11.3	Arub aryi yina yibkwamabyi kikimanto Kanci karebsurum.
LUK.11.4	Ninyi aryi nunsi malyi dinyi kubdongobmasingnyi asi nunci tuba kum teneiramib to,
LUK.11.4	Kanbabyi neiktoto nun malyi kun dinyi asi tuba kum teneibsiminci.
LUK.11.4	Tonda, isa aryi yandoka, “Malyi kubting,” tenen dumdesici ba,
LUK.11.4	Kanda Imtamnyi biryi bisik sekoka lebdobsurum.’
LUK.11.4	Ato eboka molobkwandarur!” ebmou.
LUK.11.5+LUK.11.6	Ura, Er Yesus biryi Er miliramnyi nang asi ton ato ebmou. Ara, “Sun kankan aryi ninyi tentok anaboka lukunda dukduk en aryi er kwit bisi bindoka, ‘Ni kwit, ni ninyi bun bisik ai yibanmang cok, ni ai yanmang ba, niryi du dongobkwaman dinyi utotoa ton kum deibman ati, kan roti kwaning tokol winiryi tiya karebnurum ba, aminda aryi kanbabyi unubkwankin,’ erdarur.
LUK.11.7	Ato ebmamunyi bok, anyi biryi ato esurur, ‘Nun kamursininmasirima mem! Nun bublan sirya tirikdobmabci, ni nerabwe mabwe ab sirya mabdobmab ati, ni kwit, niryi bukoka kum dobkarebkwankin,’ erdarur. 
LUK.11.8	Ati, Niryi sunsi ebkwinsin, anyi biryi, ‘Ni kwit,’ tenena ara ‘Burongna ni li,’ tenebdandaturyok, erda molobmatunyi biryi yandoka alyi kum asa aryi titik-titik eboka molordanmamunyi deyok aryi, bukoka er molobdobmaci dinyi dorkarerdandarur,” eboka kikliboka eterebmou.
LUK.11.9+LUK.11.10	Ato kikliboka eterebmou cok, “A deyok aryi, Niryi sunsi ebkwinsin, unanyi biryi molobdobci ura, ersi karebkwande. Ba, unanyi biryi ingkirikdobci ura, erci eibdobkwande. Ba, unanyi biryi ai bublan congom-congom ebdobci ura, erti ai bublan kukeibkwande. A deyok aryi, sun Nai Imtamnyi biryi sunsi karebkwansir ati molobdobdarur. Ba, sunci lak eibdobkwandum ati ingkirikdobdarur. Ba, iya bublan sunti kukeibkwansir ati, ai bublan congom-congom ebdobdarur.
LUK.11.11	Dantam nang aryi er nai bisi er mi aryi mekinaiya molobdobmaci bok, mekinaiya unumna kwatima dorkarenung do? Ato ton kum kunung. Erda, sun mabwe aryi molobdobmanyi dinyi to dorkareraming. 
LUK.11.12	Tonda, dantam nang aryi er nai bisi er mi aryi kirim du molobdobmaci bok, kirim du unumna kalum dorkarenung do? Ninyi tentok aryi sun mabwe asi ato ton kum kunung. 
LUK.11.13	Ati, sun yu kanya bondarur nang ababyi, sunci ninyi karena diboka bingdarur ci, sun mabwe-nermabwe aryi sun molobmangnyi dinyi to dorkarendarur. Ati, Er Imtamnyi namin kanya borutnyi bira wanok molobdobmangnyi nang ati Er Imtamnyi Kanya Roh Kudus kareransir,” Er Yesus biryi ato eboka eterebmou.
LUK.11.14	Uki tentok tum aryi Er Yesus biryi, ninyi tentok isa kanya wekamwe ba, uram kum eramwe asi isa kanya yakdonokmou. Ba, a isa kanya anabkaboka yibarou ura, anyi bira uram ebkalibmou ba, ninyi ilinto aryi, “Nai kobe,” tenebmai. 
LUK.11.15	Bok, a nang kankan aryi ton yuk nang ara ato ebmai, “Erci isa kanya yakdonokmar ara isa sienyi si Beelzebul mikib aryi yakdonokmar,” ebmai. 
LUK.11.16	Ba, ton yuk nang ara, “Ersi dubdetibyi,” tenebmai ura, Er Yesus bisi ato ebmai, “Imtam aryi yanaminyi ura, ilil tenen dinyi ton kiknibderum,” ebmai.
LUK.11.17	Ato ebmai bok, Er Yesus biryi sun tenebmai kanya bikmou ura, ato ebmou. “Weik sienyi kalingnande mutuk asi mar bordaramingnyi ura, orsengdaraming, tonda sun mining ai abala mar bordaramingnyi ura, tonkwa antaniboka kum kuroraming. Erda bongwalwalardaraming. 
LUK.11.18	Ato ara isa sienyi Iblis kalingnande mutuk nang aryi bokdandoka mar bobdating ura, er kalingnande mutuk nang nirya obsekdating. Ati, sunci Nisi, ‘Isa sienyi si Beelzebul mikib aryi isa kanya asi yangdonokmar,’ ebmanurum ara diboka kum ebmanurum. Nira er kalingnande mutuk tamnyi kum kunun. 
LUK.11.19	Ati, sunci Nisi, ‘Isa sienyi si Beelzebul mikib aryi isa kanya mer asi yangdonongdur,’ tenebmanurum ara malyi to tenebmarum ati, Niryi sunsi asirdena ton asibdenkwinsin, sun Yahudi yala nang ababyi isa kanya mer asi yangdonongnung ara unanyi mikib aryi yangdonongnung do? Isa sienyi mikib aryi do? Er Imtamnyi mikib aryi do? Sunda unatoa ati, sun mining yala nang ati, ‘Er Imtamnyi mikib aryi isa kanya mer yangdonongnung,’ tenendarur bok, Niti tenenindarur ara, ‘Beelzebul mikib aryi isa kanya mer yangdonongdur,’ tenenindarur do? Sun mining atei nang ara, ‘Beelzebul mikib aryi isa kanya yakdonokman kum,’ tenen dinyi ara bingnung ati, sunci Nisi tatab-tatab erdongonmanumunyi ura, ‘Talyi tatab-tatab en kum,’ eboka lak ebsiting. 
LUK.11.20	Bok, Niryi Er Imtamnyi mikib aryi isa mer asi yakdonokmanyi asing eibmamunyi ura, sunci ato tenen bikwandarur. ‘ “Er Imtamnyi bira mikib weik kuboka arukdeibkwansir talak ara nun dam yanmarci kunmar,” tenebkwandarur,’ tenen ukubmanun,” ebmou.
LUK.11.21	Ato ebmou cok, Er Yesus biryi isa kanya yakdonokmou deyok ati tubto kikliboka sunsi ton ato ebmou. “Ninyi tentok aryi mikibnyi kiknibdandoka yin mar kikniboka er ai kalingdoraunte ura, er bona talena ara tentok ababyi ton kum waningdante. 
LUK.11.22	Bok, ninyi tentok iya mikib kobdobnyi yandoka dub ererdaranturyi yin mar kiknirante dinyi nirya dalubte ura, ersi milibmating nang ati bokeibte. Ura, mikibnyi kimdarante ababyi surukum ebte.
LUK.11.23	Ati, unanyi biryi Nisi kum miliranirinyi bira erda Ni mar ordananyi kurandiryi. Ba, unanyi biryi Ni ab tonkwa ninyi naboka Er Imtamnyi mabwe nermabwe kum bulurdeiriranimnyi bira erci yakdonokoka bongwalwalarsinirande,” ebmou.
LUK.11.24	Er Yesus biryi ton ato kuboka eterebmou, “Isa kanya ara ninyi kanya dam aryi anaboka yibindanci ura, talyi noutam asi yibinkirikoka er kubdobmanto ai ati ingkiringkiringnande. Ani, er kubmanto ai ton kum eibdobci ura, ato erande, ‘Ni tubto tamuboka abniryi, takloyase ai wengdorbinkwan,’ erande. 
LUK.11.25	Ato ebci ura, tamuboka takloboka binandinyi bisi yandoka diranci uca, er takloboka binandinyi bira telebto kuboka kuroranci bok, Er Imtamnyi Kanya Roh Kudus asi wengyangana kum kuanci ba, Er Yesus milinanyi kum kuranci asi asing eirande. 
LUK.11.26	Ato kuboka kuranci asi yandoka eibci ura, anabkaboka iya yu but kobdob isa mer asi tabaryi naboka boyangarande ba, akai umbura yandoka kuraming. Ba, isa mer wengyandoka kuraminginyi bira minob kuranci kamuk ara yuk ba, isa kanya tabaryi er kanya dam wengyangnyi ba, kubkwanci kamuk ara iya yu mitik kumnyi kubkwandur,” eboka eterebmou.
LUK.11.27	Er Yesus uram tuba sisingmou bok, ninyi ilinto wekmai kankan aryi ner tentok aryi, “Er Yesus bira Er Imtamnyi Uram diboka eteresurur,” tenebmou. Ura, erci Er Yesus Er kwin bisi kisal dakmou ci, uram doboka ato ebmou. “Kanda Er Imtamnyi Uram diboka etereransirim ati Kan mundu boboka deiankou ner ab mum diniankou mum ab ara Er Imtamnyi biryi wibdeiboka kisal dangdur ner kurur,” ebmou. 
LUK.11.28	Ato ebmou bok, Er Yesus biryi ato ebmou, “Er Imtamnyi Uram kekeboka kalingnamingnyi nang asi Er Imtamnyi biryi kisal dangdur nang kuramingiryi,” ebmou.
LUK.11.29	Ninyi ilinto aryi Er Yesus bisi arubdongobmai talak ara Erci uram doboka ato ebmou, “A talak kundarur nang ara yu kanya akwe bondarur cok, Nisi, ‘Erci ilil tenen dinyi ton kiknibdete asi asing eibtibyi,’ tenenindarur. Bok, sun dam ara ilil tenen dinyi ara Yunus biryi kiklibdeibmou dinyi sirya bingdarur ati, Niryi ilil tenen dinyi tentok ababyi ton kum kiknibdenkwaman. 
LUK.11.30	Yunus biryi Niniwe atei nang dam asi bindoka ato eboka eterebmou. ‘Sun malyi kun dinyi taklobmunci Er Imtamnyi Uram asi diboka kekeboka kunubdarur,’ eboka eterebmou. A kiklibdeibmou to asi Ni Ninyi Dasinyi bibabyi a talak kunmarum nang ati, ‘Sun malyi kun dinyi taklobmun ci, Er Imtamnyi bisi kanya teleb kurdeirin dinyi akwe kunubdarur,’ eboka eterenmasin,” ebmou. 
LUK.11.31	Ura, tonda Er Yesus biryi ato ebmou, “Minob talak uca, me youkwa sien ner biryi mutuk sirya aryi kuboka weik sienyi Salomo bingna dinyi kekeryanmou. Bok, Salomo bingna dinyi outam kibkweteboka eitam kununyi biryi eteresunun dinyi asi sun a talak kunmarum nang ara diboka diba kum tenendarur. A deyok aryi, sirya kobdob wenebkwansir uki tum ara me youkwa tam weik sien ner ab sun a talak kunmarum nang ab tonkwa kam bukokmun cok, a ner aryi sun nirya asi tatabdongobkwansir. 
LUK.11.32	A neiktoto kuboka, Yunus biryi Niniwe nang dam asi Er Imtamnyi Uram bindoka eterebmou ura, sun malyi kun dinyi takloboka Er Imtamnyi bisi diba tenebmai. Bok, Yunus outam kiboka eitam kununyi biryi eteresunun. Asi, sun a talak kunmarum nang ara diba kum tenendarur deyok aryi, sirya kobdob wenebkwande tum ara Niniwe nang ab a talak kunmarum nang ab ara tonkwa kam bukeibkwansir. Bok, Niniwe nang aryi sun a talak kunmarum nang asi tatabdongobkwansing,” ebmou.
LUK.11.33	Er Yesus biryi ninyi ilinto asi eterenmou ci, ato eboka eterebmou. “Ninyi tentok aryi uk ubna dinibdongobci ura, dobtaleboka ai aumbonga kum inirdeirande. Tonda tower aling bublan tirikna aryi kum siklirdeirande erda dobtaleboka co lamna deici asi deirirande. Ba, akai wengyanganmangnyi ninyi nirya a uk ubna milil asing eiraming. Ato aryi, Niryi sunsi, ‘Er Imtamnyi Uram Ni etereran uram asi diboka bikdobting,’ tenenun ci, laktoto kiboka eteresunun ati diboka bikdobkwandarur. 
LUK.11.34	Sun asing ara berengna milil kanya dam wengyangasin bisik bublan ato bondarur. Ba, asing teleb kuansici ura, bisik teleb eiboka sun nong boboka yibarandum. Bok, sun asing asi kunuk dakansici ura, bisik diboka kum eirandum. 
LUK.11.35	A deyok aryi, sun kanya dam asi bita teneibdandendarur, ‘Er Yesus eterena asi Ni kanya dam sirya wengyandoka berekeibnou do? Kunuk dam eterena malyi asi ni kanya dam tuba bonun do?’ tenen kanya teneibdenkwandarur. 
LUK.11.36	Sun kanya tam nirya berengna milil arabkareansiriryi sun nong ababyi dinatam kalimna kunuk ton kum dakansici ba, kanya teleb akwe boramunyi ura, sun kubde ban tam ababyi teleb dinyi akwe kunubde binkwandarur,” eboka eterebmou.
LUK.11.37	Er Yesus biryi ninyi eterenmou ani, sirya eterebmou ura, Musa kerek sengna dirniliramnyi nang Farisinyi tentok aryi Yesus bisi, “Ni ab tonkwa yina yibkwanim ati, Ni ai yarum!” ebmou. Ba, Er Yesus anyi ai binmou ura, “Yina tonkwa yibkwayeb,” tenen bukoka arubdongobmai. 
LUK.11.38	A arubdongobmai talak aryi, Farisinyi biryi Er Yesus bisi dinmou uca, yina dobde yina kabul talak aryi taruk me ilingdona kum kubmou. Ba, “Nai kobe, Er Yesus bira taruk me kum ilikdobmar cok asi yina dam buryanmar. Nun minob kubde yanganub ara malyi dinyi taruk bol linmabyi ati kanya teneiboka taruk me ilingkarongnub bok, Erda ato kum kubmar,” tenebmou.
LUK.11.39	Ato tenebmou bok, Er Yesus biryi wenen uram deyok winiryi doboka, Farisi nang ati wenebmou ci, ato ebmou. “Se, sun Musa kerek sengna dirnilindarur nang ara sun me yin moyok ab buna yangana ab ara baitam ati me ilingkarongdarur. Bok, sun kanya tam ara tula kiringna kanya boboka ukula don kanya weksici ura, yu dinyi mitik kum langkaringsurur ababyi kum ilingkarongdarur. 
LUK.11.40	Sun iya kum bingdondarur nang se, Er Imtamnyi biryi sun nong bol kiknibsounyi biryok sun kanya tam ababyi kiknibsou ara sun kum bingdarur do? Sunda nong bol ilingdan dinyi ati bingdandarur. Bok, Erda sun malyi kanya bondarur dinyi ara Er nirya bingsurutnyi kurur. 
LUK.11.41	Ati, Niryi sunsi ebkwinsin, sun kanya aryi teleb kuboka Er Imtamnyi biti sun dama deirininto kuboka utoto kum nang ati ton bokeibdarur. Ato kubmunyi uca, Er Imtamnyi biryi sunsi malyi kuna kum nang ato kibdeibkwansir.
LUK.11.42	Bok, sun Farisi nang ara ato kundarur. Er Imtamnyi biryi, ‘Ato kubdarur,’ ebsou dinyi ara ton dinyi ababyi kunundarur ura, yuk dinyi ababyi kunubkwandarur. Sunda mitik dinyi ababyi teleb to kuboka utotoa dororandum dinyi nirya yuma dinyi ara Er Imtamnyi biti dama deiboka tamukarerandum. Bok, weik dinyi ara sunci ninyi nirya asi teleb kum kimdarur ab Er Imtamnyi bisi boukwe kum kimdarur deyok aryi, aminda ara Er Imtamnyi biryi sunsi wenebkwansir,” eboka wenebmou.
LUK.11.43	Ato ebmou cok, tonda ato eboka wenebmou, “Sun Farisi nang Musa kerek sengna dirnilindarur nang ara Musa Uram eteren ai wengbindoka, ‘Nunsi erebdeibsiting,’ teneboka erebdob sokon burandum ab, ‘Dengna ai dam kunmating nang aryi nunsi erebdeibsiting,’ tenerandum nang ara aminda Er Imtamnyi biryi sunsi wenebkwansir,” eboka wenebmou.
LUK.11.44	Ura, tonda Er Yesus biryi neik dinyi atikwe kiklina ton eboka wenebmou. Ara, “Sunda ninyi din nang tukwe dongon dam asi sisa kum deiamingnyi ba, alib tam mangkau yibaraming ato nang kundarur. Ara, sun kanya tam ara yuk-yuk malyi tenen dinyi mitik kum kusurur bok, yuk nang aryi, ‘A nang ara teleb kunung nang,’ teneboka sunsi mangkau miliransing nang kundarur,” eboka wenebmou.
LUK.11.45	Ato kuboka wenebmou asi, Musa kerek sengna etereramnyi kekebmai ura, ninyi tentok aryi Er Yesus bisi asibdenmou ci, ato ebmou, “Nun eteresurumnyi, ato eboka wenebmarim to ara nunbabyi ina ngilikoka wenebmasirim,” ebmou.
LUK.11.46	Ato ebmou bok, Er Yesus biryi, Musa kerek sengna etereramnyi nang ababyi wenen uram ebkarebmou ci, deyok winiryi doboka wenebmou. “Sunci yuk nang asi, ‘Ato kubdarur-ato kubdarur,’ eboka ikin takubdeibmunyi ura, ton mitikanun milibkwayeb ton kum tenendarur. Erda, ‘Sun takubdeibmab nang a kunum ikin takubdobkwaming,’ tenebmunyi ura, taruk mungkurungdorandum nang aminda ara Er Imtamnyi biryi sunsi wenebkwansir,” eboka wenebmou.
LUK.11.47	Ura, tonda ato eboka wenebmou, “Er Imtamnyi biryi uram ebdeibmaci to lak etereramnyi nang asi sun aibweyabwe aryi oramnyi nang bok, sunci teleb-teleb kiboka tukwe ungna dam ai dordeirandum deyok aryi, aminda ara Er Imtamnyi biryi sunsi wenebkwansir,” eboka wenebmou. 
LUK.11.48	Ato eboka wenebmou cok, “Ato kuboka teleb-teleb kimdarur ci, sun aibweyabwe aryi Er Imtamnyi Uram ebdeibmaci to lak etereramnyi nang asi oramnyi ara sunda teleb tenendarur ci, kasuboka tukwe dongon dam asi ai dordeirindarur. 
LUK.11.49	A deyok aryi, Er Imtamnyi Iya Bikdobnyi biryi ato ebwe, ‘Sun dam asi Niryi Ni uram ebdeibmanya boban nang ab Ni uram deyok kouboka eterebde ban nang ab bokdonokwan. Ba, a nang ara ton nang ara obingnyi ura, ton nang ara kulab-kulab eboka wenebkwaming.’ 
LUK.11.50+LUK.11.51	Ato kubingnyi deici aryi Er Imtamnyi biryi uram ebdeibmaci to lak etereramnyi nang ining sangnamwe dinyi nirya ara a talak kunmarum nang sunsi kisok dakwansir. Ara, minob im ton tukwe ton kiknibmou talak ara Adam mi Habel bisi deyok kouboka obde yanamnyi ani, sirya kobdob ara Zakharia bisi Bait Allah ai dam aryi oryanamnyi. Ati, Niryi sunsi ebkwinsin ara a nang oramnyi ba, ining sangnamwe nirya ara a talak kunmarum nang sunsi kisok dakwansir,” eboka wenebmou.
LUK.11.52	Ura, tonda ato eboka wenebmou, “Sun Musa kerek sengna eterendarur nang ara Er Imtamnyi Uram bikoka eterena ara sun dam kurur. Bok, sunbabyi a bingna dinyi ara kum bingdondarur cok, yuk nang aryi, ‘Er Imtamnyi bokwetebunyi bisi asing eiboka Er Uram kekeboka diboka bikdobtibyi,’ tenen kunmangnyi ura, sunci, ‘Anyi uram kekena mem!’ eboka bublan tiringdongondarur deyok aryi, aminda ara Er Imtamnyi biryi sunsi wenebkwansir,” eboka wenebmou.
LUK.11.53	Ato sirya ebmou ura, Er Yesus adikum aryi anaboka bindobmou. Ba, Musa kerek sengna etereramnyi nang aryi tuba-tuba Ersi dibliliboka yuk-yuk asirdena asirkiringnamnyi. 
LUK.11.54	Ba, sunci, “Una ebte asi kekebtibyi ura, deyok deibdongoboka taleboka obtibyi,” tenen Ersi kalingkiringnamnyi.
LUK.12.1	A talak aryi Er Yesus biryi eterenmou ba, ninyi yubwa-yubwa ilinto yandoka Ersi arubdongoboka dongmirdanmai bok, Erci Er miliramnyi nang akikwe ebkarebmou ci, ato ebmou. “Sun Farisi nang ara Musa kerek sengna dirniliramnyi nang ara kanya tam ara yu kanya bobmangiryok, baitam asi Er Imtamnyi Uram diboka kunun nang ato kimdanung dinyi ara ninyi ilinto dakdongobde yibanung. Ati, sunda diboka diblilibdandoka kalikdandobkwandarur. 
LUK.12.2	Ukuryok ara sun ninyi nirya ara yu kanya boraming dinyi yuk nang dam ara lak kum kimdamunyi ababyi aminda ara lak kibkwande. Tonda, ukuryok ara ninyi sun dam nang siklirdongordaramingnyi dinyi ababyi aminda ara lak kibdeibkwande ba, ninyi nirya bikwaming. 
LUK.12.3	Ara, ato deyok ati ebman, unanyi biryi, ‘Malyi, ninyi kum kekenmang ai ara uram yuk to ebmanyi ani, ninyi ilinto kekenmangnyi ai ara yuk to ebkwan,’ teneramingnyi ababyi aminda ara lak kibkwande ba, ninyi nirya bikwanding. Ba tonda, ‘Malyi, ni yuk inibdob ai aryi uram ebmana yuk nang kum bingmaning,’ teneramingnyi ababyi aminda ara lak kibwande,” ebmou.
LUK.12.4+LUK.12.5	Ebmou cok tonda ato ebmou, “Se Ni kwityabwe, Niryi sunsi ebkwinsin ara yuk ninyi ara nong dem osin nang ati, ‘Nun obsingnyei,’ tenen ilil kusina mem! Erda sunci ilil tenebkwamunyi bira Er Imtamnyi bisi ilil tenebkwandarur! Er Imtamnyi urasin dam asi malyi kubnyei ura, ninyi nong babyi kanya babyi oboka, uk buk weikto angmaci umbura dam dongon mikib bobunyi bisi ilil tenebkwandarur! 
LUK.12.6	Mitik maka ninienyi amubaryi ara mitik keil uang bitinyok dengdandarur dinyi ababyi, Er Imtamnyi biryi a maka mer asi tentok ababyi luba ton kum kimdur. 
LUK.12.7	Ato kuboka, Er Imtamnyi urasin dam ara maka ninienyi outam kibkweteboka sun ninyi ara bikdob dinyi kundarur deyok aryi, sun kisok otong ababyi nirya nungsurur ci, Er Imtamnyi biryi sunsi iya dibniliboka kalingsur ati sunci ninyi asi ilil tenena mem!” ebmou.
LUK.12.8	Ato ebmou cok, ato ton ebmou, “Niryi sunsi ebkwinsin, unanyi-unaner aryi Nisi ninyi urasin dam aryi, ‘Anyi bira diba Ninyi Daunyi kurur,’ eboka lak eramingnyi ura, Nibabyi Er Imtamnyi ab Er Uram eryuryangan nang ab tikoka dinmangnyi ai aryi, ‘Anyi bira Ni bingnunyi kurur,’ ebkwan. 
LUK.12.9	Bok, unanyi-unaner aryi Nisi ninyi urasin dam aryi, ‘Anyi bira diba Er Imtamnyi biryi Bokwetebunyi kurur kuma, eboka ni li,’ ebnirinyi bira Nibabyi Er Imtamnyi urasin dam ab Er Uram eryuryangan nang tikmangnyi urasin dam ab aryi, ‘Anyi bira Ni kum bingnunyi kurur,’ ebkwan.” Ato eboka Erci Er miliramnyi nang asi ebkarebmou. 
LUK.12.10	Ura ton, Er Yesus biryi kilibman kum malyi kun dinyi ati ato ebmou, “Unanyi biryi Nisi, ‘Erda Ninyi Daunyi kuma, nun li,’ eboka u dokom erandum malyi kun dinyi ara kilibkwamasitinyi. Bok, unanyi-unaner aryi Er Imtamnyi Kanya Roh Kudus asi, ‘Tola, Er Imtamnyi Kanya Roh Kudus mikib aryi Er Yesus ab Er milinung nang ab wa inung kuma,’ eboka u dokom erongna malyi kun dinyi ara iya kilibman kum dinyi kurur.
LUK.12.11	Ati, ‘Er Yesus bira nun li,’ tenen nang aryi sunsi taruk taleboka Musa Uram eteren ai kalingna nang urasin dam kum weik nang urasin dam kum mutuk talen nang urasin dam kum bobisingnyi ura, ‘Naie niryi una uram ebtinyi uca, lebdandobkwaman do?’ tenen kum! 
LUK.12.12	A talak ara Er Imtamnyi Kanya Roh Kudus aryi sunci a nang urasin dam eboka lebdandobkwamamunyi to eterebkarebsici ura, a nang dam asi ebkwandum ati, ‘Se naie,’ tenena mem,” eboka eterebmou.
LUK.12.13	Er Yesus eterenmou ba, wekmai nang kankan ninyi tentok aryi Er Yesus bisi ato ebmou, “Nun eteresurumnyi, Nai Kanci ni du bisi ebdum! Ba, nun nai taleramwe ani, deibloboka dibwe dinyi ara ni ton bokeibkwanir ati, ‘Bokdobdururum!’ ebdum!” ebmou. 
LUK.12.14	Uca, Er Yesus biryi anyi bisi ato ebmou, “Ni kwit e, Nisi ninyi tentok aryi, ‘Kanda sun bitinyi nang noutam tikoka deyok lilirdeinanyi kurandum,’ ton kum eboka tekeibnei. A wa ara Ni wa kuma,” ebmou. 
LUK.12.15	Ato ebmou cok sunsi tubto ebmou, “Sunci, ‘Bona weikanun talebtinyi,’ tenen tula kiringna dinyi ara kalikdandobdarur! Ninyi tentok aryi kam kurande dinyi ara bona weikto taleranci dinyi aryi kam kum kurur,” ebmou.
LUK.12.16	Ura, Erci yuk kemdeirin uram ton kebdeiboka eterebmou. “Bona ilinto borantunyi tentok kurante, anyi bira er wa in dam ara yina lubde yibarante. 
LUK.12.17	Ura, er kanya dam aryi teneinmaturyi, ‘Wa ara sirya ibdobse ba, nong ara ilinto manmar ati, do talak ara dakwaman talak kubmar. Ati, ai ara sirya dobdobse bok, yina ilinto dongobmanto ai ara ton kum dobdobse ati, una kubnyi uca, yina kiboka ai dongodobkwan do?’ tenebte. 
LUK.12.18	Ura, ato kuboka teneibte, ‘Ni gandum du ab ni bona talena ab dongobkwan ai ara gandum du deirin ai dakoka abniryi, weikto ai nun doboka dongobkwan. 
LUK.12.19	A sirya dongobnyi ura, ni kanya asi, “Kanya o, kan dam ara bona talena ara mitik kum deibmakin. Ati, kwalina o kwali-o kwali baramingnyi talak ara taruk louboka buramin ci, kanya kilkil asa aryi yina yiboka me tuba yirmurunkwandim,” ebdankwan,’ tenebte. 
LUK.12.20	Ato teneinmote asi, Er Imtamnyi biryi anyi bisi uram ato ebdeibte, ‘Se, kanda iya walwal kanya bororumnyi. Arub lukunda aryok kan isin nebneb en dinyi dobdobkinyi ura, kan ai dongobumwe yina ab bona ara unanyi dinyi kibkwande do? Kan dibminyi ura, kan boboka ai dongoraminyi dinyi ara dibkwandim ai kum bobinkwandim,’ ebte,” eboka kebdeiboka eterebmou. 
LUK.12.21	Ura, Er Yesus biryi kebdeiboka eterebmou dinyi ati lak ara ato kibmou, “Er Imtamnyi bisi diba kum tenerandiryok bona ilinto talerandiryi yuk nang asi boukwe kiboka ton karena kum uca, bona asi u deici deiboka tula kiringdarandinyi bira a kiklibman atonyi kurandiryi,” eboka eterebmou.
LUK.12.22	Er Yesus biryi Er miliramnyi nang ati yuk eterenmou ci, ato ebmou, “A deyok ati Niryi sunsi ebkwinsin, sun kam kurandum dinyi ati mambul kanya bona mem! Ara, sunci, ‘Ni arub ara una kubdobnyi uca, yibkwaman do?’ tenen mambul kanya bona mem! Tonda sun nong bol limdana ati, ‘Una kubdobnyi uca, nong bol libdandobtinyi do?’ tenen mambul kanya bona mem! 
LUK.12.23	Er Imtamnyi biryi tenerur ara, ‘Sun isin nebneb en dinyi ab sun nong bol ab asi bikdob dinyi kundarur,’ tenerur. Ba, ‘Yina ab nong bol limdana ab ara malya,’ tenerur,” ebmou. 
LUK.12.24	Er Yesus biryi ato ebmou ura, yina ab nong bol limdana ati mambul kanya bon deyok ati kiklina bitinyi kikliboka eterebmou. Yuma kiklibmou dinyi ara ato. “Sunci maka teom mer asi dibdendarur! A maka mer aryi ton kum kounung, ton kum kirkiringnung, yina kiboka deirin ai ababyi ton kum kiboka co sangkul umbura dongordeirinung. Bok, Er Imtamnyi biryi a maka mer asi yina yirkarerur. Ati, sun ninyi ara Er Imtamnyi biryi maka mer yina karerur bok, sun ninyi asi ara iya kanya deiboka yina tabakoka karesurur. 
LUK.12.25	Ati, unanyi biryi er isin nebneb en dinyi ati, ‘Una kubdobnyi uca, kam ton kunmaniryok asi dibkwan,’ tenen mambul kanya boboka kam kun uki ton tabangdandarur do? Ato ara iya ton kum kunung. 
LUK.12.26	Ati, sunci mitik deyok isin nebneb en uki ababyi ton tabakdanman kum kuransici ura, sun yina dinyi ab sun nong bol limdaron dinyi ab ara wanok ukubdandobman kum ati, ‘Una kubkwan do?’ tenen kum,” ebmou.
LUK.12.27	Ba, kiklina bitinyi dinyi ara ato eboka kiklibmou. “Sunci sikil keta asi dibdendarur! A co aryi ongon aling ton kum wiboka ongorur. Bok, Niryi sun dam ebkwinsin ara er weik sienyi Salomo bona ilinto taleramunyi kuramwe talak ababyi sikil keta orande bol ato ongon aling ara ton kum ongoramwe 
LUK.12.28	Ba, wa in dam sungsunga arub ara keta teleb to obmaci asi ambutum ara kwiniboka uk daraming dinyi ababyi Er Imtamnyi biryi bol merengdeirande, sun ninyi ara erebkaboka weiktoto merengdeisurur ati sun ninyi ara mambul kanya bona mem. 
LUK.12.29+LUK.12.30	A dinyi nirya ara tukwetam kunung nang ara Er Imtamnyi bisi diboka kum bingnung nang aryi ingkiringnung. Bok, sun Nai Er Imtam kurutnyi bira sun dam kum kubmasici dinyi nirya ara bingsurur! Ati, sunci, ‘Una kubdobnyi uca, kwaning me yibkwaman do?’ tenen mambul kanya boboka udikum deina mem! 
LUK.12.31	Ati, Niryi sunsi ebkwinsin, sunci, ‘Er Imtamnyi biryi leboka kalingna Weik Sienyi amwetam asi kubdobtinyi,’ tenen ingkirikdobmunyi ura, sunci, ‘Yibtibyi,’ tenebmamunyi dinyi ab, ‘Ongobdobtibyi,’ tenebmamunyi dinyi ab yuk dinyi ababyi nirya ara sun dam tabakdongoboka karebkwansir.
LUK.12.32	Sun mitikanun kunmarum nang ara, Er Imtamnyi biryi sunsi lebdeiboka Er amwetam bun nang asi kibdeibkwansir ati, sun kanya ilil kusina mem! 
LUK.12.33	Sun bona talena nirya dekmunyi ura, Er Imtamnyi biti sun dama kareninto kuboka utotoa kum nang ati karebdarur! Ba, sunda kanya ara, ‘Imtam ai dam ara kum danana kum kubkwande bona ab, ukula don nang ababyi bol lirdena kum kubkwaming dinyi ab, bulbula ababyi kum otokwande dinyi ab asi dobdobkwayeb,’ tenen kiknibdeibdarur. 
LUK.12.34	Ara, ato deyok ati ebmasin, sun kanya ara bona deibmamunyi ai sun kanya ababyi adikum akwe teneindarur ati, a dinyi taklobmunci eikai dam kurur dinyi akwe teneibdarur,” ebmou.
LUK.12.35	Er Yesus biryi Er miliramnyi nang ati yuk eterenmou ci, ton ato eboka eterebmou, “Sunda sun nai dibde bunkwamunyi ura, nong acu murun ongon aling der arikna deibdobmunyi ura, ‘Wa ibkwayeb,’ tenen sun uk ubna ababyi buk dinibdongobmunyi ba, abci ura, sun nai lukunda yangana ati kiknibdeiboka dibde bunkwandarur! 
LUK.12.36	Ba, sunda wa irmilin nang aryi sun nai bira ner kam dongordan dam binanci ati, ‘Nun nai yandoka bublan congom-congom ebci asi kum bikibyei,’ tenen dibde buraming. Ba, sun nai yandoka bublan congom-congom ebci ura, bublan ola kungdeiraming ato nang kubdarur! 
LUK.12.37	Sun nai biryi yandoka dinmaci uca, er wa irmilin nang ara sun nai yangana ati dibde buramingnyi ura, sun nai biryi yandoka kisal dangnande. Niryi sunsi diboka ebkwinsin ara sun nai biryi yandoka, ‘Wa ibkwan,’ tenen, nong acu murun ongon aling der arikna deibdobci ura, er wa irmilin nang asi, ‘Ni dam ur yandoka yina deirin co lamna bukoka aknabdongobdarur,’ erande. Ba, sunci er dam yangnyi ura, erci sunsi du dongorande. 
LUK.12.38	Sun nai biryi lukunda dukduk en kum berekdoroban kum yandoka diranci uca, sunci dibde buramingnyi asi asing eibci ura, sunsi kisal dangnande,” ebmou. 
LUK.12.39	Ato ebmou cok, ton yuk kiklina aryi Er kwityabwe asi katabum ebdeibmou. “Ninyi tentok ai damnyi biryi, ‘Ukula don nang ara a talak yankwamang,’ tenena kum kubmaci ura, ‘Ukula don nang yandoka ni ai dakoka bona dobdobningnyei,’ tenen kalikoka buraming. 
LUK.12.40	Ato kuboka Ni Ninyi Dasinyi tamuryankwan uki tum ara sunci, ‘A uki tum tamuryankwande,’ kum tenebkwandum. Ati, sun Ni miliranurum nang ara diboka kiknibdeiboka kalikoka dibde buramunyi bok, Ni yankwan,” ebmou.
LUK.12.41	Ato ebmou ura, Petrus biryi uram doboka ato asibdenmou, “Nun Nai, Kanci a kebdeiboka ebmarim uram ara nun kikwe ati ebmasirim do nun ninyi nirya ati kebdeiboka ebmasirim do?” eboka asibdenmou. 
LUK.12.42	Uca, Er Yesus biryi danguboka Petrus bisi asirdeninto kubmou uca, Er miliramnyi nang asi ato kubdarur ebmou, “Sun kankan dam asi sun nai ai dam aryi busul kuboka wa irantunyi bisi, ‘Ni binkwan talak ara kanci yuk wa irmilin nang sun yina dorkaren talak kubci ura, dorkarenkwandimnyi erebdeibkin,’ eboka tikeibte. 
LUK.12.43	Ura binante, ani, yandoka dirante uca, er wa kareboka binantunyi biryi wa diboka irante ura, anyi bisi kisal dakdobte,” ebmou. 
LUK.12.44	Ato ebmou cok, tonda ato ebmou, “Niryi sunsi ebkwinsin, sun nai biryi wa diboka irantunyi bisi, ‘Erda wa diboka irur deyok aryi, ni ai dam kurur dinyi nirya kalingkwandanyi erebdeibman,’ ebte. 
LUK.12.45	Bok, a erebdeiantunyi bira yu kasaknyi kurante ura, er kanya dam aryi, ‘Ni nai kum yankwande,’ eboka er nai wa irmilin nang yuk nang ab er nai wa ir milin nerabwe ab asi kulaboka, er nai ai kwaning me doyiboka, walina talen me yiboka kimnante. 
LUK.12.46	Ura, a wa irmilinanyi biryi, ‘Ni nai bira a uki tum yankwande do a talak yankwande do?’ tenerante uki tum kum yankwamote, erda er kum tenerante uki tum yaute. Ura, sun nai biryi yandoka dirante uca, anyi biryi kurante dinyi bikte ura, a wa irmilinanyi bisi oboka ya kalibte. Ura, er nai biryi a wa irmilinanyi bisi busul kanya kum boramingnyi nang iya weiktoto wenebkwande to kuboka wenebte,” ebmou.
LUK.12.47	Ato kebdeiboka eterebmou cok, tubto Erci lak kiboka eterebmou, “Wa irmilin nang ninyi tentok aryi er nai teneibmote dinyi ara bikanturyok erci kiknibdeiboka wa ina kum kurante ura, er nai biryi kulabkwamote ura, weikto kulabte. 
LUK.12.48	Bok, wa irmilinanyi biryi er nai teneibmote dinyi ara kum bikanturyi er nai biryi ersi kulabmanto dinyi kunubmote ura, er nai biryi kulabkwamote bok, er nai teneibmote dinyi kum bikante deyok aryi, mitikanun kulabte. Ba tonda, Er Imtamnyi biryi unanyi bisi, ‘Er Imtamnyi wa irmilina ati Ni wa asi kanya teleb kuboka ibde binkwande,’ tenen kisal dakoka weiktoto kareanci ura, ersi weiktoto molobkwande. Ba, unanyi bisi kalingnandum eboka mitik kum kareanci ura, kalikoka kurandinyi bira weikanun tabakdongoboka molobkwande,” ebmou.
LUK.12.49	Er Yesus biryi Er kwityabwe asi yuk eterenmou ci, ton ato eboka eterebmou, “Ni tukwetam yuryase ara, ‘Uk sirika donokmangnyi uca, uk arande to kubte,’ tenen yuryase. Ba, Er Imtamnyi Uram asi diboka diba tenen nang ab Er Imtamnyi Uram asi diboka diba tenen kum nang ab asi Er Imtamnyi Uram aryi yuk-yuk wibdobkwanung. Ati, ‘Dam talak akiryok ola kunubdeibtinyi,’ tenebman,” eboka eterebmou. 
LUK.12.50	Ura, tonda ato ebmou, “Dina kum kubmanyi talak ara Ni kanya ara mambul mitik kum kubkwanir. Ba, a mambul mitik kum dobniryok dibkwan dinyi aryi Nisi ilil weik mekwan dam ato dongobkwanir. 
LUK.12.51	Sunci Ni yase ati tenendarur ara, ‘Anyi bira antanirdeiryasounyi yau,’ tenendarur bok, Niryi sunsi ebkwinsin ara Ni yase ara, ‘Mar ibdandarur,’ tenen yase. 
LUK.12.52	A deyok aryi, a talak akiryok deyok koubdandoka, tentok ai umbura aryi ninyi amubaryi nang mar ibdangiryi ninyi winiryi nang kibdobingnyi ura, ninyi bitinyi nang asi mar ibdeibkwaming. Ba, ninyi bitinyi aryi winiryi nang asi mar ibdeibkwanding. 
LUK.12.53	Sunci mar ibdangnyi ura, Er nai biryi er mi asi mar ibdeibkwande ba, er mi aryi er nai bisi mar ibdeibkwande. Ba, er kwin biryi er nebnyi asi mar ibdeibkwande ba, er nebnyi aryi er kwin bisi mar ibdeibkwande. Ba, er naiyong biryi er kaibwa ner asi mar ibdeibkwande ba, er kaibwa ner aryi er naiyong bisi mar ibdeibkwande,” eboka eterebmou.
LUK.12.54	Er Yesus biryi Er kwityabwe yuk eterenmou ani, sirya eterebmou ura, Erci ninyi nirya ati, ato ebmou. “Sunci dinmamunyi uca, mutuk nirya ngoukmaci ura, a talak aryi sunci ato erandum, ‘Mutuk nirya ngoukande ati mo cebkwamar,’ erandum. Ba, sun a ebmamunyi tok kunurande. 
LUK.12.55	Ba, kiting wengbariryi lak kibci ura, ‘Ambutum ara dou kubkwande,’ erandum. Ba, sun a ebmamunyi tok kunurande. 
LUK.12.56	Sunda yu kanya bomamun cok, Er Imtamnyi Uram diboka kunun nang kimdandarur nang se. Sun kankan dam kunubkwamaci dinyi ara ola bikoka, ‘Ato kubkwamar aryi kubmar,’ tenendarur. Bok, unatoa ati a talak aryi Niryi kikninun dinyi ara, ‘Er Imtamnyi bira Weik Sienyi kurur ara laktoto kibkwamar ati kunmar,’ kum tenendarur do? 
LUK.12.57	Ba, ton sunda, ‘Er Imtamnyi biryi ebdeibsou dinyi asi kunubkwan,’ ebdandoka kunubmanto nang kundarur bok, ato kum erdandarur. 
LUK.12.58	A deyok aryi, sun mar ibdanamunyi nang ab tonkwa weik sienyi dam binkwamamunyi ura, bisik ai aryi antanibdandobmun cok, asi weik sienyi dam binkwandarur. Ato kum kubmun cok, weik sienyi dam banmamunyi asi weik sienyi biryi ninyi wenena uram sengkwetenanyi bisi dobkarebsicei. Ba, anyi biryi kuboka er wa irmilin nang asi dobkarebsicei. Ba, a nang aryi ninyi wenen ai dam dongorbisingnyei. 
LUK.12.59	Niryi sunsi ebkwinsin, ara sun bobloamunyi dinyi nirya kum dekamunyi ura, akai dam aryi ola anabkaboka yibarona kum kubkwandarur. Ati, sun malyi kun dinyi ton kuramunyi ura, weik sien nang aryi kum wenebmasingnyi talak aryi uram minob ola sisikabokwandarur!” eboka eterebmou.
LUK.13.1	Er Yesus biryi ninyi nirya ati eterenmou talak aryi ninyi mikbaryi nang Er Yesus dam yanmai. Yanmai ura, ato eboka Er Yesus bisi nukarebmai, “Galilea mutuk nang aryi Yerusalem atei dam sun dama Er Imtamnyi biti domba kum kambing kum sapi kum oboka uk danmai ci, molonmai. Bok, Pilatus biryi a nang asi obdarur ebmou ba, obmai uca, sun ining ab sun oboka uk danmai bisam ining ab talbalibmou,” eboka nukmai. 
LUK.13.2	Asi, Er Yesus biryi a yandoka nukmai nang ati ato ebmou, “Sun tenebmarum ara, ‘Yuk Galilea mutuk nang nirya aryi sun malyi kunung dinyi ara ikin kum. Erda, a obmai Galilea nang ara sun malyi kunung dinyi ara ikin weik deyok aryi, ato kuboka obmai,’ tenebmarum do? 
LUK.13.3	Ato kuma, sun malyi kun dinyi asi ikin deyok ati kum obmai. Niryi sunsi ebkwinsin ara sunci, ‘Ni malyi kun dinyi taklobniryi, Er Imtamnyi kanya teleb kibdeibkwan dinyi akwe kunubkwan,’ kum teneramunyi ura, sunbabyi a nang dibmai to dibkwandum. 
LUK.13.4	Kum sun tenebmarum ara, ‘Siloam atei dam asi Yerusalem atei keil dukoka don ai aryi dakoka ninyi dinatam takubaryi siklibmou nang ara sun mining malyi kun dinyi ikin weik deyok aryi, siklibmou. Ba, yuk Yerusalem atei nang nirya ara sun malyi kun dinyi ara ikin kum,’ tenebmarum do? 
LUK.13.5	Ato kuma. Niryi sunsi ebkwinsin, sunci, ‘Ni malyi kun dinyi taklobniryi, Er Imtamnyi kanya teleb kibdeibkwan dinyi akwe kunubkwan,’ kum teneramunyi ura, sunbabyi a nang siklibmou ba, dibyi to kuboka dibkwandum,” ebmou.
LUK.13.6	Er Yesus biryi kemdeirina ton dobmou ci ato kuboka eterebmou, “Ninyi tentok aryi er co anggur wa in dam asi co kwarang kouante. Ani, uki tentok tum aryi a co damnyi biryi, ‘A co kwarang du ton mourur do kum do?’ tenen dirbinmote. Uca, du ton kum mourante asi bindoka asing eibte. 
LUK.13.7	Ura, a co damnyi biryi er wa kalingnangnyi bisi ato ebte, ‘Kekerandum. Kwalina winiryi ara a co kwarang dam yandoka, “Du ton mourur do?” tenen diryanganun uca, co du kum mourur ba, ton dakoka yina kum kunun. Ati, a co kwarang ara wa in dam talyi tikwe ati kwebkabokdum!’ ebte. 
LUK.13.8+LUK.13.9	Uca, a wa kalingnanyi biryi ato ebte, ‘Nai, a kwalina ara kum kwebkabokwaman, erda takmaniryi tukwe deyok dam deibdongoboka kulonga deibdongo kimanyi ba, o kwalina dibdinyi ba, du ton kum moubci uca, kwebkabokwan,’ ebte,” eboka eterebmou.
LUK.13.10	Er Yesus biryi, sun Yahudi yala nang wa in kum uki si Sabat tum tentok aryi Musa Uram eteren ai wengbindoka ninyi eterenmou. 
LUK.13.11	A eterenmou ai umbura ara amnyok dukamwe ner tentok wengyanmou. A ner ara isa kanya wekamwe uca, amnyok dukmuruamwe ba, tikoka yibindobman kum kuramwe talak ara kwalina dinatam takubaryi kwaliamnyi. 
LUK.13.12+LUK.13.13	Asi, Er Yesus biryi a ner asing eibmou ura, nabmou ba, Er dam yanmou ura, ato ebmou, “Se Ni kwin, kan u yikurur dinyi ara sirya kwetebkinyi ba, lobdobkwinkir,” ebmou. Ura, Er Yesus biryi ato eboka Er taruk a ner deici deibdongobmou akiryok, a ner amnyok dukamwe ara tubto minob kuramwe ato kibdobmou. Ba, a ner aryi Er Imtamnyi bisi si weik ereboka kibdobmou. 
LUK.13.14	Ba, Er Yesus biryi uki si Sabat tum asi ninyi kwetebmou deyok aryi, Musa Uram eteren ai kalingnamunyi bira yu wekmou. Ura, akai wekmai nang asi ato ebmou, “Sun wa in uki tum ara uki nabaryi berengdur ati, taruk louboka bun tum si Sabat tum aryi ninyi kwetena mem! Erda uki nabaryi berengdur uki asi ninyi kweten uki tum kibdobmun ci, ‘Nun kwetebkwansir,’ tenen bobde yanmunyi ura, kwetebdandobdarur!” ebmou. 
LUK.13.15	Ato ebmou bok, Er Yesus biryi anyi bisi ato ebmou, “Sunda, kanya tam ara yu kanya bobmamun cok, Er Imtamnyi Uram diboka kunun nang ato kimdarandum nang se. Sun kankan dam ninyi tentok aryi er wa in bisam sapi kum, bisam keledai kum, wa in kum uki si Sabat tum ara er bisam winin ai aryi boboka me kin bobindoka kum kiringdeirbiting do? Kum, sun nirya ato kundarur ci, sun wa in bisam sapi ababyi uki si Sabat tum bok, boboka me kin bobindoka kiringdeirbandarur. Ato kun dinyi ababyi wa in dinyi tenendarur. 
LUK.13.16	Ato deyok aryi, sunbabyi Abraham deibdoba nang kundarur to a ner erbabyi Abraham deibdoba ner kurur. Bok, isa kanya aryi tabwe debninto kubwe talak ara kwalina dinatam takubaryi sirya kwalibyi. Ati, Ni boukwe deyok aryi, uki si Sabat tum bok, Niryi a ner asi isa tabwe debninto kubwe dinyi lobdeibman,” ebmou. 
LUK.13.17	Ato eboka Er Yesus biryi sunci, “Nun du ner,” kum teneramnyi dinyi lak kibmou ba, Er Yesus bisi, “Nun li,” teneboka bisik sengminingnamnyi nang ara alyi kubmou. Bok, Erci kubmou dinyi ara luba kibman kum dinyi kubmou ab Er etereramwe deyok aryi, yuk nang nirya ara sun kanya teleb kubmou.
LUK.13.18	Er Yesus biryi ninyi asi Er Imtamnyi Uram eterenmou ci ato kebdeiboka eterebmou, “Unatoa aryi kikliboka Er Imtamnyi bira Weik Sienyi kurur amwetam kubkwandum ati eterebsitinyi do? 
LUK.13.19	A talak kubkwandum ati kiklina ara ninyi tentok aryi kwarang du mitika asi wa in dam bindoka kwekmaci uca, abdiryi weik welebci ura, te yangnande. Ba, maka mer aryi a co te asi ai laboka du deiraming to kubkwandum,” eboka kebdei eterebmou. 
LUK.13.20	Ato eterebmou cok tonda ato ebmou, “Unatoa aryi kikliboka Er Imtamnyi bira Weik Sienyi kurur amwetam kubkwandum ati eterebsitinyi do? 
LUK.13.21	A talak kubkwandum ati kiklina ara ner tentok aryi roti kwaning kiknibkwamariryi sici borbosa ato dinyi ilinto kankan asi roti kwaning bung-bung eboka welerande dinyi ara mitik to keica dongobmaci ba, bung-bung eboka welerande ato kubkwansir,” eboka kiklibmou. Ara, ato ati kikliboka eterebmou, “Er Imtamnyi Uram asi akatei dam ara mitikanun etereanyi. Bok, weikto ara a etereanyi eterena aryi im dangna mutuk tukwe dangna mutuk nirya bikwaming,” tenen eterebmou.
LUK.13.22	Er Yesus biryi atei Yerusalem baramuryi mitik atei bina weik atei bina kiboka Er Imtamnyi Uram eterebde baramwe. 
LUK.13.23	Ato kubde baramwe noutam aryi ninyi tentok Ersi yandoka ato eboka asibdenmou, “Nai ninyi mitikanun asi lemna dinyi dobdobkwaning do?” eboka asibmou. 
LUK.13.24	Uca, Er Yesus biryi Er dam wekmai nang asi ato ebmou, “Imtam ai wengban bisik bublan ara dukubdob ati, ‘Una kuboka wengdorbinkwan do?’ tenen mambul kanya boboka kiknibdobkwandarur! Ara, ato ati ebmasin, aminda ara ninyi ilinto aryi, ‘A bisik bublan wengdorbitinyi,’ tenen ukurdenmangnyi bok, wengbinman kum kubkwande. 
LUK.13.25	Ukuryok ara akai bublan ara Niryi tuba kukeibse tok, aminda Ni ai damnyi biryi yandoka bublan tirikdobnyi ura, ola kum wengdoryamunyi nang ara baitam tiklobmunci bublan congom-congom eboka, ‘Nai nun wengdoryankwayeb ati, bublan kukeibsurum se,’ eboka uram dobkwandum. Bok, Niryi ato ebkwansin, ‘Sunda Ni kum bingsunun ati, dantam aryi yanmarum do?’ ebkwansin.
LUK.13.26	Ato ebsinyi bok, sunci ato ebkwandum, ‘Nunda Kan urasintam yina yiboka Kan ab tonkwa kuboka kimnamuburyi, Kanci nun atei dam eterebde yibaramumwe uram ara nunbabyi kekeramoubwe,’ ebkwandum. 
LUK.13.27	Ato ebmunyi bok, Niryi ato ebkwansin, ‘Nira sun kum bingsunun ati, sunda dantam aryi yanmarumci ato enmarum. Yu kanya akwe boyibamunyi nange. Ni urasin dam a tingna kuma minola bindobdarur!’ ebkwansin. 
LUK.13.28	Ato eboka yakdonoksinyi ba, ‘Se,’ tenen kanya bobmun ci, si darab-darab en mutuk uk bisik bindoka dinmamunyi ba, Er Imtamnyi bira ninyi leboka kalingna Weik Sienyi kurur mutuk dam imtam asi, Abraham bukmaci asi asing ebkwandum. Tonda, Ishak bukmaci asing eibkwandum. Tonda, Yakub bukmaci asi asing eibkwandum. Ba tonda, Er Imtamnyi Uram minob ebdeibmaci to lak etereramnyi nang bukmangnyi asi asing eibkwandum. Ato asing eibmunyi bok, sunda baitam yakdonokwansin ba, engeboka mambul kanya mitik kum dobkwandum. 
LUK.13.29	Ba, Er Imtamnyi biryi Bokwetebnounyi tamuryankwan tum ara yaletam atei nang ab, kitingbantam atei nang ab, me utam atei nang ab me youkwa tam atei nang ab aryi Er Imtamnyi bira ninyi leboka kalingna Weik Sienyi kurur mutuk dam imtam asi, sun Yahudi yala nang kum bok, buluryandoka antaniboka yina yibkwaming. 
LUK.13.30	Ba, diba kobdob ati, ukuryok talak aryi sun ninyi ilinto aryi, ‘Iya teleb,’ kum tenerandum dinyi ara aminda Er Imtamnyi biryi nunukdeibkwande. Ba, ukuryok talak aryi ninyi ilinto aryi, ‘Iya teleb,’ tenerandum dinyi ara aminda Er Imtamnyi biryi kum nunukeibkwande,” eboka eterebmou.
LUK.13.31	Er Yesus biryi ninyi eterenmou talak aryi Farisi nang ninyi mikbaryi Er Yesus dam yandoka ato ebmai, “Kansi weik sienyi Herodes biryi, ‘Obkwan,’ tenebmakir ati, Herodes kalingdur mutuk Galilea akiryi bindobdum!” ebmai. 
LUK.13.32	Ato ebmai bok, Er Yesus biryi sunsi uram dekeibmou, “A yu biribdob kam asi bindoka ebdarur, Nira arub ab ambutum ab a kubde binkwaman talak ara isa kanya wengdur nang ab u yirur nang ab kwetenmanyi ani, uki weik kum ibmaniryok Er Imtamnyi biryi teneibnou to kuboka sirya irbinkwaman. 
LUK.13.33	Ato tenebman cok, Er Imtamnyi Uram ebdeibmaca bobanyi bisi Yerusalem dam ona kum uca, yuk atei dam ona ara malyi to ati dam talak akiryok Yerusalem dam binkwaman cok wa inman. Ati, sunci titik-titik eboka, ‘Birum,’ enmanurum ara mem!” ebmou.
LUK.13.34	Ato ebmou ura, atei Yerusalem nang ati boukwe eibmou ci, ato ebmou, “Se Yerusalem, Yerusalem, kanda Er Imtamnyi Uram ebdeibmaci to lak etereramnyi nang orkarongdum. Ba, Er Imtamnyi biryi kan dam bongdongdur nang ara keil aryi donmaminyi uca, dinung. ‘Niryi tuba-tuba kirim aryi er mabwe bulubdeiboka ol amwetam dongobdeiboka irirande to kubkwaman,’ tenen kunmanyi bok, kanda, ‘Ni li,’ tenerum. 
LUK.13.35	A deyok aryi, Niryi sunsi diba ati diboka ebkwinsin, a talak ara Ni asing kum einmanumunyi ani, Ni Yerusalem atei dam bisam keledai deici bukoka wengyanganyi uki tum aryi sunci ato ebkwandum,
LUK.13.35	‘Er Imtamnyi si deici aryi yanganmar ati, Er si asi weik ebkwayeb!’ 
LUK.13.35	Ato ebkwandum tum aryi asing eibkwanurum. Ato ebmun cok, sun kanya dam yu weksici ura, sunci Niti, ‘Nun li,’ tenebkwanurum. A deyok aryi, Er Imtamnyi biryi sunsi kalingsina kum kubsiriryi, taklobsici ura, sun atei olong dem kubkwande,” ebmou.
LUK.14.1	Uki si Sabat tum yuk tum aryi, Er Yesus biryi Musa kerek sengna dirniliramnyi nang sienyi Farisinyi tentok ab yina tonkwa yibkwamai ati anyi ai binmou. Ba, akai wekmai ninyi nirya aryi, “Er Yesus bira wa in uki tum si Sabat tum bok, Musa kerek sengna umbura dam aryi mem ebsou ba, nun minob kunubde yanganub dinyi asi ton dakbisibkwamar do?” tenen diblilibmai. 
LUK.14.2	Asi, Er Yesus biryi diramwe uca, mundu deiboka er nong nirya bubungnamunyi tentok bukmou asi asing eibmou. 
LUK.14.3	Ura, Er Yesus biryi Musa kerek sengna etereramnyi nang ab Musa kerek sengna dirnilin nang ara Farisi nang ab asi ato eboka asibdenmou. “Musa kerek sengna umbura dam ara wa in uki tum si Sabat tum aryi u yin nang ara ur kwetebkwandarur ebsou do mem ebsou do?” eboka asibdenmou. 
LUK.14.4	Uca, Er Yesus biryi sunsi asibdenmou uram ara Musa kerek sekamwe to kum kuramnyi erda sun cok-sun cok tabakdongoboka eramnyi ati asibdenmou. Ba, sun alyi mitik kum kubmou deyok aryi, uram ton doboka ebman kum kubmou ba, dingdang ebokmai. Ura, Erci anyi taruk talebdongoboka kwetebmou ci, ato ebmou, “Kan ai bindobdum!” ebmou. 
LUK.14.5	Anyi bisi sirya ebmou ura, Musa kerek sengna etereramnyi nang ab Farisi nang ab asi ato ebmou. “Unanyi biryi wa in uki tum si Sabat tum bok, er mi kum, er bisam si sapi kum, asi tukwe ungdona bisik wekmote. Ura, ‘A uki tum ara taruk louboka bun tum ati takmanyi ani, ambutum yuk uki tum berekci uca, dobkwan,’ ton tenebte do? Ato kum kubte, erda er boukwe aryi ola dobkwamote,” ebmou. 
LUK.14.6	Bok, sunci etereramnyi uram ara, “Ur kunubdarur!” eamwe uram asi kum kunuramnyi ba, Er Yesus biryi deyok bita liliboka ebmou. Ba, sunci uram tamuboka dekeibman kum kubmou.
LUK.14.7	Er Yesus biryi dinmou uca, Farisinyi tentok aryi yina kwalibmou ci, ninyi ilinto nabmou. Ba, a kwalina yiryanmai nang ara erebdob bun sokon akwe wiboka bunmai asi asing eibmou. Ura, Erci kebdeiboka sunsi ato ebmou. 
LUK.14.8+LUK.14.9	“Sunsi ninyi tentok aryi yina kwaliboka nabmasici ura, ‘Erebdob bun sokon asi burbinkwan,’ tenena mem. Erebdob sokon ara nabmasirinyi biryi sunsi lobdeibkwansurur. Sunsi nabmasirinyi biryi yuknyi erebdob sokon bukmantonyi nabmaci ba, anyi wengyaci ura, sun nabmasirinyi biryi, ‘A sokon ara anyi bukwande ati louboka tukwetam buryurbirum,’ ebsici ba, sun alyi kubsiri bok, tukwetam buryurbimunyei. Ati, sun biramnyi erebdob sokon wimboka burwelebana mem! 
LUK.14.10	Ato kubsicei ati, ninyi tentok aryi yina kwalibdeiboka nabmasici ura, bindoka tukwetam burbinkwandarur! Ba, a nabmasirinyi biryi yandoka diransici uca, tukwetam bukmamunyi eibsici ura, ato ebkwansurur, ‘Ni kwit, kanda eitam erebdob bun sokon burwelebirum!’ ebkwansurur. Ato kubdeibsici ba, sun ab tonkwa buluboka kwalibmaci yina yinmamunyi nang urasin dam aryi erebdeibkwansunung. 
LUK.14.11	Ara, ato deyok ati ebmasin, unanyi biryi dub erebdandoka wingdan kanya boranci ura, aminda ara Er Imtamnyi biryi luknubdeibkwande. Ba, unanyi biryi luknubdob kanya borandinyi bira aminda ara erebdeibkwande,” eboka eterebmou.
LUK.14.12	Er Yesus biryi Ersi, “Yina kwalibman dinyi tonkwa yibkwayeb, ati ni ai yarum” eboka nabmounyi Farisinyi bisi ato ebmou. “Sunci kitingtam aryi yina kwalibmamunci kum lukunda aryi yina kwalibmamunci kum sun kwityabwe ab sun duweityabwe ab sun yala nang ab sun ai dam ninyi bona ilinto taleramingnyi nang akikwe namna mem! Ato kuamunyi deyok aryi, ‘Sunbabyi yina kwalibmangnyi tum ara nabkwansunung,’ tenen namdarandum. Ato kurdaranmunyi ura, aminda imtam ai dam ara dengna kum dobdobkwandum. 
LUK.14.13	Ati, sunci yina kwalibmamunyi tum ara sun ab tonkwa antaniboka kum kurandum nang asi nabkwandarur. Ara, utotoa kum nang ab, nong malyi kuanci nang ab, yan deneanci nang ab asing kuanci nang ab asi nabkwandarur. 
LUK.14.14	Ato nang ara sunda utotoa kum nang ati, sunci tamuboka kum dekeibkwansunung. Sunci ato nang asi diblilibde namdamunyi ura, utotoa kum nang aryi tamurkaresina kum kuransingnyi bok, teleb kuramingnyi nang kam bukeibkwande tum aryi Er Imtamnyi biryi sunsi dengna weik dinyi karebsici ba, dobdobkwandum. A deyok aryi, sunsi Er Imtamnyi biryi kisal dangdur nang esunung,” ebmou.
LUK.14.15	Er Yesus biryi ebmou uram kekebmai ura, yina kwalibmai ba, tonkwa bukoka yinmainyi tentok aryi Er Yesus bisi ato ebmou. “Aminda ara Er Imtamnyi bira ninyi leboka kalikwande Weik Sienyi ai imtam kuboka yina tonkwa yiboka kubkwandanyi ab kubkwande ner ab ara ukuryok ababyi Er Imtamnyi biryi kisal dangdur nang kunung,” ebmou. 
LUK.14.16	Ato ebmou bok, Er Yesus biryi anyi bisi ato ebmou, “Ninyi tentok aryi weik kwalina kwalibkwanturyi ninyi ilinto asi, ‘Niryi yina kwalibkwan tum ara tonkwa yibkwayeb ati, ni ai yandarur,’ eboka nabte.
LUK.14.17	Ato eboka nabloante ba, kunmating ani, a yina kwalin uki tum kubte ura, er wa irmilin nang bisi ato ebdeibte, ‘ “Ura, yina utotoa nirya sirya kiknibminimasin ati yandarur,” erbirum,’ eboka bokeibte. 
LUK.14.18	Ato eboka bokeibmote bok, a nabmote nang nirya sun yuk-yuk aryi ato ebting, ‘Ni kwit, ni kum yankwaman ati, kansi molobmakin,’ ebting. Yumanyi biryi nabmatunyi bisi ato ebte, ‘Niryi kansi molobmakin ni wa ukuryok dekdobmanci dirbinkwaman ati ni kum yankwan,’ ebte. 
LUK.14.19	Ba, ton yuknyi biryi ato ebte, ‘Ni bisam sapi takubaryi ukuryok dekdobmanci a bisam sapi aryi wa ara, “Una kuboka ibkwan do?” tenen ukurderbinkwaman ati, niryi kansi molobmakin ni kum yankwaman,’ ebte. 
LUK.14.20	Ba, ton yuknyi biryi ato ebte, ‘Ni ner ukuryok dobdobman ati ni kum yankwaman,’ ebte. Ato enmating ani, erci nabmote nang nirya ‘Ni kwit, ni kum yankwaman ati, kansi molobmakin,’ ebting.
LUK.14.21	Ato ebting ura, nabmatunyi wa irmilinanyi tamubindoka er nai bisi a nang ebmating to ebte. Ura, yina kwalina deyoknyi bira yu kubte ura, er wa irmilinanyi bisi ato ebte, ‘Olong anabdobminyi ura, akatei dam weik bisik nirya yibinkirikoka akatei kunung nang nirya iniboka boyarum! Ara, utotoa kum nang ab, nong malyi kun nang ab, asing kun nang ab, yan denerur nang ab asi iniboyarum!’ eboka bokdonokte. 
LUK.14.22	Ura, a wa irmilinanyi biryi binmote ani, tubto yandoka er nai bisi ato ebte, ‘Nai kan ebmarim to kunubman aryi ninyi sirya naboka dongoryanman bok, ai nirya kum libmar,’ ebte 
LUK.14.23	Ura, yina kwalina deyoknyi biryi er wa irmilirantunyi bisi tubto ebte, ‘Anabdobminyi ura, ninyi yibaramingnyi bisik nirya yibinkirikoka lumun ai doboka kunung nang ababyi nirya tatab-tatab eboka iniboka boyarum ba, ni ai ara nirya libde bok, ni kwalibman yina yibkwamab,’ ebte. 
LUK.14.24	Ato deyok aryi, Niryi sunsi diboka ebkwinsin. Kwalina deyoknyi biryi nabmou bok, ‘Nun kum yankwayeb ati molobmakib,’ ebmai nang ara yina kwalibmou dinyi tonkwa kum yibmai. Ato kuboka Niryi minob, ‘Ni dam yandarur!’ eboka naanse bok, ‘Nun kum yankwayeb,’ tenenung nang ara aminda weik kwalina kwalibkwan ara Ni ab tonkwa kum yibkwayeb,” ebmou.
LUK.14.25	Uki tentok tum ara bisik ai aryi ninyi ilinto Er Yesus bisi miliryanmai. Ura, Er Yesus biryi dongtam danguboka ato ebmou. 
LUK.14.26	“Unanyi-unaner aryi, ‘Er Yesus bisi milibkwan,’ teneboka Ni dam yanmariryok, er nai er kwin ab er mabwe ab er duweityabwe ab er malnerabwe ab er damnyi ab asi malyi kimdana kum kubdinyi bira Ni milinanyi kum kibkwandur. 
LUK.14.27	Tonda, unanyi-unaner aryi, ‘Er Yesus bisi milibkwan,’ ebmarinyi bira ato tenebkwandur. Ara ato, ‘Tanglona kum uca, ni co lase bobkwan ara Er Yesus deyok aryi, ikin dinyi takubdeibningnyi ababyi, tonda yuk nang aryi nisi obningnyi ababyi, niryi kilkil asa aryi ni Du Yesus milibkwan,’ tenebkwandur!” ebmou.
LUK.14.28	Ato ebmou cok, Erci neik eterenmou deyok akikwe kiklina bitinyi ton doboka kiklibmou. Yuma kiklina ara ato ebmou, “Sun kankan dam ninyi tentok aryi dukoka don ai dobkwanci ura, ‘Ai don nang dekwan co bok ab ai don keica dekwan co bok ara kikiman buluboka deibse do kum do?’ tenen bukoka nukoka lilindarur do? Yo, ninyi ara ton talyi bukman-bukman ani, ‘Ai dobkwan,’ ton kum tenenung. Erda, sunci ai dona dengna ara, ‘Ukuboka dekde binanyi ani, ukuboka deknyi uca, akai sirya dobkwan,’ tenen lilibdeibmun cok akai dorkalirandum. 
LUK.14.29	Ba, akai dobkalibmaniryok, sirya dona kum uca taklobnyi ura, ninyi aryi asing eibningiryi ngilikoka ato ebningnyei. 
LUK.14.30	‘ “Anyi bira ai dorkalina ati dobkalibwe bok, sirya dona ara kum bikwe darib,” ebningyei,’ tenen co bok bukoka nukoka lilibdeibingnyi ura, ai dorkalinung,” ebmou.
LUK.14.31	Ato ebmou cok, kiklina bitinyi dinyi ara ato ebmou, “Dantam mutuk weik sienyi biryi, ‘Yuk mutuk weik atei sienyi ab mar bobdanimnyi ura, ni ab tonkwa mar ibinkwayeb nang ara yubwa-yubwa takubaryok. Ba, yuk atei weik sienyi ab tonkwa mar iyankwansing nang ara yubwa-yubwa dinatam inbaryi ara kikiman obdankwayeb do kum do?’ tenen ton kanya teneibde bunung. 
LUK.14.32	Erda, ‘Naie mar bobdandoka ordana ni ilil, ni tam nang nirya obkiribningnyei,’ tenebci ura, yuk mutuk weik sienyi tam nang bisik noutam tuba iyanganmangnyi talak aryi ninyi tentok bokeiboka uram ato erdeiraming. ‘Mar te murubkwanimnyi ura, una kuboka te murubkwanunum do?’ eboka bongdonongnaming. 
LUK.14.33	Ato kuboka ninyi nirya ara sun kankan aryi, ‘Utotoa nirya takloboka Er Yesus milibkwan,’ kum tenebdinyi bira Ni milinanyi kum kibkwandur.
LUK.14.34+LUK.14.35	Ati, sunda uwa to teleb erande ato nang kundarur. Bok, uwa ara to kum dananci ura, tubto tamuboka to kibdeibman kum kurur. Erda baitam deirirlorbaraming. A neiktoto kuboka sunbabyi Ni milin nang kiamun cok takloboka bindamunyi ani, tubto Nisi milibkwan tenen tamuryanman kum. Ati, unanyi biryi ninyi uram keken dinyi amol kuanci ura, a ebman uram asi diboka kekeboka bikdobkwandur!” ebmou.
LUK.15.1	Er Yesus biryi ninyi etereramwe ura, Roma weik sien nang ati pajak dengna karebdarur en nang ab, yuk malyi kun dinyi kuramnyi nang ab Er Yesus dam yandoka Erci etereramwe uram kekeryangaramnyi. 
LUK.15.2	Ba, Farisi nang ab Musa kerek sengna uram etereramnyi nang ab aryi talak dobmai ci, ato ebmai, “Se, Anyi bira malyi kun dinyi kunung nang ab bukokmar aryi yina tonkwa yinmang,” ebmai. 
LUK.15.3	Ato ebmai ati Er Yesus biryi uram doboka neik deyok ati, kemdeirin aryi liliboka ato eterebde binmou. 
LUK.15.4	“Sun kankan dam aryi ninyi tentok aryi domba seratus baryi winirante asi, tentok wanikmote ura, una kubte do? Erci, ‘Malyi, tentok dinyi ara a kunmarur,’ kum tenebte erda sembilan puluh sembilan baryi dinyi ara winirante mutuk dam takloboka tentok domba ingkiringbite. 
LUK.15.5	Ingkiringbinmote ani, a wanikmote domba sirya asing eibte ura, er kanya kilkil aryi tomoboka takubdobturyi, yaute. 
LUK.15.6	Boyanganmote ani, sirya atei boyate ura, er kwityabwe ab, er ai dam ninyi ab naboka abturyi, ato ebte, ‘Ni kwityabwe, ni domba wanikmonwe bisam ara sirya eibman ci, bobde yanman aryi, ni kanya kilkil mitik kum kubmanir,’ eboka nukarebte ura, er kwityabwe ababyi kanya kilkil kubte. 
LUK.15.7	Ati, Niryi sunsi ebkwinsin, sembilan puluh sembilan baryi tuba kunmai domba ara ninyi sembilan puluh sembilan baryi nang ati kiklibmou. A nang ara ato tenenung, ‘Nunda utotoa malyi kun dinyi ton kum kunub,’ teneraming nang ati, imtam kuraming nang aryi, ‘Teleb,’ tenen dinyi ara mitiktoto teneraming. Bok, tentok domba wanikmou ani, dobmou domba ara ninyi tentok ati kiklibmou. Anyi bira er malyi tenen dinyi takloboka Er Imtamnyi Uram eanci to kununanyi kibci ura, sun kanya teleb aryi kilkil mitik kum kurande,” ebmou.
LUK.15.8	Er Yesus biryi neik deyok ati enmou ci, yuk kemdeirina ton ebmou, “Ani, tonda ner tentok aryi dengna weik keil uang takubaryi deibdante uca, tentok wanikmote. Ura, uk ubna una kum-kum nimalyi kwarakdeiboka ai sungsunga kiboka ingkiringmote ura, eibdobte do? Erci, ‘Malyi, tentok dinyi ara a wanikmanyi ababyi weika ara tuba deibdobman,’ kum tenebte. Erda, nimalyi kwarakdeiboka ingkiringdonmote ani, dobdobte. 
LUK.15.9	Sirya dobdobte ura, er ka nerabwe ab er ai dam nerabwe ab naboka ato ebte, ‘Ni kayabwe, ni keil uang wanikmonwe dinyi ara tubto sirya dobdobman ati, ni kanya kilkil kubmanir,’ eboka nukarebte ura, er kayabwe ababyi kanya kilkil kubte. 
LUK.15.10	Niryi sunsi ebkwinsin, a neiktoto kuboka ninyi tentok aryi er malyi kuranci dinyi takloboka Er Imtamnyi Uram eanci to kununanyi kibci ura, Er Imtamnyi ab Er Uram eryuryangan nang ababyi kanya kilkil kurande,” ebmou.
LUK.15.11	Er Yesus biryi eterenmou ci, neik deyok ati ton ato kemdeirina winiryi dinyi kebdeiboka eterebmou. “Bona bonanyi tentok aryi mabwe bitinyi deibdante. 
LUK.15.12	Ura, uki tentok tum aryi kelenyi biryi er nai bisi ato ebte, ‘Nai, kan talerum bona, “Aminda ara er dinyi kibkwande,” teneraniminyi bona talena ara ukuca karebnurum!’ eboka molobdobte. Ba, sun nai biryi er talerante bona talena sun bitinyi mabwe ati bokdeibte.
LUK.15.13	Ura, kelenyi bira uki bitinyi kum winiryi kum ara erti karebmote bona ara dengdonmote ani, co bok akwe kibdobte ura, ‘Bobde binkwan,’ tenen dinyi akwe dekdobte ura, ninyi atei asi yuk mutuk tingdorbite. Yuk mutuk bindoka kurante ai ara, ‘Aminda ara ato kubde binkwan,’ tenen kanya teneirdena kum kurante. Erda, er bobdante bona talena nirya ara malyi kun dinyi ati kuboka waningsinirante. 
LUK.15.14	Ani, er bobdante bona talena nirya kum dandeibokte bok, er bindoka kurante mutuk dam ara kwaning atana li dobte ba, a mi ara kwaning ab ukutotoa nirya kum danabmurubte. 
LUK.15.15	Ura, er bindoka kurante atei asi ninyi tentoknyi bisi wa irmilirbite. Ba, anyi biryi, ‘Ni bisam kalingkwanirim,’ eboka wa in dam bokdonokte. 
LUK.15.16	Ba, a bindoka kalingnante talak ara kwaning atarante ura, ‘Bisam yina karebmating yina asi ton yibtinyi se,’ tenerante. Bok, ninyi tentok ababyi ersi yina ton kum kareranting.
LUK.15.17	Ato kuranturyi, er kanya dam aryi ato tenebte, ‘Nai kobe ato kubse to ara malyi to kubse. Ni nai ai dam wa inung nang ara yina bulung ton kum bunung asi nira kwaning atan asa kunun uca, ni talya dibkwan. 
LUK.15.18	Ati, anabdobniryi, ni nai bisi bindobnyi ura, ato ebkwan, “Nai niryi Imtamnyi urasintam ab nai kan urasintam asi manmalibdongobsise. 
LUK.15.19	Ati, nai kanci ni mi enina ara malyi to ati, kanci nira wa irmilinanyi ebkwanurum,” ebkwan,’ tenebte. 
LUK.15.20	Ura, anabdobturyi, er nai bisi tubto tamuboka bindobte.
LUK.15.20	Banmote ani, atei damtoto baute ura, er nai biryi dinmote uca, er mi kelenyi yuk mutuk do yanganmote asi asing eibte. Ura, er mi boukwe aryi kanya sangkuruk-sangkuruk ebte ba, er mi yanganmote dam cungbindoka iribdobturyi, uw kunkunubdobte. 
LUK.15.21	Uca, a mi aryi ato ebte, ‘Nai niryi kan urasintam ab Er Imtamnyi urasintam ab asi manmalibdongobsise ati, nai kanci nisi ni mi enina ara malyi to ati, kanci nira wa irmilikinanyi ebnurum,’ ebte.
LUK.15.22	Ato ebte bok, a mi er nai biryi er wa irmilin nang asi ato ebte, ‘ “Ni mi nong,” tenebkwan ati, minola cungbindoka ongon aling teleb asi ongordeiryandarur. Ba, “Erda akai kurur dinyi kalingne mi,” tenebkwan ati taruk du dongona ababyi dongordeiryandarur. Ba tonda, “Erda ni wa irmilinanyi kuma,” tenebkwan ati, yan karuk ababyi ongordeiryandarur. 
LUK.15.23+LUK.15.24	Sirya ongobdeibmunyi ura, bisam sapi ukuryok kabunyi nebmar ci, tub kablobmar bisam asi oboka yubdarur! Ni mi ara dibninto kubwe ani, tubto kam bukokninto kubmar. Tonda, waningnaming mi ato kubse asi yanmar ba, eibdanmanim deyok aryi, a uki tum ara teleb uki tum kubmar ati, kanya karyi asa aryi tonkwa yibkwayeb,’ ebte. Ura, sun nirya kanya kilkil aryi sun nai ebmote to kunuboka kwalibmatingiryi, mot sebting.
LUK.15.25	Bok, er mi dunyi bira wa in dam kunmote ani, yanganmote ani, ai dam yandoka kekerante uca, ai umbura ara bu eboka mot lilim ilinto enmating asi kekebte. 
LUK.15.26	Ura, wa irmilinanyi tentok asi naboka asibdete, ‘Akai umbura dam ara una kunmarum ci, ato enmarum do?’ eboka asibdete. 
LUK.15.27	Uca, a wa ir milinanyi biryi ato ebte, ‘Kan weit wanikdau ani, arub aryi sirya yanmar. Ba, kan nai ab teleb kuboka ebdanmaring ci, kan nai biryi ukuryok kabunyi nebmar ci, tub kablobmar bisam sapi asi oboka yubmar ci, kunmab,’ ebte.
LUK.15.28	Ato ebte ura, a mi dunyi bira er yu aryi akai wengbana kum kubte. Ba, er nai biryi sakweteboka nenem yaute. 
LUK.15.29	Bok, a mi aryi er nai bisi ato ebte, ‘Nai bita kanya teneibderum! Nira kwalina o kwali-o kwali banunga nirya ara kan wa akwe ikunun. Ara, kan uram ebdeibmaminyi to ara niryi mitik ton kum lebesengnun bok, kanci bisam kambing mi ababyi ton kum karenurum. Ba, ni kwityabwe ab kanya kilkil aryi a bisam kambing oboka kwalibmabibiryi, tonkwa ton kum yinub. 
LUK.15.30	Bok, kan mi ara kan bona boboka talyi yortamne nerabwe bobkirikoka kan bona nirya kum danarderbiu ani, arub aryi yaranyi bitikwe ilila bisam sapi oboka yubmarim,’ ebte.
LUK.15.31	Uca, er nai biryi er mi dunyi bisi ato ebte, ‘Ni mi, kanda ni ab tonkwa iya tuba kununum ci, ni bonun bona ab talenun dinyi ab nirya ara kan dinyi kibkou. 
LUK.15.32	Ati, kan weit ara dibninto kubwe ani, kam bukokninto kubmar. Tonda waningnaming mi ato kubse asi yanmar ba, eibdanmanim ati, ni ab kan ab tonkwa antanibdobnimiryi kanya kilkil kuboka mot semkwanim,’ ebte.” Ato eboka Yesus biryi kebdeiboka eterebmou.
LUK.16.1	Er Yesus biryi yuk kemdeirina aryi Er miliramnyi nang asi ato eboka eterebmou. “Bona bonanyi tentok kuranturyi er co bok talenanyi tentok wiante. Bok, bona bonanyi biryi kekenmote uca, yuk nang aryi yandoka ato ebting, ‘Kan co bok ara co bok talenanyi wibumnyi biryi ton wanikwe,’ ebting. 
LUK.16.2	Ato ebting asi kekebte ura, er co bok talenanyi bisi naboka ato ebte, ‘Kanda ni co bok ara waningdum ba, yuk nang aryi ni dam yandoka ebmang asi sirya kekebmakin. Ati, ukuryok akiryi kanda ni co bok talen wa kum inkwandim deyok aryi, kan wa irum to asi, “Nira, co bok ara ato-ato kubse,” eboka lak ebdum!’ ebte.
LUK.16.3	Ura, co bok talenanyi kanya tam aryi ato teneibte, ‘Ni nai biryi ni wa co bok talenanyi kunun ara sirya dobkwetebkwamanir. Ati, ni tukwe talena ara mitang kunurur deyok aryi, ni wa ibdobman kum kunurur. Ba, niryi ninyi yuk nang asi bona molorkiringna ara ni alyi kunurur ati, aminda kubdobkwan tam asi una kubdobtinyi uca, teleb kubdobtinyi do?’ tenebte. 
LUK.16.4	Ato tenebte ura, bita kanya teneinmote ani, ato kubkwan tenebte, ‘ “Wa kum inkwandim!” ebnici ura, ni nai bona boblobyi nang asi ninyi bun dakoka abniryi sun kanya teleb kibdeibnyi ura, sun ab tonkwa kubdobkwayeb,’ tenebte. 
LUK.16.5	Ura, Er nai bona bobloanting nang asi yuk-yuk nabte ura, yuma nabmatunyi bisi ato ebte, ‘Kanda ni nai bona ara unabaryi dekmanto asi boblobumwe do?’ eboka asibdete. 
LUK.16.6	Uca anyi biryi, ‘Nira minyak zaitun kwen moyok asi weik moyok seratus baryi boblobse,’ ebte. Ura, co bok talenanyi biryi, ‘Er kanya teleb kibdeibkwan,’ teneboka outamtoto molobturyi ato ebte, ‘Kan bona boblobumwe dinyi ati kerek sengna umbura dam ara keil moyok seratus baryi boblobumwe dinyi ara kilibkaboka, keil moyok lima puluh baryi tuba boblobse eboka sekdongobdum!’ ebte.
LUK.16.7	Ura, yuknyi bisi ato eboka asibdete, ‘Kanda ni nai bona ara una baryi dekmanto asi boblobumwe do?’ eboka asibdete. Uca, anyi biryi, ‘Nira, gandum du kin aling asi weik aling seratus baryi boblobse,’ ebte. Ura, co bok talenanyi biryi, ‘Er kanya teleb kibdeibkwan,’ teneboka outamtoto molobturyi, ato ebte, ‘Kan bona boblobumwe dinyi ati kerek sengna umbura dam ara gandum du kin aling seratus baryi boblobumwe dinyi kilibkaboka, aling delapan puluh baryi tuba boblobse eboka sekdongobdum!’ ebte ba, sunci, ‘Anyi bira ninyi teleb,’ ebdobting.
LUK.16.8	Ura, er nai biryi co bok talenanyi kubmote dinyi bikte ura, er bona asi ton wanikante deyok ati kum kisal dakwamote. Bok, erda co bok talenanyi biryi, ‘Aminda tam ara una kubnyi uca, teleb kubdobkwan do?’ tenen aryi yuk nang asi dam-dam kiboka teleb kimnante deyok aryi, er nai biryi, a co bok inina dongnanyi bisi kisal dakwamote,” ebmou. Ura, Er Yesus biryi Er miliramnyi nang asi ato ebmou. “A kebdeiboka eterebmasin dinyi ara ato ati ebmasin. Sun tukwetam kuraming nang ara neik kanya boraming nang ati sun mamun dibnilibdandoka aminda kubkwamingnyi tam dinyi ati kiknirminingdonung. Bok, sun berengna dam kurandum nang ara Er Imtamnyi Uram neik uram kekerandum nang sun mamun asi ton dibnilibdandoka aminda tam kubkwandum dinyi ati diboka ton kum kiknirminingdondarur! 
LUK.16.9	Ati, Niryi sunsi ebkwinsin, co bok aryi sun kwityabwe mambul kanya bobmangnyi nang asi milibdandarur. Ato kuramunyi ba, co bok aryi sunsi milibdanman kum kubsici ura, aminda imtam ai wengbindoka iya kubdobkwandum,” eboka kebdei eterebmou.
LUK.16.10	Er Yesus biryi ninyi eterenmou ci, ton ato eboka eterebmou, “Unanyi biryi mitik bona ababyi tanglona kum uca busul kuboka kalingdanci ura, weik bona ababyi tanglona kum uca busul kuboka kalikwandur. Ba, unanyi biryi mitik dinyi ababyi diboka kum kuranci ura, weik dinyi ababyi diboka kum kubkwandur. 
LUK.16.11	Ati, sunci co bok deyok ababyi kanya deiboka kum kalingdamunyi ura, Er Imtamnyi biryi sunsi, ‘Kam kun dinyi ababyi kanya deiboka kum kalikdobkwaming ca,’ tenen kum karebkwansurur. 
LUK.16.12	Tonda, Er Imtamnyi biryi tukwetam bona kareansici dinyi asi kanya deiboka kalingna kum kuramunci tangloramunyi ura, Er Imtamnyi biryi, ‘Sun dinyi iya kam kubkwande dinyi ababyi, kanya deiboka kalingdona kum uca taklobkwaning ca,’ tenen kum karebkwansurur.
LUK.16.13	Ninyi tentok aryi weik nang bitinyi wa asi ton kum inung. Ato kuboka irante ura, tonyi bira malyi kimdante ba, tonyi bira boukwe kimdante. Kum, ato kurante tonyi wa asi tanglona kum uca kanya deiboka irante ura, tonyi wa ara tanglorante. Ati, sunci Er Imtamnyi wa asi kanya deiboka ibkwandarur kum, co bok doron wa asi kanya deiboka ibkwandarur kum. Ninyi tentok aryi wa bitinyi-bitinyi ara kanya deiboka ibman kum ati ebmasin,” ebmou. 
LUK.16.14	Er Yesus biryi ato ebmou ba, sun Farisi nang co bok kanya deiriramnyi nang nirya kekebmai. Ura, sun kanya tam aryi, “Ara malyi to ebmar,” tenebmai ci, akwi tubmai. 
LUK.16.15	Ba, Erci sunsi ato eboka erekdobmou, “Er Imtamnyi bira sun kanya dam teneibmarum dinyi ara bikmasir bok, ninyi urasintam ati, ‘Nunda iya teleb to akwe kunub nang aca,’ tenen wingdanmarum. Ati, ninyi aryi teleb teneraming dinyi ara Er Imtamnyi bira iya malyi to tenerande.
LUK.16.16	Er Musa kerek sengna sekdeiamwe to ab, Er Imtamnyi Uram ebdeibmaci to lak etereramnyi nang kerek sengna sekdeiamnyi to ab kunubde yangarandau tok ani, Yohanes ninyi me dongonanyi kuramwe talak sirya kunurandau. Ba, Yohanes kuramwe talak aryi ara Er Imtamnyi Weik Sienyi kibdiryi, leboka kalikwansir eboka eterena deyok koun talak kubmar. Ati, sun ninyi yuk-yuk aryi tatabkaboka, ‘Nibabyi Er Imtamnyi ab kunanyi kibdeibnute,’ tenen ingkirikdobkwandarur. 
LUK.16.17	Ati, im ab tukwe ab kum dankwande ara malyi bok, Musa kerek sengna uram umbura dam kurur kerek sengna ara iya mitika tentok ababyi dakbisibman kum dinyi kurur.
LUK.16.18	Ara, kiklin dinyi ara ato dinyi ababyi kum danana kum kubkwande. Ninyi tentok aryi er doanci ner takloboka, yuk ner dobdobci ura, ukula a kunum yobde kurandiryi. Ba, unanyi biryi yuknyi biryi takloanci ner asi dobdobci ura, ukula a kunum yobde kurandiryi,” ebmou.
LUK.16.19	Er Yesus biryi eterenmou ci, ton ato eboka eterebmou, “Bona bonanyi tentok kuramuryi er alib ongon aling ara kuruta bol aling asi dengna weik aling akwe ongoramwe. Ba, er nunungna ongon aling ababyi, dengna weik aling akwe ongoramuryi kanya kilkil asa aryi dubnyi nong-nong kibdandoka tuba-tuba kwaliberekde yiramwe. 
LUK.16.20	Ato kuramwe talak ara utotoa kum aryi moloryiramunyi bisi er nong bol ara susa aryi inten irande to kuramunyi si Lazarus ton kuramwe. Ba, anyi bira yuk nang aryi boboka a bona boramunyi ai bublan sangkwetena lika dam deiryangaramnyi ba, marongnamwe. 
LUK.16.21	Ba, kwaning atanmaci ura, ato teneramwe, ‘Bona bonanyi biryi kwaning co lamna deici deibdongoboka yinmaci uca, sungsunga sakmaci asi baitam kibkwetebingnyi asi kum, kam ati kareryangnyi asi kum buboka doyiboktinyi,’ teneramwe. Ato tenen kalikoka buramwe bok, kam aryi er nong bol susa mulakoka korokde yiryangaramnyi ba, u mitik kum yiramwe.
LUK.16.22	Ato kuramwe ani, uki tentok tum ara utotoa kumnyi bira dibmou. Ura, Er Imtamnyi Uram eryuryangan nang aryi boboka Abraham dam kamdeirirbinmai. Ura, uki kum kunmai cok a bona bonanyi bibabyi dibmou ba, tukwe ukoka dongorbinmai. 
LUK.16.23	Ura, a bona boramunyi bira uk dam bakan bindoka mambul donmou ci, yana mutuk aryi dirwelenmou uca, Lazarus bira Abraham dam bukmou asi asing eibmou. 
LUK.16.24	Ura ato ebmou, ‘Nai Abraham, ni boukwe kibdobnurum se, ni uk buk ilinto angmara kankan kunman uca, u yinmanir. Ati, kanci Lazarus bisi ebminyi ba, er taruk du aryi me toubdongoboka, ni silalum asi lingdongoryanurur!’ ebmou.
LUK.16.25	Ato ebmou bok, Abraham biryi anyi bisi, ‘Se a mi, kan kanya bita teneibderum! Kanda, kam kuramumwe talak ara teleb to kubde kuramumwe ati, ukuryok ara u mitik kum kunkwankir. Bok, Lazarus bira kam kuramwe talak ara malyi kubde kuroramwe deyok aryi, ukuryok ara erda kanya kilkil kun dinyi dobdobmar. 
LUK.16.26	Tonda a kum ababyi, kan kunmarim ai ab nun bukmanim ai ab noutam ara sangkurukman kum kot aryi seksou. Ati, nun bukmanimtam nang aryi kan kunmarimtam yanman kum. Ba, kan kunmarimtam nang ababyi atam yanman kum kot seksou,’ ebmou.
LUK.16.27	Ura, anyi biryi ato ebmou, ‘Nai, ato ebmarim ura, niryi kansi molobkwinkin, Lazarus bisi ni nai ai dam bokdonokdum. 
LUK.16.28	Ba, bindoka ni weityabwe amubaryi kam tuba kunmang nang asi erbirur. Ba, aminda sunda ni wengyanman ai kum wengyankwaming ati,’ ebmou. 
LUK.16.29	Uca, Abraham biryi, ‘Kum, sun dam ara Musa kerek sengna ab, Er Imtamnyi Uram ebdeibmaci to lak etereramnyi nang kerek sengna ab sirya kubwe. Ati, a kerek sekdeiamnyi to asi diboka kekeboka kunubdobkwanung,’ ebmou. 
LUK.16.30	Uca, anyi biryi, ‘Kum Nai Abraham, a dem ara kikiman kum ati, diandinyi bisi tubto kam bukoka sun dam bici ura, sun malyi tenen dinyi takloboka Er Imtamnyi bisi kanya teleb kurdeirin dinyi akwe kunubkwaming,’ ebmou. 
LUK.16.31	Bok, Abraham biryi anyi bisi ato ebmou, ‘Musa kerek sengna ab, Er Imtamnyi Uram ebdeibmaci to lak etereramnyi nang kerek sengna ab umbura dam kerek sekdob dinyi asi diboka kekeboka kum kunuramingnyi ura, diamingnyi nang kam bukoka sun dam bingnyi ababyi diboka diba kum tenebkwaming,’” Ato eboka Yesus biryi eterebmou.
LUK.17.1	Er Yesus biryi Er miliramnyi nang asi eterenmou ci, ato ebmou, “Aminda ara ton nang aryi ton yuk nang asi, ‘Malyi kun dinyi kubting,’ tenen yan benebdankwaming. Bok, ‘Malyi kun dinyi kubting,’ tenen yan benebkwandanyi bira aminda ara Er Imtamnyi biryi ersi wenebkwande. 
LUK.17.2	Ba, Er Imtamnyi Uram ukuryok kekeboka kunurkalinmarinyi bisi ninyi tentok aryi, ‘Malyi kun dinyi kubte,’ tenen malyi kun dinyi dam bobici. Ura, anyi bisi ikin keil aryi ngang youbdongoboka mekwan umbura dongorbinkwamandate ara malyi ikin kum. Bok, ‘Malyi kun dinyi kubte,’ tenen bobinandinyi bisi Er Imtamnyi biryi wenebkwande dinyi ara iya ikin weik dinyi bobdeibkwande. 
LUK.17.3	Ati, sunci yuk nang asi yan benebmunyei ati kalikdandobdarur! Sun kwityabwe aryi sunsi malyi kubdongobsingnyi ura, lilibdeibkwandarur! Ba, sun kwityabwe aryi, ‘Naie ni malyi kubman,’ tenebci ura, er malyi kun dinyi ara luba kiboka er ab antanibdeibdandarur! 
LUK.17.4	Ba, uki tentok berekmaci tum aryi sun kwit biryi liki tabaryi sunsi manmalirdongonmasiriryi, sun dam liki tabaryi yandoka, ‘Ni malyi kunman dinyi ara malyi to kunman,’ tenebman eboka lak eryanganmaci ura, er malyi kun dinyi luba kiboka er ab antanibdeibdandarur!” ebmou. 
LUK.17.5	Ura, Er miliramnyi ani, yuma deyok kouboka Teleb Uram eterebkalibkwamnyi nang amolbaryi nang aryi sun Nai bisi ato ebmai. “Nai Kanci nun dib tenenub dinyi tabakdongobsurum!” ebmai. 
LUK.17.6	Ato ebmai bok, Er Yesus biryi sunsi ato ebmou, “Sunci Niryi eteresunun uram asi diba teneramunyi dinyi asi, keibyi du mitika ato sun kanya dam kuansici ura, a co kwarang asi, ‘Tobkaboka weik mekwan deici tingbirum,’ ebdate ababyi sun ebmandate to kunubkwamote,” ebmou.
LUK.17.7	Er Yesus biryi Er miliramnyi nang asi ato ebmou, “Sun kankan aryi unanyi biryi kwaning wa irmilinanyi kum bisam wininanyi kum dekdante. Ura, a irmilinanyi bira wa in dam binmote ani, yangate asi er nai biryi, ‘Olong kwaning yiroryarum,’ ebte do? 
LUK.17.8	Ato kum ebte, erda erci ato asi ebkwamote, ‘Olong yandoka acu murun ongon aling der arikna arikbiminyi ura, ni yibkwaman yina kiknirdeibniminyi ba, ni yinmanyi ani, sirya yibdobnyi ura, kan yibkwandim,’ ebte. 
LUK.17.9	Ura, er nai yinmote asi sirya yibdobte ura, er wa irmilinanyi biryi er ebmote to kunuboka yina kiknibdeibmote ba, sirya yibmote deyok aryi, er wa irmilinanyi bisi, ‘Ni wa irmilinanyi,’ eboka kibdobte do? Ato kum ebte erda, ‘Anyi er nong dekse ara ato kuboka bita kiknirdeinkwanurur asi yironkwanun,’ tenebte. 
LUK.17.10	Ato aryi sunbabyi ati ebmasin, Niryi ukutoto wa nirya, ‘Ibde bindarur,’ ebmasinyi ura, sunci ato ebkwandarur, ‘Nunda, wa irmilin nang kunub deyok aryi, nun ibmanto wa akwe kunuboka ibde bankwayeb ati, nun kisal dangsina mem,’ ebkwandarur!” ebmou.
LUK.17.11	Er Yesus bira atei Yerusalem banmou ci, Samaria mutuk wiliba kan Galilea mutuk wiliba kan bisik kuboka banmou. 
LUK.17.12+LUK.17.13	Banmou ani, atei tentok wengbanmou bok, ninyi takubaryi susa taleamwe nang aryi Er Yesus eibmai ura, “Nun susa talebsou ati, yuk nang dam bibyei,” tenebmai ci, yuk ai tikdobmai cok, uram dobmai, “Se Yesus ninyi eterenanyi, Kanci nunsi boukwe kibdobsurum se!” eboka uram dobmai. 
LUK.17.14	Ura, Erci a takubaryi nang asi dibdenmou ura, ato ebmou, “Sun susa taleanci ani, sirya akabsakdobmaci nang aryi Musa kerek sengna umbura aryi sekdeibwe to kunuboka Er Imtamnyi kan ninyi kan noutam kuboka antanirdeirin nang dam amurdarbaraming. Ato kuboka sunbabyi Nisi, ‘Diba Erci kwetebkwamasir,’ tenebmun cok, amurdarbindarur!” ebmou. Ba, a takubaryi nang aryi Er Yesus uram diba teneboka bisik noutam banmai talak uca, sun taleamwe susa ara nirya akabsaksekdobmou. 
LUK.17.15	Ba, ninyi tentok ara er nong dirdarderamwe uca, er nong bol taleamwe susa ara nirya kum dandobmou. Ura, er kanya kilkil aryi tubto tamuboka Er Yesus dam yanganmou ci, uram weikanun iboka Er Imtamnyi bisi si weik ebde yanmou. 
LUK.17.16	Ani, Er Yesus urasin dam luknubdongo ngang dakdongoboka buryanmou ci, Er Yesus bisi kibdobmou. A yandoka ukubmounyi bira sun Yahudi yala nang aryi, “Samaria nang ara Er Imtamnyi bisi diboka kum tenenung nang,” teneramnyi ateinyi biryi kubmou. 
LUK.17.17	Ura, Er Yesus biryi ato ebmou, “Se, Ni kweteabne nang ara ninyi takubaryi,” tenebman bok, toubnibaryi nang ara dantam binmang ba, anyi tentok tubto tamuboka yanmar do? 
LUK.17.18	Yahudinyi kuma aryi tamuboka yanmar ci, Er Imtamnyi bisi, “‘Ni Nai, Kanci nisi sirya kwetebmanirim,’ eboka kiryanmar bok, sun Yahudi yala nang yoka ara ninyi tentok ababyi ton tamuryangana kum kubmang ati, sun nirya ara dantam binsekmang da?” ebmou. 
LUK.17.19	Ato ebmou ura, Samarianyi bisi, “Kan biramnyi aryi Nisi, ‘Diba Er Imtamnyi biryi Bokwetebunyi biryi kwetebmanir,’ tenebmarim deyok aryi, sirya lebmakin ati, ur tikoka bindobdum!” ebmou.
LUK.17.20	Sun Farisi nang aryi Er Yesus bisi ato eboka asibdenmai, “Una talak aryi Er Imtamnyi bira kalingna Weik Sienyi kurur lak kibwande do?” eboka asibdenmai. Uca, Er Yesus biryi sunsi ato ebmou, “Er Imtamnyi bira Weik Sienyi kuboka ninyi ilinto Er amwetam kun nang kibdeibkwande talak ara ilil tenen dinyi asi asing eibmunyi uca, lak kum kibkwande, erda ninyi kanya umbura aryi lak kibkwande. 
LUK.17.21	Tonda, ninyi aryi, ‘Dibdendarur e. Atam yandoka kunmar, tonda otam yandoka kunmar,’ kum ebkwaming. Erda, Er Imtamnyi bira Weik Sienyi kurur ci, sun kankan dam yandoka ninyi Er amwetam kun nang kibdeibsou,” ebmou.
LUK.17.22	A sirya ebmou ura, Er miliramnyi nang asi ato ebmou, “Sunci, ‘Ninyi Daunyi tamuryankwande uki tum ara ola berekte ba, asing eibtibyi,’ teneramunyi ababyi sun asing aryi ola kum eibkwandum. 
LUK.17.23	Tonda, aminda ara yuk nang aryi sunsi ato ebkwansing, ‘Er Imtamnyi biryi bokwebmounyi bira o yanganmar onun e,’ ebkwansing. Ba, ton nang aryi, ‘Er Imtamnyi biryi bokwebmounyi bira a yanganmar anun e!’ ebsingnyi ati, ‘Diba,’ tenen kunuboka adikum dirbana mem. 
LUK.17.24	Erda, Ni Ninyi Dasinyi tamuboka yuryankunyi tum ara bebe aryi im kubkub dinatam ling ebci ba, dinatam ababyi longanirande to, kubkwande. 
LUK.17.25	Ato kuna kabul talak ara Er Imtamnyi biryi Bokwetebnounyi bira yuma kobdob mambul weik dinyi donmanyi bok, a talak kunmang nang aryi, ‘Nun li,’ eboka dokdonokwaning,” ebmou.
LUK.17.26	Ato ebmou cok, neik deyok ati kiklina ton ato ebmou, “Ni Ninyi Dasinyi tamuryuryankwan tum ara Nuh kuramwe talak aryi kuamwe to kuboka kunubkwande. 
LUK.17.27	Nuh kuramwe talak ara mangkau aryi kwaning yiboka me yiboka, ner kabdeibdandoka kuramnyi. Ani, Nuh weik co ngun-ngun umbura wengdorbinmou tum ara me oboka ninyi nirya siklibmou ba, isin daksekmai.
LUK.17.28	Ato kuboka, Lot kuramwe talak ababyi neiktoto mangkau aryi kwaning yiboka me yiboka, dekdandoka, wa iboka ai doboka kibde kuramnyi. 
LUK.17.29	Ani, Lot atei Sodom aryi anaboka atei si Zoar barou tum ara Er Imtamnyi biryi uk mo ab du keil leibmangnyi ba, nger-nger erande ato dinyi asi imtam aryi dobkwetebmou ba, ninyi nirya yaliboka yibkabokmou.
LUK.17.30	A kubmou to Ni Ninyi Dasinyi tamuryuryankwan tum ababyi ato kubkwande. 
LUK.17.31	Ati, a berekwamaci tum aryi unanyi biryi ai aruma dub weleboka tikmaci asi yanganyi ura, yuryibindoka ai umbura wengbindoka er bona-bona dorbana mem. Ba, wa in dam kunmangnyi nang ababyi tamuboka atei yangana mem. 
LUK.17.32	Lot ner aryi, ‘Nai kobe, nun bona takloyanganmab aryok se,’ tenebmou ci, dirtamurderamwe uca, diamwe asi kanya teneibdenkwandarur! 
LUK.17.33	Unanyi biryi kam kun dinyi ati, ‘Wanikdanyei,’ tenen dungdaroranci ura, aminda ara iya kam kun dinyi kum dobdobkwande. Ba, unanyi biryi Ni deyok ati kunmariryi, kam kun dinyi waningdaranci ura, aminda ara iya kam kun dinyi dobdobkwande. 
LUK.17.34	Ati, Niryi sunsi ebkwinsin, a berekwande tum lukunda ara ninyi bitinyi neik sokon mabmaringnyi bok, tonyi dobdobnyi ura, tonyi bira taklobkwan. 
LUK.17.35	Ba, nerabwe bitinyi gandum du taingmaringnyi bok, ton ner dobdobnyi ura, ton ner ara taklobkwan.
LUK.17.36	Tonda, ninyi bitinyi wa in dam wa ibde kunmaringnyi bok, tonyi dobdobnyi ura, tonyi bira taklobkwan,” ebmou. 
LUK.17.37	Ato ebmou ura, Er miliramnyi nang aryi Ersi asibdenmai, “Nai dantam aryi ato kubkwande do?” eboka asibdenmai.
LUK.17.37	Uca, Er Yesus biryi sunsi ato ebmou, “Er Imtamnyi biryi Bokwetebnounyi tamuryankunyi tum ara ninyi nirya bikwaming. Dei bum bunmaci dikum ara, ‘Ninyi tukwi adikum mabmar,’ tenen bingdaming to a uki berekwamaci ura, ninyi nirya bikwaming,” ebmou.
LUK.18.1	Er Yesus biryi Er miliramnyi nang asi kemdeirina ton doboka ato ebmou, “Er Imtamnyi bisi molobkwamamunyi ura, ‘Se kobe, nun molona ara kum kekeransir ati taklobkwayeb,’ tenen kum. Erda, molororamunyi ura, iya moloronkwandarur,” ebmou. 
LUK.18.2	Ura, kemdeirina ara ato kuboka eterebmou, “Atei tentok dam asi ninyi wenenanyi malyi tentok ara, ‘Er Imtamnyi biryi nisi wenebnicob,’ kum teneranturyok, dib kum tenerantunyi kuranturyi, yuk nang ababyi malyi kimnantunyi kurante. 
LUK.18.3	Asi, akatei dam ara sulyi ner tentok kuranturyi, ninyi wenenanyi malyi dam asi tuba-tuba yandoka ato erante, ‘Nai se, ni dinyi asi yuk nang aryi doronung ati kanci, “Er dam ner asi tamubkarebdarur!” ebdeibnurum!’ eryangarante. 
LUK.18.4+LUK.18.5	Bok, anyi bira liki winiryi kum dumbaryi kum ara a ner eryangarante uram ara kum kekeana ato kurongnante ani, tentok tum aryi er kanya tam aryi ato tenebte, ‘Nira Er Imtamnyi bisi ilil kum tenenun ci, ninyi tentok ababyi boukwe ton kum kimnun cok, erda a sulyi ner aryok tuba-tuba yandoka malyi kimyanganurur deyok aryi, iya ato akwe tuba ukuryanicob,’ tenen ati a ner dinyi boblobyi nang asi niryi, ‘A ner dinyi ara tamubkarebdarur!’ ebkwan. Ba, tuba-tuba neik uram akwe eryangaranir ara taklobkwande,’ tenebte,” ebmou. 
LUK.18.6	Ato kebdeiboka ebmou cok, Er Yesus biryi, “Sunci ninyi wenenanyi malyi akiryi ebkwamote to asi bita kanya teneibdendarur! 
LUK.18.7	Er Imtamnyi bira Erci wianci nang aryi kitingtam lukunda Ersi molobdobingnyi nang ara ton kum bitardeirirur do? Kum. Erci arub ara karena kum kubmanyi ani, yuk tum aryi karebkwan ton tenerur do? Ato ton kum tenerur. 
LUK.18.8	Ati, Niryi sunsi ebkwinsin, Er Imtamnyi biryi wianci nang asi yuk nang aryi tatab-tatab enmangnyi bok, Erci ola lobdeibkwande. Bok, Ni Ninyi Dasinyi tamuryuryankwan tum ara, ‘Er Imtamnyi biryi kum takwamanir, erda Erci lobdeibkwamanir ca,’ tenen molororamingnyi nang ab ara ton ebdankwayeb do?,” ebmou.
LUK.18.9	Er Yesus biryi eterenmou ci, yuk nang ara malyi kiboka sun biram nang dub erebdandoka wingdaramiryi, “Nunda Er Imtamnyi urasintam ara teleb akwe kunun ba, yuk nang ara malyi dinyi ilinto kunung,” tenen nang ati a kemdeirina kebdeiboka eterebmou. 
LUK.18.10	“Ninyi bitinyi Bait Allah ai ara Er Imtamnyi biti ninyi dama deirin ai dam bindoka Er Imtamnyi bisi molorbitiring. A molorbitiring nang ara tonyi bira Farisinyi, Musa kerek sengna dirnilirantunyi biryi molorbite. Ba, tonyi bira, ‘Roma weik sienyi Kaisar biti pajak dengna karebdarur,’ eboka molormilirantunyi biryi molorbite. 
LUK.18.11	Ura, wingdan kanya boramnyi nang Farisinyi tentok ara tikoka er kanya dam aryi molonmaturyi, ato eboka molobte, ‘Nai Imtam kurumnyi, nira yuk nang nirya aryi malyi kun dinyi kunung atonyi kum kunun, nira yuk nang aryi ukula don nang kunung atonyi kum kunun, nira yuk nang aryi yu kuraming atonyi kum kunun, nira yuk nang nerabwe talyi yona kumnyi kunun ba, tonda nira pajak dengna karebdarur erutnyi a tikmar atonyi kum kunun deyok aryi, niryi Kansi, “Ni Nai,” eboka kibdobmakin. 
LUK.18.12	Nira sembayang kublobmabyi talak kubde baramib uki talak uki bitinyi ara, “Er Imtamnyi bisi kanya teneibkwan,” tenen yina si teboka Kan si tuba molokununyi kunun. Ba, niryi ukutotoa nirya yuma dobmanyi dinyi ara Kansi ni dama deirinunyi kunun,’ eboka molobte. 
LUK.18.13	Bok, ‘Roma weik sienyi biti pajak dengna karebdarur,’ eboka molonanyi bira yuk ai tikdongoboka imtam dirwelena ara ilil asa aryi koukwe talebdandoka ato eboka molobdobte, ‘Nai Imtam kurumnyi, Kanci ni malyi kununyi bisi boukwe kibnurum!’ eboka molobdobte,” ebmou. 
LUK.18.14	Ura, Yesus biryi ato ebmou, “Ati, Niryi sunsi ebkwinsin, dengna molonanyi bira er ai barote ura, Er Imtamnyi biryi Er urasintam teleb kibdeibte bok, ai bindobte. Ba, Farisinyi bisi teleb kum kibte asi ai bindobte. A deyok aryi, unanyi biryi kanya dub erebdandoka wingdan kanya boranci ura, anyi bira luknubdeibkwande. Ba, unanyi biryi luknubdob kanya boranci ura, aminda erebdeibkwande,” eboka eterebmou.
LUK.18.15	Er Yesus biryi ninyi eterenmou bok, ninyi wise aryi, “Mitik mabwe nermabwe Er Yesus dam bobibyi ba, Erci a mabwe nermabwe asi bol libderiryi kisal dakwande,” tenen sun mabwe nermabwe yuk-yuk boboka Er Yesus dam boyanmai. Ato teneboka boyanganmai bok, Er miliramnyi nang aryi eibmai ura, sun mabwe nermabwe boyanganmai ninyi asi kerebmai. 
LUK.18.16	Bok, Er Yesus biryi a mabwe nermabwe asi nabmou ura, Er miliramnyi nang asi ato ebmou, “Sunci a mabwe nermabwe asi bisik sengminingna mem. A mabwe nermabwe ara Ni dam ur yanung. Ato mabwe nermabwe kanya boramingnyi nang asi Er Imtamnyi bira ninyi leboka kalingna Weik Sienyi kurur amwetam iya kubkwaming. 
LUK.18.17	Niryi sunsi dib kobdob ati ebkwinsin, unanyi biryi mitik mabwe nermabwe aryi sun naiyabwe sun kwinyabwe boukwe dam kuboka sun uram kekeraming to kanya kum boramingiryi, ‘Er Imtamnyi bira ninyi leboka kalingna Weik Sienyi kurur amwetam kuna ni li,’ tenebdinyi bira Er amwetam kunanyi kum kubkwande,” ebmou.
LUK.18.18	Yahudi yala nang sienyi tentok aryi Er Yesus bisi asibdenmou, “Nai, Er Imtamnyi Uram eteresurumnyi, Kanda kanya teleb bobumnyi kurum ati, niryi una kubdobnyi uca, iya kam kun dinyi dobdobtinyi do?” eboka asibdenmou. 
LUK.18.19	Uca, Er Yesus biryi ato ebmou, “Unatoa ati kanci Nisi, ‘Kanya teleb bobumnyi,’ ebmanirim do? Ninyi kunub ara iya teleb nang ton kum kunub. Erda Er Imtamnyi tentok asi iya telebnyi kurur. 
LUK.18.20	Kanda ato eboka kerek sekdeibmasou dinyi ara bingdumca,
LUK.18.20	‘Sal ab ner ab ukula yordana mem. Ninyi ona mem. Yuk nang dinyi asi ukula dona mem. Yuk nang urasin dam asi tola uram ena mem. Sun naiyabwe sun kwinyabwe boukwe kiboka sun uram kunubdarur,’ ebsou dinyi ara sirya bingdumca,” ebmou. 
LUK.18.21	Ura, Yahudi yala nang sienyi biryi ato ebmou, “A ebmarim dinyi ara ni kam kuranse uca, kunubde yanganun ani, uku talak ababyi tuba kununun,” ebmou. 
LUK.18.22	Anyi ebmou uram kekebmou ura, Er Yesus biryi anyi bisi ato ebmou, “Kanda, ‘Nira a nirya kununun,’ ebmarim bok, tentok dinyi ara kum kunurum. Ara, kanda aminda imtam ai dam aryi iya kubkwande dinyi dobdobkwandim ati kan talerum bona ara nirya yuk nang asi co bok dekminyi ura, utotoa kum nang ati bokeibminyi ura, Ni dam yandoka Ni milibnurum,” ebmou 
LUK.18.23	Ura, anyi biryi Er Yesus a ebmou uram kekebmou ura, er bona mitik kum taleramwe deyok aryi, er kanya dam ara mambul mitik kum kubmou ura, “Se nai kobe se, ni bona talya takwan,” tenebmou. 
LUK.18.24	Ato tenebmou asi, Er Yesus biryi bikmou ura, anyi bisi dibdenmou ci, ato ebmou. “Bona ilinto talerandinyi biryi Er Imtamnyi bira ninyi leboka kalingna Weik Sienyi kurur ai wengbana ara ikin mitik kum kubkwande. 
LUK.18.25	Weik bisam si unta ara yumci um bisik wengbana ara ikin kubte. Bok, bona ilinto talerandinyi biryi Er Imtamnyi bira ninyi leboka kalingna Weik Sienyi kurur dam amwetam wengbana ara iya ikin mitik kum kubkwande,” ebmou. 
LUK.18.26	Ba, Er Yesus biryi ato ebmou kekebmai nang aryi ato ebmai, “Ato ebmar ura, unanyi bisi lemna dinyi dobdobkwande do? Ura, ninyi tentok ababyi lemna dinyi ton kum dobdobkwande,” ebmai. 
LUK.18.27	Asi Er Yesus biryi sunsi ato ebmou, “Sun ninyi aryi, ‘A dinyi ara ukubman kum,’ tenerandum dinyi ara Er Imtamnyi bira malyi ukubmanto dinyi kurur,” ebmou. 
LUK.18.28	Er Yesus miliramunyi si Petrus biryi Er Yesus bisi ato ebmou, “Nai, nunda Kansi iya milikunub ci, nun dinyi nirya takloboka nun kunub dinyi asi dibdesurum!” ebmou. 
LUK.18.29+LUK.18.30	Ura, Er Yesus biryi sunsi ato ebmou, “Niryi sunsi diboka ati ebkwinsin, unanyi biryi, ‘Er Imtamnyi bira Weik Sienyi kurur, sunci Er amwetam kun nang kibdarur,’ eboka yuk nang asi Teleb Uram eterebde bana ati, er kuranci ai kum, er ner kum, er duweityabwe kum, er nong ninyi kum, er mabwe nermabwe kum, takloboka yibaranci ura, takloboka yibaranci dinyi unumna ara a talak ababyi dobdobkwande. Ba, iya weikto dengna ara aminda berekwande uki tum ara iya kam kun dinyi dobdobkwande,” ebmou.
LUK.18.31	Uki tentok tum aryi, Er Yesus ab Er miliramnyi nang ab Yerusalem atei banmai. Banmai ci, bisik noutam aryi Er Yesus biryi ninyi ilinto kankan aryi Er miliramnyi nang amolbaryi asi yuk nabmou. Nabmou ba, Er dam binmai ura, Er Yesus biryi ato ebmou. “Yerusalem atei bibyi ura, otam aryi Er Imtamnyi Uram ebdeibmaci to lak etereramnyi nang aryi kerek sekdeiamnyi to kunubkwamanir. 
LUK.18.32+LUK.18.33	Ara ato kerek sekamnyi, ‘Er Imtamnyi biryi Bokwetebkwandanyi bira mambul doboka dibmaci ani, kam bukokwande,’ eboka kerek sekamnyi to kunubkwamanir. Ati, Niryi sunsi diboka ebkwinsin, Nisi Er Imtamnyi Uram kum bingnung nang ara sun Yahudi yala nang kuma asi dobkarebkwamaning. Ba, Nisi ina ngilikoka, durukoka, si maka tulubdeiboka, kulab-kulab eboka obkwamaning. Ba, dibmanyi ani, uki winiryi tum ara kam bukokwan,” ebmou. 
LUK.18.34	Ato ebmou ba, Er miliramnyi nang aryi Er Yesus enmou uram deyok ara ato ati ebmar tenena iya mitika ton kum tenebmai. Er Yesus ebmou uram ara sun dam lak kum kibmou. Ba, sunci “Ninyi Lemsinanyi bira dibman kumnyi,” tenen deyok aryi, Er Yesus ebmou uram ara, “Ato ati ebmar,” ton kum tenebmai.
LUK.18.35	Uki tentok tum aryi Er Yesus bira atei Yerikho wengbingkou ci, damtoto bau ura, diramwe uca, bisik iririkna dam asi asing kuamunyi tentok bukoka utotoa moloramunyi bukmou asi eibmou. 
LUK.18.36	Anyi biryi kekeramwe uca, bisik ai ara ninyi ilinto yibanmai bikmou ura, ato ebmou, “Ara, una kunmarum do?” eboka asibdenmou. 
LUK.18.37	Uca, yuk ninyi aryi ato ebmai, “Ara, Er Yesus Nazaret ateinyi yibanmar,” ebmai. 
LUK.18.38	Ura, anyi biryi uram doboka ato ebmou, “Se Yesus, ninyi lemna Weik Sienyi Daud deibdobanyi, Kanci nisi boukwe kibdobnurum!” eboka uram dobmou. 
LUK.18.39	Asi, yuma menekoka banmai nang aryi anyi bisi, “Kilikokwandura,” tenen erekdobmai bok, ukura weikto nun ngwelek-ngwelek eboka uram dobmou, “Se Yesus, Daud deibdobanyi, Kanci nisi boukwe kibdobnurum!” eboka uram dobmou. 
LUK.18.40	Ura, Er Yesus tiklobmou ci, yuk nang asi, “Anyi Ni dam boyandarur!” ebmou. Ba, Er dam bordeiriryanmai ura, anyi bisi Erci ato eboka asibdenmou. 
LUK.18.41	“Kan tenebmarim ara Niryi kansi una kubnute tenebmarim do?” eboka asibdenmou. Uca, anyi biryi, “Nai, Kanci ni asing asi elekdeibnutum, tenebdobman,” ebmou. 
LUK.18.42	Ura, Er Yesus biryi anyi bisi, “Ukuryok akiryi asing elekoka dibderum. Kan biramnyi biryi Nisi, ‘Diba Erda Er Imtamnyi biryi Bokwetebunyi kurur ati, kwetebkwamanir,’ tenebmarim deyok aryi, Niryi kansi sirya lobdeibmakin,” ebmou. 
LUK.18.43	Ba, Er Yesus biryi ato erdongo akiryok anyi biryi utotoa nirya asing eibkalibmou. Ura, Er Imtamnyi bisi si weik eboka Er Yesus dam miliryanmou. Ba, ninyi nirya ara ato kubmou dinyi asi asing eibmai ura, Er Imtamnyi bisi si weik eboka mot sebmai.
LUK.19.1	Er Yesus bira yuk atei banmou ci, Yerikho atei dam banmou. 
LUK.19.2	Uca, akatei dam ara, “Roma weik sienyi biti pajak dengna karebdarur,” eboka moloramnyi nang sun sienyi si Zakheus bira bona ilinto taleramunyi kuramwe. 
LUK.19.3	Ura, anyi biryi, “Yesus enung ara dan tonyi biti enung do? Er Yesus bisi ni asing ton eibtinyi,” tenen ingkiringmou bok, er nong bumang aryi ninyi ilinto libmai ba, eibman kum kubmou. 
LUK.19.4	Ura, cungbindoka ninyi bisibkaboknin banmou ani, “Er Yesus eibtinyi,” tenen yibinmanto bisik asi, co kwarang dub weleboka bukmou. 
LUK.19.5	Ba, Yesus bira banmou ani, adikum binmou ura, Zakheus bukmou co dub dibweleboka ato ebmou, “‘Zakheus olong yuryarum! Arub ara Nira kan ai yankwaman,’ tenebman,” ebmou. 
LUK.19.6	Ura, olong yuryandoka kanya kilkil asa aryi Er Yesus inibdobmou ci, er ai binmarei. 
LUK.19.7	Ato kubmou asi, ninyi nirya aryi asing eibmai ura, sun kanya dam yu wekmou ba, ato ebmai, “Yesus bira malyi kun dinyi kurutnyi ai asi wekmar a,” ebmai. 
LUK.19.8	Ato ebmai bok, Zakheus biryi Er Yesus ab Er milibmai nang ab asi du dongobmou ba, yibde bukmai ura, tikoka aburyi, Er Yesus bisi ato ebmou. “Nai Kan dam uram ton ebkun ati kekenurum! Ni talenun bona ara dinatam meici kukoka ni dama Er Imtamnyi biti deirininto kuboka utotoa kum nang ati bokeibkwaman. Ba, yuk nang dinyi asi tola eboka ukula doanyi dinyi ara sun dam nang ati liki dumbaryi tabakdongoboka tamubkarebkwan,” ebmou. 
LUK.19.9	Ba, Er Yesus biryi ersi dinmou ci ato ebmou, “Anyi bibabyi Abraham mi Er Imtamnyi biryi wiamunyi deibdoba kurur deyok aryi, ingkirikde yanman. Ba, er malyi kurur dinyi takloboka Er Imtamnyi tam urasin dangubokmar deyok aryi, arub tum aryi akai umbura dam sun ai ninyi nirya lebdeibman. 
LUK.19.10	Ni Ninyi Dasinyi yase ara, ‘Wanikamingnyi nang asi ingkirikoka lebdeibtinyi,’ tenen yase,” ebmou.
LUK.19.11	Er Yesus bira Yerusalem atei dam-dam kibnin banmou deyok aryi, ninyi aryi, “Er Imtamnyi bira Weik Sienyi kurur ci, ninyi ilinto Er amwetam kun nang kibkwande talak lak kibkwamar,” tenebmai. Ati, Erci Zakheus ai dam ukubmou dinyi ab Er biramnyi deyok ati, “Nira ninyi lemna Weik Sienyi kunun,” ebdanmou deyok ab ati kekenmai nang asi Erci yuk kemdeirina ton ebmurubmou. 
LUK.19.12	Ara, Erci ato ebmou, “Weik sienyi erebdeibmantonyi tentok aryi er atei aryi, ‘Dam kum atei asi bini ba, weik sienyi tikeibkwaning,’ tenen ati bite. 
LUK.19.13	Dam kum atei bana kabul talak aryi, er wa irmilin nang ninyi takubaryi naboka mil dangnande keil uang karebturyi ato ebte. ‘Ni binanyi talak ara a mil dangding keil uang akiryi dekoka yubwa kimnanindarur!’ ebte ura, ninyi tentok-tentok mil dangding keil uang tentok-tentok ara dengna weiktoto dinyi asi karebnin yibite ura, erda yuk atei bite.
LUK.19.14	Ato kubte bok, er mining atei nang yuk nang aryi, ‘Anyi bisi weik sienyi kimna ara nun li,’ tenebting ura, bisik noutam banmote talak aryi ersi weik sienyi tikeibwamating atei nang asi ninyi bokeiboka, ‘Anyi bira nun mutuk talen weik sienyi tingdeirina ara nun li,’ erbinkwamating nang bokeibting. 
LUK.19.15	Bok, anyi bisi sirya weik sienyi tikeibting ura, er mutuk tubto tamuryate. Sirya tamuryate ura, ato tenebte, ‘Ni mil dangding keil uang karebinanse nang sun yuk-yuk ara unabaryi dektabakdeibnei do?’ tenebte ura, ‘A nang asi naboka yandarur!’ eboka ninyi bokeibte.
LUK.19.16	Ba, sirya naboka yating ura, yumanyi biryi yandoka ato ebte, ‘Nai kan mil dangding keil uang tentok karebinamumwe dinyi aryi takubaryi dektabakdeibkise,’ ebte. 
LUK.19.17	Ura, er nai biryi anyi bisi ato ebte, ‘Se kan ukubumwe to ara iya teleb to kubumwe ati, kanda ni wa irmilinanyi teleb kurum. Kanda iya mitik to bona ababyi kanya deiboka busul kurum deyok aryi, kanda weik atei asi takubaryi talebdum!’ ebte.
LUK.19.18	Ura, ton yuknyi yandoka ato ebte, ‘Nai kan mil dangding keil uang ara amubaryi dektabakdeibkise,’ ebte 
LUK.19.19	Ura, er nai biryi anyi bisi ato ebte, ‘Ba, kanda weik atei asi amubaryi talebdum!’ ebte. Ura, yuk wa irmilin nang ababyi ato eboka sun wa iranting ci, doranting to kuboka karebte.
LUK.19.20+LUK.19.21	Ani, sirya kobdob wa irmilinanyi yaturyi ato ebte, ‘Nai kanda yu kanya akwe borum deyok aryi, kanci kum deiamin cok, talyi tam dororum. Ba, tonda kanci kum koubdamin cok, talyi tam kwinirum ni ilil kunurur. Ati, nai kan mil dangding keil uang ara wisin kilina aryi kiboka deibkise ani, boyanankin ake,’ ebte. 
LUK.19.22	Ura, er nai biryi anyi bisi ato ebte, ‘Se yu kasak biribdob wa irmilinanyi, kanda ni yunyi kunun ci, ni kum deibdanyi dinyi asi doronun. Ba, tonda ni kum kouanyi dinyi asi kwininun ara sirya bingnurum cok, niryi wa kareankise dinyi ara diboka kum irum. Ati, niryi kansi wenebkwinkin ara kan biramnyi uram ebmarim to kuboka wenebkwamakin. 
LUK.19.23	Ato kunun bingnurum cok asi, unatoa ati ni mil dangding keil uang ara co bok deirirban ai umbura kum deirirbinamoumwe do? Ba, a deirirbinantum uca, ni tamuryatinyi ura, ni damnyi tabangdongon dinyi ab dobdantinyi,’ ebte.
LUK.19.24	Ura, weik sienyi er dam tikmating nang asi ato ebte, ‘Tentok mil dangding keil uang ara dobtaleboka takubaryi mil dangding keil uang dobdobunyi bisi tabakeibdarur!’ ebte. 
LUK.19.25	Ato ebte bok, sunci weik sienyi bisi ato ebting, ‘Nai, anyi bira mil dangding keil uang takubaryi sirya dobdobwe ati, kum tabakdongobkwayeb,’ ebting. 
LUK.19.26	Uca, a weik sienyi biryi ato ebte, ‘Niryi sunsi ebkwinsin, unanyi biryi busul kuboka ton deiriroranci ura, anyi bisi tabakdongobkwanun. Bok, unanyi biryi ton kum deiriroranci ura, er dinyi ara er taruk dam aryi dobdobkwanun. 
LUK.19.27	Bok, Nisi, “Anyi bira weik sienyi kimna ara nun li,” tenenunung nang ara nirya ni dam boyandoka ni urasin dam akiryi obdarur!’ ebte,” eboka Er Yesus biryi kebdei eterebmou.
LUK.19.28	Er Yesus biryi a nirya sirya ebmou ura, Yerusalem banmai ci, Erda minob menengbanmou.
LUK.19.29+LUK.19.30	Welebanmai ani, mutuk kon si Zaitun dub doramnyi atei Betfage ab atei Betania ab dam bai ura, Er Yesus biryi Er milirandei nang bitinyi asi ato eboka bokeibmou, “Sun urasin deiboka binkwamarurum atei osi birurum. Akatei dam wengbarurum ci, dirurumnyi uca, bisam keledai ukuryok kabunyi nebmaci bok, ninyi ton burdena kum kubmangnyi asi birikdeibmang. Asi loboka bobdurumnyi ura, a boyarurum! 
LUK.19.31	Loboka boyangarurumnyi ba, akatei nang aryi sunsi, ‘Sun unatoa ati a bisam keledai lobdongoboka bobanmarurum do?’ eboka ton asibdesingnyi ura, ato ebkwandururum, ‘Nun nai biryi ebmar ati boryanmanim,’ ebkwandururum,” eboka bokeibmou.
LUK.19.32	Ura, a bitinyi nang binmarei ani, utotoa nirya Er Yesus biryi sirya ebmou to akwe kubmarei. 
LUK.19.33	Ura, bindoka a bisam keledai lordongorei talak ara sun a bisam keledai dam nang aryi ato eboka asibdenmai, “Sunda unatoa ati a bisam keledai lonmarurum do?” eboka asibdenmai. 
LUK.19.34	Uca, a bitinyi nang aryi ato ebmarei, “Nun Nai nun Eteresurutnyi biryi ebmar ati, boryanmanim,” ebmarei.
LUK.19.35	Ura, a bisam keledai boboka Er Yesus dam bobinmarei ba, a bisam keledai deici asi Er miliramnyi nang sun ongon aling aryi kwiriboka yangabdeibmai. Ura, Er Yesus tomobwelebmai ba, a bisam keledai deici burbinmou. 
LUK.19.36	A sirya ukubdeibmai ba, Er Yesus bira a bisam keledai deici bukoka banmou ura, Er miliramnyi nang sun ongoramnyi aling kwiriboka bisik ai deibde binmai.
LUK.19.37	Banmai ani, Yerusalem atei dam wengyurbinkou ci, mutuk Zaitun yim deici aryi yurbau. Ura, Er Yesus biryi ilil tenen dinyi kikniramwe ba, Er miliramnyi nang nirya sun asing eiriramnyi deyok aryi, Ersi noutam dongobmaci, uram weikto aryi Er Imtamnyi bisi kisal dakoka si weik erebmai. 
LUK.19.38	Ara ato eboka Er Yesus yanganmou ati ebmai, “Anyi bira Er Imtamnyi biryi iya weik sienyi eboka kisal dakwe ba, Er Imtamnyi si deici aryi yanganmar. Ba, Erci Er Imtamnyi ab nun ninyi ab antanirdeiryasou ati, Er Iya Erebdobnyi Imtamnyi bisi si weik eboka kibdobkwayeb,” ebmai.
LUK.19.39	Ba, ninyi ilinto banmai kankan ara sun Farisi nang Musa kerek sengna dirniliramnyi nang ara ninyi mikbaryi yukmai nang aryi Er Yesus bisi ato ebmai, “Ninyi eterenanyi, Kanci kan milikunung nang asi, ‘Kilikdarur,’ eboka erekdobdum se!” ebmai. 
LUK.19.40	Uca, Er Yesus biryi sunsi, “Niryi sunsi ebkwinsin, Ni miliraning nang aryi kilikokingnyi ura, anda kurur keil aryi uram doboka Nisi si weik ebkwamaning,” ebmou.
LUK.19.41	Banmai ani, Yerusalem atei dam kobdob wengbinkou ura, Er Yesus biryi akatei dibdenmou ci engebokmou. 
LUK.19.42	Ura ato ebmou, “Sun Yerusalem atei kurandum nang ababyi, ‘A yanganmaranyi bira Er Imtamnyi biryi Bokwetebunyi bisi nun dam yandoka kurur ara nunti antanirdeiryasou ci, arub ara Yerusalem atei dam wengyanganmar,’ tenena teleb! Bok, ukuryok ato teneboka sun asing eibmanto ai ara a dinyi ara inibdeibsou. 
LUK.19.43+LUK.19.44	Er Imtamnyi biryi bokwetebnou ba, sunti lemdeiryasise bok, kum bingdarur deyok aryi, aminda berekwande tum ara sun mar ordana nang yandoka sun atei dam ara lika kuna aknabdongobkwansing. Ba, sun akatei kundandarur nang ara onmasingiryi, akatei dam keil aryi dukdandoka dordanung ai ara keil tentok ababyi tablakdeiamingnyi tok iya ton kum kubkwande,” ebmou.
LUK.19.45	Er Yesus banmou ani, Yerusalem atei dam binmou ura, Bait Allah ai ara Er Imtamnyi biti ninyi dama deirin ai dam wengbindoka dengdan ai dam kiamiryi dengdaramnyi asi a ninyi nirya yakdonokmou. 
LUK.19.46	Ura, dengdaramnyi nang asi ato ebmou, “Er Imtamnyi biryi Er uram ebdeibmaca bobaramunyi si Yesaya deici asi eibdeiamwe ba, kerek sekdeiamwe,
LUK.19.46	‘Ni ai dam ara Nisi molon ai.’ 
LUK.19.46	Ato ebdeiamwe dinyi ara ton kum nungdendarur ci, akai ara sun tola eboka ukula dordana ai kibdau do? Akai ara sun dengdan ai kuma,” eboka erekdobmou.
LUK.19.47	Er Yesus bira uki berengnamwe nirya tuba-tuba Bait Allah ai dam wengbindoka Er Imtamnyi Uram etereramwe. Ba, Er Imtamnyi kan ninyi kan noutam kuboka antanirdeirin deyok nang ab, Musa kerek sengna etereramnyi nang ab, sun Yahudi yala nang aryi dub nang teneramnyi nang ab ara Er Yesus bisi, “Obkaboktibyi,” tenen bisik ingkiringnamnyi. 
LUK.19.48	Bok, ninyi ilinto ara Ersi kanya deiboka Er etereramwe uram kekeramnyi deyok aryi, “Ato kuboka taleboka obkwayeb,” tenen dinyi ara ton kum bingnamnyi.
LUK.20.1	Uki tentok tum aryi Bait Allah ai ara Er Imtamnyi biti ninyi dama deirin ai dam aryi Er Yesus biryi ninyi ilinto asi Teleb Uram eterenmou. Ba, Er Imtamnyi kan ninyi kan noutam kuboka antanirdeirin deyok nang ab, Musa kerek sengna etereramnyi nang ab, sun Yahudi nang sien nang ab aryi, “Er Yesus bisi uram ebenebkwayeb,” tenen Er Yesus eterenmoua dam yanmai. 
LUK.20.2	Yanmai ura, sunci ato eboka asibmai, “Kanda, akai dam dengdanung nang asi yakdonoka akai dam etereboka kimnandum, ara unanyi biryi ebkou ati kurum do? Tonda unanyi biryi ato kurandum eboka karebkou ba, ukurum do?” eboka asibmai. 
LUK.20.3	Uca, Er Yesus biryi sunsi ato eboka uram dekeibmou, “Nibabyi asirdena tentok asibdenkwinsin ara sunci uram dengna dekeibkwanindarur!” ebmou. 
LUK.20.4	Ura, ato eboka asibmou, “Yohanes biryi ninyi me dongoramwe ara unanyi mikib aryi me dongoramwe do? Er Imtamnyi mikib aryi do, ninyi mikib aryi do?” eboka asibmou. 
LUK.20.5	Ato eboka asibdenmou ba, sun mamun aryi ato ebdongobdanin yibinmai, “Nunci, ‘Erda, Er Imtamnyi mikib aryi ninyi me dongoramwe,’ ebibyi ura, Erci ato ebkwamasir, ‘Ura, sun unatoa ati er eramwe uram ara dib kum tenendarur do?’ ebsicei. 
LUK.20.6	Ba, nunci, ‘Erda tukwetamnyi mikib aryi ninyi me dongoramwe,’ ebibyi ura, ninyi nirya ara, ‘Yohanes bira Er Imtamnyi biryi uram ebdeibmaca bobananyi kurur,’ tenenung ati, ‘Er Imtamnyi si asi co kwemtangninto ebmang,’ tenen keil aryi molokoka obsingnyei,” ebdanmai. 
LUK.20.7	Ato ebdanmai ura, Er Yesus bisi ato ebmai, “Yohanes biryi a me dongoramwe mikib ara dantamnyi mikib aryi me dongoramwe ena ara nun kum bingnub,” ebmai. 
LUK.20.8	Ura, Er Yesus bibabyi sunsi ato ebmou, “Ato ebmarum ura, Nibabyi sun dam asi, ‘Nira anyi mikib aryi anda dinyi ukunun,’ kum ebkwamasin,” ebmou.
LUK.20.9	Sun Yahudi nang sien nang asi sirya ebmou ura, a kemdeirina aryi doboka ninyi ilinto ati eterebmou. “Ninyi tentok aryi anggur wa iboka koubloboka abturyi, ‘Ninyi atei bindoka kubkwan ara uki weik kubkwan,’ tenebte ura, anggur wa in nang asi, ‘Ni anggur wa kalikoka wa iranindarur!’ eboka dam kum atei bite. 
LUK.20.10	Ani, ‘Sirya eng obde ba, dakoka dengnaming talak kubmar,’ tenebte ura, er wa irmilinanyi bokeiboka ato ebdeibte. ‘Anggur wa inung nang asi biminyi ura, anggur du dakoka dekamingnyi ura, kan ton karebkingnyi ura, sun ton kibdobkwanung,’ eboka bokeibte. Ba, anyi banmote ani, anggur wa in nang dam biute ura, anggur wa in nang aryi wa irmilinanyi bisi kulanmating ani, ‘Ur dem bindobkwandum,’ eboka bokdonokting. 
LUK.20.11	Anyi ukublobting ba, yanante ura, sun nai biryi ton kwalina ara yuknyi ton bokdeibte bok, anyi bibabyi ato kuboka kulablobting ci, kerenmating ani, ‘Ur dem bindobkwanduma,’ eboka bokeibting. 
LUK.20.12	Ura, ton o kwalina ara tubto ton yuknyi bokeibte bok, anyi bibabyi bitinyi nang ukubmating to kulanmating ani, dilaka ara daling bi orande to kubte ura, baitam dobkwetebting.
LUK.20.13	Ura, sun nai anggur wa damnyi biryi ato ebte, ‘Ato akwe kunung ati, una kubnyi uca, sun kanya teleb kubkwande do?’ ebte. ‘Ura, ni mi nong kobdob boukwe kununyi bisi bokdeibnyi ba, sun ilil aryi kum obkwaming,’ ebte ura, er mi nong asi bokdeibte.
LUK.20.14	Ura, a mi banmote ani, anggur wa in nang dam bite ba, eibting ura, ato eboka uram sisikting, ‘A wa ara a mi er dinyi kibkwandanyi yanmar ati, a mi obkaboka alabdobkwayeb ba, a wa ara nun dinyi kibkwansir,’ eboka uram sisikting. 
LUK.20.15	Ura, sunci a mi asi anggur wa in dam akiryi tomobtaleboka baitam donokting ci, kulaboka obting.
LUK.20.15	Ba, sun nai anggur wa damnyi bira una kubkwamote do? 
LUK.20.16	Sun nai er nong yate ura, anggur wa in nang nirya obukturyi, anggur wa ina ara yuk nang asi kisibdeibte,” eboka Er Yesus biryi kebdeibmou. Ba, Er Yesus enmou uram kekenmai nang aryi ato ebmai, “Ato kuna mem!” ebmai.
LUK.20.17	Ato ebmai bok, Er Yesus biryi sunsi dibdenmou ci, ato ebmou, “Ato ebmarum ura, Mazmur kerek sengna umbura dam kerek sekdeibwe to ara una kuboka kunubkwande do? Ai don nang aryi bai donokamnyi keil asi Er Imtamnyi biryi ai yuma nunungdein keil kibdeibwe. 
LUK.20.18	Bok, unanyi biryi a keil deici asi sakoka maryurbici ura, kalibukwande ba, unanyi bisi a keil aryi siklibci ura, nyaboka oubkwande,” ebmou. Unanyi biryi a keil asi, “Ni li,” ebdinyi bira mambul doranci bok, nunungdein keil kibdeibunyi biryi wenebkwande.
LUK.20.19	Ura, Musa kerek sengna etereramnyi nang ab, Er Imtamnyi kan ninyi kan noutam kuboka antanirdeirin deyok nang ab aryi, “Er Yesus biryi enmar uram ara nunti enmasir,” tenebmai. Ura, a talak aryok, “Er Yesus taleboka obtibyi,” tenen bisik ingkirikmai bok, ninyi ilinto kunmai deyok aryi, sun ilil kubmou ura, takmai.
LUK.20.20	Musa kerek sengna etereramnyi nang ab, Er Imtamnyi kan ninyi kan noutam kuboka antanirdeirin deyok nang ab aryi, Er Yesus bisi dirnililiramnyi. Dirniliramiryi sunci ato tenebmai, “Er Yesus biryi ukubkwamar dinyi ab Erci ebkwamar uram ab asi eiboka bikwayeb. Sirya bikibyi ura, weik atei Erebdobnyi Kaisar amwetam bunanyi dam bobinkwayeb. Ba, erci Er Yesus malyi kun dinyi liliboka abdiryi, weneboka obkwande,” tenebmai ura, ninyi bokdonokmai. Ba, a nang ara sun kanya tam ara yu kanya bobmai cok, Er Yesus urasin dam ati teleb-teleb kibmai ci, asirbinmai. 
LUK.20.21	Ura, yu kanya bon nang aryi Er Yesus bisi bindoka uram ebenebmai ci, ato eboka asibdenmai, “Nun eteresurumnyi, Kan erum uram ab Kan eteresurum eterena ab ara ninyi urasin kum meimdum ci, Er Imtamnyi bisik ara diboka etererum bingkunub. 
LUK.20.22	Ati, nunci Kansi asibdenkwankib. Musa kerek sengna umbura ara ton kubwe do? Roma weik sienyi biti dengnaming dinyi ara nun Yahudi yala nang ababyi ur dengkwanub do mem do?” eboka asibmai.
LUK.20.23	Ato eboka asibmai bok, Er Yesus bira sun bobmai ci, uram erbenenmai kanya ara bikokmou ura, sunsi ato ebmou. 
LUK.20.24	“Sunci keil uang tentok ton Nisi amubdendarur, a keil uang deici ara ninyi urasin ara unanyi bukwe do? Ba, kerek sengna ara unanyi taruk aryi deibwe do?” eboka asibdenmou. Uca sunci ato ebmai, “A keil uang dub bukunyi ab kerek sekunyi ab ara Roma atei weik sienyi Kaisar,” ebmai.
LUK.20.25	Ura, Er Yesus biryi sunsi ato ebmou, “Ato kubwe asi asing eibmarum ura, kanya luknubdongoboka sun ebmangnyi to kuboka, Kaisar biti karebman dinyi sun taruk dam kubmaci ura, Kaisar biti karebdarur! Ba, Er Imtamnyi biti sun kanya dam aryi luknubdongoboka Er ai dam deirirbinmanto dinyi ab, Ersi dib tenen dinyi ab aryi Ersi karebkwayeb tenebmamunyi ura, Er Imtamnyi biti karebkwandarur!” ebmou. 
LUK.20.26	Ba, sunci tamuboka yuk asirdena aryi tabakdongoboka asibdenman kum kubmou. Ba, Er Yesus biryi uram dekeibmou dinyi aryi sun kanya, “Nai kobe nun ilil, nun talya asinmabuburyi,” tenebmai ura, kilikokmai.
LUK.20.27	Musa kerek sengna etereramnyi nang ab Er Imtamnyi biti ninyi dama deirin ai wa in sien nang ab aryi bokdonokmai nang sirya baroi ura, tubto Saduki nang Er Yesus dam yanmai. Saduki nang ara, “Din nang kam kum bukwaming,” eramnyi nang. A nang aryi ato tenebmai, “Nunci asibdebyi ura, uram dengna ara tamubkarebman kum kubkwamar ca,” tenebmai ura, Er Yesus dam yanmai ci, ato eboka asibdenmai. 
LUK.20.28	“Ninyi eterenanyi, Musa kerek sengna deici aryi nunsi ato kubdarur ebdeibsou. ‘Ninyi tentok aryi er ner doanci uca, mi ton kum deibdandiryok dibci ura, anyi er weit ton kuranci ura, a ner ara er weit youak dakwandur. Ba, mi deibci ura, er du yok unumna dibdeibkwandur.’ 
LUK.20.29+LUK.20.30	Sun duweityabwe asi ninyi tabaryi kuramingiryi, dunyi ner doanci ani, mi ton kum deibdandiryok, dibci ura, a ner ara weitnyi youak dakwandur. 
LUK.20.31+LUK.20.32	Ba, tubto weitnyi bibabyi mi ton kum deibdandiryok, dibci ura, sun weityabwe silib tabaryi nang nirya neik ner akwe dobde baramingnyi bok, mi ton deirona kum kuramingnyi bok, sun nirya diramingnyi ani, a ner ababyi dibkwandur. 
LUK.20.33	Ati, nunci Kansi asibdenkwinkib ara a tentok ner atikwe ninyi tabaryi nirya dorderamingnyi ani, mi ton deirirona kum kubdamingiryok, diaminyi ura, aminda din nang kam bukokwaming tum ara unanyi bisi er ner kibdeibkwande do?” eboka asibmai.
LUK.20.34+LUK.20.35	Uca, Er Yesus biryi sun Saduki nang asi ato ebmou, “Sun tukwetam nang ara ner kaibdeibdandoka dordarandum bok, diamingnyi asi kam burdeina kiknibci ba, aminda kam bukeibkwande nang kubkwaming mutuk ara ner kaibdeibdandoka dordana kum kubkwaming. 
LUK.20.36	Ato kubkwaming nang ara sunda nirya kam bukeianci deyok aryi, Er Imtamnyi Uram imtam aryi eryuryangan nang kuraming to kuboka Er Imtamnyi mabwe nermabwe kubkwaming. Ba, aminda ara dina ababyi kum kubkwaming. 
LUK.20.37+LUK.20.38	Er Imtamnyi urasintam ara ninyi nirya ara kam kun dinyi akwe kurur deyok aryi, ninyi din nang kam bukeibwande deyok ati minob Musa bisi Er Imtamnyi biryi tiling co deici uk angmoua kankan aryi ato eamwe. ‘Ni Imtamnyi bira Abraham er Nai kunun, Ishak er Nai kunun, ton Yakub er Nai kunun ati, Ni Imtamnyi bira din nang sun Nai kuma. Erda kam kun nang sun Nai kunun,’ ebdeiamwe ba, kerek sekdeiamwe,” ebmou.
LUK.20.39	Er Yesus biryi Saduki nang asi ato ebmou ba, sun Musa kerek sengna etereramnyi nang mikbaryi aryi kekebmai ura, ato ebmai, “Ninyi eterenanyi, Kan ebmarim to ara iya dib kobdob ati ebmarim,” ebmai. Sunci ato ebmai ara sunda ninyi din nang ara aminda kam bukokwaming eramnyi deyok aryi ebmai. 
LUK.20.40	Ura, sun Er Yesus bisi asiryanganmai nang aryi Er Yesus bisi tubto yuk-yuk asirdena aryi asibdenman kum kubmou ba, ato ebmai.
LUK.20.41	Ura, Er Yesus bira eitam Erebdobnyi kuramuryok Daud deibdobanyi kibdanmou bok, ninyi aryi, “Daud deibdobanyi,” eramnyi deyok aryi, Ersi asiryanganmai nang asi ato ebmou. “Ninyi aryi Er Imtamnyi biryi ninyi lemna Weik Sienyi eboka bokwetebnounyi bisi unanyi tenenunung ci, ‘Erda Daud deibdobanyi,’ enunung do? 
LUK.20.42	Ara, ato deyok ati ebman. Daud biryi Mazmur kerek sengna umbura dam aryi ato eboka kerek sekdeibwe,
LUK.20.42	‘Er Imtamnyi biryi ni Nai Arungdeirisurutnyi bisi,
LUK.20.42	“Ni siriktam buryarum.
LUK.20.43	Ba, Niryi Kan mar ikin nang asi muna kibdongobniryi,
LUK.20.43	Kanci yanisitabkwandim nang kibdeibkwan,” eamwe.’ 
LUK.20.43	Daud biryi a dinyi kekeboka kerek sekamwe. 
LUK.20.44	Ati, Daud biryi Ni ninyi lemna Weik Sienyi bisi, ‘Ni Nai Arungdeirisurutnyi,’ ebmanou bok, unatoa ati Daud deibdobanyi enunung do?” eboka asibdenmou. Er Yesus biryi ebmou ara ninyi lemna Weik Sienyi bira Daud deibdobanyi bok, Erda Iya Erebdobnyi kuramwe ati ebmou.
LUK.20.45	Ninyi ilinto kekenmai talak aryi Er Yesus biryi Er miliramnyi nang asi ato ebmou. 
LUK.20.46	“Sunda Musa kerek sengna etereraming nang aryi wingdan kanya bonung ci, kuraming to dinyi ara kalikdandobkwandarur! Ara, cang acu murun ongon aling obingnyi ura, bisik ai yibarkiringnaming to ab, ‘Dengdan ai dam bukmangnyi nang aryi erebdeibsiting,’ tenen yibarkiringnaming to ab, Musa Uram eteren ai wengbindoka teleb ai erebdob sokon burbaraming ab, kwalina yin tum asi erebdob sokon burkiringdaming to ab ara kalikdandobkwandarur! 
LUK.20.47	A nang sunda sulyi nerabwe asi tola eboka sun ai ukula doronung. Ba, ato kuboka malyi kun dinyi biksingyei tenebingnyi ura, Er Imtamnyi bisi molon dinyi ara cang weikto moloraming. Ato kuboka wingdan kanya bonung deyok aryi, aminda ara tukwetam wenebkwande tum ara sunda weiktoto wenebkwande,” ebmou.
LUK.21.1	Er Yesus bira Bait Allah ai ara Er Imtamnyi biti ninyi dama deirin ai dam aryi ninyi asi Teleb Uram eterenmou. Ani, urasin ereboka dirwelerderamwe uca, bona talena ilinto boramnyi nang aryi Er Imtamnyi biti sun dama deirirdanmai ci, ninyi dama deirindan co sangkol umbura dongordongonmai asi asing eibmou. 
LUK.21.2	Ba, uku dirongkwe uca, utotoa kum sulyi ner tentok ababyi keil kat ato uang asi dengna mitik dinyi bitinyi neik co sangkol umbura dongobdongobmou. 
LUK.21.3	Ura, Er Yesus biryi ato ebmou, “Niryi sunsi diboka ebkwinsin, a utotoa kum sulyi ner aryi Er Imtamnyi biti er dama deibdanmar ci, karebmar ara mitik kum karebmar ba, bona talena ilinto talenung nang aryi sun dama deibdanmang ci, karebmang ara mitikanun karebmang. 
LUK.21.4	Ara, ato deyok ati ebman. Bona talen nang sun nirya aryi Er Imtamnyi biti sun dama karebmang dinyi ara sun boboka talenung dinyi ilinto asi meici kukoka karebmang bok, a utotoa kum sulyi ner aryi karebmar dinyi ara erbabyi utotoa kum bok, dekoka yibdobman dinyi nirya karebmar,” ebmou.
LUK.21.5	Yerusalem atei dam asi Bait Allah ai ara Er Imtamnyi biti ninyi dama deirin ai tentok doamnyi. Akai ara weik-weik keil ila aryi dukdandoka doamnyi ab, ninyi dama deirirbaramnyi dinyi aryi doamnyi ab deyok ati ninyi mikbaryi nang aryi, uram sisingmai asi Er Yesus biryi kekebmou ura, ato ebmou.
LUK.21.6	“Sunda unatoa dinmarum ci, uram sisingmarum do? Uki tentok berekwande tum ara sunci a dinmarum ba, keil dukdandoka dobyi asi asing einmarum tok iya kum kubkwande. A nirya ara dakoka tentok-tentok kibsinibkwaming,” ebmou.
LUK.21.7	Er Yesus biryi Bait Allah ai dakwaming deyok ati sirya ebmou ura, ai dona dinmai nang aryi ato eboka asibdenmai, “Nun eteresurumnyi, a ebmarim dinyi ara una talak aryi kunubkwande do? Tonda a talak kunubkwamaci ura, una dinyi asi kunubci uca, asing eibibiryi, ‘A dinyi kunubkwamar ati kubmar,’ tenebkwanub do?” eboka asibdenmai. 
LUK.21.8	Uca, Er Yesus biryi sun asibdenmai to uram kum dekeibmou, erda ato ebmou, “Sunda Bait Allah ai dakingnyi ati, Er Imtamnyi bokwetebunyi tamuryankwamar tenen kum, erda diboka kalikdandobdarur! Ninyi ilinto aryi tola ati, ‘Nira Er Imtamnyi biryi Bokwetebnounyi a kunum yanman,’ ton ebkwaming ura, tonda, ‘Sirya kobdob tum berekwamar talak damtoto kubmar,’ ebkwaming. Ati, sunci a nang asi, ‘Dib enmang,’ tenen milibmunyei ati sunda kalikdandobdarur! 
LUK.21.9	Ba, tonda kekenmamunyi ba, ‘Ninyi aryi mar bobdanmang,’ ebingnyi ab, ‘Ordanmang,’ ebingnyi ab ati, sunda ilil kusina mem! Ara, atoto dinyi aryi menekoka kunubkwande bok, a kunubkwande dinyi nirya aryi sirya kobdob berekwande tum ola kubkwamaci ati kum kubkwande,” ebmou.
LUK.21.10	Ato ebmou cok, sunsi ton ato ebdeibmou, “Im dangna tukwe dangna mutuk nang ara ton mutuk nang aryi ton mutuk nang ab mar bobdankwaming. Ba, im dangna mutuk tukwe dangna mutuk atei nang ara ton mutuk atei nang aryi ton mutuk atei nang ab mar bobdankwaming. 
LUK.21.11	Ba, mutuk eimna ababyi weikto dobkwande, tonda mutuk mia nirya yabnyi yun eibkwande, tonda kwaning atana li dobkwande. Ba, tonda ninyi sirim talebkwansir dinyi ababyi mitik kum kunubde binkwande ba, tonda imtam ababyi mambul weik dinyi mitik kum kubkwande,” ebmou.
LUK.21.12	Er Yesus biryi ton ato ebmou, “Ato kubde binkwande bok, a nirya kum kunuabci talak ara Ni si deyok ati, sun Yahudi nang sien nang ara Er Imtamnyi bisi dib tenenung cok, Nisi diba kum tenenunung nang aryi sunsi taleboka absingiryi, kulanmasingnyi ani, Musa Uram eteren ai umbura dongoboka deyok lilibkwansing. Tonda, ninyi wenen ai dongobde binkwansing ba, tonda weik sien nang urasin dam bobinkwansing ba, tonda Kaisar amwetam bun nang dam bobinkwansing. 
LUK.21.13	Ato kubkwansing talak ara sun uki teleb berekwansir ati, a talak aryok Er Imtamnyi biryi Bokwetebnounyi deyok eterebkwandarur. 
LUK.21.14	Ati, ato dinyi sun kankan dam kununmaci ura, ‘Una ebdobnyi uca, lebdandobkwan do?’ tenen kanya ingkirikmunyei ati sun kanya katabdeiboka kunkwandarur,” ebmou. 
LUK.21.15	Ato ebmou cok, ton ato ebmou, “Sunci, ‘Se niryi una eboka lebdandobkwaman do?’ tenebmunyi talak ara Niryi sunsi uram bingna dinyi karebsinyi ba, sunci ebmamunyi uram ara sunsi yu boransingnyi nang aryi uram lebkaboka dekeibman kum uram ebde binkwandum ati, ‘Se,’ tenena mem. 
LUK.21.16+LUK.21.17	Tonda Ni si deyok aryi, sun mining nong ninyi aryi, sun duweityabwe aryi, sun mining ai ninyi aryi, sun mining kwityabwe aryi marmun yibkarebkwansing. Ato kuboka marmun yibkarebsingnyi uca, ninyi nirya aryi sunsi ina ngilikoka kereboka sun kankan nang ara ninyi tentok kum bitinyi kum ara ton obkwansing. 
LUK.21.18	Ato kuransing ababyi, Er Imtamnyi biryi sunsi kalikwansir ba, sun kisok otong dungkal ababyi ton kum bubsakwansir. 
LUK.21.19	Ato kuransingnyi bok, Nisi kanya deiboka Er Imtamnyi bisi dib teneramunyi dinyi asi tanglona kum kuamunyi ura, iya kam kun dinyi dobdobkwandum,” ebmou.
LUK.21.20	Er Yesus biryi Er dam tikmai nang asi ato ebmou, “Sunci dinmamunyi ba, yuk atei yin doun nang aryi sun Yerusalem atei nang asi mar iyanmasingiryi aknabdongobsingnyi ara, ‘Ura, Yerusalem atei dakabokwaming talak kubmar,’ tenebkwandarur. 
LUK.21.21	Ba, a talak ara Yudea mutuk kurandum nang nirya ara mutuk dub cung bindoka inirdarorbinkwandarur ba, weik atei dam kuramingnyi nang ara yuk atei bindoka inirorbinkwanung ba, bara atei doboka kuramingnyi nang ara weik atei dam yangana mem! 
LUK.21.22	A talak ara Er Imtamnyi Uram ebdeibmaci to lak etereramnyi nang deici ebdeiamwe to nirya kunuboka Er Imtamnyi biryi, ‘Er Imtamnyi bira Weik Sienyi kimna ara nun li,’ eramingnyi nang asi kisok dakwande talak berekwande. 
LUK.21.23	Ba, Er Imtamnyi biryi Israel yala nang kuraming me um dam nirya ara mambul weik dinyi karebci ura, yu dinyi aryi sun Israel yala nang asi mar ibdeibkwande. Ba, mi mundu tuba boamingnyi nerabwe ab alok mabwe nermabwe mum dininmangnyi nerabwe ab ababyi iya mambul weik dobkwaming! 
LUK.21.24	Ba, sun Yahudi yala nang dinatam ara ya sekoka obingnyi uca, dibkwaming. Ton nang ara Er Imtamnyi Uram walwal atei nang aryi tabwe deboka sun atei bobinkwaming. Ba, Yerusalem atei kuramingnyi nang asi Er Imtamnyi Uram walwal atei nang aryi yanisitaryangaramingnyi uca, Er Imtamnyi Uram walwal nang ababyi Teleb Uram kekebkwaming,” ebmou.
LUK.21.25	Er Yesus biryi Er Imtamnyi biryi bokweteamunyi tamuryuryankwande tum berekwamaci dam talak aryi kunubkwande dinyi ati enmou ci, ton ato ebmou. “Aminda ara kiting ab wala ab kurya ab ara yuk to kubkwande. Yuk to kubci ura, im dangna tukwe dangna nang nirya ara weik mekwan kurunikwande lilim ab, kurunikoka yankwande ilil ab aryi kanya kankana kubkwande. 
LUK.21.26	Im dub kurande dinyi nirya lulukoka ilinto kuci ura, ninyi ara, ‘Nai, a kunmar dinyi ara tukwetam ababyi ato kubkwamar do?’ tenen sun kanya ilil aryi kanya birbir eboka diblalakwaming. 
LUK.21.27	Ato kubci talak ara ninyi aryi dinmangnyi bok, Ni Ninyi Dasinyi bira duwa deici aryi bukoka Ni mikib kibmaning ab, Ni milil umbura ab aryi yuryankwan asi asing eibkwaning. 
LUK.21.28	Ati, atoto dinyi kunubde baci asi asing eibmunyi ura, sun mambul doramunyi deyok ati lemsin talak dam kubkwamaci deyok aryi, kunmarur ati, sunda kanya teleb kubsiri bok, dibde bukwamandarur,” ebmou.
LUK.21.29	Er Yesus biryi Er miliramnyi nang asi eterenmou ci, ato ton kemdeiboka eterebmou, “Sunci co kwarang kum, yuk co kum asi bita dibdendarur! 
LUK.21.30	Sunci co yala asi dinmamunyi ba, kabwe silikoka bok lingmaci ura, ‘Co keta dobkwamar aryi co buryi lingmar,’ tenerandum. 
LUK.21.31	Ato kuboka, sunci dinmamunyi uca, ilil tenen dinyi kununmaci ura, ‘Er Imtamnyi bira Weik Sienyi kurur ci, ninyi ilinto Er amwetam kun nang kibkwande tum dam kubmar,’ tenebkwandarur. 
LUK.21.32	Niryi dib kobdob ati ebkwinsin, a talak kunmarum nang ara nirya kum dibsekmamunyi bok, sirya kobdob berekwande uki tum ati kikliboka Yerusalem atei dakwaming dinyi ara sun asing eibkwandum. 
LUK.21.33	Im ab tukwe ab ara kum dankwande bok, Ni erdeirin uram ara iya kubkwande, ton kum danana kum kubkwande,” ebmou.
LUK.21.34	Er Yesus biryi eterenmou ci, ton ato eboka eterebmou, “Sun kanya tam ara kalikdandobkwandarur! Ba, sun kanya dam ara mouwa deyok ab, walina talen me yin deyok ab, sun tuba-tuba yibde kurorandum dinyi ati, mambul kirikoka ingkiringna deyok ab aryi ikin borminingdana mem! A dinyi kanya boramunyi bok, Er Imtamnyi uki tum lukdandoka sun dam kunubci ba, ebloamingnyi ba, yourande to kubsicei ati kalikdandobkwandarur. 
LUK.21.35	A berekwande uki tum ara im dangna nang tukwe dangna nang nirya wenebkwande tum berekwande ati ebman. 
LUK.21.36	Ati, sunda Er Imtamnyi bisi dib teneramunyi dinyi tanglona kum uca, iya ilil weik dinyi kunubkwande tum ara lebdandobkwamunyi mikib ati tuba-tuba Er Imtamnyi bisi moloronkwandarur. Er Imtamnyi bisi molororamunyi ba, malyi kuna deyok lilibkwansin tum Ni Ninyi Dasinyi urasin dam katabum eboka tikwandarur,” eboka eterebmou. 
LUK.21.37	Kitingtam ara Er Yesus bira Bait Allah ai ara Er Imtamnyi biti ninyi dama deirin ai dam bindoka eterenmou ani, lukunda ara anaboka mutuk kon si Zaitun bindoka mabmou. 
LUK.21.38	Ani, iya belekuna kobdob ara ninyi ilinto nirya aryi, “Er Yesus biryi eterebsute asi ton kekebdobtibyi,” tenen nang nirya Bait Allah ai asi wengyandoka Er dam yandobmai.
LUK.22.1	Sun Yahudi yala nang aryi roti bung-bung eboka welen keica kum dongoramnyi roti kwaning yin uki tum si Paskah eboka kwaliramnyi talak damtoto kubmou. 
LUK.22.2	Ura, Er Imtamnyi kan ninyi kan noutam kuboka antanirdeirin deyok nang ab, Musa kerek sengna etereramnyi nang ab aryi Er Yesus bisi ninyi ilinto kankan aryi talerongna ara ilil kubmou ura, Er Yesus taleboka obkwamnyi to ati, “Una kuboka obkwayeb do?” eboka bisik ingkirikmai.
LUK.22.3	Ura, Er Yesus miliramnyi nang amolbaryi nang asi ninyi tentok si Yudas uruma si ara Iskariot eraminyi kanya dam asi isa sienyi Iblis kanya aryi wekoka arukmou. 
LUK.22.4	Arukmou ba, Yudas anaboka aburyi, Er Imtamnyi kan ninyi kan noutam kuboka antanirdeirin deyok nang dam ab, akai kalingdamnyi sien nang ab dam binmou ura, sun taruk dam dobkarebkwamou to kuboka uram sisikmai. 
LUK.22.5	Ura, sun nirya kanya teleb kubmou ba, Yudas bisi co bok kubne ukuboka karebkwamakib ebmai to uram sisikmai. 
LUK.22.6	Ba, Yudas kekebmou ura, Er Yesus bira sun taruk dam dobkarebkwamou to ati, “Ninyi kum bikmangnyi bok, dobkarebkwan,” tenen ingkirikmou.
LUK.22.7	Sun Yahudi yala nang aryi bung-bung eboka welena kum roti kwaning yiramnyi tum berekmou. A tum ara sun Israel yala nang Mesir mutuk aryi anaboka Kanaan mutuk binamnyi tum kanya teneibdeboka ninyi nirya aryi Paskah domba oramnyi tum kubmou. 
LUK.22.8	Ura, Er Yesus biryi Petrus ab Yohanes ab asi ato eboka bokdonokmou, “Birurumnyi ura, nun Paskah tum yibkwamab yina ati kiknirdeirbisururum,” eboka bokdonokmou. 
LUK.22.9	Ato eboka bokdonokmou uca, sunci ato eboka asibdenmarei, “Nai Kan tenebmarim ara dan ai asi kiknibminiktiring, tenebmarim do?” eboka asibdenmarei. 
LUK.22.10	Ba, Er Yesus biryi ato ebmou, “Banmarurumnyi ani, atei dam wengbarurumnyi ba, ninyi tentok aryi me kwen moyok takubdakoka wengbaci asi ebdankwamarum. Ebdamunyi ura, anyi wengbaci ai miliboka wengbinkwandurum. 
LUK.22.11	Wengbirurumnyi ura, ai damnyi bisi ato ebkwandurum, ‘Nai, nun Eteresurutnyi biryi ato eboka asibdenmakir, “Dan ai asi nun lobdeibsiminyi ba, Ni ab Ni miliraning nang ab Paskah kwalina tonkwa yibkwamab do?” eboka asibdenmakir.’ 
LUK.22.12	Ato eboka asibderurumnyi ba, anyi biryi eikai weik ai asi yina deirin co lamna ab bun sokon ab nirya kubdob ai asi, ‘Akai asi wekoka yibkwamarum,’ ebsici ba, kiknibminikwamasururum,” ebmou. 
LUK.22.13	Ura, sun bitinyi nang anabdobmarei ci, binmarei. Banmarei ani, akatei birei ura, Er Yesus biryi sunsi ebdeibmou to akwe kunubmarei ci, weik kwalina si Paskah yina kiknibminikmarei.
LUK.22.14	Er Yesus ab Er miliramnyi nang amolbaryi nang ab tonkwa yina yibkwamai uki tum sirya kubmou ura, tonkwa bukoka yina yinmai. 
LUK.22.15	Ura, Er Yesus biryi Er miliramnyi nang asi ato ebmou, “‘Ni mambul dona kum kubmanyi talak ara Ni ab sun ab a yina si Paskah tonkwa yibtibyi,’ tenebman. 
LUK.22.16	A deyok aryi, Niryi sunsi ebkwinsin, Nira a kwalina Paskah ara iya kum yibkwaman. Erda, tiya ati tonkwa yibmabyi ani, aminda aryi nirya kunubdeibci uca, Er Imtamnyi bira Weik Sienyi kurur ci, ninyi ilinto Er amwetam kun nang kibkwande tum aryi a kwalina tubto yibkwan,” ebmou. 
LUK.22.17	Ura, moyok dobtalebmou ci, Er Nai bisi, “Ei, Ni Nai,” eboka kibdobmou ura, Er miliramnyi nang asi ato ebmou, “A moyok dobdobmunyi ura, sun nirya bokoka yibdarur! 
LUK.22.18	Niryi sunsi ebkwinsin, arub ara Nira co anggur du yung me ara iya kum yibkwaman. Erda, tiya ati yibmanyi ani, aminda aryi Er Imtamnyi bira Weik Sienyi kurur ci, ninyi ilinto Er amwetam kun nang kibkwande tum aryi tubto yibkwan ati, sunda ur doboka yibdarur,” ebmou. 
LUK.22.19	Ura, roti kwaning dobtaleboka, Er Nai bisi, “Ei, Ni Nai,” eboka kibdobmou ura, toboka-toboka Er miliramnyi nang asi karebmou ci, ato ebmou, “Ni tub ara sunti lemna deyok ati karebmasin. Ati, sun kubde binkwandum talak ara Ni nong ara sun malyi kun dinyi lebkwasin ci, karebdankwan ati kanya teneibkwanindarur,” ebmou. 
LUK.22.20	Roti kwaning sirya yibmai ura, me ababyi neiktoto ato ebmou, “Er Imtamnyi biryi Ni ining aryi ukuryok mururdeirin dinyi lak kibmasir. Ara, Ni ining aryi malyi kun dinyi kilibkwansin ebdeibmasir dinyi bikwandarur tenen lak kibmasin ati a me ara sunti dikeibsin,” ebmou. 
LUK.22.21	Ato ebmou cok, Er kikibkwamunyi biti ato ebmou, “Dirandarur! Ni kikibkwamaniranyi bira Ni ab tonkwa co lamna deici a bukmanim. 
LUK.22.22	A deyok aryi, Ni Ninyi Dasinyi bira Er Imtamyi biryi ebdeibwe to kuboka dibkwaman bok, Nisi yuk nang taruk dam dobkarebkwamaniranyi bira aminda iya weik wenebkwande,” ebmou. 
LUK.22.23	Ura, Er miliramnyi nang ara sun mamun deyok deibdanin yibinmai ci, ato ebmai, “Unanyi biryi ato dinyi kubkwamar ati ebmar do?” ebdanmai.
LUK.22.24	Er Yesus miliramnyi nang ababyi sun mamun aryi, “Unanyi bisi Erebdobnyi kurur do?” eboka lulubdanmai. 
LUK.22.25	Asi Er Yesus biryi sunsi ato ebmou, “Atei-atei mutuk nirya weik sien nang ara yu asa kalingnamingiryok, ‘Ninyi kalingna nang,’ ebsiting tenen ererdanung. 
LUK.22.26	Bok, sunda ato kuna mem! Sun kankan aryi ererdaranci ura, luknubdandoka mitik mabwe aryi sun naiyabwe sun kwinyabwe uram kekeboka kunuraming to kanya bobkwandur. Ba, weiknyi kuranci ura, wa irmilin nang aryi er nai ebmaci uram kekeboka kunuraming kanya bobkwandur. 
LUK.22.27	Ati, unanyi bisi Erebdobnyi kurur do? Bukoka yiraming nang do? Yina kiknirminingdaming nang do? Bukoka yiraming nang asi weik nang kuramingiryi. Niryi sunsi ebkwinsin, Nira sun kankan dam yandoka kunun ci, kanya luknubdongoboka wa irmilisunun. 
LUK.22.28	Sunda Ni mambul doboka kununa kankan asi Ni ab tonkwa iya kunub. 
LUK.22.29	Ati, Ni Nai biryi Nisi ninyi kam kun dinyi kalingna mikib karebnou to kuboka Nibabyi sunsi Er Imtamnyi Uram asi diboka tenen nang kalingkwandum mikib karebkwansin. 
LUK.22.30	Ba, aminda ara Er Imtamnyi biryi Nisi Weik Sienyi tikeibnounyi iya laktoto kibkwande tum ara sun ab Ni ab neik co lamna deici bukoka yina tonkwa yibkwayeb. Ba, sunda weik nang bun sokon bukoka Israel yala nang amolbaryi yala nang asi deyok liliboka wenebkwandum,” ebmou.
LUK.22.31	Ato ebmou cok, Petrus bisi ato ebmou, “Simon, Simon, dirandum, isa sienyi Iblis biryi kansi gandum du wimnaming to kuboka ukubdenkwamakir ati mundu lobdeibmar. 
LUK.22.32	Bok, ‘Kanci Nisi dib Er Imtamnyi biryi Bokwetebunyi tenenurum dinyi asi daksakicei,’ tenen ati Niryi Er Imtamnyi bisi molobmilibmakin. Ati, kanci Nisi tubto tamuboka yandobminyi ura, kanci kan kwityabwe asi katabum ebdeibdum,” ebmou. 
LUK.22.33	Uca, Petrus biryi ato ebmou, “Nai ni kanya teleb aryi ninyi wenen ai wengbaminyi ai ab dibkwandim ai ababyi nibabyi Kan ab tonkwa dibkwanim,” ebmou. 
LUK.22.34	Ato ebmou bok, Er Yesus biryi, “Petrus, Niryi kansi ebkwinkin. Arub aryok maka kirim uram kum ngalukabdeiboka, kanda Ni bingdanimin cok, tola ati liki winiryi, ‘Ni kum bingnunyi,’ ebkwinirim,” ebmou.
LUK.22.35	Ura, Er Yesus biryi Er miliramnyi nang nirya ati ato ebmou, “Niryi sunsi bokdonokmasise ba, banmandau ura, co bok kin karakna borona kum kum, bisik kon dorona kum kum, yan ongona ababyi ongorona kum kum binmandau ura, unatoa asi kum danaransou do?” eboka asibdenmou. 
LUK.22.36	Uca, sunci ato ebmai, “Ton kum danana kum kuransou,” ebmai. Ura, Er Yesus biryi sunsi ato ebmou, “Unanyi biryi a talak aryi co bok kin aling ton deibdanci ura, ur bobdobdur. Ba, kwaning bisik kona kin aling deibdandinyi bibabyi neiktoto bobdobdur. Ba, utotoa kum deibdandinyi bira er alib ongon aling asi co bok dekdobci ura, touna ya dekdobdur. 
LUK.22.37	Ba, minob Yesaya kerek sengna umbura aryi kerek sekdeiamwe to ara Nisi kunubkwamanir. Erda mem en uram dangbisin nang kankan yukwande eboka kerek sekdeibwe to ara Ni sirya kunubde banman,” ebmou. 
LUK.22.38	Uca, Er miliramnyi nang aryi, “Nai, a dibderum nun taruk dam ara ya touna ara bitinyi doubmab,” ebmai. Uca, Er Yesus biryi sunsi, “Sirya a kunum ebmab,” ebmou.
LUK.22.39	Ato sirya ebmou ura, Er Yesus anaboka baitam binmou ci, er tub kuramwe to mutuk kon Zaitun dam welebinmou. Ba, Er miliramnyi nang ababyi milibmai ci, welebinmai. 
LUK.22.40	Welebindoka a mutuk kon dam binmai ura, Er miliramnyi nang asi ato ebmou, “Sunsi ukurdesici ababyi sakmunyei ati, Er Imtamnyi bisi molorandarur!” ebmou. 
LUK.22.41	Ura, Erda keil dobingnyi ba, sungbarande to kuboka yuk ai binmou ura, kutam ikdongoboka Er Imtamnyi bisi molobmou. 
LUK.22.42	“Ni Nai, Kanci teneaniminyi to ura, Ni mambul dobkwaman dinyi ara yuk ai dobdonokdum. Bok, ni teneibmanto ara kunubcei ati Kan tenebmaminyi dinyi asi kunubnurur,” eboka molobmou. 
LUK.22.43	Ba, imtam aryi Er Imtamnyi Uram eryuryangananyi tentok lak kibdanmou ura, Ersi nong katabum en mikib ab kanya darabum en mikib ab karebmou. 
LUK.22.44	Ura, Er Yesus bira mambul mitik kum kubmou ba, Er Imtamnyi bisi diboka-diboka molobmou. Ba, Er wisin ara ining bum atoto asi tukwe ai sakmou. 
LUK.22.45	A sirya ukubmou ura, Er Imtamnyi bisi molonmou ani, tikokmou ura, Er miliramnyi nang asi tamuryandoka dinmou uca, sun nirya ara boukwe aryi mablalabmai asi asing eibmou. 
LUK.22.46	Ura sunsi ato ebmou, “Sunda unatoa ati mabmarum do? Aminda sunci Er Imtamnyi bisi diba tenerandum dinyi asi ukurdesici ababyi sakmunyei ati, bukoka abmun ci, Er Imtamnyi bisi molorondarur!” ebmou.
LUK.22.47	Mutuk si Getsemani dam aryi Er Yesus biryi Er miliramnyi nang asi uram tuba enmou talak aryi, ninyi yubwa tentok Er dam yanmai. A yanmai nang ara Er Yesus miliramnyi nang amolbaryi asi tentoknyi si Yudas biryi bomenekmou. Bomenekmou ani, bindoka Er Yesus bisi iribdoboka uw kunkunukmou. A ukuna aryi er Yudas biryi a ninyi yubwa asi, “Anyi bisi talebdarur,” ebkwamou ati ato kubmou. 
LUK.22.48	Iribmou asi, Er Yesus biryi Yudas bisi ato ebmou. “Yudas, kanci Nisi iribdobmanirim akiryi Ni Ninyi Dasinyi bisi kikibmanirim do?” ebmou. 
LUK.22.49	Ura, sun Er Yesus ab tonkwa kunmai nang aryi Er Yesus talebkwamai dinyi bikmai ura, ato ebmai, “Nai nunci ya douboka sunsi obkwanub do?” ebmai. 
LUK.22.50	Ura, sun kankan aryi ninyi tentok touna ya dobdakoka Er Imtamnyi kan ninyi kan noutam kuboka antanirdeirin sienyi wa irmilinanyi siriktam amol sekwetebmou. 
LUK.22.51	Asi, Er Yesus biryi ato ebmou, “A sirya ukuandim tok, taba-taba ukubminyei,” ebmou ura, Erci anyi amol asi taleboka kwetebmou. 
LUK.22.52	Ato kubmou ura, tubto Er Yesus biryi, Er Imtamnyi kan ninyi kan noutam kuboka antanirdeirin deyok nang ab, Bait Allah ai bublan dam kalingdamnyi nang ab, Yahudi nang sien nang ab, “Er Yesus talebkwayeb,” eboka yanmai nang ati ato ebmou. “Nira ninyi onanyi kuma. Sunda unato ati touna ya ab co balala ab doubmarum ci, ‘Talebkwayeb,’ tenen yanmarum do? 
LUK.22.53	Nira Bait Allah ai ara sun kankan iya kunun asi a talak aryi kum talebnindau cok, a uki tum ara sunti Er Imtamnyi biryi teneibsou tum berekmasir. Ati, isa sienyi mikib aryi sun kanya dam arukmasir ba, talebnurum,” ebmou.
LUK.22.54	Ura, Yudas bomenekmou nang aryi Er Yesus talebmai ci, a mutuk dam aryi boboka Er Imtamnyi kan ninyi kan noutam kuboka antanirdeirin sienyi ai dam bobinmai. A bobanmai talak ara Petrus bira aminda dongtam kuboka milibdongobmou. 
LUK.22.55	Ani, sienyi atei dam wekmai nang ara uk sekmai ci, uk sengna dam arubdongobmai. A talak ara Petrus bibabyi sun kankan bukdongobmou. 
LUK.22.56	Asi, wa irmilin ner tentok aryi Petrus bibabyi uk sengna dam bukmou asi eibmou ura, bita dinmou ani, ato ebmou, “Anyi bira Yesus ab tonkwa kururungnyi bisi bukmar,” ebmou. 
LUK.22.57	Uca, Petrus biryi tola ati ebmou ci, ato ebmou, “Nonge, ni talyi enmanirim se, nira anyi bira ni kum bingnunyi kurur,” ebmou. 
LUK.22.58	Ura, bukabwe talak ara uki kum uca, sal tentok aryi diramwe uca, Petrus eibmou ura, ato ebmou, “Kanbabyi Ersi milindarutnyi bukmarim,” ebmou. Uca, Petrus biryi ato ebmou. “Se nai, ni kuma,” ebmou. 
LUK.22.59	Ura, bunmou ani, kiting yakna tentok kum bisibdongobwe ura, yuknyi yandoka ato ebmou, “Anyi bira diba, Er Yesus atei Galileanyi Er ab tonkwa kururungnyi bukmar” eboka tatab-tatab ebokmou. 
LUK.22.60	Bok, Petrus biryi ato ebmou, “Nai, kan ebmarim ara nira kum bingnun asi eandim,” ebmou. Ato erdongou talak aryok maka kirim uram ngalukmou. 
LUK.22.61	Ura, Er Yesus biryi danguboka Petrus bisi dibdenmou ba, Petrus biryi bikmou. Minob Er Yesus biryi ato eamwe dinyi asi kanya teneibmou, “Maka kirim uram kum eabci bok, kanci Nisi tola ati liki winiryi, ‘Ni kum bingnunyi,’ ebkwamanir,” eamwe dinyi bikmou. 
LUK.22.62	Ura, tikoka baitam bindobmou ci, isin dakeiboka-dakeiboka engerorbinmou.
LUK.22.63	Ura, Er Yesus talebmai nang aryi Er Yesus bisi malyi kiboka kulab-kulab eboka obmai. 
LUK.22.64	Er urasin libdongoboka ato eboka asibmai, “Kan kulabmakiranyi bira unanyi biryi obmakir, ersi si sibderum?” ebmai. 
LUK.22.65	Tonda, Ersi yuk-yuk uram kareboka kerebmai ci, malyi kibmai. 
LUK.22.66	Berekmou ura, Er Yesus boboka Er Imtamnyi kan ninyi kan noutam kuboka antanirdeirin deyok nang babyi Musa kerek sengna eterena sien nang babyi, sun nirya ara Yahudi sien nang buluboka sun uram sisingne ai asi bobinmai. 
LUK.22.67	Ura, sunci ato kuboka Ersi asibdenmai, “Nun dam ebdum! Kanda Er Imtamnyi biryi ninyi lebkwande Weik Sienyi eboka wibdeibmakounyi dib Kan a kunum kurum do?” eboka asibdenmai. Uca, Er Yesus biryi sunsi ato ebmou, ‘Niryi sun dam asi, “Nira diba Ninyi Lebkwananyi kunun,’ eboka lak ebnyi ababyi sunci diba kum tenebkwamarum,” ebmou. 
LUK.22.68	“Tonda Niryi sunsi, ‘Sunci Nira unanyi tenenindarur do?’ eboka asibdesinyi ababyi uram dengna ton kum ebkwamarum. 
LUK.22.69	Ni Ninyi Dasinyi bira Er Iya Mikibnyi dam siriktam bukwananyi bisi asing eibkwamarum talak dam kuabde,” ebmou. 
LUK.22.70	Ato ebmou kekebmai ura, sunci nirya ato ebmai. “Ato ebmarim ura, kanda Er Imtamnyi Mi do?” eboka asibdenmai. Uca, Er Yesus biryi sunsi ato ebmou. “Yo, sunci, Nira Er Imtamnyi Mi ebmanuruma,” ebmou 
LUK.22.71	Ato ebmou ba, Yahudi nang sien nang aryi ato ebmai, “Er malyi kun dinyi asi lak kimna uram ati lilin kum! Er si angdongna aryi Er Imtamnyi si asi co kwemtangninto, ebmar uram nunci sirya kekebmab ati, obkwayeb!” ebmai.
LUK.23.1	Uram sisingmai ani, uram sisingmai nang nirya anabdobmai ura, Er Yesus boboka Roma sienyi Kaisar amwetam bunanyi si Pilatus dam bobinmai. 
LUK.23.2	Bobinmai ura, Er Yesus bisi ato eboka tatabdongobmai, “Nunci lilinmab uca, Anyi bira ninyi boboka waningminingdurnyi kurur ci, ato erur, ‘Roma weik sienyi Kaisar biti pajak dengna karena mem,’ erur. Ba, Erdamnyi bira ato erdarur, ‘Nira Er Imtamnyi biryi ninyi lebwande Weik Sienyi eboka bokwetebnounyi kunun,’ erdarur,” ebmai. 
LUK.23.3	Ba, Pilatus biryi Er Yesus bisi asibdenmou, “Kanda dib sun Yahudi yala nang Weik Sienyi kurum do?” eboka asibdenmou. Uca, Er Yesus biryi ato ebmou, “Kanci ebmanirima,” ebmou. 
LUK.23.4	Ura, Pilatus biryi Er Imtamnyi kan ninyi kan noutam kuboka antanirdeirin deyok nang ab ninyi nirya a wekmai nang ab asi ato ebmou, “Niryi Anyi Er malyi kun dinyi ton kum eibman,” ebmou. 
LUK.23.5	Bok, sunci taba tatab-tatab eboka, “Anyi Er eterena aryi ninyi Yudea mutuk nang nirya bowaniksiniburyi, Galilea mutuk aryi deyok kouamwe uca, a mutuk nang ababyi nirya waningmingdur,” ebmai. 
LUK.23.6	Pilatus biryi ato ebmai kekebmou ura, sunsi asibdenmou, “Anyi bira Galilea mutuknyi kurur do?” eboka asibdenmou. 
LUK.23.7	Ura, Pilatus biryi Yesus bira weik sienyi Herodes taleamwe mutuk Galileanyi kuramwe bikmou. Ura, a talak ara Herodes bira Yerusalem atei dam kunmou asi, “Herodes dam bobindarur,” eboka bokdonokmou.
LUK.23.8	Er Yesus boboka Herodes dam bobinmai ba, Er Yesus eibmou ura, er kanya kilkil mitik kum kubmou. Ara minob uca, “Er Yesus ni asing ton eibtinyi,” teneramwe deyok ab, tonda Er Yesus deyok asi yuk nang aryi er dam asi, “Er Yesus bira ato kunmar,” eboka nungdamnyi ba, “A kurur to ilil tenen dinyi asi una kuboka kiknirur ati enung do? Ni ton eibtinyi,” teneramwe asi Er dam bobinmai ura, er kanya teleb kubmou. 
LUK.23.9	Ura, erci Er Yesus bisi asirden dinyi ara mitik kum asibdenmou bok, Er Yesus biryi uram ton doboka dengdeirina kum kubmou. 
LUK.23.10	A talak aryi antanirdeirin deyok nang ab Musa kerek sengna etereramnyi nang ab aryi Herodes urasin dam tingyandoka Er Yesus bisi ikin-ikin dinyi akwe tatab-tatab ebdongobmai. 
LUK.23.11	Ura, Herodes ab er yin doun nang ab aryi Ersi durukoka ina ngilingmai ci, Herodes biryi weik sien nang ongoraming ongon aling asi ongobdeibmou ura, tubto Pilatus dam bokdonokmou. 
LUK.23.12	A tum aryok, Herodes ab Pilatus ab mar ibdanandei ani, antanibdobmarei.
LUK.23.13	Er Yesus Herodes urasin dam bobinmai ani, tubto tamuboka Pilatus dam boyanmai. Ba, Pilatus biryi antanirdeirin deyok nang ab sun Yahudi nang sien nang ab akai dam buluboka wekmai nang ab bulubdeibmou. 
LUK.23.14	Ura ato ebmou, “Sunci, ‘Anyi bira ninyi boboka waningminingdurnyi kurur,’ eboka ni dam boyanmarum. Bok, sunbabyi dinmarum ba, niryi Anyi Er kuramwe dinyi lilibdenman dinyi ara sunci, ‘Er malyi kurur dinyi ara ato-ato kurur,’ eboka tatabdongobmarum dinyi asi lilibdenman uca, ni ton kum eibman. 
LUK.23.15	Ba, Herodes bibabyi yuk malyi kun dinyi ton kum eibmar ci, tubto nun dam a tamubkarebmar. Ati, diboka ebkun. Anyi bira Erci obkwamatibyi ba, dibkwamote malyi kun dinyi ton kum kurur eibman. 
LUK.23.16	Ati, niryi Ersi litukoka kulabnyi ura, lobdeibkwan,” ebmou. 
LUK.23.17	A ebmou deyok ara Pilatus bira wenenmangnyi nang asi weik kwalina tum aryi, “Anyi bira ur obdarur ba, anyi bira lobdeibdarur,” eramwe to aryi ebmou. 
LUK.23.18	Ato ebmou bok, sun nirya aryi uram doboka ato ebmai, “Barabas bira lobkwetebminyi ura, anyi bira yakwetebdum!” eboka uram dobmai. 
LUK.23.19	Barabas bira atei keta aryi mar deyok kouamwe deyok ab tonda ninyi oamwe deyok ab aryi ninyi wenen ai dongoamnyi. 
LUK.23.20	Ura, Pilatus biryi Er Yesus bisi, “Lobdeibtinyi,” tenen ati Yahudi nang sien nang ab ur nang ab buluboka wekmai nang asi tubto uram ebdenmou. 
LUK.23.21	Uca, sunci uram doboka ato ebmai, “Co lase deici laboka bing dakwayeb, bing dakwayeb!” ebmai. 
LUK.23.22	Ura, Pilatus biryi liki winiryi dinyi aryi tubto uram iboka sunsi ato ebmou. “Bing dakwayeb ebmarum bok, Er Yesus biryi malyi kun dinyi una kurur do? Niryi Er malyi kun dinyi tentok ababyi ton kum bikman. A deyok aryi, ‘Anyi bisi obne ba, dibkwamar,” kum tenebman. Ati, niryi Ersi lituknyi ura, lobdeibkwan,’ ebmou. 
LUK.23.23	Ebmou bok, a buluboka wekmai nang mikib asa aryi, tatab-tatab eboka, “Yesus obibyi ba, dibkwande!” eboka uram dobmai. Ato eboka sun uram donmai to asi kunubmou. 
LUK.23.24	Ura, Pilatus biryi a nang aryi sun tenebmai to ur ebmou ci, Pilatus biryi sun ninyi wenen ai dongominyi dobkwetebmou ura, Er Yesus bira, “Sun tenebmarum to Er Yesus ur obdarur,” eboka sun taruk dam karebmou. 
LUK.23.25	Ba, sun uram eboka molobdobmai to kuboka atei keta aryi mar deyok kouamuryi ninyi oamunyi bira lobdeibmou. Ura, Er Yesus bira sun tenebdobmai to kubkwamai ati sun taruk dam karebmou.
LUK.23.26	Ura, yin doun nang aryi Er Yesus co lase deici laboka bing dakwamai mutuk dam bobanmai ura, ninyi si Simon Kirene ateinyi bira baitam aryi atei tam ukuryok wengyangarou. Asi, yin doun nang aryi anyi talebdongoboka Er Yesus bobmou co lase bobdeibmai ura, Er Yesus bobde menengmou ba, erda aminda bobmilibmou. 
LUK.23.27	Ura, ninyi yubwa tentok Er bobanmou ura, aminda milibmai. A milibmai nang kankan ara nerabwe mer ara Er Yesus deyok ati urumna eboka engebnin banmai. 
LUK.23.28+LUK.23.29	Asi, Er Yesus biryi urasin dangubokmou ura, a nerabwe mer asi ato ebmou, “Se Yerusalem atei nerabwe, sunda Niti engenmanuruma mem. Erda sun Yerusalem atei nang asi sun mar bosin nang aryi iyangansingnyi uca, sun mabwe nermabwe obingnyi ba, boukwe aryi engenmamun ci, ato ebkwandum, ‘Mi you kurondarur nerabwe ab mi kin aling tiriksou ba, mi kum deirirondarur nerabwe ab mi mum kum dinindarur nerabwe ab ara telebe,’ ebkwandum talak dam kubkwamar ati sun dam nerabwe ab sun mabwe nermabwe ab ati engebdandobdarur! 
LUK.23.30	Tonda a talak ababyi mar ordana nang aryi ona ilil kubci ura, ninyi aryi, mutuk kon asi ato ebkwaming, ‘Dalubkaboka nunsi siklibsurum,’ ebkwaming ba, mitik-mitik mutuk kon asi ato ebkwaming, ‘Nunsi amubloboksurum,’ ebkwaming. 
LUK.23.31	Ba, ninyi aryi yik co asi ato kubting ura, koula co ara una kubting do? Ara, Ni malyi kuna kumnyi bibabyi mambul doboka dibkwaman ati sunda wanok sun mining malyi kun dinyi ati mar ordana deyok aryi, ilil mitik kum kubkwamasir,” ebmou. 
LUK.23.32	Ba, Er Yesus ab, ukula don nang bitinyi ab tonkwa co lase deici laboka bing dakoka obkwamai ati bobinmai.
LUK.23.33	A bobinmai mutuk si ara, “Tengkorak. Ninyi kisok yangkol yok ato mutuk,” asi bobinmai. Ura, Er Yesus ab ninyi ukula don nang bitinyi ab, tonkwa co lase deici laboka bing dakmai. Tonyi bira Er Yesus siriktam kuboka bing dakmai ba, tonyi bira Er Yesus kwanimtam kuboka bing dakmai. 
LUK.23.34	Bing dakmai ura, co lase laboka bing dakmai dub aryi Er Yesus biryi Er Nai Imtamnyi bisi ato uram sisikmou. “Nai, sun kunmang dinyi ara kum bikdanmang ati, kanci sun malyi kun dinyi kilibdum!” eboka molobmou. Ura, Er Yesus onmai nang aryi Er Yesus ongoramwe ongon aling bokdobkwamai ati keil deici asi kerek sekdongoboka im sukmai. 
LUK.23.35	Adikum tikmai nang ara a kunmai dinyi nirya sun asing aryi eibmai. Bok, sun Yahudi nang sien nang ara Er Yesus bisi ina ngilikoka ato ebmai, “Erda Ninyi Lemnanyi Er Imtamnyi biryi wiboka Bokwetebunyi kuranci ura, yuk nang asi lemdeirirur to kuboka ukuryok ara Er biramnyi lebdandobkur arya,” ebmai. 
LUK.23.36	Ba, yin doun nang ababyi Ersi ina ingilikoka, co anggur yung me sik ilinto dinyi dinibmai. 
LUK.23.37	Ura ato ebmai, “Kanda dib sun Yahudi yala nang weik sienyi kuraminyi ura, lebdandobdum!” ebmai. 
LUK.23.38	Ba, co laboka bing dakmaia kisok dub kobdob ara, “Anyi bira sun Yahudi yala nang weik sienyi kurur,” eboka kerek sekdongobmai. 
LUK.23.39	Ninyi ukula don nang bitinyi Er Yesus ab tonkwa bing dakmainyi biryi Er Yesus bisi kereboka durungmou ci ato ebmou. “Kanda ninyi lemna Weik Sienyi kurum ara dib do? Dib obura! Kan baramnyi lebdandobminyi ura, nunbabyi lebdobsurum!” eboka kerebmou ci, durukmou. 
LUK.23.40	Ato ebmou bok, er kwit dinatamnyi biryi er kwit bisi erekdobmou ci, ato ebmou. “Kanda Er Imtamnyi biryi aminda wenebkwansir dinyi ara ilil kum tenebmarim do? Kanbabyi dibkwamarim to Erbabyi neiktoto dibkwamar! 
LUK.23.41	Nunda, nun malyi kubde banimnyi to aryi dibkwamanim. Uca, Erda malyi kun dinyi ara iya ton kum kurur bok, dibkwamar,” ebmou. 
LUK.23.42	Er kwit bisi enmou ani, sirya ebmou ura, Er Yesus bisi ato ebmou, “Yesus, Kan aminda sienyi kiboka yangaminyi tum ara ni takniminyei ati teneibdenkwanurum!” ebmou. 
LUK.23.43	Uca, Er Yesus biryi ersi ato ebmou, “Niryi kansi diboka ebkatabdeibkwinkin! Arub tum ababyi kan ab Ni ab tonkwa Er Imtamnyi kurur dam mutuk si Firdaus binkwinim,” ebmou.
LUK.23.44	A mutuk nirya kiting dukduk en aryi kunuk dakmou ani, kiting yakna winiryi kimbau ura, berekmou. 
LUK.23.45	A kunuk dakmou talak aryi Bait Allah ai ara Er Imtamnyi biti ninyi dama deirirban ai, noutam wilimna diribkweteamnyi aling asi noutumang kobdob kwilikde yurbinmou ani, bitinyi kibmou. 
LUK.23.46	Ura, Er Yesus biryi uram weikanun iboka ato ebmou, “Nai, Ni kanya kan taruk dam karebne!” ebmou ura, isin neb-neb ena dakdobmou. 
LUK.23.47	Ba, mar deyok donanyi biryi, a ukubmou asi asing eibmou ura, erci Er Imtamnyi bisi si weik ebmou ci, er dib tenen dinyi lak ebmou. “Diba, anyi bira malyi dinyi iya ton kum kuramunyi bisi obmab,” ebmou. 
LUK.23.48	Ato sirya ebmou ura, Er Yesus onmai ati yandoka arubdongobmai ci, dinmai nang ara ato kubmou asing eibmai ura, sun taram kulabdandoro binmai. 
LUK.23.49	Bok, Er Yesus dam kobdob aryi bingnamnyi nang ab Galilea mutuk aryi milibmai nerabwe mer ab ara yuk mutuk tikmai ci, Er Yesus bisi onmai ci, kunmai dinyi nirya eibmai.
LUK.23.50	Mutuk si Yudea atei si Arimateanyi si Yusuf bira erda kanya teleb boramunyi kuramwe. 
LUK.23.51	Ba, ninyi ilinto aryi ersi kisal weik dangnamnyi. Ba, ton Er Imtamnyi mikib aryi leboka kalingna talak ati dibde buramwe. Tonda sun Yahudi yala nang uram sengkwetenanyi kuramwe. Yahudi nang sien nang ton nang aryi, “Yesus obkwayeb,” eboka uram sisikmai ci, obmai ara erda, “Teleb,” kum tenebmou. 
LUK.23.52	Er Yusuf biryi Pilatus dam bindoka Er Yesus tukwi asi, “Ur ebkwandura,” tenen molorbinmou. 
LUK.23.53	Molobmou ura, Er Yesus tukwi asi co lase deici laboka bing dakmai asi dobkweteboka kait kaluna si lenan aryi akubmou. Sirya akubmou ura, erci keil asi teleboka ukamnyi ai deirirbinmou. A keil umbura ara ninyi iya ton kum deirirbaramnyi asi deirirbinmou. 
LUK.23.54	Yusuf biryi a ukubmou tum ara sun Yahudi yala nang wa in uki tum kubkoua damtoto kubde bau asi kubmou. 
LUK.23.55	Nerabwe mer Er Yesus ab Galilea mutuk aryi tonkwa yanmai nerabwe ara, “Er Yesus tukwi asi tukwe umbura maibkwamar asi una kuboka maibkwamar do?” tenen tonkwa bindoka tukwe dongon dam dirbinmai. 
LUK.23.56	A nerabwe ara Er Yesus tukwe dongon dam binmai ani, atei yanmai ura, tong teleb co yung kiknirminingmai ci, sun Yahudi yala nang aryi Musa kerek sengna sekdeiamwe ba, kunuramnyi to taruk louboka bukmai.
LUK.24.1	Er Yesus dibmou talak uki winiryi tum kubmou. Ara, sun Yahudi yala nang aryi yuma uki tum eramnyi tum berekmou. A tum belekuna kobdob aryi Er Yesus bisi miliramnyi nerabwe mer anaboka, Er Yesus dibmoua tukwi dongobmou ai dirbinmai. Sunci, “Er Yesus dibmoua tukwi lubcei,” tenen ola luna kum co yung kiknibdeibmai aryi boboka binmai. 
LUK.24.2	Er Yesus dongobmai keil um dam bindoka diramnyi uca, keil bublan tirikmai asi kukdonokokmou ba, um angang enmou asi asing eibmai. 
LUK.24.3	Ura, sunci keil umbura wengbindoka dirdongoramnyi uca, Er Yesus dibmoua tukwe asing kum eibmai. 
LUK.24.4	Er Yesus tukwi kum eibmai deyok ati, sun kanya walwal kubmou ba, kanya teneibde tikmai asi asing kublabum ena aryi ninyi bitinyi kait aling ongobmarei nang sun dam tingyanmarei. 
LUK.24.5	Tingyanmarei ura, a nerabwe mer sun ilil kubmou ba, ngang dakokmai asi, Er Imtamnyi Uram eryuryangan nang bitinyi aryi uram ara ato ebmarei. “Sun unatoa ati din nang kankan aryi sirya kam bukokmaranyi biti ingkiringyanganmarum do? 
LUK.24.6	Er dibmoua tukwi ara a kum kubmar, sirya kam bukokmar! Erci Galilea kunmou talak aryi sunsi eamwe asi sunci kanya teneibdenkwandarur. 
LUK.24.7	Ara ato, ‘Ni Ninyi Dasinyi bok, malyi kun nang taruk dam dobkarebkwaning. Ba, dibmanyi ani, uki winiryi tum ara kam bukokwan,’ eamwe to kunubmar,” ebmarei. 
LUK.24.8	Ura, sunci Er Yesus minob sun dam eamwe dinyi asi kanya teneibdenmaci bikmai. 
LUK.24.9	A nerabwe mer ara Er Yesus tukwe dongon dam aryi tamuboka yanmai ura, sun asing eibmai to Er miliramnyi nang koklombaryi nang dam ab ton sun kwityabwe yuk nang dam ab asi nukmai. 
LUK.24.10	A nerabwe mer sun si ara Maria atei Magdala ner ab, Yohana ab, Maria Yakobus er kwin ab, ton yuk nerabwe ababyi tonkwa antaniboka Er Yesus miliramnyi nang koklombaryi nang dam eryanmai. 
LUK.24.11	Eryanmai bok, Er Yesus miliramnyi nang ara a nerabwe mer eryanmai uram ara tola ati ebmang teneboka diba kum tenebmai. 
LUK.24.12	Ato tenebmai cok, Petrus tikokmou ura, ola cungbindoka Er Yesus tukwe dongon dam dirbinmou. Bindoka keil umbura dam dirdongorderamwe uca, kaluna akubdeibmai dinyi akwe kubmou. Ura, tubto tamuboka banmou ci, kanya tam aryi, “Ara, una kubmar aryi do?” eboka asibdandenin binmou.
LUK.24.13	Er Yesus kam bukokmou uki tum aryok Ersi milirandei nang bitinyi mitik atei si Emaus banmarei. Akatei ara Yerusalem atei aryi bana ara dam aryi bina yani kimna liki winiryi kum dumbaryi kibting bok, inibkwamote. 
LUK.24.14	A bitinyi nang banmarei ci, bisik ai ara Er Yesus obmai to ati nukde banmarei. 
LUK.24.15	Uram sisikde banmarei ci, sun kisok dam borandei to ebkarebdanin banmarei bok, Er Yesus yandoka sun dam tikdongobmou ura, sun tonkwa antaniboka binmai. 
LUK.24.16	Tonkwa banmai cok, a bitinyi nang sun asing ara er tenento keica aryi libmou ba, Er Yesus bira eibmarei cok, kum bikmarei.
LUK.24.17	Asi, Er Yesus biryi sunsi teneboka ato asibdenmou, “Sunda bisik noutam ara una deyok sisikde yanganmarurum do?” eboka asibdenmou. Ura, a bitinyi nang ara tikloboka engen urasin bobdobmarei. 
LUK.24.18	A banmarei nang bitinyi ara tonyi si ara Kleopas biryi uram doboka ato ebmou, “Kan tentok ara Yerusalem atei dam ara ukuryok yanmarimnyi biryi ambutum ab arub ab kunubde yanganmar dinyi ara kum bikmarim darib?” ebkarebmou.
LUK.24.19	Asi Erci tubto asibdenmou, “Ara, unatoa kunubmou do?” ebmou. Uca, a bitinyi nang aryi, “Ara, Yesus Nazaret ateinyi bisi kubmongwe to sisikde yanganmanim. Anyi bira Er Imtamnyi Uram ebdeibmaca bobananyi kurur ci, ilil tenen dinyi kikniboka Er Imtamnyi Uram etererur ara mikib mitik kum. Ba, Er Imtamnyi biryi teleb teneboka wa irmilirur asi ninyi ilinto ababyi teleb teneboka uram kisal dangnung. 
LUK.24.20+LUK.24.21	Nun Israel yala nang ara, ‘Anyi biryi lebdeibkwansir,’ tenen dibde kuramoubwe bok, Er Imtamnyi kan ninyi kan noutam kuboka antanirdeirin deyok nang ab nun naiyabwe weik nang ab aryi, ‘Anyi bira obmunyi ba, dibkwande,’ eboka dobkarebmongwe uca, Roma yin doun nang aryi co lase deici laboka bing dakmongwe. Ba, a kunubmou tum aryi kuboka arub ara uki winiryi tum berekmar. 
LUK.24.22	Uca, nun kankan aryi nerabwe mer mikbaryi aryi nunsi dukanya yakmasing. Belekuna kobdob aryi tukwe dongobmongwe ai dirbinmang uca, Er Yesus tukwi ara kum eibmang. 
LUK.24.23	Ura, nun dam asi ato ebde yanmang ba, kekebmab, ‘Er Imtamnyi Uram eryuryangan nang bitinyi aryi, “Erda sirya kam bukokmar,” ebmaring,’ ebde yanmang asi kekebmab. 
LUK.24.24	Ura, nun kwityabwe ninyi mikbaryi nang Er Yesus tukwe ungna dam dirbinmang. Bindoka diramongwe uca, a nerabwe mer ebmang to dib kunubmou bok, sunci Er Yesus bira kum ebdanmongwe.” Ato eboka a bitinyi nang aryi nukmarei.
LUK.24.25	Ura, Er Yesus biryi sunsi ato ebmou, “Se sunda iya walwal nang kundarur deyok aryi, Er Imtamnyi Uram ebdeibmaci to lak etereramnyi nang aryi kerek sengdeiramnyi dinyi ara diboka diba tenena ara sun kanya ikin. 
LUK.24.26	Kerek sengdeiriramnyi uram umbura ara, ‘Kristus ninyi lebkwande Sienyi eboka tikeibunyi bira mambul nirya dobdiryok Er Imtamnyi milil kurura dam aryi Weik Sienyi kibkwande,’ eboka ara ton kum sekdeibwe do?” ebmou. 
LUK.24.27	Ura, Er Yesus biryi a bitinyi nang asi Er deyok ati, Er Imtamnyi biryi minob uram erdeiramwe ba, kerek sekamnyi to nirya lilibdeibmou. Ara, Musa kerek sengna aryi kuboka Er Imtamnyi biryi uram ebdeibmaci to lak etereramnyi nang kerek sengna umbura dam sekeiamnyi to lak lilibdeibmou.
LUK.24.28	Banmai ani, sun binkwayeb tenen banmai atei dam bai ura, Er Yesus bira yuk atei binkwan ato kuboka barmurunmou. 
LUK.24.29	Uca, a bitinyi nang aryi Ersi tataboka ato ebmarei, “Sirya inibkwamar ci, kiting wekur ati nun ab tonkwa a mabkwayeb,” ebmarei. Ura, a bitinyi nang ab mabkwamai ci, ai wengbinmou. 
LUK.24.30	Ura, yina yibkwamai ci, yina deibmai dikum bukoka arubdongobmai ura, Erci roti kwaning dobtaleboka Er Imtamnyi bisi, “Ei Nun Nai,” ebmou ura, toboka-toboka a bitinyi nang karebmou. 
LUK.24.31	A talak aryi a bitinyi nang asing kubdeibmou ani, elekdeibmou ura, Er Yesus eibmarei ci, bikmarei bok, sun kankan dam aryi kum dandobmou. 
LUK.24.32	Ba, sun mamun ebdanmarei, “Bisik noutam yanganmabuburyi uram eboka Er Imtamnyi biryi minob erdeiramwe uram lak enmasou ura, nun kanya tam ara, ‘Se nai e, bita enmasir iya kekenmatinimnyi,’ tenebde yanganmanumwe bok, takokmou,” ebdanmarei.
LUK.24.33	Ura, a bitinyi nang anabdobmarei ci, Yerusalem atei tam tubto tamuboka binmarei. Binmarei ura, Er Yesus miliramnyi nang koklombaryi nang ab yuk nang ab buluboka wekmai asi binmarei ura, ebdanmai. 
LUK.24.34	Ebdanmai ci, sunci ato ebmai, “Er Yesus bira diba ati kam bukokmar aryi, Simon bisi lak kibdanmar,” ebmai. 
LUK.24.35	Uca, a bitinyi nang ababyi bisik noutam ukubmou dinyi eibmarei to ab Er Yesus biryi roti kwaning tobmou ba, yinmai ci, asing eiboka bikmarei to ab nukmarei.
LUK.24.36	Er Yesus kam bukokmou tum sintam aryok Er kwityabwe ara ai tentok buluboka wekmai ci, a kubmou dinyi ati uram sisikde bunmai, asi asing kublabum ena aryi Er Yesus sun kankan dam tingyanmou. Tingyanmou ci, Erci sunsi ato ebmou, “Sun kanya karyi kusina teleb,” ebmou.
LUK.24.37	Ebmou bok, sun kanya ilil aryi kanya nirya bindobmou ura, “Ninyi din nang kanya asing eibmab,” tenebmai. 
LUK.24.38	Ato tenebmai asi, Er Yesus biryi sunsi ato ebmou, “Se, sun unatoa ati ilil kubmasir ci, sun kanya kankana kubmasir do? Sunci, ‘Er nun Du a kunum,’ tenebnindarur! 
LUK.24.39	Ni taruk dilaka ab Ni yan dilaka ab asi dibdenindarur! Ara, Ni a kunum yanman! Din nang kanya ara er tub ab yok ab Ni eibmanurum to ara ton kum borur deyok aryi, sunci Nisi taleboka biti dibdenindarur,” ebmou.
LUK.24.40	Ato enmou cok, sunsi Er yan dilaka ab taruk dilaka ab amubdeibmou. 
LUK.24.41	Ba, Er Yesus kam bukokmou ati sun kanya kilkil aryi diba kum teneabiryi, “Nai kobe,” tenerabyi talak aryi Erci sunsi ato ebmou. “Sunda yina ton deibmarum do?” ebmou. 
LUK.24.42	Ura, sunci Ersi mekinaiya yuboka deibmaia karebmai. 
LUK.24.43	Ba, Erci dobdobmou ura, sun urasin dam yibmou.
LUK.24.44	Ura, Erci sunsi tubto ato ebmou, “A deyok ara Niryi sun ab tonkwa kunmabuburyi sun dam sirya eanse, ‘Ni deyok ati, Musa kerek sengna umbura ab Er Imtamnyi Uram ebdeibmaca bobana nang kerek sengna umbura ab, Mazmur kerek sengna umbura ab, nirya kerek sekeiamnyi to kunubkwanir,’ eanse,” ebmou.
LUK.24.45	Ebmou cok, Er Yesus biryi Er kwityabwe asi Er Imtamnyi minob erdeiramwe uram deyok kerek sekamwe to lak lilibdeibmou ba, Er kwityabwe bikmai. 
LUK.24.46	Bikmai ura, tubto Er Yesus biryi ato ebmou, “Teleb Uram umbura aryi ato kerek sekwe, ‘Ninyi lemna Weik Sienyi bira mambul deici aryi dibmaci ani, uki winiryi tum ara kam bukokwande,’ eboka kerek sekdeiamwe. 
LUK.24.47+LUK.24.48	Ati, sunda ninyi asi sun asing eibmarum to kuboka ebde bindarur! Yerusalem atei aryi deyok kouboka ani, im dangna tukwe dangna nang nirya asi Ni si deici aryi ato ebdarur. ‘Ninyi lemna Weik Sienyi biryi sun malyi kun dinyi lebmasir ci, dibmar ani, kam bukokmar ati, sun malyi kun dinyi takloboka Er Imtamnyi bisi milibdarur!’ Tonda, ‘Er Imtamnyi biryi sun malyi kun dinyi kilibkwansir,’ ebde bindarur. 
LUK.24.49	Ato ebde bana kum kubmamunyi talak ara diramunyi ba, Niryi sunsi Ni Nai biryi ebdeiamwe dinyi Er Imtamnyi Kanya Roh Kudus sunsi karebsinyi bok, binkwandarur. Niryi sunsi kum karebmasinyi talak ara akatei akwe kunkwandarur. Kuramunyi ani, Niryi imtam aryi kuboka Er Imtamnyi Kanya Roh Kudus mikib aryi sunsi kalubdeibsinyi ura, ur binkwandarur,” ebmou.
LUK.24.50	Er Yesus biryi a sirya ebmou ura, weik atei aryi Er kwityabwe iniboka Betania dam mutuk asi bobinmou. Bobinmou ura, adikum aryi Er Yesus biryi taruk ereboka sunsi kisal dakmou. 
LUK.24.51	Kisal dangmou cok, erebdoro welebanmou ci, Er kwityabwe ab bokdanmai ura, Erda imtam welebinmou. 
LUK.24.52	Ura, sunci kutam ikdongoboka Ersi si weik ebmai. Sirya si weik ebmai ura, sun kanya kilkil mitik kum kubmou ba, kilkil asa aryi tubto tamuboka Yerusalem atei binmai. 
LUK.24.53	Tamurbinmai ura, tuba-tuba Bait Allah ai ara Er Imtamnyi biti ninyi dama deirirban ai akwe kuramiryi, Er Imtamnyi bisi si weik ereboka mot semnamnyi.
JHN.1.1	Yuma kobdob talak ara Er Imtamnyi biryi im ton tukwe ton kum kikniamwe bok, Er Imtamnyi Uram Kobdob Kurutnyi a kuramwe. Ba, Er Imtamnyi Uram Kobdob Kurutnyi bibabyi Iya Erebdobnyi kurur ci, Er Imtamnyi ab tonkwa kurandei. 
JHN.1.2	Er Imtamnyi Uram Kobdob Kurutnyi bira yuma kobdob talak aryi kuboka Er Imtamnyi ab tonkwa kurandei.
JHN.1.3	Er Imtamnyi biryi minob ura im ton tukwe ton kiknibmou ara Er Uram Kobdob Kurutnyi biriman aryi utotoa nirya kiknibmou. Minob kuramwe dinyi ab ukuryok kurur dinyi ab ababyi nun Nai biryi Er Uram Kobdob Kurutnyi biriman aryi kiknibmou. Er Imtamnyi Uram Kobdob Kurutnyi biriman aryi kiknina kum dinyi ton kum kurur. Erda, utotoa nirya ara Er Imtamnyi Uram Kobdob Kurutnyi biriman aryi kiknibmou dinyi akwe kurur. 
JHN.1.4	Er Imtamnyi Uram Kobdob Kurutnyi bira ninyi kam kurdeirin deyoknyi kusurur. Erda kam kurdeirin deyoknyi kurur aryi ninyi berengdeirisurutnyi kurur. 
JHN.1.5	Er Imtamnyi Uram Kobdob Kurutnyi berengna aryi kunuk dam dinyi asi berengdeirisurur bok, sun kunuk dam kuraming nang ara berengna dinyi kum dororaming.
JHN.1.6	Ura, Er Imtamnyi biryi ninyi tentok bokdonokmou ara Erci Er Imtamnyi Uram enkwamwe ati yanmou. A bokdonokmounyi si ara Yohanes kuramwe. 
JHN.1.7	Anyi biryi a berengna ati, “Diboka berengdeirisurur,” eboka lak enkwamwe ati yanmou. Ara, Yohanes biryi, “Niryi lak ebkwan uram deib aryi ninyi nirya aryi Er Imtamnyi Uram Kobdob Kurutnyi bisi dib tenebting,” tenen yanmou. 
JHN.1.8	Yohanes bira ninyi berengdeirinanyi kum kuramwe. Erda, erci Er Imtamnyi Uram Kobdob Kurutnyi biti, “Erda berengdeirisurutnyi kurur,” eboka lak enkwamwe ati yanmou. 
JHN.1.9	Nun Du ninyi berengdeirinanyi biryi ninyi nirya asi berekeibkwansou ati tukwetam yuryanmou.
JHN.1.10	Nun Du ninyi berengdeirisurutnyi bira tukwetam yuryandoka ninyi kankan kuramwe. Nun Du bira minob ura im dangna tukwe dangna nirya kiknibmou bok, sun im dangna tukwe dangna nang aryi Erti, “Nun kiknibmasounyi,” tenen kum bingdonung. 
JHN.1.11	Erci kikniamwe nang kankan asi yuryanmou bok, a nang aryi Ersi kum dobdobmai. 
JHN.1.12	Ba, a nang kankan aryi ton nang asi Ersi dobdobmai ci, Er si dib tenebmai. Ba, a nang nirya asi Erci erebdeiboka Er Imtamnyi mabwe nermabwe kibdeibmou. 
JHN.1.13	A nang ara sal ner ab dobdandoka deirin mabwe nermabwe ato kum kunung. Tonda, tukwetam nang aryi “Mi deibkwanim,” tenen deirin mabwe nermabwe ato kum kunung. Erda, Er Imtamnyi biryi deibmou mabwe nermabwe kunung.
JHN.1.14	Nun Du bira Er Imtamnyi Uram Kobdob kuramuryok, ninyi kibdanmou ura, nun tukwetam nang kankan kuramwe. Ba, nunci Er Iya Erebdobnyi iya mililanyi kuramwe bok, Ersi asing eiriramoubwe. Er Iya milil ilintonyi bira Er Imtamnyi Mi tentok kuramwe. A mililnyi bira Er Imtamnyi dam aryi kuboka yanmouci, ninyi langdeiboka kisal dangnanyi kuramuryi, dib en uram nirya langdeiboka bingnamunyi kuramwe.
JHN.1.15	Yohanes biryi Anyi biti ato eboka lak etereramuryi, uram weik doboka erci ato ebmou. “Ni dongtam yankwandanyi bira nisi bisiboka Iya Erebdobnyi kurur. Ni deirinina kabul talak aryi Anyi minob kuramwe. A deyok aryi, Anyi bira nisi bisiboka Iya Erebdobnyi kurur ati ebman.” Niryi minob ura, “Ato-ato kunanyi yankwande,” ebmasise to, sirya yanmar ati ebman. 
JHN.1.16	Nun Du bira ninyi langdeiboka kisal dangsurutnyi biryi karebmou uca, nun nirya aryi kisal dangna dinyi ilinto dororamoubwe. A deyok aryi, niryi nun Du biti ato eranse. “Ni dongtam yankwandanyi bira nisi bisiboka Iya Erebdobnyi kurur,” eranse. 
JHN.1.17	Minob ura, Er Imtamnyi biryi, “Ukubdarur-Ukuna mem,” en uram ebdeibmasou ara nun aibwe Musa biriman aryi ebdeiansou. Ani, ukuryok ara nun Nai biryi kisal dangsina uram ton dib en uram ton karebsou ara nun Du Yesus Kristus biriman aryi karebsou. 
JHN.1.18	Ninyi tentok ababyi Er Imtamnyi bisi asing kum eirinub. Bok, nun Du Er Imtamnyi boukwe dam burutnyi bira Erbabyi Allah kurur deyok aryi, Er Imtamnyi bisi asing eirirur ci, nunsi lak kibdeibsou.
JHN.1.19	Ura, sun Yerusalem atei aryi kuramnyi Yahudi yala nang kalingna nang aryi Yohanes deyok kekebmai ura, sunci erti ato tenebmai. “Anyi bira Er Imtamnyi biryi minob ebdeiansou lemsina Weik Sienyi si Kristus kurur darib?” Ato tenebmai ci, sunci Er Imtamnyi kan ninyi kan noutam kuboka antanirdeirin nang ab, sun Lewi yala nang ara Er Imtamnyi ai wa irmiliramnyi nang ab asi er dam bokdonokmai. Ura, ato eboka bokdonokmai, “‘Kanda unato anyi kurum do?’ eboka asibdenkwandarur,” eboka bokdonokmai. 
JHN.1.20	A bokdonokmai ara Yohanes dam sirya yandoka asibdenmai uca, Yohanes biryi erdamnyi biti dib en uram akwe lak ebdanmou. Ara, erci erdamnyi biti ato ebdanmou. “Nira lemsina Weik Sienyi si Kristus kum kunun,” ebdanmou.
JHN.1.21	Ato ebmou ura, sunci ersi tubto asibdenmai. “Ato ebmarim ura, kanda unato anyi kurum do? Kanda nabi Elia bitonyi kurum do?” Ato eboka asibdenmai bok, erci sunsi ato ebmou, “Nira Elia kuma,” ebdanmou. Ura, sunci, “Kanda Er Imtamnyi biryi ebdeibsounyi Er uram bobananyi kurum do?” eboka asibdenmai uca, erci, “Kuma,” ebmou. 
JHN.1.22	Ura, sirya kobdob ara sunci ersi ato eboka asibdenmai. “Kanda unato anyi kurum do? Kanci kandamnyi biti una ebdankwandim do? Nun bokdonokmasei nang aryi, ‘Kan si asi biktibyi,’ tenen nunsi bokdonokmasei ati, nunci sunsi bindoka unanyi ebkwayeb do?” eboka asibdenmai.
JHN.1.23	Uca, Yohanes biryi sunsi ato eboka uram dekeibmou. “Nabi Yesaya biryi minob aryi ato eboka lak ebmou,
JHN.1.23	‘Nira ninyi kun kum mutuk kunun cok, uram lak enunyi kunun.’ 
JHN.1.23	Ura, nabi Yesaya biryi minob talak aryi lak ebmou to, nira kunubdeibsinyi a kunum kunun. Ara, ‘Er Iya Erebdobnyi yankwamasir ati, sunci sun kanya asi kiknibminikdamun ci, bisik yaboka Ersi kibdobdarur’ enanyi kunun,” ebdanmou.
JHN.1.24	Ura, sun Yahudi yala nang aryi bokdonokmai nang ara Yohanes bisi asibdenmai nang kankan aryi Farisi nang ton kuramnyi. A nang ara Musa Uram dibliliboka kunubde baramnyi nang kuramnyi. 
JHN.1.25	A nang aryi Yohanes bisi ato eboka asibdenmai. “Kanda ninyi lemsina Weik Sienyi Kristus kum kurum ura, kanda unato ati ninyi me dongorum do? Nabi Elia ton nabi yuknyi bibabyi kum kurum ati, unato ati ato kurum do?” eboka asibmai. 
JHN.1.26	Ato eboka asibdenmai uca, Yohanes biryi sunsi ato ebmou. “Niryi ninyi me dongonun ara me dem aryi dongonun. Bok, sun a bulubmarum nang sun kankan ara sun kum bikmarumnyi tingyanmar ara Iya Erebdobnyi kurur. 
JHN.1.27	Anyi bira ni dongtam yangananyi kurur bok, nira Er arungnanyi kunun. Erda Iya Erebdobnyi kurur bok, nira tukwetam bunanyi bitonyi kunun. A deyok aryi, niryi Er yan karuk tabwe lordeirina ababyi kikib kumnyi kunun.”
JHN.1.28	A dinyi nirya kunubmou ara Betania atei dam aryi kunubmou. Ara, sien atei Yerusalem dam doramnyi atei si Betania atei dam aryi kum kunubmou. Erda, yuk atei ara Yordan me kuboka otam kuboka doramnyi atei si Betania aryi a dinyi nirya kunubmou. Ara, Yohanes bira ninyi me dongoramwe ara akatei dam kuboka me dongoramwe.
JHN.1.29	Mabmai ani, berekwe ura, Yohanes biryi ninyi me dongonmou bok, Er Yesus Yohanes kunmoua dam yanmou. Yesus er dam yanmou asi Yohanes biryi asing eibmou ci, ato ebmou. “Asing dindarur. Er Imtamnyi biryi Bokwetebsounyi Domba Mi atonyi nun dam yanganmar. Erci nun malyi kun dinyi asi, ‘Kilibkwan,’ tenen nunda tukwetam nang aryi malyi kun dinyi nirya doboka bobinkwande,” ati yanganmar dibdendarur. 
JHN.1.30	Niryi Anyi biti ato ebmasise. “Ni dongtam yankwandanyi bira nisi outam kibkweteboka Iya Erebdobnyi kurur. Ni deirinina kum bok, Anyi bira minob kuramwe. Asi, Anyi sirya yanmar ati ebman. 
JHN.1.31	Niryi Anyi bisi kum bingnansiryok, niryi Anyi deyok ati sun Israel yala nang urasintam asi lak ebkwansise ati yanman. Ara, niryi nun Du bisi lak kibdeibkwansin ati niryi ninyi me dongonun,” ebmou.
JHN.1.32	Ton ato ebmou cok, Yohanes biryi ato eboka lak ebmou. “Niryi asing dinmase uca, Er Imtamnyi Kanya Roh Kudus ara yuryandoka Anyi deici asi buryuryanmou. Ara, emnanyi ato kibdandoka, Roh Kudus aryi yuryandoka Anyi deici asi buryanmou. 
JHN.1.33	Nibabyi yuma ara Anyi bira kum bingnanse bok, Er Imtamnyi biryi Anyi biti nisi lak kibdeibnou uca, niryi Ersi ukuryok bikman. Ara, ‘Ni bokdonoknounyi bira “Ninyi me dongobdum,”’ ebdeibmanounyi biryi Anyi biti nisi ato eboka lak kibdeibnou, ‘Roh Kudus aryi yuryandoka Ninyi deici aryi buryaci ura, kanci Anyi biti ato tenen bikwandim, “Ei, Anyi bira Roh Kudus aryi langdeiboka karebkwandanyi kurur,” tenebkwandum,’ eboka bokdonokanou. 
JHN.1.34	Ati, niryi asing dinmase ba, Er Imtamnyi Kanya Roh Kudus aryi Anyi deici asi buryanmou asi eibmase deyok aryi, niryi Anyi biti ato eboka lak ebmasin. ‘Anyi bira Er Imtamnyi Mi diboka kurur,’ eboka lak enun,” Yohanes biryi ato ebmou.
JHN.1.35	Mabmai ani, berekwe ura, Yohanes ab er miliramnyi nang kankan aryi ninyi bitinyi tonkwa adikum tikmai. 
JHN.1.36	Ura, Yesus yandoka sunsi bisiroryibanmou asi Yohanes biryi asing eibmou ci, ato ebmou. “Asing dibdendarur. Anyi bira Er Imtamnyi biryi Bokwetebsounyi Domba Mi atonyi kurur,” ebmou.
JHN.1.37	Ato ebmou asi er milirandei nang bitinyi aryi kekebmarei ura, sunci Yesus bisi milibmarei. 
JHN.1.38	Ura, Yesus tikloboka dongtam tamuboka dibdenmou ura, sun Ersi milibmarei nang asi asing eibmou. Asing eibmou ci, Erci sunsi ato ebmou, “Unato ati sunci Nisi milibmanururum do?” eboka asibdenmou. Ato eboka asibdenmou uca, sunci Ersi ato ebmarei, “Nai Rabi, Kan marandim ai ara dantam kurur do?” eboka asibdenmarei. Sunci, “Nai Rabi,” ebmarei ara nun uram danguboka ena ara, “Nai, ninyi eterenanyi,” ebmarei. 
JHN.1.39	Asibdenmarei uca, Erci sunsi ato ebmou, “Diryarurum,” ebmou. Ba, sunci Yesus bisi milibmarei ci, Er kuramwe ai asi asing eiboka bikmarei. Ura, a bitinyi nang ara sunda Er Yesus ab ebdanmai tum ara sintam kiting yakna dumbaryi kubmou ba, ebdanmai. Ani, sintam aryi kuboka sunda lukunda ababyi Yesus ab tonkwa kubmai.
JHN.1.40	Er Yesus bisi yuma kobdob milibmarei nang ara ninyi si Andreas ab yuknyi ab aryi milibmarei. Andreas bira Simon Petrus er weit ab, er kwit yuknyi ab aryi kekenmarei uca, Yohanes ninyi me dongoramunyi biryi Yesus deyok ati lak en uram lak ebmou. Asi, kekebmarei ura, sunci Yesus bisi milibmarei. 
JHN.1.41	Ura, Andreas biryi, “Ni du bisi ebkwan,” tenen erci ukurlona kum uca er du Simon Petrus bisi ingkiringbinmou. Ani, eibmou ura, erci er du bisi ato ebmou. “Ni ab ni kwit ab ara lemsina Weik Sienyi si Mesias ab ebdanmab,” eboka nukmou. 
JHN.1.42	Ura, Andreas biryi Simon Petrus bisi, “Asing dirbinkwanim,” eboka Er Yesus dam bobinmou.
JHN.1.42	Ba, Er Yesus ab sirya ebdanmai ura, Yesus biryi Petrus bisi asing eibmou ura, erci Petrus bisi ato ebmou. “Kanda Simon, Yohanes er mi kurum. Niryi kansi ukuryok si dobkwinkin ara Kefas eboka dobkwinkin,” ebmou. A ukuryok si ara danguboka Petrus bira, “Katabum keil atonyi,” kurur.
JHN.1.43	Mabmai ani, berekwe ura, Yesus biryi “Ni anaboka Galilea mutuk binkwan,” tenen anabdobmou. Ura, ninyi si Filipus bisi asing eibmou ura, Erci ersi ato ebmou, “Kanci Nisi milibnurum,” ebmou. Ba, Filipus biryi Yesus bisi milibmou. 
JHN.1.44	Filipus bira Andreas ab Petrus sun neik atei nang kuramnyi. Er atei ara Galilea mutuk atei si Betsaidanyi kuramwe. 
JHN.1.45	Ura, Filipus biryi er kwit si Natanael bisi bindoka erci ersi ato ebmou. “Minob aryi Musa biryi kerek sekeibmou ara, ‘Er Imtamnyi Uram ebdeibmaca bobananyi yankwande,’ ebmou to sirya kunubmar. Anyi bira sirya yanmar ati nun asing sirya eibmanim. Tonda, Er Imtamnyi Uram minob bikoka ermururamnyi nang aryi, ‘Lemsina Weik Sienyi yankwande,’ eboka kerek sengdeiriramnyi to sirya kunubmar. Anyi bira Yusuf Mi si Yesus Nazaret ateinyi kurur bisi eibdanmanim,” ebmou. 
JHN.1.46	Ato ebmou bok, Natanael biryi ersi ato ebmou. “Nazaret atei ara mitik atei kurur ati akatei aryi kuboka Ninyi Lemsinanyi anabkwanmote do? Ato ukubman kum,” ebmou. Ato ebmou bok, Filipus biryi ersi ato ebmou. “Ni ab tonkwa bindoka dirbinkwanim,” eboka arukmou. 
JHN.1.47	Ura, Natanael Yesus dam yanmou asi Yesus biryi asing eibmou ci, erti ato ebmou. “Anyi bisi dibdendarur! Anyi bira er kanya dam aryi tola uram en dinyi ara er kum tenerur ati, erda minob kuramunyi tola uram en kumnyi si Israel er deibdobanyi diboka kurur ati ebman,” ebmou. 
JHN.1.48	Uca, Natanael biryi Er Yesus bisi ato ebmou. “Ni ab Kan ab minob ton kum ebdanumwe ati, Kanci nisi una kuboka bikmanirim do?” eboka asibdenmou.
JHN.1.48	Uca, Yesus biryi ersi ato ebmou. “Kanda co kwarang deyok bukmomwe asi, kan kwit Filipus biryi kansi nambinmakou. Kum nambinmou ababyi, Niryi kansi asing eibmakise,” ebmou. 
JHN.1.49	Ba, Natanael biryi Er Yesus bisi ato ebmou, “Nai, Kanda diba ati Er Imtamnyi Mi kurum. Kanda nun Israel yala nang asi kalingnansirim Weik Sienyi kurum,” ebmou. 
JHN.1.50	Uca, Yesus biryi ersi ato ebmou. “Niryi kansi, ‘Co kwarang deyok bukmomwe asi asing eibmakunwe,’ ebmakin ati, kanci, ‘Naie,’ tenen Nisi dib tenebmanirim. Bok, kanci asing dinmaminyi bok, Niryi aminda aryi ilil tenen dinyi kiknibkwan ara ukuryok kiknibman dinyi bisirbindoka iya ilil tenen dinyi kiknibkwan asi eibkwandim,” ebmou. 
JHN.1.51	Ebmou cok, Yesus biryi ato ebtabakmou, “Niryi sunsi dib en uram ton ebkwinsin ati sunci diboka kekendarur. Sunci asing dinmamunyi ba, imtam bublan kuklobci asi, Er Imtamnyi Uram eryuryangan nang yubwa ilinto aryi welebina yuryibana kubkwaming. Ni Ninyi Dasinyi bira im kan tukwe kan kweitata atonyi kubkwan ba, sun Er Imtamnyi Uram eryuryangan nang ara Ni deici aryi welebina yuryangana kubkwaming asi eibkwandum,” ebmou.
JHN.2.1	Mabmai ani, uki winiryi tum berekmou ura, Galilea mutuk aryi kuboka atei si Kana aryi sal ner te murunmai. Yesus Er kwin bibabyi a te murunmaia a kubmou. 
JHN.2.2	Tonda, Yesus ab Er miliramnyi nang ababyi, “Ner te murubkwayeb ati sunbabyi yandarur,” eboka nabmai ba, binmai ura, du dongobmai. 
JHN.2.3	Ura, ner te murumna kwalibde yinmai bok, sun du dongonmai nang anggur du yung yinmai. Ani, anggur du yung nirya yibkiribmai. Nirya yibkiribmai ura, Yesus Er kwin biryi bikmou ci, Yesus bisi ato ebmou. “Sun anggur du yung me nirya yibkiribmang ba, kum danmar.”
JHN.2.4	Uca, Yesus biryi Er kwin bisi ato ebmou. “Nong, unato ati ato ebmanirim do? Niryi ilil tenen dinyi kiknibkwan uki ara kabul kum yanmar,” ebmou.
JHN.2.5	Uca, Yesus Er kwin biryi sun arungna nang asi ato ebmou. “Ni Mi aryi sunsi ebdeibmasici tok kunubkwandarur.” 
JHN.2.6	Ura, sun kunmaia dam ara keil aryi kiknin moyok ilila moyok nabaryi deiriramwe. A ilila moyok umbura me ara yina me kuma. Erda, a me ara sun Yahudi yala nang aryi kweboka sun damnyi me ilingdaramnyi. Ara, Musa Uram deici aryi sunci, “Me ilikdamibyi uca, Er Imtamnyi biryi nunsi dobdobsute,” tenen sundamnyi me ilingdaramnyi moyok burdaramnyi. 
JHN.2.7	Ura, Yesus biryi, “Ilil tenen dinyi kiknibkwan,” tenen sun arungna nang asi ato ebmou. “Me kweboka a yana moyok nirya asi langdeiboka dikdongobdarur,” ebmou. Ba, sunci me kweboka a ilila moyok umbura nirya asi kweboka dingdongonmai ba, langkarikmou.
JHN.2.8	Sirya dikdongobmai ura, Yesus biryi, “A dikdongobmang me nirya ara anggur du yung me sirya kibmar,” tenen bikmou ci, Erci sunsi ato ebmou. “Ilila moyok dikdongobmarum me ton kweboka abmun ci, ner te murumna kwalina deyoknyi bisi bobmunyi ba, er ton yibderur,” ebmou.
JHN.2.8	Ba, sunci a me kwebtaleboka ner te murumna kwalina deyoknyi bisi bobinmai. 
JHN.2.9	Ura, kwalina deyoknyi biryi a me sirik ara danguboka anggur du yung me kibmou me asi yibdenmou. Uca, erci, “A anggur du yung me ara iya minmin teleb dinyi kubmar,” tenebmou. Ara, erci, “A anggur me ara dantam aryi boyanmai do?” tenen kum bikmou. Tonda, erci, “Yesus biryi ilil tenen dinyi kikniboka a anggur me kibnibmou,” tenen kum bikmou. Bok, sun arungna nang ara, “Yesus biryi ilil tenen dinyi kikniboka me sirik asi dangubdeiboka anggur me kiknibmou,” tenen bikmai. Ura, kwalina deyoknyi biryi a deyok ati kum bikmou ci, erci ner donanyi bisi nabmou. 
JHN.2.10	Ner donanyi bisi nabmou ura, erci ato ebmou. “Naie. A anggur me ara bisibkaboka iya teleb dinyi kubmar. Yuk nang aryi kwalina kwaliraming ara anggur du yung me iya minmin teleb enmaci dinyi asi minob yirkarenmangnyi ba, boubci bok, anggur du yung mitika to teleb enmaci dinyi ara aminda aryi yirkareraming. Bok, kanci anggur du yung iya teleb dinyi ara minob kum aryi yibkarebmasirim ci, deibmarim ani, ukuryok aryi yibkarebmasirim,” ebmou.
JHN.2.11	A ilil tenen dinyi ara Yesus biryi yuma kobdob kiknibmou ara Galilea mutuk atei si Kana aryi kiknibmou. Ato kuboka Er Yesus biryi Erdamnyi biti, “Nira Erebdobnyi kunun,” tenen lak kibdanmou ba, Er miliramnyi nang aryi Ersi dib tenebmai.
JHN.2.12	A sirya kiknibmou ura, Er Yesus ab Er kwin ab Er weityabwe kobdob ab Er miliramnyi nang ab tonkwa anaboka Kapernaum atei tonkwa binmai. Binmai ura, sun akatei asi uki mikbaryi kunmai.
JHN.2.13	Ani, sun Yahudi yala nang ara kwalina si Paskah kwalibkwamai ati, Yesus ab Er miliramnyi nang ab ababyi, “Yerusalem atei kwalirbinkwayeb,” tenen Yerusalem atei tonkwa binmai. 
JHN.2.14	Yerusalem atei aryi Bait Allah ai ara Er Imtamnyi bisi ninyi dama deirin ai dam wengbindoka dinmai uca, ninyi aryi sapi totoa domba totoa emnanyi totoa boboka miningmai ci, dengdanmai asi asing eibmai. Tonda, yuk nang ara co lamna dam bukoka keil uang yuk-yuk dengdanmai asi eibmai. 
JHN.2.15	Ura, Yesus biryi, “Bait Allah ai dam tamurdengdana mem se,” tenen Erci tabwe litukna kiknibmou ura, a tamurdengdana nang nirya asi yakdonokmou. Tonda, domba ab sapi ababyi nirya yakdonokmou. Tonda, co bok tamubkarebdanmai nang co lamna nirya asi dangublobmou ba, dengna weik dinyi dengna keil ab dengna mitik dinyi dengna keil ab nirya ara tukwe ai yamyamuboka bukmou. 
JHN.2.16	Tonda, sun emnanyi dengna nang asi Yesus biryi ato ebmou. “Sun anaboka bindobdarur. Ni Nai Imtamnyi bisi ninyi dama deirin ai ara sun dengtamurdan ai kuma!” ebmou. 
JHN.2.17	Er Yesus biryi ato kuboka Bait Allah ai kilibmou asi, Er Yesus bisi miliramnyi nang aryi, “Er Imtamnyi Uram umbura aryi minob kerek sekmou to sirya kunubmar,” tenen bikmai. Ara, Er Imtamnyi Uram umbura aryi ato eboka kerek sekamwe,
JHN.2.17	“Nira iya busul kuboka Kanda Imtamnyi ai asi kalingnun uca, Ni dibkwan,” eamwe uram asi kanya teneiboka bikmai. 
JHN.2.18	Ura, sun Yahudi yala nang aryi Er Yesus bisi ato eboka asibdenmai. “Unato ati Kan ato kubmarim do? Unato ati ninyi ab bisam ab yakdonokmasirim do? Unanyi biryi Kansi, ‘Ninyi ab bisam ab yakdonokdum,’ eboka arukmakir ab kubmasirim do? Kanci nun urasintam aryi ilil tenen dinyi lak kiknibtum ura, nunci Kanti, ‘Er Imtamnyi mikib deici aryi ato kubmar,’ tenen bikitibiryi uca, Kansi dib tenebkitibyi,” ebmai.
JHN.2.19	Ato ebmai ba, Er Yesus biryi sunsi ato ebmou, “Sunci akai Er Imtamnyi biti dama deirin ai dakdeibmamunyi ura, Niryi donmanyi ani, uki winiryi tum berekci ura, akai sirya tubto dobkwan,” ebmou. 
JHN.2.20	Uca, sun Yahudi yala nang aryi Ersi ato ebmai, “Er Imtamnyi ai akai doramnyi talak kwalibde baramnyi ara kwalina empat puluh enam baryi kwaliamnyi. Bok, Kanci uki winiryi aryok akai asi tubto dobkwandim do? Ato ara ukubman kum,” ebmai. 
JHN.2.21	Ato ebmai bok, Er Yesus biryi ebmou ara Er Imtamnyi biti ninyi dama deirin ai kobdob ati kum ebmou. Erda, Er mining nong ati ato ebdanmou cok, kebdeiboka ebmou. 
JHN.2.22	Ani, Er Yesus bira dibmou ani, kam bukokmou ura, Er miliramnyi nang aryi Er Yesus biryi eamwe uram ab Er Imtamnyi biryi minob erdeiriramwe uram ab asi kanya teneiboka bikmai ci, Yesus biryi minob ebmou to dib tenebmai.
JHN.2.23	Ura, Yesus Yerusalem atei kuramuryi, sun Yahudi yala nang kwalina si Paskah kwaliramnyi talak aryi Yesus biryi ilil tenen dinyi ilinto kikniramwe. Ba, ninyi ilinto aryi asing eibmai ura, sunci Yesus bisi dib tenebmai. 
JHN.2.24	Bok, Yesus biryi a nang nirya ati, “Nisi diboka kum dib tenebmaning,” tenen Erci sunsi Er kanya kum deibmou. 
JHN.2.25	Nun Du bira, “Ninyi kanya dam aryi tenen dinyi Ni kum bingnun ati lak ebniting,” tenena kum kuramwe. Erci ninyi kanya diboka bingnamwe deyok aryi, Erci a nang asi Er kanya kum deibmou.
JHN.3.1	Ura, sun busul kuboka Musa Uram kunubde baramnyi nang si Farisi nang kankan ara ninyi tentok si Nikodemus kuramwe. Anyi bira sun Yahudi yala nang kalingnamunyi kuramwe. 
JHN.3.2	Uki tentok tum, lukunda aryi, anyi bira Yesus dam binmou ura, ato ebmou. “Nai ninyi Eteresurumnyi, Kanda Er Imtamnyi biryi bokdonokmakounyi dib en uram eterenanyi kurum ara nun bingkunub. Kanda Er Imtamnyi biryi Kansi milikurur ba, iya ilil tenen dinyi kiknirandim ara ni bikmakin. Er Imtamnyi biryi Kansi kum milirankute ura, ilil tenen dinyi mikib dinyi kum kiknirantum,” ebmou.
JHN.3.3	Ato ebmou ba, Yesus biryi ersi ato ebmou, “Niryi kansi dib en uram ebkwinkin ati kan diboka kekerum. Tukwetam nang ara tamuboka deirina kum kubingnyi ura, Er Imtamnyi Erebdob Sienyi amwetam kun nang kum kubkwanung,” ebmou. 
JHN.3.4	Uca, Nikodemus biryi Yesus bisi ato ebmou, “Ninyi wise danamingnyi nang ara ton tamuboka deiriraming do? Ninyi wise sirya danamingnyi nang ara tamuboka sun kwinyabwe aryi mundu tubto bobkwamating do? Ato ara ukubman kum,” ebmou.
JHN.3.5	Ato ebmou bok, Er Yesus biryi ersi ato ebmou. “Niryi kansi dib en uram ton lak eterebkwinkin ati diboka kekerum. Tukwetam nang ara Er Imtamnyi Kanya Roh Kudus aryi kilirande kanya kam kubdeibci kanya kum bobingnyi ba, ukuryok deirin mabwe kanya ato kum kubingnyi nang ara Er Imtamnyi Iya Erebdobnyi kurur amwetam kun nang kum kibkwaming. 
JHN.3.6	Sun tukwetam nang aryi mi deiriraming ara malyi kanya bon nang akwe deiriraming. Ba, Roh Kudus aryi tamuboka deirin dinyi karerande ara Erci ukuryok kanya bon nang deirirande. 
JHN.3.7	Niryi kansi, ‘Roh Kudus aryi tamuboka deibkwansute,’ ebmakin ati, kanci, ‘Naie,’ tenen kum. 
JHN.3.8	Kumwe ara er teleb tenebmaci bisik yibarorande ba, kumwe lilim ara kekerandum bok, sunci, ‘Dantam mutuk aryi yanganmar do?’ tenen kum bingnandum. Tonda, ‘Dan mutuk barande do?’ tenen ababyi kum bingnandum. Ato kuboka sun Roh Kudus aryi tamuboka deibmaci nang ababyi neiktoto kunung. ‘Roh Kudus ara ato-ato kuboka ninyi kanya dam wa irur,’ tenen bita kum bingnandum bok, sunci Roh Kudus aryi du mourdeirin dinyi asi asing eirirandum,” ebmou.
JHN.3.9	Yesus biryi ato ebmou uca, er Nikodemus biryi, “Dib ebmanirim do? Ato dinyi ara una kuboka kubkwante do?” ebmou.
JHN.3.10	Ura, Yesus biryi ersi ato ebmou, “Kanda sun Israel yala nang asi eterenanyi kurum cok, kanci a dinyi nirya ara diboka kum bingdum do? 
JHN.3.11	Niryi kansi dib en uram ton ebkwinsin ati diboka kekerum. Niryi dib en uram diboka bingnun asi lak eteresunun. Er Imtamnyi biryi lak enin dinyi asing eibmase to, Niryi, ‘Dib en uram aca,’ eboka lak eteresunun. Eteresunun bok, sunda Yahudi yala nang ara Ni uram asi dib kum teneranurum. 
JHN.3.12	Niryi sunsi tukwetam nang ababyi ola bikmanto uram lak etereransise bok, sunci Ni uram asi dib kum teneranurum. Ati, Niryi sunsi ola bikmanto kum uram imtam dinyi ikin kuboka bingna dinyi asi lak eterebsitinyi ura, sunci Ni uram una kuboka dib tenebkwanindate do? Ato tenen kum. 
JHN.3.13	Ninyi tentok ababyi imtam welebindoka tukwetam yuryanganmou ci, dib en uram lak ebmou do? Ato tenen kum. Ba, Ni Ninyi Dasinyi bira imtam ai aryi kuboka yuryanganmasinyi kunun cok, dib en uram diboka bingnun. 
JHN.3.14	Minob talak aryi nun aibweyabwe Israel yala nang ara ninyi kun kum ai kuramnyi ura, yu kwatima aryi yandoka si toramnyi ba, ninyi ilinto diramnyi. Diramnyi bok, nun aibwe Musa biryi, ‘Dibkirikibyei,’ tenen kwatima kikniboka ererdeirin co deici aryi erebdeiboka amubdeibmou. Ara, ‘Kwatima aryi si tobmasici nang ara nun Nai bisi dib tenebibiryi, a kwatima amuboka erebdeibman asi asing dibdebyi uca, Er Imtamnyi biryi nunsi kwetebkwansir,’ tenen erci kwatima kikniboka erebdeibmou. Ura, Musa biryi kwatima kikniboka co deici aryi erebdeibmou to, ninyi aryi Ni Ninyi Dasinyi bibabyi neiktoto co deici asi erebdeibkwaning. 
JHN.3.15	Ba, unanyi-unaner aryi Nisi dib tenebningnyi nang ara iya kam kun dinyi dobdobkwaming ati Nira co lase deici erebdeibkwaningnyi kubkwan ati ebman.
JHN.3.16	Ara, nun Nai Imtamnyi bira sun im dangna tukwe dangna mutuk kurandum nang asi iya boukwe weik kibsou deyok aryi, Erci Er Mi tentoknyi sunti karebmasou. Ba, unanyi-unaner aryi Ersi dib tenebingnyi nang ara iya kum dibkwaming. Erda, iya kam kun dinyi dobdobkwaming. A deyok ati Er Imtamnyi biryi Er Mi sunti karebmasou. 
JHN.3.17	Nun Nai Imtamnyi biryi Er Mi kobdoba asi tukwetam bokwetebmou ara, ‘Erci sun tukwetam nang asi tatab-tatab ebte,’ tenen kum bokwetebmou. Erda, Erci, ‘Ni Mi biriman aryi sun tukwetam nang asi lebkwan,’ tenen Er Mi bokwetebmou. 
JHN.3.18	Unanyi-unaner aryi Er Imtamnyi Mi asi dib tenebingnyi nang ara Er Imtamnyi biryi tatab-tatab eboka kum wenerur. Bok, unanyi-unaner aryi dib kum tenebingnyi nang ara Er Imtamnyi biryi diboka tatab-tatab erur. Er Imtamnyi Mi tentoknyi bisi dib kum teneramingnyi ura, Er Imtamnyi biryi sunsi diboka tatab-tatab erur. 
JHN.3.19	Er Imtamnyi biryi sun dib tenena kum nang asi ato eboka tatab-tatab erur. Berengdeirinanyi bira tukwetam yuryanmou bok, sun tukwetam nang aryi, ‘Berengna dinyi ara nun li se,’ teneramingiryi, sunci sun kanya dam aryi, ‘Kunuk dinyi asi nunti teleb,’ teneraming. Ara, sunci malyi dinyi akwe kunubde baramingnyi deyok aryi, sunci, ‘Berengna asi nun li se,’ teneraming. 
JHN.3.20	Unanyi-unaner ara malyi dinyi kunubde baramingnyi nang ara berengna ati, ‘Nun li,’ teneraming. Ara, ‘Nun malyi dinyi kunubde baramibyi dinyi lak kibsicei,’ tenen berengna ara, ‘Nun li,’ teneraming. 
JHN.3.21	Bok, unanyi-unaner aryi dib en uram talebnuruboka kunubde baramingnyi nang ara berengdeirinanyi dam yangaroraming. Ara, ‘Nunda teleb dinyi kunubde baramibyi tok ara Er Imtamnyi mikib biriman aryi kunuramib ati ur lak kibkwande,’ tenen berengna dam yangaroraming.” Ato eboka Er Yesus biryi Nikodemus bisi eterebmou.
JHN.3.22	A sirya ura, Er Yesus ab Er miliramnyi nang ab anaboka Yudea mutuk binmai. Yudea mutuk bindoka tonkwa kuramiryi, Yesus biryi ninyi me dongoramwe. 
JHN.3.23	Ura, Yohanes bibabyi ninyi me dongoramwe. Ara, Salim atei dam kuramwe ba, ninyi ilinto er dam yanganmai asi me dongoramwe. Ara, akatei dam kuboka me si Ainon ara yiban me ilinto kuramwe ati, erci ninyi me dongoramwe. 
JHN.3.24	A talak ara Yohanes bira ninyi wenen ai kum dongoamnyi ba, ur tuba kuramwe talak aryi ninyi me dongoramwe. 
JHN.3.25	Ninyi me dongoramwe bok, Yohanes miliramnyi nang kankan aryi ton nang ara Yahudi yala nang tentok ab lulubdanmai. Ara, sunci, “Me ilikdabyi uca, Er Imtamnyi biryi nunsi dobkwamasute,” en deyok ati liliboka lulubdanmai. 
JHN.3.26	Ura, Yohanes miliramnyi nang ara Yohanes dam yanganmai ura, sunci ersi ato ebmai. “Nai du etereransirimnyi, kekerum. Yordan me kouboka otam kuboka kan ab tonkwa kubmarurumci kanci, ‘Anyi bira ato-ato kurutnyi kurur,’ eboka lak kibmoumnyi bibabyi ninyi me dongorur ba, ninyi nirya ara Er dam akwe baroraming asi Erci me dongorur,” ebmai.
JHN.3.27	Ato ebmai bok, Yohanes biryi sunsi ato ebmou, “Er Imtamnyi biryi, ‘Ato-ato kubdum,’ kum ebdeibsute ura, Erbabyi nunbabyi ninyi me kum dongobtibyi. 
JHN.3.28	Niryi sunsi ato eboka lak ebmasise ati sun sirya bingdarur. Nira Er Imtamnyi biryi wibdeibmounyi ninyi lemsina Weik Sienyi si Kristus kum kunun. Erda, nira Er Imtamnyi biryi nisi bokdonoknou uca, Kristus yankwamwe bisik menekoka yananyi kunun ati ebman. 
JHN.3.29	Ner dobkwandanyi bira ner dobkwandinyi. Ba, ner dobkwandinyi er kwit bira ner dobkwandinyi bisi dibniliboka er uram kekerande. Ner dobkwandinyi uram ara kilkil uram asi kekerande ba, er kwit bibabyi kilkil kanya borande. Ato aryi, ukuryok nibabyi langdeiboka kilkil kanya bonun. 
JHN.3.30	Er Imtamnyi biryi teleb tenerur to, Anyi bira tabakoka si weiknyi kubkwandur. Ba, nira tabakoka si mitiknyi kunkwanun.
JHN.3.31	Ati, imtam aryi kuboka yuryaunyi bira iya weik Erebdobnyi kurur. Bok, nira tukwetam nang aryi deibmareinyi kunun ati tukwetamnyi kunun ci, tukwetam nang en uram ato asi lak enun. Ba, imtam aryi yuryaunyi bira ninyi nirya bisibkaboka iya weik Erebdobnyi kurur. 
JHN.3.32	Anyi Erda imtam aryi kuboka yuryaunyi biryi imtam dinyi asing eiboka amol kekebmou dinyi asi lak eteresurur bok, ninyi aryi Er uram ati, ‘Tola uram aca,’ tenen kum dororaming. 
JHN.3.33	Ba, unanyi-unaner aryi Er uram ati, ‘Dib en uram aca,’ tenen dobdobmangnyi nang ara Er Imtamnyi biti, ‘Er uram ara diba ati kunurutnyi kurur,’ eboka lak eraming. 
JHN.3.34	Er Imtamnyi biryi Er Imtamnyi Kanya Roh Kudus langdeiboka karebnou deyok aryi Nira Er Imtamnyi biryi Bokwetebnounyi bira Er Imtamnyi Uram ebmuruboka lak eteresunun. 
JHN.3.35	Er Imtamnyi biryi Er Mi asi boukwe weik kurur cok, Erci utotoa nirya ara Er Mi taruk dam karebmou. 
JHN.3.36	Unanyi-unaner aryi Er Imtamnyi Mi asi dib tenebingnyi ura, iya kam kun dinyi sirya dobdobmangiryi. Ba, unanyi-unaner aryi Er Imtamnyi Mi asi, ‘Ni li,’ teneramingnyi ura, a nang ara kam kun dinyi kum doronkwaming. Erda, Er Imtamnyi biryi wenesin dinyi sun dam tuba kurur ati ebman,” ebmou.
JHN.4.1	Ura, ninyi aryi Yesus biti ato ebmai, “Yohanes me dongoramunyi biryi me dongobmar milin nang ara ilinto kuraming bok, sun Yesus biryi me dongorande milin nang ara bisibkaboka yana yubwa weik kuraming.” Ura, sun Farisi nang aryi ato en uram kekebmai uca, sunci Er Yesus biti, “Nun li,” tenebmai. 
JHN.4.2	Ato ebmai ara, Yesus bira ninyi me kum dongoramwe. Erda, Er miliramnyi nang aryi ninyi me dongoramnyi bok enmai kekebmai. 
JHN.4.3	Ura, Yesus biryi ninyi aryi ebmai uram ati kekebmou ci, Erci Yudea mutuk aryi kuboka Galilea mutuk tubto tamurbanmou.
JHN.4.4	Tamurbanmou bok, Er Imtamnyi biryi, “Samaria bis kuboka baraminyi uca, Galilea mutuk tamurbinkwandim,” eboka lak eterebmou to, Erci Samaria mutuk yibanmou. 
JHN.4.5	Er miliramnyi nang milibmai ba, yibanmai ani, Samaria mutuk atei tentok asi akatei si Sikhar dam binmai. Akatei ara minob uca nun aibwe Yakub ab er mabwe silib ab kuramnyi. Akatei dam kuramwe mutuk ara nun aibwe Yakub taleramwe ani, erci er mi Yusuf bisi karebmou. 
JHN.4.6	Tonda, akatei dam ara kwebde yin me ton nun aibwe Yakub biryi minob lokamwe asi iya kwebde yiramnyi. Ura, Yesus bira mutuk weik banmou aryi mitang ati, a longna me kwen dam bindoka burbinmou. A talak ara, kiting dukduk enmou kubmou ba, Erci, “Dikdik sebkun,” tenen a longna mekwan dam burbinmou. 
JHN.4.7+JHN.4.8	Ura, Yesus miliramnyi nang ara Yesus ab tonkwa kum bukmai. Erda, sunci, “Yina dekdobwayeb,” tenen atei binmai. Ba, Yesus Er yuk bukmou bok, Samaria ner tentok, “Me kwerorbinkwan,” tenen anabdobmou ci, yandoka me kwenmou asi Er Yesus biryi a ner asi ato ebmou, “Ni me ton kwebkarebnurum,” eboka molobmou. 
JHN.4.9	Uca, a Samaria ner aryi Er Yesus bisi, “Naie,” tenen, “Unato ati, ‘Me ton karebnurum,’ eboka molobmanirim do?” eboka asibdenmou. “Kanda Yahudinyi biryi unato ati ni Samaria ner asi ‘Me ton kwebkarebnurum,’ eboka molobmanirim do?” ebmou. Ato ebmou ara sun Yahudi yala nang aryi sun Samaria nang ati, “Nun li,” teneramiryi, tonkwa ururdana ton kum kuramnyi. 
JHN.4.10	Ebmou uca, Er Yesus biryi ersi ato ebmou. “Kanci Er Imtamnyi biryi karebkwansir dinyi biktum uca, kanci Nisi, ‘Iya kam kurdeirin me ton karebnurum,’ eboka molobmanutum. Ato eboka molobmanutum uca, Niryi kansi iya teleb me karebmakitinyi.”
JHN.4.11	Ebmou uca, a ner aryi Yesus bisi ato eboka asibdenmou. “Nai, Kanda me kwen moyok ton kum bobmarim ati, Kanci una kuboka me ton karebnutum do? A longna me kwen dam kum uca um weik tukwe umbura me doukiryi anarur ati, Kanci a me asi una kuboka kweboka karebnutum do? 
JHN.4.12	Nun aibwe Yakub bira a longna me kwen dam lokamwe uca, me kwemnamwe ura, erbabyi me yiramwe. Tonda, er mabwe silib ab er kalingnamwe domba mer yana yubwa ababyi me yiramnyi. Nun aibwe Yakub bira sienyi kuramwe bok, Kanda ersi bisibkaboka Iya Erebdobnyi kurandim do?”
JHN.4.13	Ebmou bok, Er Yesus biryi ersi ato ebmou. “A longna me kwen dam me asi yiramingnyi nang ara tiya akwa boubmaci ani, aminda tubto me atabkwande 
JHN.4.14	Bok, Niryi karesunun me iya teleb me asi yibmunyi nang ara sun me atan tubto kum kubkwande. A me ara iya teleb me asi sun kanya dam iya kusurur. Niryi sun kanya dam karebsinyi me ara me urambok aryi langdeiboka iya anarande me ato kubkwansir. Me urambok aryi iya anaransici uca, a me ara iya kam kun dinyi boyangankwansurur,” ebmou.
JHN.4.15	Ebmou uca, a ner aryi Yesus bisi ato eboka molobmou. “Nai, ni atana kum kunkwanir ba, tuba kum kweryangankwan ati, Kan ebmarim me ara nibabyi karebnurum,” eboka molobmou. 
JHN.4.16	Ato eboka molobmou ba, Yesus biryi a ner asi, “Bindoka, kan akenyi namyangarum,” ebmou. 
JHN.4.17	Ato ebmou bok, erci ato ebmou. “Ni ninyi kum dobse,” ebmou. Uca, Yesus biryi a ner asi ato ebmou. “Kanci diboka, ‘Ninyi kum dobse,’ ebmarim. 
JHN.4.18	Kansi doankei nang ara ninyi amubaryi aryi kansi doankei bok, kanci a nang yuk-yuk ab tonkwa tuba kum kurandum. Ura, ukuryok kan ab tonkwa kurandurumnyi bira kan akenyi kobdoba kum kururum. Ati, kanci, ‘Ni ninyi kum dobse,’ ebmarim ara diboka ebmarim,” ebmou.
JHN.4.19	Ura, a ner aryi Yesus bisi ato ebmou. “Nai, Kanci ni kuranto bikmanirim ati, Kanda Er Imtamnyi Uram ebdeibmaca bobananyi kurum ati asing eibmakin. 
JHN.4.20	Ati, niryi Kansi asirdena ton asibdenkwinkin. Nunda Samaria nang nun aibweyabwe minob kuramnyi nang ara, ‘A mutuk kon dam yandoka Er Imtamnyi si weik eboka molobdarur,’ eboka arungnamnyi. Ba, sunda Yahudi yala nang ara, ‘Yerusalem atei dam yandoka Er Imtamnyi si weik eboka molobdarur,’ eboka arungnandum. Ati, nunci dantam bindoka Er Imtamnyi si weik eboka molobkwanub do?” eboka asibdenmou. 
JHN.4.21	Ato ebmou uca, Er Yesus biryi ersi ato ebmou. “Nisi diboka dib tenebnurum. Sunci Er Imtamnyi bisi molobkwandum ara a mutuk kon yandoka Er Imtamnyi si weik ebtibyi do, Yerusalem atei bindoka Er Imtamnyi si weik ebtibyi do?” tenen dinyi ara bikdob tenen dinyi kum kubkwande. Sun dib tenen nang ara dantam-dantam kuramingiryok, Er Imtamnyi si weik ur ebkwaming ati ebman. Ara, a mutuk kon dam kum kuramingiryok, Yerusalem atei ababyi kum kuramingiryok, erda yuk mutuk kuramingiryi, sunci Er Imtamnyi si weik eboka molobkwandum. A kunubkwande talak ara dam kubmar ati ebman. 
JHN.4.22	Sun Samaria nang ababyi Er Imtamnyi si weik erandum bok, sunci nun Nai bisi bita kum bingnandum. Bok, nun Yahudi yala nang ara Er Imtamnyi bisi bingnub ci, Er si weik ebde banub. Nun Yahudi yala nang kankan asi Er Imtamnyi biryi ninyi lebkwansir dinyi minob lak kibkwansir. 
JHN.4.23	Ani, ukuryok tum berekwamar. A talak ara sirya berekmar ati ebman. A kubde baramib talak ara sun Er Imtamnyi bisi moloramingnyi nang aryi diboka molobkwaming. A nang ara Er Imtamnyi Kanya Roh Kudus aryi eteresurur to dib en uram tenen bingnamingiryi, nun Nai bisi diboka molobkwaming. Sun ato kun nang asi Er Imtamnyi biryi kilkil kanya boboka ingkiringdur. 
JHN.4.24	Nun Nai Imtamnyi bira Imtam Kurutnyi kurur. Ati, sun moloboka Ersi si weik eramingnyi nang ara Roh Kudus eteresurur to bikoka Ersi si weik ebkwanung. Tonda, sunci sun kanya asi Er Imtamnyi bisi diboka karebdandoka nun Nai si weik ebkwanung,” ebmou. 
JHN.4.25	Ebmou ura, a ner aryi Yesus bisi ato ebmou. “Er Imtamnyi biryi bokwetebsici uca, Ninyi Lemsina Sienyi si Kristus nun dam yankwansir ara ni bingnun. Anyi bira nunsi dib en uram nirya asi liliboka eterebkwansir,” ebmou. 
JHN.4.26	Ato ebmou uca, Yesus biryi a ner asi ato ebmou. “Ni kan ab uram sisikmanimnyi bira kan ebmarimnyi Ni a kunum kunun,” ebmou.
JHN.4.27	Yesus ab Samaria ner ab uram tuba sisingmarei bok, Yesus Er miliramnyi nang aryi yina sirya dengbinmai ura, tamuryanmai. Ura, sunci diramnyi uca, Samaria ner tentok ab uram sisingmarei ura, “Naie, unato ati Samaria ner ab uram sisingmaring do?” tenebmai cok, sunci uram doboka a ner asi, “Una tenebmarim ci, sisingmarurum do?” eboka kum asibdenmai. Tonda, sunci Yesus bisi, “Nai, Kan unato ati a ner ab uram sisingmarurum do?” ena ababyi kum asibdenmai.
JHN.4.28	Ura, a ner aryi er me kwen moyok deibloboka er atei wengbinmou ura, erci er atei nang asi ato ebmou. 
JHN.4.29	“Sun ton dirderyandarur. Me kwen dam ara ni minob kuranse dinyi nirya bingnaniranyi ab ebdanmanim. Erci ni kuranse to nirya lak kibmaniranyi yandoka bukmar. Ati, Anyi bira ninyi lemsina Weik Sienyi si Kristus kurur darib?” ebmou. 
JHN.4.30	Ato eboka lak ebmou uca, akatei nang nirya anaboka Yesus bukmou dam yanmai.
JHN.4.31	Yanmai bok, a talak ara Er Yesus miliramnyi nang aryi Ersi ato ebmai. “Nai ninyi Eteresurumnyi, Kanda yina ton yibminyi ura, a nang ab uram sisikdarur,” ebmai. 
JHN.4.32	Ato ebmai bok, Yesus biryi sunsi ato ebmou. “Niryi yibde banun yina ara sun kum bingnindarur,” ebmou. 
JHN.4.33	Uca, Er miliramnyi nang kanya ara kankana kubmou ara, sunci sun mamun asi ato eboka asibdanmai. “Akatei nang aryi ninyi ton da yandoka Ersi yina karebmang ba, sirya yibmar darib?” ebdanmai.
JHN.4.34	Ato eboka asibdanmai bok, Er Yesus biryi sunsi ato ebmou. “Ni yibde banun yina ara tukwetam nang aryi yina dinyi kuma. Erda, Ni yibde banun yina ara Er Imtamnyi Uram kunubde banun dinyi a kunum. Ni bokwetebnounyi takubdeibnou wa asi kunubde banun ara Ni yibde banun yina ato kunurur. 
JHN.4.35	Sun tukwetam nang wa iramingnyi nang ara ato erdaraming. ‘Wala dumbaryi mabmabyi ura, kwaning yongobkwayeb,’ eraming. Bok, Niryi sunsi ato ebkwinsin. Kwaning yongon tum dam kubmar. Ati, sunci diboka tenebmun ci, wa in dam asing dibkankanikdendarur. Kwaning wa ara nong sirya mabkwamar ati, kwaning yongon tum sirya dam yanmar. Ara, ninyi ilinto aryi dib kum teneramingiryok, aminda aryi dib tenebkwaming ati ato ebman. 
JHN.4.36	Kwaning yongon nang ara kwaning sirya yongobkalibmang ati, kwaning yongon dengna dinyi yuma dinyi sirya dobdobmang. Ara, tukwetam kwaning kum yongoraming. Erda, Er Imtamnyi urasintam aryi du moun nang ara iya kam kun dinyi dobdobkwaming nang asi bulurdeiriraming. Ba, kwaning kouna nang babyi kwaning yongon nang babyi neik tum antaniboka kilkil kanya boraming. 
JHN.4.37	Ura, sun tukwetam nang ara ato erandum. ‘Tonyi biryi kwaning yala kourande. Ba, kwaning nong mabci ura, yuknyi biryi kwaning yongorande,’ erandum. A erandum uram ara diboka erandum. 
JHN.4.38	Yuk nang ara minob yandoka wa il weik kuramiryok, kwaning yala kouamnyi ani, kwaning kum yongoramnyi. Bok, sun Ni miliranurum nang aryi kwaning yala sunci minob kum kouandau bok, kwaning nong mabci asi yongobkwandum. Ati, sunci kwaning yala kouna ati wa il weik kum kurandau bok, sunci kwaning yongoboka kibdobkwandum,” ebmou.
JHN.4.39	Ura, a Samaria ner aryi Er Yesus biti, “Anyi biryi ni malyi kuranse dinyi nirya asi bikoka lak ebmanir,” eboka lak ebmou deyok aryi, Samaria nang aryi ninyi ilinto Er Yesus bisi dib tenebmai. 
JHN.4.40	Ati, Samaria nang aryi Er Yesus dam yanmai ura, Er Yesus bisi ato eboka molobmai. “Nai, Kanda nun ab tonkwa kubkwayeb,” ebmai. Ba, Yesus ab Er miliramnyi nang ab sun Samaria nang ab tonkwa lukunda bitinyi mabmai ani, uki winiryi tum berekmou ura, anabdobmai. 
JHN.4.41	Ura, Er Yesus biryi sunsi dib en uram eterebmou deyok aryi, ninyi ilinto aryi Ersi dib tenebmai.
JHN.4.42	Ura, sun akatei nang aryi a Samaria ner asi ato ebmai. “Kanci nunsi Anyi biti, ‘Lemsina Sienyi,’ eboka lak ebmasirim aryok diboka ebmasirim tenen dib kum tenebmab. Erda, Erci eterebmasou uram asi nun amol kobdoba aryi kekebmab deyok aryi nunci dib tenebmab. ‘Anyi bira diboka im dangna tukwe dangna kuramingnyi nang ati Lemsina Sienyi kurur,’ tenebmab,” ebmai.
JHN.4.43	Uki bitinyi mabmai ani, uki winiryi tum berekmou ura, Er Yesus ab Er miliramnyi nang ab Samaria mutuk aryi anaboka Galilea mutuk binmai. 
JHN.4.44	Bisik baramiryok, Er Yesus biryi Er miliramnyi nang asi ato eboka lak eterebmou. “Nun mining mutuk Galilea mutuk binkub bok, nun mining mutuk nang aryi Nisi dib kum tenebkwanunung. Sun mining atei nang ara sun kankan aryi kuboka Er Imtamnyi Uram ebdeibmaci to lak etereramnyi nang asi aryi, ‘Nun nai,’ tenena kum kuraming ati ato ebmasin,” ebmou. 
JHN.4.45	Ura, Yesus ab Er miliramnyi nang ab Galilea mutuk binmai ura, sun Galilea nang aryi Yesus bisi, “Nun Nai,” eboka kibdobmai cok, Ersi dib kum tenebmai. Ara, weik kwalina si Paskah kwalinmai ci, sunbabyi Yerusalem atei binmai uca, sunci Yesus biryi kiknibmou ilil tenen dinyi yuk-yuk asing eibmai. A deyok aryi, sunci Yesus biti, “Nun Nai,” eboka kibmai.
JHN.4.46	Ura, Yesus bira Galilea mutuk kuramuryok, atei si Kana tamurbinmou. Yerusalem atei bana kum ura, Erci Kana atei asi ilil tenen dinyi yuma kobdob dinyi kiknibmou ci, me sirik asi danguboka anggur du yung me kibdeibmou atei tamurbinmou. Yesus bira Kana atei wengbana kum kuabwe bok, yuk atei si Kapernaum ara weik sienyi wa irmiliramunyi tentok kuramwe asi er mi ara yun weik yiramwe. 
JHN.4.47	Ura, anyi biryi kekenmou uca, “Yesus bira Galilea mutuk dam sirya tamuryanmar,” en uram kekebmou ura, erci anaboka Yesus dam binmou. Yesus dam binmou ura, erci Ersi ato eboka molobmou. “Nai, ni mi u yirur ba, ai mabmar ara dibmanto kunmar ati, Kanci yandoka ersi kwetebdeibdum,” eboka molobmou.
JHN.4.48	Molobmou uca, Er Yesus biryi ersi ato ebmou. “Niryi ilil tenen dinyi kunubde banun asi asing eibmun cok, Nisi dib tenebkwanurum. Bok, ilil tenen dinyi kum kiknibtinyi ura, sunci Nisi dib kum tenebkwanindate,” ebmou.
JHN.4.49	Ato ebmou bok, er weik sienyi wa ermilinanyi biryi Yesus bisi ato ebmou. “Nai, minola diryarum. Minola kum kweteryaminyi ura, ni mi dibcei,” ebmou. 
JHN.4.50	Uca, Yesus biryi ersi ato ebmou. “Ni kwit, ur birum. Kan mi ara kum dibkwamar, Niryi sirya kwetebman,” ebmou. Ura, er weik sienyi wa irmiliramunyi biryi ilil tenen dinyi asing eina kum cok, Er Yesus biryi ebmou to dib tenebmou ci, er atei tamurbanmou. 
JHN.4.51	Mabmou ani, berekmou ura, er atei tamurbanmou bok, bisik noutam aryi er arungna nang ara er atei aryi anaboka yanganmai ba, ebdanmai. Bisik noutam ebdanmai ura, sunci sun nai weik sienyi wa irmilinanyi bisi ato ebmai. “Kan mi ara uk aruma talerur ara sirya lobdobmar,” ebmai. 
JHN.4.52	Ura, sun nai biryi sunsi, “Una talak aryi nakibdobmar do?” eboka asibdenmou. Uca, sunci ersi, “Ambutum kiting yakna tentok aryi uk aruma lobdobmo,” ebmai.
JHN.4.53	Ato ebmai asi, sun nai biryi kekebmou ura, “Ei, ambutum kiting yakna tentok aryi Er Yesus biryi nisi, ‘Kan mi ara kum dibkwamar,’ ebmo,” tenen bikmou. Ura, erci, “Yesus biryi ni mi asi sirya kwetebmo,” tenen bikmou. Uca, er weik sienyi wa irmilinanyi ab er mabwe silib ab ara Er Yesus bisi dib tenebmai.
JHN.4.54	Er Yesus biryi Yerusalem atei aryi Galilea mutuk yanganmou ci a mi asi kwetebmou ara ilil tenen dinyi bitinyi dinyi kiknibmou. Ara, Galilea mutuk aryi kuboka ilil tenen dinyi kiknibmou ci, a ilil tenen dinyi bitinyi dinyi kiknibmou.
JHN.5.1	Kunmai ani, sun Yahudi yala nang kwaliramnyi weik kwalina berekwamwe ati, Yahudi yala nang ilinto aryi, “Weik kwalina kwalibkwayeb,” tenen Yerusalem atei binmai. Banmai ura, Er Yesus bibabyi Galilea mutuk aryi anaboka Yerusalem atei tubto binmou. 
JHN.5.2	Ura, Yerusalem atei dam ara ninyi kweten mekwan ton a kuramwe. A mekwan si ara Ibrani uram deib aryi ena ara, “Betesda,” eboka si doramnyi. A ninyi kweten mekwan ara Yerusalem atei weik lika bublan bisik si, “Domba Boyiban Bublan Bisik,” dam kuramwe. A mekwan si Betesda dam ara weik serambi ai amubaryi doboka aknabdongoamnyi. 
JHN.5.3	A serambi amubaryi ai umbura ara sun nong malyi kun nang ilinto maramnyi. Asing kun nang ab, yan denen nang ab, sun nong malyi kun nang yuk nang ababyi a mekwan dam maramnyi. A nang nirya ara, “Ninyi kweten mekwan me lontik-lontik eci talak asi wengdoryuryibyi ba, Er Imtamnyi biryi nisi kwetebkwanir,” tenen dibde maramnyi. 
JHN.5.4	Uki tentok-tentok tum ara Er Imtamnyi biryi bokwetebmou uca, Er Uram eryuryangananyi ton lukdandoka yuryanmou. Yuryanmou ura, erci a mekwan me asi talbalibmou uca, lontik-lontik ebmou. Lontik-lontik ebmou uca, a mekwan me ara ninyi kweten me kibmou. Ura, lontik-lontik ena asing eibmai ba, sun nong malyi kun nang ara, “Kwetebdeibnute,” tenen ukurlona kum uca a mekwan me wekmai. A mekwan me wekmai nang nirya asi kum kweterdeiriramwe. Erda, yuma kobdob me wekmarinyi bisi Er Imtamnyi biryi lontik-lontik ena biriman aryi kweteramwe. 
JHN.5.5	Ura, a nong malyi kun nang kankan ara ninyi tentok yan nirya deneamunyi maramwe. Er yan deneamwe talak ara kwalina tiga puluh delapan kwaliamnyi.
JHN.5.6	Ura, Yesus biryi anyi bisi asing eibmou ura, “Kwalina tiga puluh delapan baryi ato kuramwe,” bikmou deyok aryi, Erci yan deneamunyi bisi ato eboka asibdenmou. “Kanci, ‘Ni yan mikib yanute,’ tenerum do?” eboka asibdenmou. 
JHN.5.7	Uca, a yan deneamunyi biryi Ersi ato ebmou. “Yo Nai, mekwan me lontik-lontik eci ura, yuk nang aryi nisi taruk taleboka ton kum bobaraning aryi, ni yuk wengdorbinman kum kunurur. Tonda, ni yuk aryi ukurdenmanyi ababyi, yuk nang asi menekoka sunsi minob wengdorbingnyi ba, sunda kweterur. Bok nira banmanyi talak uca, kwetebman talak bisibci ura, ukurlonun,” ebmou. 
JHN.5.8	Ato ebmou ba, Er Yesus biryi ersi ato ebmou. “Kan tikokdum. Tikokminyi ura, kan marandim amsuna doboka ur yibarorum,” ebmou. 
JHN.5.9	Er Yesus biryi ato ebmou ba, a yan deneamunyi bira mikib yanmou ura, er yuk tikokmou. Tikokmou ura, erci er amsuna bobdobmou ci, yibanmou.
JHN.5.9	Ato kubmou tum ara sun Yahudi yala nang aryi taruk louboka wa ina kum uki tum kubmou bok, Er Yesus biryi yan deneamunyi bisi kwetebmou. 
JHN.5.10	A deyok aryi, sun Yahudi yala nang aryi a kwetebmounyi bisi ato ebmai. “Arub ara taruk louboka wa ina kum uki tum kubmar ati, kan man amsuna taleboka bona mem se. Musa biryi mem en uram yan yanibmarim se,” ebmai. 
JHN.5.11	Ato ebmai bok, a kwetebmounyi biryi sunsi ato ebmou. “Ni kwetebdeibmaniranyi biryi, ‘Tikokminyi ura, kan marum amsuna bobdobminyi ura, ur bindobdum,’ ebmanir ati, niryi ni maran amsuna taleboka bobde yanganman,” ebmou. 
JHN.5.12	Ebmou asi, sunci ersi ato eboka asibdenmai. “Unanyi biryi, ‘Kan amsuna boboka ur bindobdum,’ eboka arukmakir do?” eboka asibdenmai. 
JHN.5.13	Uca, a kwetebmounyi biryi sunsi ato ebmou, “Ni kwetebdeibmaniranyi bira Er si ara unanyi ni kum bikman,” ebmou. Ara, Yesus biryi ersi kwetebdeibmou ura, Erci Erdamnyi lak kum kibdanmou. Erda, ninyi yubwa-yubwa yibanmai bok, Erci anaboka a nang kankan yibanmou.
JHN.5.14	Ura, a kwetebmounyi bira Bait Allah ai ara Er Imtamnyi dama deirin ai dam wengbin asi Er Yesus biryi ab ebdanmarei. Ura, Yesus biryi ersi ato ebmou. “Kan yan ara mikib yanmakir ba, kan yibana ara mikib kuboka yibarandim. Ati, kanci malyi dinyi taklobdum. Kan malyi dinyi kum taklobminyi ura, iya wenen dinyi dobdobminyei. Yan denen dinyi ara mambul kurdeirin dinyi kurande bok, sun malyi kun nang wenen dinyi ara bisibkaboka iya mambul weik kurdeirin dinyi kurur ati ebmakin,” ebmou. 
JHN.5.15	Ura, a kwetebmounyi biryi, “Ni kwetebdeibmaniranyi bira Yesus biryi kwetebmanir,” tenen bikdobmou ba, erci sun Yahudi yala nang dam bindoka, “Ni kwetebdeibmaniranyi bira Yesus a kunum,” eboka lak ebmou.
JHN.5.16	Ura, sun Yahudi yala nang taruk louboka wa in kum uki tum kubmou bok, Yesus biryi yan deneamunyi bisi kwetebmou ati, sun Yahudi yala nang aryi yu kanya boboka, “Yesus bisi domkirikoka obtibyi,” tenen marmun yinmai. 
JHN.5.17	Uca, Yesus biryi sunsi ato ebmou, “Ni Nai Imtamnyi bira uki-uki berengdura nirya ara wa ibde barur ani, arub uki si Sabat tum ababyi wa inmar. Ati, uki si Sabat tum kubmar ababyi Nibabyi tanglona kum uca Erci takubdeibnou wa asi kunubde binkwanun,” ebmou. 
JHN.5.18	Er Yesus biryi Er Imtamnyi biti, “Ni Nai nong,” ebmou deyok aryi, sun Yahudi yala nang yu weik kubtabakoka Erti, “Obkwayeb,” tenen kuramnyi. Ati, sunci, “Nun Yahudi yala nang wa ina kum uki tum kubmar ba, ninyi kwetebmar ati Musa Uram yan yanibmar,” tenebmai. Tonda, Yesus biryi Er Imtamnyi biti, “Ni Nai nong,” ebmou ati, sunci, “Erci Erdamnyi erebdeibdandoka Er Imtamnyi bitonyi kibdanmar se!” tenebmai.
JHN.5.19	Ato kunmai bok, Er Yesus biryi sunsi ato ebmou. “Niryi sunsi dib en uram ebkwinsin ati diboka kekendarur. Nira Er Imtamnyi Mi kunun aryi Ni yuk tenen dinyi aryi wa kunuboka kum ibde banun. Erda, Ni Nai Imtamnyi biryi kunubde barur to asing eirinun aryi, Ni Nai irur dinyi akwe kunubde banun. Ara, Ni Nai Imtamnyi biryi kunubde baranci to, Nira Er Mi ababyi neik dinyi akwe kunubde banun ati ato ebman. 
JHN.5.20	Er Nai Imtamnyi bira Er Mi nong asi boukwe weik kurur ati, Erci Er Mi asi Er kunubde barur dinyi nirya lak kimdur. Niryi yan deneamunyi bisi kwetebdeibman ara ilil tenen dinyi kubman bok, mitik dinyi asi kiknibman. Ni Nai Imtamnyi biryi bisibkaboka iya weik ilil tenen dinyi lak kibnici ura, Niryi iya weik tenen dinyi kiknibde binkwan. Ba, sunci asing eiboka, ‘Naie,’ tenebkwandum. 
JHN.5.21	Ni Nai Imtamnyi biryi sun din nang asi kam burdeirirur to, Nira Er Mi ababyi kam kun dinyi karebde banun. Ara, Ni Nai Niryi teleb tenebnici ninyi ton nang asi kam kun dinyi karebde banun. 
JHN.5.22	Tonda, Ni Nai Imtamnyi biryi ninyi malyi deyok kum lilisurur. Erda, Erci Ni Er Mi asi, ‘Ninyi malyi kun dinyi Kanci lilibdum,’ eboka takubdeibnou. 
JHN.5.23	Ara, ‘Ninyi nirya aryi Ni Imtamnyi si weik ererdeiriraming to, Ni Mi si ababyi weik erebdeibting,’ tenen Erci Nisi, ‘Ninyi malyi kun dinyi ara Kanci lilibdum,’ eboka takubdeibnou. Sun Er Imtamnyi Mi asi si weik ererdeirina kum kuramingnyi nang ara Er Nai Imtamnyi biryi Er Mi Bokwetebmounyi si ababyi ererdeirina kum kukuramingiryi, ati ebman.
JHN.5.24	Niryi sunsi dib en uram ton ebkwinsin ati diboka kekebdarur. Unanyi-unaner aryi Ni uram kekeramingiryi, Ni Nai Ni bokwetebnounyi bisi dib teneramingnyi ura, a nang ara iya kam kun dinyi sirya dobdonung. A nang ara iya weik wenen dinyi kum dobdobkwaming. Erda, din nang ato kuamnyi asi kam bukeibmou nang ato kunung. 
JHN.5.25	Niryi sunsi dib en uram ton ebkwinsin ati diboka kekendarur. Er Imtamnyi Mi bira uram weik dobkwande uki tum dam kubmar. Ati, Erci sun dib tenen kum nang ara din nang ato kuraming nang asi, ‘Kam bukokdarur,’ ebci uca, a nang ara kam kun dinyi dobdobkwaming. A uki tum ara sirya yanmar ati ebman. 
JHN.5.26	Er Nai Imtamnyi yuk aryi iya kam kun dinyi deyoknyi kurur to, Erci Nira Er Mi ababyi karebnou uca, Nibabyi neiktoto iya kam kun dinyi deyoknyi kunun. A deyok aryi Ni kam kun dinyi karenunyi kunun ati ebman. 
JHN.5.27	Ura, Ni Er Imtamnyi Mi ara Ninyi Dasinyi kunun ati, Ni Nai Imtamnyi biryi Ni Er Mi asi, ‘Im dangna tukwe dangna nang sun malyi kun dinyi lilibdum,’ eboka mikib karebnou.
JHN.5.28	Ati, Ni kam kun dinyi karena ati mikibnyi kunun ati, sunci, ‘Naie,’ tenebmunyei. Ni Er Imtamnyi Mi biryi uram weik dobkwan uki tum ara dam kubmar. Uram weik dobnyi uca, sun din nang ara kam bukoka abingiryi, sun tukwe dongon dam aryi anabkaboka yibinkwaming. 
JHN.5.29	Ba, tukwe dongon dam aryi kuboka anabkaboka yibingnyi ura, sun teleb dinyi kuraming ani, diamingnyi nang ara iya kam kun dinyi dobdobkwaming. Bok, sun malyi dinyi kuramnyi ani, diamingnyi nang ara iya wenen dinyi dobdobkwaming. 
JHN.5.30	Nira Ni yuk aryi ato dinyi kunubde kum banun. Erda, Er Imtamnyi mikib biriman aryi Niryi ato dinyi kunubde banun. Ni Nai Imtamnyi biryi Nisi eterebde banurur to, Niryi malyi kun dinyi lilibde banun. Malyi dinyi lilibde banun ara Niryi ninyi aryi kuramingnyi to diboka bingnun ci, lilibde banun. Ati, niryi, ‘Ni kanya teleb tenebnyi tok kunubde banun,’ kum tenenun. Erda, ‘Ni Nai Imtamnyi bokwetebnounyi kanya teleb kubdeibkwan,’ tenen Niryi Erci takubdeibnou wa asi kunubde banun,” ebmou.
JHN.5.31	Ebmou cok, Er Yesus biryi sun Yahudi yala nang asi ton ato ebmou. “Niryi Nidamnyi ati, ‘Nira Er Imtamnyi Mi kunun,’ eboka lak ebdanman bok, yuk nang aryi, ‘Dib ebmar,’ kum ebnitingnyi ura, Ni lak ebdanmatingyi uram ara dib kum dinyi kubte. 
JHN.5.32	Niryi, ‘Nira Er Imtamnyi Mi kunun,’ eboka lak erdanun bok, yuk nang ababyi ato eraning. Ni Nai Imtamnyi bibabyi Niti, ‘Ni Mi nong,’ eboka lak ebmanou ati ebman. ‘Er lak en uram ara dib en uram kurur,’ tenen Ni bingnun.
JHN.5.33	Tonda, sunda Yahudi yala nang sunci ninyi ton wiboka bokdonokmandau ba, sunci Yohanes ninyi me dongoramunyi dam bindoka asibdenmai. Asibdenmai uca, Yohanes biryi Niti dib en uram eboka lak eranou ati ebman. 
JHN.5.34	Yohanes bira tukwetamnyi biryi Ni deyok ati lak eramwe dinyi asi Niryi erci laken uram dem deici aryi, ‘Nira Er Imtamnyi Mi kunun,’ kum tenerdanun. Erda, Niryi sunti, ‘Lemsina dinyi dobdobkwaming,’ tenen Yohanes biryi Niti lak ebmanou to tamuboka ebmasin. 
JHN.5.35	Yohanes me dongoramunyi bira dib en uram ati lak etereramwe ati, erda uk ubna ato kuramwe. Uk ubna ato kuramwe asi sunci er berengna dinyi asi asing eiboka kilkil kanya borandau cok, er eramwe uram ara tiya atikwe dobdobmandau.
JHN.5.36	Yohanes biryi Niti, ‘Anyi bira Er Imtamnyi biryi Bokwetebmounyi,’ eboka lak eranou bok, erda tukwetamnyi kurande deyok aryi erci lak enina uram ara mikib kum kurur. Bok, Niti lak enin uram yuk uram ara bisibkaboka iya mikib uram kurur. Niryi kunubde banun wa asi asing eibmarum ci, sunci Niti, ‘Anyi bira Er Imtamnyi biryi Bokwetebmounyi kurur,’ tenen bikwanurum. A wa ina ati Ni Nai Imtamnyi biryi, ‘Tanglona kum uca kunubdum,’ eboka takubdeibnou ati, Niryi a wa nirya asi kunubde banun. 
JHN.5.37	Tonda, Ni Nai Imtamnyi Nisi bokwetebnounyi bibabyi Niti, ‘Anyi bira Ni Mi kurur,’ eboka lak ebmanou bok, sunci Ni Nai uram diboka kum kekebmandau, tonda Er kurur to milil ababyi asing kum eirindarur. 
JHN.5.38	Tonda, sunci Nira Erci bokwetebnounyi uram asi dib kum teneranurum deyok aryi Er Imtamnyi Uram ara sun kanya dam iya kum kusurur. 
JHN.5.39	Sunci, ‘Iya kam kun dinyi dobdobtibyi,’ tenen Er Imtamnyi Uram nirya asi teneiboka lilirandum. Bok, Er Imtamnyi Uram nirya aryi Niti, ‘Anyi bira Er Imtamnyi Mi kurur,’ eboka eteresurur bok, sunci Nisi dib kum teneranurum. 
JHN.5.40	Ati, sunci Ni dam kum yangaranurum ati, iya kam kun dinyi kum dobdobkwandum.
JHN.5.41	Sunda tukwetam nang aryi Niti, ‘Anyi bira Er Imtamnyi Mi kurur,’ ebnindate ara diboka ebnindate bok, Niryi sun kisal dangnina uram kum dobdobtinyi. 
JHN.5.42	Niryi sun kanya yuk-yuk asi diboka bingsunun. Ni Nai Imtamnyi bisi boukwe kimna ara sun kanya dam ton kum kusurur ara Ni bingsunun. 
JHN.5.43	Niryi, ‘Ni Nai Imtamnyi biryi Nisi bokwetebnou,’ eboka lak ebmasin bok, sunci Nisi dib kum teneranurum. Bok, yuknyi biryi er mining si deici aryi yandoka, ‘Nira Er Imtamnyi biryi bokdonoknounyi kunun,’ ebsute ura, sunci anyi uram asi dib tenebkwamandate. 
JHN.5.44	Sun Yahudi yala nang se, tukwetam nang aryi kisal dangsina dinyi asi dororandum ura, sunci Er Imtamnyi tentoknyi Iya Erebdobnyi biryi kisal dangsina dinyi kum dororandum. Ati, sunci una kuboka Ni Er Imtamnyi Mi bisi dib tenebnindate do? 
JHN.5.45	Sunda Er Imtamnyi urasintam aryi tatab-tatab ebmanto nang diboka kurandum bok, Niryi sunsi tatab-tatab ena kum kubkwansin. Erda, sun aibwe Musa biryi sunsi tatab-tatab ebkwansir. Ara, sunci, ‘Musa Uram kunubtibyi uca, Er Imtamnyi biryi nunsi lebkwansir,’ tenen dibde burandum bok, Musa biryi sunsi tatab-tatab ebkwansir ati ebman. 
JHN.5.46	Sunci Musa Uram diboka dib kum tenerandum ati ebman. Musa bira Ni deyok ati minob bikoka lak etereramwe bok, sunci Musa Uram diboka dib kum tenerandum ati ato ebman. Ati, sunci Musa Uram diboka dib kum tenerandum deyok aryi, sunci Nibabyi diboka dib kum teneranurum. 
JHN.5.47	Bok, sunci sun aibwe Musa Uram diboka dib kum tenerandum ati, sunci Ni uram ababyi dib tenebkwanindate do? Ato tenen kum.” Ato eboka Er Yesus biryi ebmou.
JHN.6.1	Kunmai ani, Er Yesus ab Er miliramnyi nang ab anabkaboka co ngun-ngun dub aryi Galilea mekwan deici banmai ani, me kouboka otam katum dam dam kum mutuk asi binmai. Galilea mekwan ara yuk si sinung ara Tiberias mekwan enung. 
JHN.6.2	Binmai ura, yuk nang ilinto ababyi Yesus bisi milibmai. Ara, Yesus biryi ilil tenen dinyi kikniboka yun taleramwe nang asi kweteramwe ba, asing eibmai deyok aryi sunci Yesus bisi milibmai. 
JHN.6.3	Ura, Yesus ab Er miliramnyi nang ab mutuk kon welebindoka tonkwa bukmai. 
JHN.6.4	A talak ara sun Yahudi yala nang kwaliramnyi kwalina si Paskah dam kubmou. Ara, “Nun aibweyabwe Mesir mutuk kuramnyi asi Er Imtamnyi biryi lebdeiboka taruk taleboka boyangaramwe,” tenen kanya teneiboka kwaliramnyi kwalina dam kubmou.
JHN.6.5	Ura, Yesus biryi asing dinmou uca, ninyi ilinto aryi Er dam weleyanganmai asi asing eibmou. Ura, Erci Filipus bisi ato ebmou. “Ninyi ilinto weleyanganmang ara yina kikiman yibkwamang ati nunci una kubkwayeb do? Atei dam kum ton kum donung ati, nunci dantam bindoka roti dekwayeb do?” eboka asibdenmou. 
JHN.6.6	Erci ato eboka asibdenmou ara “Filipus biryi Nisi dib tenebmanir do?” tenen ati asibdenmou. Er Yesus biryi, “Ilil tenen dinyi kikniboka roti yibkarebnyi uca, a nang nirya yina kikiman yibkwamang,” tenena ara Er sirya bikdanmou cok, Erci teneboka ato eboka asibdenmou.
JHN.6.7	Asibdenmou uca, Filipus biryi ato ebmou. “A mitikanun kubmar keil uang bitinyok aryi yina dekoka a nang yubwa asi yibkarebtibyi ba, yibkwamang ara kikiman kum kubkwamar. Nunci co bok ilinto bobtibiryi, roti ilinto dekoka a nang yubwa nirya asi roti mitik-mitik teleboka-teleboka karebtibyi ababyi, karebmatibyi bok, yibting ababyi kikiman kum yibting,” ebmou.
JHN.6.8+JHN.6.9	Uca, Er Yesus miliramnyi nang kankan aryi yuknyi tentok si Andreas biryi ato ebmou. “A tikmar mi ara roti tokol amubaryi ab mekinaiya bitinyi ab kuboka bobmar. Bok, a mitikto roti tokol ab mitikto mekinaiya ab bobmar dinyi akiryok, nunci una kuboka a bulubmang nang nirya asi kikiman yibkarebtibyi do?” Ara, Simon Petrus er weit si Andreas biryi ato ebmou.
JHN.6.10	Ebmou ba, Yesus biryi ato ebmou. “Sunci sun buluryanmang nang asi, ‘Bukdarur,’ ebdarur,” ebmou. A kubmai dam ara maning ilinto kubmou dam asi sun buluryanganmai nang ara ninyi lima ribu baryi bukokmai. 
JHN.6.11	Sirya bukmai ura, Er Yesus biryi a roti tokol amubaryi asi dobtalebmou ura, Erci Er Imtamnyi bisi, “Ei Ni Nai,” eboka kibmou ura, Erci a roti asi toboka-toboka bokeibmou. Toboka bokeibmou uca, a roti ara mitikanun kubmou asi ilinto kibmou ba, a bulubmai nang nirya kikiman yibmai. Ba, mekinaiya bitinyi ababyi neiktoto tub kwilikoka bokeibmou uca, ilinto kibmou ba, sun bulubmai nang nirya aryi kikiman yibmai.
JHN.6.12	Ura, sun bulubmai nang nirya aryi kikiman yinmai ani, sirya boubmou ura, Er Yesus biryi Er miliramnyi nang asi ato ebmou. “Kablobmang yina ara ton talyi bai donokingnyei ati bulubdarur,” ebmou. 
JHN.6.13	Ura, bulubdeibmai ura, kablobmai yina ara ilinto kubmou ati eibmai. Ati, sunci kablobmai yina asi bulubdeiboka win aling amolbaryi langdeiboka dongobmai. Ara, ninyi yana yubwa aryi roti tokol amubaryi atikwe kikiman yibmai ani, sun kablobmai yina langdeiboka kubmou.
JHN.6.14	Ura, sun bulubmai nang aryi Er Yesus biryi ilil tenen dinyi kiknibmou asi asing eibmai ura, sunci ato ebkalibdanmai. “Anyi bira Er Imtamnyi kunubkwande dinyi ebdeibmaca bobana deyoknyi kurur tenebmab. Musa biryi minob ebdeibmou to, Anyi bira ninyi kankan sirya yanmar ati nun dib tenebmab,” ebdanmai. 
JHN.6.15	Ura, sun bulubmai nang aryi, “Yesus bisi taleboka weik sienyi kibdeibkwayeb,” tenebmai. Bok, Yesus biryi sun tenen dinyi bikmou ura, Erci anaboka Er yuk bindoka mutuk kon dub ai welebindobmou.
JHN.6.16	Sirya kunuk dakmou ura, Er Yesus miliramnyi nang mutuk kon aryi kuboka yurbindoka mekwan me katum dam tamurbinmai. 
JHN.6.17	Mekwan me katum dam binmai ura, sunci co ngun-ngun dub wekmai ura, mekwan me deici banmai. Ara, “Mekwan kouboka abibiryi, Kapernaum atei dam binkwayeb,” tenen banmai. Ura, sirya kunuk dakmou bok, Er Yesus bira sun dam kum yanmou bok, sun yuk banmai. 
JHN.6.18	Sun yuk banmai bok, ibalya mikib kuboka donmou uca, me kwatiboka lontik-lontik ebmou. 
JHN.6.19	Ura, sunci mekwan noutam banmai ba, Yesus sun dam yanmou. Ara, mekwan me deici aryi yibanmou cok, sunda co ngun-ngun kubmai nang dam yanmou. Yanmou ba, sun miliramnyi nang ara, “A yanganmaranyi bira Yesus kubmar,” tenen kum bikmai ati, sun kanya ara ilil weik kubmou. 
JHN.6.20	Sun kanya ara ilil weik kubmou bok, Yesus biryi sunsi ato ebmou. “Ilil kubsicei. Nira sun Du a kunum yanganman,” ebmou. 
JHN.6.21	Ato ebmou ba, sunci, “Co ngun-ngun dub ur wengyarum,” ebmai. Co ngun-ngun umbura wengbinmou ura, barabyi ani, sunci, “Binkwamab,” tenebmai ci, banmai atei katum dam sirya dararbinmai.
JHN.6.22	Ura mabmai ani, berekmou ura, sun roti yibkarebmai nang ara mekwan katum dam otam tuba kunmai. Ati, sunci dinmai uca, yuk co ngun-ngun ara ton kum eibmai, erda Yesus miliramnyi nang wekoka anabdobmai co ngun-ngun kubmoua ab, Er Yesus sun ab tonkwa kum binmai ab aryi sunci ato tenebmai, “Yesus bira atam tuba kunmar,” tenebmai. 
JHN.6.23	Bok, Tiberias atei aryi kuboka yuk nang ababyi co ngun-ngun mikbaryi deici aryi yanmai. A nang ara, “Nunbabyi ilil tenen dinyi asing eibtibyi,” tenen Yesus biryi ilil tenen dinyi kiknibmou ai yanmai. Ara, Er Yesus biryi Er Imtamnyi bisi, “Ei Ni Nai,” ebmou ci, sun bulubmai nang asi roti yibkarebmou ai yanmai. 
JHN.6.24	Ura, sun bulubmai nang aryi dinmai uca, Er Yesus bisi kum eibmai ura, sunci, “Yesus bibabyi Er miliramnyi nang ababyi anaboka bindobmang,” tenebmai ura, sunci a yanmai co ngun-ngun wekoka mekwan deici kuboka Kapernaum atei binmai. Ara, “Yesus ab ebdatibyi,” tenen ingkirikmai ci, Kapernaum atei binmai.
JHN.6.25	Ura, Yesus bira Kapernaum atei dam kuboka mekwan katum dam kubmou ba, sun bulubmai nang aryi yandoka Ersi eibmai. Eibmai ura, sunci Ersi ato eboka asibdenmai. “Ninyi eterenanyi, Kan dan talak aryi atam yanmarim do?” eboka asibdenmai.
JHN.6.26	Ato eboka asibdenmai bok, Yesus biryi sunsi ato ebmou. “Niryi sunsi dib en uram lak ebkwinsin ati, sunci diboka kekendarur. Sunci Nisi ingkiringmanurum ara Niryi ilil tenen dinyi deici aryi dib en uram lak kibdeibmase ati Nisi kum ingkiringmanurum. Erda, Niryi sunsi roti karebmasise uca, sun mundu boubmasou deyok aryi, sunci Nisi ingkiringmanurum. 
JHN.6.27	Ati, sunci, ‘Tukwetam roti yibkwayeb,’ tenen busul kuboka wa ibmunyei. A roti ara lubkwamariryok, tiya atikwe kurur. Erda, ‘Iya kam kurdeirin roti yibkwayeb,’ tenen busul kuboka wa ibdarur. Ni Ninyi Dasinyi biryi sunbabyi ato roti karebkwansin. Ni Nai Imtamnyi biryi Niti, ‘Dib en uram diboka etererandimnyi,’ eboka kisal dakmanou ati sunci Nisi dib tenebnindarur,” ebmou. 
JHN.6.28	Ebmou ba, sunci Ersi ato eboka asibdenmai. “Ato ebmarim ura, nunci una kubtibyi uca, Er Imtamnyi biryi arungdeirisurur wa asi kunubtibyi do?” eboka asibdenmai. 
JHN.6.29	Ato eboka asibdenmai ba, Yesus biryi sunsi ato ebmou. “Er Imtamnyi tenerur wa asi ibkwamunyi ara ato kuboka ibkwandarur. Ni Er Imtamnyi biryi bokwetebnounyi bisi sunci dib tenebnindarur. Nisi dib tenebnindate ara Er Imtamnyi biryi arungdeirisurur wa kunubdate,” ebmou.
JHN.6.30	Uca, sunci Ersi ato ebmai, “Kanci nun urasintam asi una kubdetum eibtibiryi Kansi dib tenebkitibyi do? Kanci ilil tenen dinyi kibnibsiminyi uca, nunci Kansi dib tenebkitibyi. 
JHN.6.31	Nun aibweyabwe minob kuramnyi nang ara ninyi kun kum mutuk kuramnyi ura, imtam aryi kuboka roti si Mana yiramnyi. Ara, Er Imtamnyi Uram umbura aryi a deyok ati ato eteresurur,
JHN.6.31	‘Erci sunsi imtam roti kareramwe ba, yiramnyi,’ eboka eteresurur,” ebmai. 
JHN.6.32	Ato ebmai ura, Yesus biryi sunsi ato ebmou, “Niryi sunsi dib en uram ton ebkwinsin ati diboka kekendarur. Sun aibweyabwe asi a roti kareramunyi bira Musa biryi kum kareramwe. Erda, Ni Nai Imtamnyi biryi sunsi a roti kareramwe ani, ukuryok ababyi imtam aryi kuboka roti dib dinyi karesurur. 
JHN.6.33	Imtam aryi kuboka roti ara Nira Er Imtamnyi biryi Bokwetebnounyi kunun ati ebman. Nira imtam aryi kuboka roti kunun cok, sun im dangna tukwe dangna nang asi kam kurdeirin dinyi karenun.” 
JHN.6.34	Ato ebmou ba, sunci Ersi ato eboka molobmai. “Nai, ukuryok aryi kuboka Kanci nunsi a roti iya karebsurum,” eboka molobmai.
JHN.6.35	Ebmai ba, Yesus biryi ato lak ebmou. “Nira ninyi kam kurdeirin roti kunun. Ati, sun Ni dam yandobingnyi nang ara kwaning tuba kum atabkwande. Ba, unanyi-unaner aryi Nisi dib tenebningnyi nang ara me tuba kum atabkwande. 
JHN.6.36	Ba, sunci Nisi asing eibmanurum cok, Nisi dib kum teneranurum. Ara, sirya ebmasin to, tubto ebmasin. 
JHN.6.37	Ati, Ni Nai Imtamnyi biryi Ni taruk dam karebmanou nang nirya ara Ni dam yankwaming. Ati, sun Ni dam yandobkwaming nang ara Niryi kum yakdonokwan. 
JHN.6.38	Nira imtam aryi kuboka yuryanganmase ara, ‘Ni yuk aryi tenebmanyi tok kunubde binkwan,’ tenen kum yuryanganmase. Erda, ‘Ni bokwetebnounyi biryi teleb tenebmaci tok akwe kunubde binkwan,’ tenen yuryanganmase. A deyok aryi, Niryi Ni dam yankwaming nang asi kum bai donokwan ati ebman. 
JHN.6.39	Ura, Ni bokwetebnounyi biryi teleb tenerur to ara ato. Erci Nisi karebmanou nang ati, ‘Ninyi tentok ababyi waningminingna kum uca kalikdum,’ ebdeibmanou. Ani, sirya kobdob uki tum berekci ura, Niryi a nang nirya asi kam bukeibkwan. Er Imtamnyi biryi a nang ati teleb tenerur to ara ato ebmasin. 
JHN.6.40	Ni Nai Imtamnyi teleb tenerur to ara ato. Unanyi-unaner aryi Ni Er Imtamnyi Mi asing diboka eibningiryi dib tenebningnyi uca, iya kam kun dinyi dobdobkwaming. Ara, sirya kobdob uki tum berekci ura, Niryi a nang nirya asi kam bukeibkwan,” ebmou.
JHN.6.41	Yesus biryi ato ebmou ura, sun Yahudi yala nang aryi, “A uram kekena ati nun li,” ebdanmai. Ara, Erci, “Nira imtam roti asi yuryanmasiryi kunun,” ebdanmou deyok aryi, sunci, “A uram kekena nun li,” ebdanmai. 
JHN.6.42	Ebdanmai cok, sunci ato ebdanmai. “Anyi bira Yusuf er mi Yesus kurur cok, una deyok aryi Erci, ‘Nira imtam roti asi yuryanmasiryi kunun,’ ebdanmar do? Anyi Er nai ab Er kwin ab ara tukwetam nang bitinyi akwe kururung ara nun bingnub ati a uram dib kum tenebmab,” ebdanmai. 
JHN.6.43	Ebdanmai bok, Yesus biryi sunsi ato ebmou. “Sunci sun mamun aryi, ‘A uram kekena ati nun li,’ erdanmarum ara takdarur. 
JHN.6.44	Ninyi tentok ababyi er yuk aryi Ni dam kum yanute. Ara, Ni Nai Imtamnyi biryi taruk taleboka kum boyate ura, ninyi tentok ababyi Ni dam kum yanute. Ba, Er Imtamnyi biryi taruk taleboka Ni dam bobinmaci nang asi Niryi kam bukeibkwan. Ara, sirya kobdob uki tum berekmaci ura, Niryi sunsi kam bukeibkwan. 
JHN.6.45	Er Imtamnyi kunubkwande dinyi ebdeibmaci to lak etereramnyi nang ara a deyok ati ato eboka minob eramnyi.
JHN.6.45	‘Ninyi nirya asi Er Imtamnyi biryi eterebkwande ba, dib en uram bingdon nang kubkwaming.’ 
JHN.6.45	Ati, sun Er Imtamnyi Uram kekeramingnyi nang ara Ni dam yankwaning. 
JHN.6.46	Nirya ato ebman ara ninyi tentok ababyi ara Ni Nai Imtamnyi bisi asing ton kum eirinung. Erda, Ni tentok asi Er Imtamnyi biryi bokwetebnounyi bisi Er Imtamnyi bisi asing eiririranse. 
JHN.6.47	Niryi sunsi dib en uram ton ebkwinsin ati diboka kekendarur. Unanyi-unaner aryi Nisi dib tenebningnyi nang ara iya kam kun dinyi sirya doronung. 
JHN.6.48	Nira ninyi kam kurdeirin roti kunun. 
JHN.6.49	Sun aibweyabwe ara ninyi kun kum mutuk kuramiryi, roti si Mana yiramnyi nang ara roti si Mana yiramiryok, sirya diamnyi. 
JHN.6.50	Bok, Nira imtam aryi kuboka yuryase roti a kunum. Ati, sun Nisi yiraningnyi nang ara iya kum dibkwaming. 
JHN.6.51	Nira imtam aryi kuboka yuryase roti a kunum. Sun a roti asi yiraningnyi nang ara iya kam kubkwaming. A ebmasin roti ara Ni nong a kunum. Ati, Niryi sun im dangna tukwe dangna nang asi kam kun dinyi karebkwan ati Niryi Nidamnyi karebdankwan,” ebmou.
JHN.6.52	Yesus biryi ato ebmou ba, sun Yahudi yala nang aryi sun mamun lulubdanmai ci, ato eboka asibdanmai. “Anyi Er nong yibkwamatibyi ati ara una kuboka karebsute ba, yibkwamatibyi do?” 
JHN.6.53	Ato ebdanmai bok, Yesus biryi sunsi ato ebmou. “Niryi sunsi dib en uram ton ebkwinsin ati diboka kekendarur. Sunci Ni Ninyi Dasinyi tub ab ining ab kum yibmunyi ura, sunci kam kun dinyi kum dobdobkwandum. 
JHN.6.54+JHN.6.55	Ni tub ara yin dinyi diboka kurur. Tonda, Ni ining ababyi yin dinyi diboka kurur. A deyok aryi unanyi-unaner aryi Ni tub ab Ni ining ab yiramingnyi nang ara iya kam kun dinyi sirya dobdobmangiryi. Tonda, sirya kobdob uki tum berekci ura, Niryi a nang asi kam bukeibkwan. 
JHN.6.56	Unanyi-unaner aryi Ni tub ab Ni ining ab yiramingnyi nang ara Ni dam kun nang diboka kunung ba, Nibabyi diboka a nang dam kunanyi kunun. 
JHN.6.57	Ni Nai Imtamnyi biryi Nisi bokwetebnou ci, Nisi kam kurdeirin dinyi karenurur to, Nibabyi kam kurdeirin deyoknyi kunun. Ara, sun Ni tub ab ining ab yibmaningnyi nang asi neiktoto kam kurdeirin dinyi karebkwan. 
JHN.6.58	Nira imtam roti asi yuryanmasiryi kunun. Ati, sun aibweyabwe ara ninyi kun kum mutuk kuramiryi, roti si Mana yiramnyi nang ara diamnyi. Bok, sun Ni imtam roti kunun asi yiramingnyi nang ara kum dibkwaming. Erda, iya kam kun dinyi dobdobkwaming,” ebmou. 
JHN.6.59	Er Yesus biryi ato eboka eterebmou ara Kapernaum atei Musa Uram eteren ai aryi eterenmou ci, sun buluboka akai wekmai nang asi eterebmou.
JHN.6.60	Ura, Er Yesus biryi ato eboka eterebmou ati, ninyi ilinto aryi ato ebdanmai. “A eterenmasir uram ara ikin weik kubmasir. Ati, unanyi-unaner aryi ato en uram dobkdobkwamote do?” ebdanmai. 
JHN.6.61	Ura, Er Yesus bisi milibmai nang aryi ato ebdanmai ati Yesus biryi bikmou ati, Erci sunsi ato ebmou. “Niryi ato eterebmasin ati, sun yu kanya bobmarum do? 
JHN.6.62	Ni Ninyi Dasinyi kunun cok, Ni minob kuranse ai tubto welebinkwan ati ebmasin. Ati, Ni welebinkwan asi asing eibnindate ura, sunci tabakoka yu kanya boboka Nisi dib kum tenebkwanindate. 
JHN.6.63	Er Imtamnyi Kanya Roh Kudus aryi ninyi kam kurdeirin dinyi karesurur ati ebman. Bok, ninyi kanya aryi kam kurdeirin dinyi kum karerur ati ebman. Ati, Niryi sunsi eterebmasin uram ara Roh Kudus aryi eteren uram asi eteresusun. Tonda, ninyi kanya kam kurdeirin uram kurur. 
JHN.6.64	Bok, sun kankan aryi ton nang ara Nisi dib kum teneranurum,” ebmou. Ato ebmou ara, Yesus biryi Er miliramnyi nang asi yuma kobdob aryi bingnamwe. “A nang ara Nisi dib tenebkwaning ba, o nang ara Nisi dib kum tenebkwaning,” tenena ara Er bingnamwe. Tonda, “Nisi kikibkwaniranyi bira onyi biryi kikibkwanir,” tenena ara Er bingnamwe. 
JHN.6.65	Ura, Yesus biryi eterebmurubmou ci, Erci sunsi ato ebmou. “Sunci Nisi dib kum teneranurum deyok aryi, Niryi sunsi ato eboka eterebmasise. ‘Ninyi tentok ababyi Ni dam kum yanute. Ara, Er Imtamnyi biryi mikib kum karebte uca, ninyi tentok ababyi Ni dam kum yanute,’” ebmou. 
JHN.6.66	Yesus biryi ato eboka eterebmou ba, ninyi ilinto ara Ersi miliramiryok, takloboka binsekdobmai ci, Er Yesus bisi tuba kum miliramnyi. 
JHN.6.67	Ura, Yesus biryi Er miliramnyi nang amolbaryi asi ato eboka asibdenmou. “Ninyi ilinto ara Nisi taklobmaning ati sunbabyi Nisi taklobkwanurum do?” eboka asibdenmou. 
JHN.6.68	Ato eboka asibdenmou uca, Simon Petrus biryi Ersi ato ebmou. “Nai Du o, nunci Kansi taklobkitibyi ura, nun unanyi bisi bitibyi do? Kanci etereransirim uram nirya ara iya kam kun dinyi akwe etereransirim ati ebman. 
JHN.6.69	Ati, Kanda Er Imtamnyi biryi wibdeiboka bokwetebkounyi kurum ara nunci bikoka dib tenekunub,” ebmou. 
JHN.6.70	Ebmou ba, Er Yesus biryi ato ebmou. “Niryi sunda amolbaryi nang asi wibdeibmasise. Wibdeibmasise bok, sun kankan aryi kuboka tentoknyi bira isa sienyi milinanyi kurur ati ebman,” ebmou. 
JHN.6.71	Er Yesus biryi ato ebmou ara, Yudas bira Simon Iskariot er mi ati ato ebmou. Anyi bira Yesus miliramnyi nang kankan kuramuryok, Er Yesus bisi aminda aryi kikibkwamunyi kuramwe.
JHN.7.1	Kunmai ani, Er Yesus Galilea mutuk yibinkiringnamwe. Ara, Erci, “Sun Yahudi yala nang aryi, ‘Obtibyi,’ tenen marmun yiraning,” tenen bikmou ati, Erci kisibdoboka Yudea mutuk kum binmou ura, Galilea mutuk binmou. 
JHN.7.2	Galilea mutuk yibinkiringnamwe ba, weik kwalina si, “Co Bok aryi Dururdeirin Ai umbura Tiya Kubkwayeb,” tenen kwalina dam kubmou. Ati, Yesus Er weityabwe kobdoba ara Yesus bisi dib kum tenebmai cok, sunci Ersi ato ebmai. 
JHN.7.3	“Kanci anaboka Yudea mutuk birum. Ara, Kan miliranking nang aryi Kansi asing eibkwanking ati, Kanci Yudea mutuk bindoka ilil tenen dinyi yuk-yuk kiknibdum,” ebmai. 
JHN.7.4	Ebmai cok, sunci Yesus bisi ato ebmai. “Kanci ilil tenen dinyi kiknirandim ati inibdeiboka kiknibminyei. Erda, ninyi nirya asing eibting ati, Kanci ilil tenen dinyi laktoto kiknibdum. Ninyi tentok ababyi ara, ‘Ni sienyi kibkwan,’ tenebdaci ura, erdamnyi kum inibdeibdankwante,” ebmai. 
JHN.7.5	Ninyi ilinto aryi Yesus bisi dib kum tenebmai cok, Yesus Er weityabwe kobdoba ababyi Ersi dib kum tenebmai ati sunci Ersi ato ebmai.
JHN.7.6	Dib kum tenebmai deyok aryi, Er Yesus biryi sunsi ato ebmou. “Nira Yudea mutuk binkwan bok, Ni binkwan uki tum ara kum berekmar ati ebmasin. Sunbabyi Yerusalem atei binkwandum cok, ‘Bisik bana uki tum nirya ara kikiman kubsute,’ tenebmarum. Ba, Niryi Yudea mutuk binkwan uki tum kum berekmar ati ebman. 
JHN.7.7	Sun malyi dinyi kunurmurun nang ara sunti, ‘Nun li,’ tenen bimsa kum yaransing. Ba, a nang aryi Niti, ‘Nun li,’ tenen bimsa yaraning. Ati, Niryi sun malyi kurmurun nang asi, ‘Malyi dinyi kubmarum,’ lak enun ati, a nang aryi Niti, ‘Nun li,’ teneraning. 
JHN.7.8	Sunci, ‘Kwalina si, “Co Bok aryi Kalun Ai,” kwalibkwayeb,’ tenen Yerusalem atei minob ur bindarur. Niryi ukuryok kum binkun. Ni Yerusalem atei binkwan uki tum kum berekmar ati, Ni ukuryok kum binkwan,” ebmou. 
JHN.7.9	Yesus biryi ato ebmou ura, Er Galilea mutuk tuba kubmou.
JHN.7.10	Ura, Yesus Er weityabwe kobdoba aryi, “Kwalirbinkwayeb,” tenen anaboka sirya binmai. Sirya binmai ura, Yesus bibabyi anaboka Yerusalem atei binmou. Ara, laktoto kum binmou. Erda, iniboka binmou. 
JHN.7.11	Ura, kwalina tum sirya berekmou ura, sun Yahudi yala nang sien nang aryi Yesus biti, “Kwalina dam a yanmaci ura, obkwayeb,” tenen ingkiringmaci dibde bukmai. Dibde bukmai cok, sunci Erti, “Dantam kubmar do?” tenebmai.
JHN.7.12	Tonda, sun bulubmai nang kankan ababyi ninyi ilinto aryi murmur eboka Er Yesus deyok ati uram mamun sisikdanmai. Ton nang ara Erti, “Anyi telebnyi kubmar,” ebmai. Ba, yuk nang aryi, “Ato kuma. Anyi bira ninyi waningminingnanyi kubmar,” ebmai. 
JHN.7.13	Ato ebdanmai ara laktoto kum ebdanmai. Ara, sunci, “Sun Yahudi yala nang sien nang aryi malyi kibsingnyei,” tenen ilil kanya bobmai ati, Er Yesus deyok ati laktoto kum ebmai.
JHN.7.14	Ura, kwalina sirya kwalibkalibmai ba, Er Yesus Yerusalem atei aryi kuboka Bait Allah ai ara Er Imtamnyi bisi dama deirin ai weleyanmou. Sirya weleyanmou ura, Erci sun bulubmai nang asi eterebkalibmou. 
JHN.7.15	Ura, sun Yahudi yala nang aryi Er eterena uram kekebmai ba, sunci Er Yesus biti, “Naie,” tenebmai. Ati, sunci ato eboka si sisikdanmai, “Anyi bira Musa Uram lilibde eteren ai sien ai kum kerek sekamwe bok, Erci una kuboka bikdob uram bikoka nunsi eterebmasir do?” eboka asibdanmai.
JHN.7.16	Ato eboka asibdanmai ba, Yesus biryi sunsi ato ebmou. “Niryi sunsi eterebmasin uram ara Ni yuk aryi tenebse uram kuma. Erda, Ni Nai Imtamnyi Ni bokwetebnounyi biryi Nisi, ‘Ato-ato eboka eterebdum,’ ebdeibmanir to Niryi eterebmasin. 
JHN.7.17	Unanyi-unaner aryi, ‘Er Imtamnyi Uram kunubde binkwayeb,’ tenen nang ara Niti, ‘Er Imtamnyi Uram ebmuruboka eterebmasir,’ tenen bikwaning. Ba, Niryi Ni kanya yuk aryi eterebtinyi uca, a nang ara Niti, ‘Er kanya yuk aryi tenebmaci tok etereransir,’ tenen bikniting. 
JHN.7.18	Sun mining tenen kanya aryi kuboka eteren nang ara, ‘Nundamnyi erebdeibdankwayeb,’ tenen etereraming. Ba, Niryi, ‘Ni Nai bokwetebnounyi si weik erebdeibkwan,’ tenen eterenun ati dib en uram eterenanyi kunun. Tola uram tentok ababyi Ni kum talenun. 
JHN.7.19	Musa biryi sunsi, ‘Ukubdarur-Ukuna mem,’ en uram ebdeibmasou. Ebdeibmasou bok, sunci Musa Uram yan yanirandum. Sunci Niti, ‘Obtibyi,’ tenen marmun yiranurum ati ato ebmasin. Unato ati sunci Niti, ‘Obtibyi,’ tenen ingkiringnanurum do?” ebmou.
JHN.7.20	Er Yesus biryi ato ebmou bok, sun bulubmai nang aryi Ersi ato ebmai. “Kanda isa kanya wekmakiranyi kurum se. Unanyi biryi Kanti, ‘Obtinyi,’ tenebmakir do?” ebmai.
JHN.7.21	Ebmai bok, Er Yesus biryi sunsi ato ebmou. “Niryi ilil tenen dinyi kiknibmase ba, sun nirya ara, ‘Naie,’ tenebmanindau. 
JHN.7.22+JHN.7.23	Ilil tenen dinyi kiknibmase ati, ‘Naie,’ tenebmanindau cok, sunci Niti tatab-tatab ebmanindau. Ara, ‘Nunda Yahudi yala nang taruk louboka wa in kum uki tum kubmou ba, ninyi kwetebmou se,’ eboka tatab-tatab ebmanindau. Ni deyok kum kubmanir ati, sunci unato ati Nisi tatab-tatab ebmanindau do? Ura, Musa biryi, ‘Sun mabwe den bama sekdarur,’ eboka arukdeibmou uca, sunci a uram kunubde barandum. Kunubde baramun cok, wa in kum uki tum si Sabat tum berekci uca, den bama kum sengnandum do? Ato tenen kum. Erda, sunci, ‘Musa Uram yan yanibibyei,’ tenen wa in kum uki tum kurande ababyi, den bama sengnandum. Ura, Niryi uki si Sabat tum ninyi kwetebmase ara Musa Uram yan yanibmase do? Ato tenen kum. Ati, sunci unato ati Niti yu kanya bobmanurum do? Ura, Niryi, ‘Musa biryi, “Sun mabwe den bama sekdarur,”’ eboka arukdeibsou ebman bok, Musa biryi deyok kouboka ato kum ebdeibmasou. Erda, nun aibweyabwe Musa kum deibmai talak aryi minob kuramnyi nang aryi, ‘Sun mabwe den bama sekdarur,’ ebdeibmasei. 
JHN.7.24	Sunci alib dinyi deici aryok talyi ati, ‘Malinyi,’ teneranurum ati takdarur. Erda, deyok diboka lilibmunyi uca, ‘Ato-ato dinyi ara dib dinyi kubmar,’ tenen bikwandum,” ebmou.
JHN.7.25	Er Yesus biryi ato ebmou ba, sun Yerusalem atei nang kankan aryi ton nang ato ebdanmai. “A uram eterebmasiranyi bira nun sien nang aryi, ‘Obtibyi,’ tenen marmun yiramingnyi kubmar darib? 
JHN.7.26	Ba, sun ton dibdendarur e. Anyi biryi uram lak eterenmar bok, nun sien nang aryi bisik sengna uram ton kum ebmang. Ati, nun sien nang aryi Anyi biti, ‘Er Imtamnyi biryi ebdeibmou lemsina weik sienyi kubmar,’ teneraming darib? 
JHN.7.27	Nunci Anyi biti, ‘A mutuk aryi kuboka, akatei aryi kuboka yanganmunyi kurur,’ tenen bikmab ati nunci Anyi biti, ‘Er Imtamnyi biryi lemsina Weik Sienyi kum kurur,’ tenen bikmab. Lemsina weik sienyi nun dam yasici ba, ninyi aryi Erti, ‘Dantam aryi yanmar do?’ tenen kum bikwamib ati ato ebmab,” ebdanmai.
JHN.7.28	Ura, Yesus biryi Er Imtamnyi dama deirin ai dam tuba kubmou ci, eterebmou cok, Erci uram doboka ato ebmou, “Diba, sunci Ni ab Ni kuranse atei ab bingnanurum bok, sunci Ni Nai bisi diboka kum bingnandum. Niryi Ni kanya yuk aryi, ‘Tukwetam yuryibinkwan,’ tenena deici aryi sun dam kum yanmasise. Erda, Ni Nai Imtamnyi Nisi bokwetebnounyi biryi Nisi ebdeibnou deici aryi Niryi sun dam yanmasise. Ni bokwetebnounyi bira dib en uram erutnyi kurur ati ebman. Ba, sunci Ni Nai bokwetebnounyi bisi kum bingdarur. 
JHN.7.29	Ba, Niryi Ni Nai Imtamnyi bisi bingnun. Ni Er ab tonkwa kuranumwe ani, yuryanganmasise ati, Niryi Ersi bingnun. Tonda, Erci Nisi bokwetebnou ati, Niryi Ersi bingnun,” ebmou.
JHN.7.30	Er Yesus biryi ato ebmou ba, sun Yahudi yala nang aryi, “Talebkwayeb,” tenebmai cok, Er Yesus bisi kum talebmai. Ara, Er Imtamnyi biryi teleb tenebmou to, Yesus bisi talebkwamnyi uki tum kum berekmou ati, sunci Ersi kum talebmai. 
JHN.7.31	Sun bulubmai nang kankan aryi ton nang ara, “Talebtibyi,” tenebmai bok, yuk nang ara Er Yesus bisi dib tenebmai. Ati, sunci Er Yesus deyok ati ato ebdanmai, “Ilil tenen dinyi ilinto kiknirande ati, Erda Er Imtamnyi biryi ebdeibsou ninyi lemsina ati Weik Sienyi kubmar ati tenebmab. Yuknyi bira lemsina weik sienyi kubte ura, erci Yesus bisi bisibkaboka ilil tenen dinyi tabakoka kiknibte do? Ato kum ukubte,” ebdanmai.
JHN.7.32	Ato eboka sun akai buluboka wekmai nang aryi Er Yesus deyok murmururdongonmaci, “Lemsina weik sienyi kurur do?” ebdanmai asi sun Farisi nang kekebmai. Ato en uram kekebmai uca, sun Er Imtamnyi kan ninyi kan noutam kuboka antanirdeirin deyok nang ab sun Farisi nang ab aryi sun Er Imtamnyi ai kalingna nang asi ato eboka arukdeibmai. “Anyi bisi taleboka tabwe debdarur.” Ato eboka arukdeibmai uca, sunci Er Yesus bisi talerbinmai cok, Ersi kum talebmai. 
JHN.7.33	Ura, Yesus biryi ato ebmou. “Uki mitik sun ab tonkwa kubmurubmabyi ani, Niryi anaboka Ni Nai Imtamnyi Nisi bokwetebnounyi dam tamuboka binkwan. 
JHN.7.34	Sirya binmanyi asi sunci Niti, ‘Dantam binmar do?’ tenen ingkiriknumun cok, asing kum eibkwanurum. Niryi binkwan ai ara sunci binman kum kubkwandum.”
JHN.7.35	Ato ebmou ba, sun Yahudi yala nang aryi ato ebdanmai. “Anyi bira dantam binkwande asi nun kum eibkwayeb ati, ‘Ingkiringmanumunyi ababyi, sunci Nisi asing kum eibkwanurum,’ ebmasir do? Erci sun dantam-dantam binsekmai Yahudi yala nang ara sun Yunani yala nang mutuk kankan aryi kuramingnyi nang asi etererbinkwande ati ebdanmar do?” ebdanmai. 
JHN.7.36	Ebmai cok, sunci ton ato ebdanmai. “Unato ati Erci nunsi ato ebmasir? ‘Sunci Nisi ingkiriknumunyi ababyi, Nisi asing kum eibkwanurum,’ ebmasir. Tonda, ‘Niryi binkwan ai ara sunda binman kum kubkwandum,’ ebmasir,” ebdandoka sun kanya kankana kubmou.
JHN.7.37	Ura, kwalina si, “Co Bok aryi Kalun Ai Tiya Kubkwayeb,” kwalibmai cok, a kwalina uki sirya kobdob berekmou. A uki tum ara a kwalina uki tum iya erebdob uki tum berekmou ura, Er Yesus biryi tikokmou ci, uram weik doboka ato ebmou. “Unanyi-unaner ara me ataransici nang ara Ni dam yandoka me yibdarur. 
JHN.7.38	Unanyi-unaner aryi Nisi dib tenebningnyi nang ara Niryi Er Imtamnyi Kanya Roh Kudus asi karebkwan. Ura, Roh Kudus karebci uca, sun kanya ara kam kurdeirin me u deyok tam ato kibsici uca, sun kankan aryi kuboka weik yiban me yuk-yuk langdeiboka anabkwaming. Ara, Er Imtamnyi Uram biryi minob ebmou to kunubkwande ati ebman.” 
JHN.7.39	Ato ebmou cok, Erci Roh Kudus ati ato ebmou. Ara, “Sun Nisi dib tenebningnyi nang ara aminda aryi Roh Kudus langdeiboka dobdobkwaming,” tenen Erci ato ebmou. A talak ara Er Imtamnyi biryi Yesus bisi kum erebdeibmou ati, Erci Roh Kudus asi langdeiboka kum karebmou.
JHN.7.40	Er Yesus biryi ato ebmou ba, sun Er Uram keken nang kankan aryi ton nang ara ato ebdanmai. “Anyi bira Er Imtamnyi kunubkwande dinyi ebdeibmaca bobananyi diboka kurur,” ebmai. 
JHN.7.41	Ba, yuk nang aryi ato ebmai. “Anyi bira Er Imtamnyi biryi ebdeibmunyi ninyi lemsina ati Weik Sienyi diboka kurur,” ebmai. Ba, yuk nang aryi ato ebmai. “Anyi bira Galilea mutuknyi kurur ati, Er una kuboka ninyi lemsina Weik Sienyi kubte do?” ebmai. 
JHN.7.42	Ebmai cok, sunci ato ebmai. “Er Imtamnyi Uram umbura aryi Anyi deyok ati ato eboka eteresurur. ‘Ninyi lemsina ati Weik Sienyi bira nun aibwe Daud yalanyi kubdiryok, nun aibwe Daud kuramwe atei Betlehem atei aryi kuboka yankwande,’ eboka eteresurur,” ebdanmai. 
JHN.7.43	Ato erdanmai uca, sun bulubmai nang ara Er Yesus deyok ati yuk dinyi-yuk dinyi teneibmai ci, sun mamun lulubdanmai. 
JHN.7.44	Ura, sun kankan aryi ton nang aryi Yesus bisi, “Talebkwayeb,” tenebmai cok, ninyi tentok ababyi ersi kum talebmou.
JHN.7.45	A sirya ura, sun Er Imtamnyi ai kalingna nang aryi Yesus bisi kum talebmai cok, sunci sun Er Imtamnyi kan ninyi kan noutam kuboka antanirdeirin deyok nang ab Farisi nang ab asi tamurbinmai. Tamurbinmai ura, sunci sunsi ato eboka asibdenmai. “Sunda Anyi bira unatoa ati kum taleboka boyanmarum do?” eboka asibmai. 
JHN.7.46	Asibdenmai uca, sunci ato ebmai. “Anyi bira diboka eterebmar ati nunci Ersi kum talebmab. Anyi biryi diboka etererur to, yuk nang aryi kum etereramnyi,” ebmai. 
JHN.7.47	Ebmai bok, sun Farisi nang aryi sunsi ato ebkateibmai. “Anyi bira ninyi bowaningminingnande ati, sunbabyi bowanikminikmasir do? 
JHN.7.48	Nunda Yahudi yala nang sien nang kankan aryi ninyi tentok ababyi Anyi bisi dib tenebmar do? Ato tenen kum. Tonda, nun Farisi nang kankan aryi ninyi tentok ababyi Anyi bisi dib tenebmar do? 
JHN.7.49	Ato tenen kum. A bulubmang nang ara Musa Uram kum bingnung ati Anyi bisi dib tenebmang. A bulubmang nang ara sumna aryi tabwe debwe nang kunung ati ebmab,” ebmai.
JHN.7.50	Ato ebmai bok, sun kankan aryi tonyi si Nikodemus biryi asirdena ton asibdenmou. Anyi bira lukunda aryi Er Yesus dam minob binmounyi biryi ato eboka asibdenmou. 
JHN.7.51	“Musa Uram arungdeirisurur deici aryi nunci ninyi asi talyi tam tatab-tatab ebtibyi do? Tonda, nunci, ‘Una kubmumwe do?’ eboka kum asibdetibyi uca, Anyi biryi, ‘Ato-ato kuranse,’ kum ebmote bok, nunci yuk nang asi, ‘Anyi bira malyi dinyi kubmou,’ ebtibyi do? Musa Uram aryi ato eboka arungdeirisurur do?” eboka asibdenmou. 
JHN.7.52	Ato ebmou bok, sun Farisi nang aryi ato ebmai. “Kanbabyi Galilea mutuknyi kurum do? Kanci Musa Uram asi diboka lilibderum. Lilinmaminyi uca, ‘Galilea mutuk aryi kuboka Er Imtamnyi Uram ebdeibmaci to lak etereramnyi nang kum anaraming,’ tenen bikwandim. A deyok aryi Anyi bira Er Imtamnyi Uram ebdeibmaci to lak etererandanyi kum kubmote,” ebmai.
JHN.7.53	A sirya ura, sun Yahudi yala nang ara anaboka sun atei yuk-yuk binsekmai.
JHN.8.1	Sun atei yuk-yuk barsengdonmai bok, Er Yesus bira anaboka mutuk kon si Zaitun welebinmou. 
JHN.8.2	Mabmou ani, belekuna kobdob ara Erci anaboka Bait Allah ai ara Er Imtamnyi dama deirin ai dam tamuboka yanmou. Yanmou ura, ninyi nirya buluboka Er dam kekerbinmai ba, Erci bukoka eterebmou. 
JHN.8.3	Ura, sun Musa Uram eteren nang ab sun Farisi nang ab yandoka ner tentok asi boyanmai. A ner ara talyi yobmou asi sunci eiboka talebmai ci, sun bulubmai nang urasintam boyanmai. 
JHN.8.4	Boyanmai ura, sunci Yesus bisi ato ebmai, “Nai ninyi Eterenanyi, a ner ara talyi yobmou ba, ninyi aryi eiboka talebmang ati boyanmab. 
JHN.8.5	Ati, ‘Ukubdarur-Ukuna mem,’ arukdeibmasou uram umbura aryi Musa biryi ato eboka ebdeiansou, ‘Talyi yon nerabwe ati keil yongoboka obdarur.’ Musa biryi ato eboka ebdeiansou ati, Kanci a ner ati una kubkwayeb ati ebdeibkwansirim do?” ebmai. 
JHN.8.6	Ato eboka asibdenmai cok, sunci Er Yesus biti, “Sakeibtibyi,” tenen asibdenmai. Ara, “‘Musa biryi arukdeibmasou uram kunubmunyei,’ ebsute uca, nunci Ersi tatab-tatab ebtibyi,” tenen asibdenmai. Ato tenen asibdenmai bok, Yesus biryi uram ton kum dekeibmou. Erda, Erci ngang dakdongoboka Er taruk du aryi tukwetam asi kerek sengdongonmou. 
JHN.8.7	Ura, sun Musa Uram eteren nang ab sun Farisi nang ab ara tanglona kum uca tuba-tuba asinmai ura, Er Yesus biryi Er nong ninikoka tikmou ura, ato ebmou. “Sun kankan aryi, ‘Ner ukula yobtinyi,’ iya ton kum tenerandinyi biryi erci yuma keil doboka a ner asi yongobci ba, sunci ur obdarur,” ebmou. 
JHN.8.8	Ato ebmou ura, Er Yesus bira tubto ngang dakdongoboka Er taruk du aryi tukwetam tamuboka kerek sengdongonmou. 
JHN.8.9	Ato ebmou uca, sun kekebmai nang aryi, “Nunbabyi ato kuboka malyi kubmoubwe se,” tenen bikdanmai ci, anaboka yuk-yuk binsekmai. Sun wise nang ara yuma kobdob binsekmai ani, sun kam nang ara aminda aryi barsengdonmai. A bulubmai nang nirya binsekdobmai ura, Yesus ab talyi yon ner ab akwe tonkwa bukmarei. 
JHN.8.10	Ura, Yesus biryi Er nong ninikoka tikokmou ura, Erci a ner asi ato eboka asibdenmou. “Nong, kansi boyanmakungwe nang ara dantam binsekdaming do? Ninyi tentok ababyi kansi ton kum wenebkwamakungwe do?” eboka asibdenmou. 
JHN.8.11	Ato ebmou uca, a ner aryi Yesus bisi ato ebmou. “Ninyi tentok ababyi nisi ton kum wenebmanir,” ebmou. Ura, Er Yesus biryi ersi ato ebmou. “Ato ura, Nibabyi kansi kum wenebkwamakin. Ati, kanci ur anaboka bindobminyi ura, arub aryi kuboka malyi kun dinyi tamuboka dobdobminyei,” ebmou.
JHN.8.12	Ura, ninyi buluboka wekmai nang asi Er Yesus tubto eterebmou ci, Erci sunsi ato ebmou. “Nira sun im dangna tukwe dangna nang ati berengdeirisununyi kunun. Ati, unanyi-unaner ara Nisi miliraningnyi nang ara kunuk dam kum yibinkwaming. Erda, berengna dinyi asing eibingnyi uca, iya kam kun dinyi dobdobkwaming,” ebmou. 
JHN.8.13	Ato ebmou ba, sun Farisi nang ara Ersi ato ebmai. “Kanci Kandamnyi biti, ‘Nira berengdeirisurununyi kunun,’ ebdanmarim ati, Kan lak en dinyi ara ninyi aryi, ‘Diba,’ tenebmakin kum uram asi ebdanmarim,” ebmai. 
JHN.8.14	Ato ebmai bok, Er Yesus biryi uram dekeiboka ato ebmou. “Nira Nidamnyi biti, ‘Imtam aryi kuboka yuryase,’ tenen diboka bingdanun. Tonda, ‘Imtam tubto welebinkwan,’ tenena ababyi Ni diboka bingdanun. A deyok aryi Niryi Nidamnyi biti uram lak ebdanman bok, Ni lak erdanin uram ara diba ati ebdanman. Bok, sunci Niti, ‘Dantam aryi yanganmou do?’ tenen diboka kum bingnanurum. Tonda, ‘Dantam binkwande do?’ tenen diboka kum bingnanurum. 
JHN.8.15	Sunci tukwetam tenen dinyi deici aryi, ‘A dinyi dib dinyi, o dinyi tola dinyi,’ tenerandum cok, talyi ati tatab-tatab erandum. Ba, Niryi ninyi tentok ababyi talyi ati tatab-tatab ena kum kunun. 
JHN.8.16	Niryi ninyi deyok lilibde banun cok, Niryi, ‘A dinyi dib dinyi, o dinyi tola dinyi,’ tenen lilibde banun ara manmalina kum uca lilibde banun. Ni tikwe ato kum esunun. Erda, Ni Nai Imtamnyi bira Nisi bokwetebnounyi bira Ni dongtam tikoka neik uram akwe erur. A deyok aryi, Niryi deyok lilibde banun ara dib dinyi deici aryi lilibde banun. 
JHN.8.17	Sunda Yahudi yala nang aryi talerandum uram ara, “Ato-ato kubdarur,” en uram umbura aryi ato esurur. Ninyi bitinyi ara neik dinyi asing eibingiryok, ‘Ato-ato dib kubmar,’ lak erandingnyi uca, a lak ena uram ara diboka kubkwande. 
JHN.8.18	Niryi Nidamnyi biti dib en uram lak erdanun ba, Ni Nai Nisi bokwetebnounyi bibabyi Niti dib en uram lak enurur. Ati, Ni Nai ab Ni ab ara ninyi bitinyi aryi neik uram lak eranim ati, a lak en uram ara diboka kurur ati ebman,” ebmou.
JHN.8.19	Ato ebmou ba, sunci Ersi ato eboka asibdenmai. “Kan nai ara dantam kubmar do?” eboka asibdenmai. Uca, Yesus biryi sunsi ato ebmou. “Sunci Ni ab Ni Nai ababyi diboka kum bingnandum. Sunci Nisi diboka kum bingnanurum ati, Ni Nai ababyi diboka kum bingnandum,” ebmou. 
JHN.8.20	Er Yesus biryi ato eboka eterebmou ara Bait Allah ai dam aryi kuboka co bok deirin co sangkol dam tikmou ci, eterebmou. Ato eboka eterebmou asi sun Yahudi yala nang aryi, “Nun li,” tenebmai bok, ninyi tentok ababyi Ersi kum talebmou. Ara, Er Imtamnyi biryi teleb tenebmou talak ara ninyi aryi Ersi talebkwamai talak kum berekmou ati, sunci Ersi kum talebmai.
JHN.8.21	Ura, Er Yesus biryi sunsi tubto ebmou. “Niryi anaboka bindobkwan asi sunci, ‘Dantam binmar do?’ tenen ingkirikwanurum cok, sunci Nisi asing kum eibkwanurum. Sunci Niti, ‘Nun li,’ tenebmurubde binmamunyi ani, dibkwandum. Ni binkwan ai ara sunda wengyangana kum kubkwandum,” ebmou. 
JHN.8.22	Erci ato ebmou ba, sun Yahudi yala nang aryi ato eboka sisikdanmai. “Erdamnyi obdankwamar ati, ‘Ni binkwan ai ara sunci wengyangana kum kubkwandum,’ ebmasir do?” eboka sisikdanmai.
JHN.8.23	Ato eboka sisikdanmai bok, Er Yesus biryi sunsi ato ebmou. “Niryi Nidamnyi kum obdankwan se. Sunda tukwetam nang kurandum ati tukwetam dinyi akwe tenerandum ati ebman. Ba, Niryi imtam aryi kuboka yuryangasinyi kunun. Sunda tukwetam dinyi tenen nang kurandum. Nira tukwetam tenen dinyi tenenanyi kum kunun. 
JHN.8.24	A deyok aryi Niryi sunsi sirya eabsunwe. Sunci malyi kun dinyi kunubmurubde baramunyi ani, dibkwandum ati sirya eabsunwe. Ati, sunci Ni lak erdana uram asi dib kum tenebnumunyi uca, sunci malyi kun dinyi kunubmurubde baramunyi cok, dibkwandum,” ebmou. 
JHN.8.25	Ato ebmou ura, sunci Ersi ato eboka asibdenmai. “Kanda unatonyi kurum do?” eboka asibdenmai. Uca, Erci sunsi ato ebmou. “Niryi Nidamnyi biti lak ebdanmasisiryok, ‘Nira atonyi kunun,’ eboka sirya ebmase ati, Ni sunsi tubto uram ena ara unatoa ati kubkwamasitinyi? Ni sunsi uram ena ara kum kubtinyi. 
JHN.8.26	Ba, sunda malyi kun nang kurandum ati Niryi tatab-tatab eboka sunti uram weik lak ebsitinyi. Sunci Nisi dib kum teneranurum bok, Ni Nai Nisi bokwetebnounyi bira dib en uram erutnyi kurur. Ni Nai biryi Nisi lak eterebmanou to, Niryi sun im dangna tukwe dangna nang asi lak eteresunun,” ebmou.
JHN.8.27	Er Yesus biryi, “Ni Nai biryi Nisi bokwetebnou,” eboka eterebmou bok, sun Yahudi yala nang ara Erci ebmou to diboka kum bikmai. 
JHN.8.28	Sunci diboka kum bikmai ati, Er Yesus biryi sunsi ato ebmou. “Sunci Nisi taleboka co lase deici aryi erebdeibmaningnyi ura, sunci Niti, ‘Anyi bira Ninyi Daunyi kurur,’ tenen diboka bikwandum. Tonda, Niryi Nidamnyi biti lak ebdanman uram ati dib kurur ati bikwandum. Tonda, Ni kanya yuk aryi a dinyi kum eterenun. Erda, Ni Nai biryi eterebmanou to eterenun ati bikwanurum. 
JHN.8.29	Nisi bokwetebnounyi bira Nisi milinurur ba, Ni ab tonkwa kununumnyi kurur ci, Erci Nisi kum taklobmanir ati ebman. Niryi Er kanya teleb tenerur dinyi nirya kunubde banun ati, Erci Nisi kum taklobmanir ati ebman,” ebmou. 
JHN.8.30	Er Yesus biryi ato eboka eterebmou ba, ninyi ilinto aryi Ersi dib tenebmai.
JHN.8.31	Ura, Er Yesus biryi sun Yahudi yala nang kankan aryi Ersi dib tenebmai nang asi ato ebmou. “Sunci Ni eterebmasin uram asi diboka talebnurubdobmunyi nang ara Nisi milinina nang asi diboka kuramunci. 
JHN.8.32	Ara, sunci Nisi milinina nang kuramun ci, dib dinyi bikwandum. Dib dinyi bikmamunyi ura, sunda dib dinyi bikwandum biriman aryi tabwe lobdeibdob nang ato kubkwandum,” ebmou.
JHN.8.33	Ura, sun Yahudi yala nang aryi Ersi ato ebmai. “Nunda nun aibwe Abraham yala nang kunub ati, tabwe demna nang kum kuramoubwe se. Nunci yuk nang ati wa arungna nang kum kuramoubwe. Ati, Kanci unato ati, ‘Tabwe lobdeibmou nang ato kubkwandum,’ ebmasirim do?” ebmai. 
JHN.8.34	Ura, Yesus biryi sunsi ato ebmou. “Niryi sunsi dib en uram ebkwinsin ati sunci diboka kekebdarur. Unanyi-unaner ara malyi dinyi kunuramingnyi nang nirya ara malyi dinyi aryi tabwe demna nang ato kunung. 
JHN.8.35	Ura, wa arungna nang ara sun nai ai umbura aryi sokon iya kum kunung. Ba, sun mabwe kobdoba ara sun nai ai umbura aryi sokon iya kunung. 
JHN.8.36	Ati, Er Imtamnyi Mi sunsi tabwe lobdeibsici uca, sunci tabwe lobdeibsou nang ato diboka kubkwandum. 
JHN.8.37	Sunda nun aibwe Abraham yala nang kurandum ara Ni bingsunun. Bok, sunci Niti Ni eterena uram ati, ‘Nun li,’ tenerandum deyok aryi, ‘Obkwayeb,’ tenebmanurum. 
JHN.8.38	Nira Ni Nai Imtamnyi urasintam aryi kuboka asing eiriranse tok sunsi eteresunun. Ba, sun nai bira ninyi orminingnanyi kurur ati, sunci er uram ebdeibmasou tok kunurandum ati ebman,” ebmou.
JHN.8.39	Ba, sunci Ersi ato ebmai, “Abraham bira nun aibwe kisok kuramwe ati nunda er deibdoba nang kunub,” ebmai. Ura, Erci sunsi ato ebmou, “Nun aibwe Abraham bira Er Imtamnyi urasintam aryi teleb dinyi akwe kuramunyi kuramwe. Ati, sunda Abraham er mabwe diboka kurandate ura, sunci Abraham kuramwe to teleb dinyi kunurandate. 
JHN.8.40	Nira Ni Nai bira ebmaci dib en uram kekeboka sunsi dib en uram eterebmasinyi bok, sunci Niti, ‘Obkwayeb,’ teneranurum. Nun aibwe Abraham bira ato dinyi kum kunuramwe ati ebman. 
JHN.8.41	Sun nai bira ninyi malyi kiminingnanyi kurur ati, sunbabyi neiktoto neik dinyi kurandum,” ebmou.
JHN.8.41	Ato ebmou bok, sun Yahudi yala nang aryi Ersi ato ebmai. “Nunda Abraham er mabwe kobdob kunub. Nun aibwe ab tabangdongon ner ab aryi deibmarei mabwe kum kunub ati ebmab. Tonda, nun Nai Imtamnyi bikwa nun nai kurur,” ebmai.
JHN.8.42	Ura, Er Yesus biryi sun Yahudi yala nang asi ato ebmou. “Sunda Er Imtamnyi mabwe diboka kurandate ura, sunci Niti boukwe weik kuranindate. Nira Er Imtamnyi dam aryi kuboka yuryase ura, sun kankan kuran anyi kunun ati ato ebman. Ni kanya yuk aryi, ‘Tukwe tam yuryibinkwan,’ tenena kum kuranse. Erda, Er Imtamnyi biryi bokwetebnou uca, tukwetam yuryase. 
JHN.8.43	Niryi sunsi dib en uram lak eteresunun bok, unato ati sunci Ni uram asi bita kum bingnandum do? Sunci Ni uram deyok diboka kekebman kum kurandum ati bita kum bingnandum ati ebman. 
JHN.8.44	Isa sienyi si Iblis bira sun nai kurur ati, sunda er milin nang kurandum. Ati, sunci, ‘Nun nai biryi teleb tenebmaci tok kunubde binkwayeb,’ tenerandum. Iblis bira yuma kobdob talak aryi kuboka ninyi orminingnanyi kuramwe. Tonda, dib en uram talermuruna kum kuramunyi kurur. Iblis bira dib en uram ebman kumnyi kurur ati ebman. Erda tola uram enanyi ton, tola en uram deyoknyi kurur. Erci teleb tenebci tok ara tola uram en dinyi erur. 
JHN.8.45	Ura, Niryi sunsi dib en uram eteresunun bok, sunci Ni uram ati dib kum teneranurum se. 
JHN.8.46	Niryi malyi dinyi utotoa kum kunubde banun. Unanyi biryi Nisi, ‘Malyi kubumwe,’ eboka tatab-tatab ebnute do? Ba, Niryi sunsi dib en uram eteresunun bok, unato ati sunci Nisi dib kum teneranurum do? 
JHN.8.47	Ura, sun Er Imtamnyi mabwe nermabwe ara Er Imtamnyi biryi Ni biriman aryi eteresurur uram diboka kekeraming. Ba, sunda Er Imtamnyi mabwe kum kurandum deyok aryi, sunci Ni uram kum kekeranurum,” ebmou.
JHN.8.48	Ura, sun Yahudi yala nang aryi Er Yesus bisi ato ebmai. “Nunci kuboka Kanda malinyi ati Samaria ateinyi bitonyi kurum ebkitibyi ara diboka do? Kanda isa kanya wekounyi kurum ebmakib ati diboka ebmakib,” eboka asibmai. 
JHN.8.49	Ura, Er Yesus biryi sunsi ato ebmou. “Nira isa kanya wekounyi kum kunun. Erda, Niryi Ni Nai Imtamnyi si ati, ‘Erebdeibkwan,’ tenen kunun. Bok, sunci Nisi boukwe kum kimdanurum ci, talyi tam, ‘Malinyi,’ eranurum. 
JHN.8.50	Bok, Niryi Nidamnyi biti, ‘Ni si weik erebdeibdankwan,’ tenena kum kunun. Bok, Ni Nai Imtamnyi biryi Niti, ‘Ninyi aryi Er si weik erebdeibkwanung,’ tenenurur. Ni Nai Imtamnyi bira ninyi deyok lilina deyoknyi biti ato ebman. 
JHN.8.51	Niryi sunsi dib en uram ton ebkwinsin ati diboka kekebdarur. Unanyi-unaner ara Ni eterena uram taleboka kunubde baramingnyi ura, a nang ara iya din dinyi kum dobdobkwaming,” ebmou.
JHN.8.52	Ato ebmou ba, sun Yahudi yala nang aryi ato ebmai. “Kanda isa kanya wekankounyi kurum ati ukuryok lak kibdanmarim sirya bikmakib. Nun aibwe Abraham bira sirya dibmou ani, Er Imtamnyi Uram ebdeibmaci to lak etereramnyi nang ababyi diamnyi. Ati, Kanci unato ati, ‘Ni eterena uram kunubde baramingnyi nang ara din dinyi kum dobdobkwaming,’ ebmasirim do? Tola ati ebmasirim se. 
JHN.8.53	Nun aibwe Abraham bira weik sienyi kuramwe asi Kanci bisibkaboka iya erebdob sienyi kibdanmarim do? Nun aibwe sirya dibmou. Tonda, Er Imtamnyi Uram ebdeibmaci to lak etereramnyi nang ababyi diamnyi. Kanci Kandamnyi erebdeibdanmarim se,” ebmai.
JHN.8.54	Ato ebmai ba, Er Yesus biryi sunsi ato ebmou. “Niryi Nidamnyi kum erebdeibdanman. Niryi Nidamnyi erebdeibdanmatinyi uca, talyi ati akwe erebdeibdanmatinyi. Bok, Ni Nai Imtamnyi biryi Nisi erebdeibmanir ati ebman. Ni Nai Imtamnyi bira sunci, ‘Nun moloramibnyi,’ erandumnyi biti ato ebman. 
JHN.8.55	Sunci Ni Nai Imtamnyi bisi diboka kum bingnandum bok, Niryi Ersi diboka bingnun. Niryi Er Imtamnyi biti, ‘Ni walwal,’ ebmatinyi uca, Nibabyi suntonyi kiboka tola enanyi kibdatinyi. Nira Er Imtamnyi bisi diboka bingnun cok, Niryi Er Uram asi diboka taleboka kunubde banun. 
JHN.8.56	Ura, sun aibwe Abraham bira Ni yuryankuse tum dibde buranou ba, kilkil weik kanya boramwe. Ati, Erci, ‘Imtam aryi kuboka yuryankwande,’ tenen minob asing eibmanou ba, kilkil kanya boramwe,” ebmou. 
JHN.8.57	Er Yesus biryi ato ebmou ba, sun Yahudi yala nang aryi Ersi ato ebmai. “Kanda kwalina lima puluh baryi kum kwalibmamin cok, Kanci una kuboka nun aibwe Abraham minob kuboka diamunyi bisi asing eiboka biktum do?” ebmai.
JHN.8.58	Ato ebmai ba, Er Yesus biryi sunsi ato ebmou, “Niryi sunsi dib en uram ebkwinsin ati diboka kekebdarur. Sun aibwe Abraham deina kum talak ababyi, Ni minob kuranse ani, ukuryok tuba kunun,” ebmou. 
JHN.8.59	Ato ebmou ba, sun Yahudi yala nang aryi, “Keil yongoboka obkwayeb,” tenen keil dobmai. Keil dobmai ba, Er Yesus biryi Bait Allah ai aryi kuboka anabdobmou ci, inirdarorbinmou.
JHN.9.1	Ura, Er Yesus bisik yibanmou ci, asing dinmou uca, ninyi tentok ara asing kuamunyi bisi eibmou. Anyi bira er kwin biryi deinmou talak uca, asing kuamwe tok asi iya kuramunyi. 
JHN.9.2	Asi, Yesus Er miliramnyi nang ababyi anyi eibmai ci, sunci Yesus bisi ato eboka asibdenmai. “Nai, ninyi Eterenanyi, Anyi biryi er malyi kun dinyi kuamwe uca, asing kubmurubwe do? Ato kum ura, er nai er kwin aryi malyi kurandei dinyi aryi sun mi asing kubminikamwe mi deibmarei do?” eboka asibdenmai.
JHN.9.3	Ato eboka asibdenmai uca, Er Yesus biryi ato ebmou. “Anyi bira er kwin mundu umbura aryi asing kuamwe bok, deibmarei. Ara, er malyi kun dinyi deyok aryi, ato kuboka kum deibmarei. Tonda, er nai er kwin aryi malyi kun deyok aryi ato kuamwe bok, kum deibmarei. Erda, ‘Er Imtamnyi biryi ilil tenen dinyi kiknibmar,’ en dinyi lak kibkwamwe ati, anyi bira asing kuamunyi bisi deibmarei. 
JHN.9.4	Kitingtam tuba kurande ba, nunci tanglona kum uca wa ibmurubde binkwayeb. Ara, Ni Nai bokwetebnounyi biryi takubdeibnou wa ibmurubde binkwayeb. Lukunda dam kubmar ati ato ebman. Lukunda talak kubde ba, ninyi tentok ababyi wa ina kum kunubte. 
JHN.9.5	Nira tukwetam tuba kuran cok, sun tukwetam nang ati berengdeirisinanyi kunun,” ebmou.
JHN.9.6	Ato ebmou ura, Er Yesus biryi, “Asing kuamunyi bisi kwetebdeibkwan,” tenen tukwetam tulubdeibmou. Tulubdeibmou si maka ara mintal ab taltalebmou ura, Erci a taltaleb dinyi doboka asing kuamunyi asing tam deibmou. 
JHN.9.7	Sirya deibmou ura, Erci asing kuamunyi bisi ato ebmou. “Kanci anaboka mekwan si Siloam biminyi ura, kandamnyi me ilikdarum. A mekwan si, ‘Siloam,’ ara nun uram umbura danguboka, ‘Bokdonokmou,’ enub,” ebmou. Ura, Yesus biryi anyi bisi ato eboka bokdonokmou uca, erci anaboka erdamnyi me ilikdanmou. Me ilikdanmou uca, asing eibkatabmou.
JHN.9.8	Ura, asing kuamunyi ai dam kuramingnyi nang ab ersi yuma eiriramnyi nang yuk nang ababyi ato eboka asibdanmai. “Naie, anyi bira asing kuamunyi kurur do? Bisik dam bukoka, ‘Co bok karebsindarur,’ eboka moloramunyi kurur do?” 
JHN.9.9	Ton nang ara, “Diba, asing kuamunyi asing eibkatabmar,” ebmai. Ba, yuk nang ara, “Ato kuma. Anyi bira yuknyi, er urasin ara asing kuamunyi urasin atonyi kurur.” Ba, asing eibkatabmunyi biryi, “Yo diba, nira asing kubnou ba, kununyi bisi asing eibkatabman,” ebdanmou. 
JHN.9.10	Ura, sunci ersi ato eboka asibdenmai. “Una kuboka kan asing eibkatabmarim do?” eboka asibmai. 
JHN.9.11	Asibdenmai ba, erci sunsi ato ebmou, “Ninyi si Yesus bira tulubdeiboka si maka mintal ab talbalibmou ura, ni asing tam deibmanou. Sirya deibmanou ura, Erci Nisi ato eboka arukdeibmanou. ‘Kanci anaboka Siloam mekwan biminyi ura, kandamnyi me ilikdarum.’ Ati, niryi anaboka nidamnyi me ilikdanman uca, asing eibkatabman,” ebmou. 
JHN.9.12	Ura, sunci ato eboka asibdenmai, “‘Kandamnyi me ilikdarum,’ ebmakiranyi bira dantam binmar do?” Asibdenmai bok, erci, “Ni kum bikman,” ebmou.
JHN.9.13	Ura, sun bulubmai nang aryi asing eibkatabmunyi bisi boboka sun Farisi nang dam bobinmai. 
JHN.9.14	Ura, Er Yesus biryi si maka aryi mintal kibdeiboka asing kuamunyi bisi kwetebmou tum ara sun Yahudi yala nang wa in kum uki si Sabat tum kubmou bok, kwetebmou. 
JHN.9.15	A deyok aryi, sun Farisi nang aryi, “Wa in kum uki tum ninyi kwetebmar ati, Musa Uram yan yanibmar,” tenebmai. Tenebmai cok, sunci asing eibkatabmaranyi bisi, “Una kuboka asing eibkateibmakir do?” eboka asibdenmai. Asibdenmai ba, erci sunsi ato ebmou. “Anyi biryi mintal doboka ni asing tam deibmanou. Sirya deibmanou ura, niryi anaboka nidamnyi me ilikdanman uca, ni asing eibkatabman,” ebmou.
JHN.9.16	Ato ebmou uca, sun Farisi nang kankan aryi ton nang ara ato ebmai. “Anyi bisi asing eibkateibmaranyi bira Er Imtamnyi biryi bokdonokmounyi kum kurur. Wa in kum uki tum kubmar bok, anyi bisi kwetebmar deyok aryi, Musa Uram yan yanibmar. Ati, a asing kubunyi kwetebmaranyi bira Er Imtamnyi biryi bokdonokmounyi kum kurur,” ebmai. Ato ebmai bok, yuk nang aryi ato ebmai. “Malyi kun nang ara ato kuboka ilil tenen dinyi kiknibting do? Ato ukubman kum,” ebdanmai. Ura, sun a bulubmai nang sun mamun asi lulubdanmai ci, bokdanmai.
JHN.9.17	Bokdanmai ci, sun bulubmai nang aryi asing eibkatabmaranyi dam bindoka ato eboka asibdenmai. “Kanci Anyi biti una ebkwandim do? Anyi biryi kan asing asi eibkateibmakir ati, kanci Anyi biti una ebkwansirim do?” eboka asibdenmai. Uca, asing eibkatabmaranyi biryi ato ebmou. “Anyi bira Er Imtamnyi Uram ebdeibmaca bobananyi kurur ati ni tenebman,” ebmou.
JHN.9.18	Ato ebmou bok, sun Yahudi yala nang aryi, “Anyi bira, ‘Asing kuanounyi kunun,’ ebdanmar bok, tola ati ebdanmar,” tenebmai. Tenebmai cok, sunci, “Asing kuamunyi er nai er kwin ab asi iniboka boyandarur,” ebmai. 
JHN.9.19	Asing kuamunyi er nai ab er kwin ab yanmarei ura, sunci a nang bitinyi asi ato eboka asibdenmai. “Anyi bira sun mi asing kuamwe bok, deibmanumnyi erurumnyi a kunum do? Er asing eibkatabmar ara una kuboka eibkatabmar do?” asibdenmai.
JHN.9.20	Ato eboka asibdenmai bok, er nai er kwin ab aryi ato ebmarei. “Diba. Anyi bira nun mi a kunum. Nun bingnanum ara asing kuamwe bok, deibmanumwe mi a kunum. 
JHN.9.21	Bok, er asing eibkatabmar ara una kuboka ebmar ara nun kum bikmanim. Ba, er kwetebmaranyi bibabyi nun kum bikmanim. Erbabyi sirya nebdobwe ati, sunci ersi asibdendarur. Asibdemunyi ura, erci sunsi anmalakoka lak ebkwansir,” ebmarei. 
JHN.9.22	Ura, sun Yahudi yala nang aryi ato eboka uram tubdeiamnyi, “Ninyi tentok ababyi, ‘Yesus bira Er Imtamnyi bokwetebwe lemsina weik sienyi a kunum kurur,’ ebmai ba, nunci ato eboka lak eramingnyi nang asi, ‘Musa Uram eteren ai tubto wengyamunyei,’ eboka yakdonokwayeb,” ebmai. Ati, asing eibkatabmunyi er nai er kwin ara, “Sun Yahudi yala nang aryi malyi kibsingnyei,” tenen ilil kanya borandei. 
JHN.9.23	A deyok aryi, asing eibkatabmunyi er nai er kwin ara, “Erbabyi sirya nebdobwe kurur ati, ersi anmalakoka asibdendarur,” ebmarei.
JHN.9.24	Ura, sun Yahudi yala nang ara asing eibkatabmunyi bisi liki bitinyi ato ebmai. “Kan kwetebdeibmakiranyi bira malyi kunanyi kubmar ati kanci Er si weik ebminyei. Ati, kanci, ‘Er Imtamnyi biryi kwetebmanir,’ eboka Er Imtamnyi si weik ebdum,” ebmai.
JHN.9.25	Ato ebmai ba, erci sunsi ato ebmou. “‘Nisi kwetebdeibmaniranyi bira malyi kunanyi kubmar do kum do?’ tenen ni walwal. Ba, niryi diboka bikmanto ara ato. Ni asing kuamunyi kuranse ani, ukuryok ara Erci kwetebmanir ba, asing eibkatabmanyi kunman asi bikdanman,” ebmou.
JHN.9.26	Ato ebmou ba, sunci ersi ato eboka asibdenmai. “Anyi biryi una kuboka kwetebdeibmakir do? Una kuboka kan asing eibkateibmarim do?” eboka asibdenmai.
JHN.9.27	Asibdenmai ba, erci sunsi ato ebmou. “Niryi sunsi ato-ato kuboka kwetebdeibmanir ati sirya nukmasin bok, sunci kum kekebmanurum. Unato ati sunci, ‘Tamuboka lak nukeibsurum,’ ebdeibmanurum do? Sunbabyi, ‘Anyi bisi milin nang kibtibyi,’ tenebmarum do?” ebmou.
JHN.9.28	Ato ebmou ba, sunci ersi malyi uram ebmai. Ati, sunci, “Kanda Anyi bisi milinanyi kurandim bok, nunda Musa milin nang kunub. 
JHN.9.29	Er Imtamnyi biryi Musa bisi Er Uram lak ebdeibmou ati nun bingnub. Bok, Anyi bira dantam aryi yandoka kunmar ati nun kum bingnub,” ebmai.
JHN.9.30	Ato ebmai bok, asing eibkatabmunyi biryi sunsi ato ebmou. “Naie, Anyi bira ilil tenen dinyi kikniboka ni asing eibkateibmanir bok, sunci, ‘Anyi bira dantam aryi kuboka yanganmar do?’ tenen kum bingnandum. 
JHN.9.31	Er Imtamnyi bira malyi kun nang aryi molona kum kekerur ati nun bingnub. Erda, Erci sun Erti, ‘Nun Nai,’ tenen nang Er Uram kunubde ban nang aryi molona akwe kekerur. Ati, Anyi bira malyi kunanyi kurante ura, Erci nisi kum kwetebdeibnute. 
JHN.9.32	Asing kuanou bok, deianireinyi bisi kwetebdeibmanir ara ilil tenen dinyi kurur ati ebman. Ato kuboka ilil tenen dinyi ara minob kum kekeramoubwe. 
JHN.9.33	Anyi bira Er Imtamnyi biryi Bokwetebmounyi kum kurante ura, Erci ilil tenen dinyi utotoa kum kiknibte ati ebman,” ebmou.
JHN.9.34	Ato ebmou ura, sun Yahudi yala nang aryi Ersi ato ebmai. “Kansi deiankirei talak aryi kuboka malyi kunanyi kuramumwe ani, ukuryok ababyi malyi kunanyi kurandim. Ati, kanci nunsi eterebsiminyei.” Ato ebmai ura, sun Yahudi yala nang aryi asing eibkatabmunyi bisi yakdonokmai. 
JHN.9.35	Ura, Yesus biryi kekenmou uca, “Sun Yahudi yala nang ara asing eibkatabmaranyi bisi yakdonokmang,” en uram asi kekebmou ura, Erci asing eibkatabmunyi bisi ingkirikde binmou. Ni, sirya eibmou ura, Erci anyi bisi, “Kanci Ni Ninyi Dasinyi bisi dib tenebmarim do?” eboka asibdenmou. 
JHN.9.36	Uca, anyi biryi Yesus bisi ato eboka asibdenmou. “Nai, Anyi bira unanyi kurur asi dib tenebkwan ati Kanci nisi lak eterebnurum,” asibdenmou. 
JHN.9.37	Ura, Yesus biryi ersi ato ebmou. “Anyi bisi sirya asing eibmanirim. Erda, kan ab tonkwa uram sisingmanimnyi bira Er Imtamnyi bokwetebnounyi a kunum ati ebman,” ebmou. 
JHN.9.38	A sirya ebmou ura, asing eibkatabmunyi biryi, “Nai Du, niryi Kansi dib tenebmakin,” ebmou ura, erci er kutam ikdongoboka Yesus bisi si weik ebmou. 
JHN.9.39	Ura, Yesus biryi ato ebmou. “Ni tukwetam yuryase ara ninyi deyok lilibkwan ati yuryase. Ara, sun asing kuranci nang asi asing kwetebdeibkwan ati, Ni yuryase. Tonda, sun asing eiriramingnyi nang asing kubdeibkwan ati, yuryase,” ebmou. 
JHN.9.40	Ura, Farisi nang kankan ton nang ara er ab tonkwa yandoka a uram kekebmai ci, sunci, “Nunbabyi asing kun nang kunub darib?” asibdenmai. 
JHN.9.41	Asibdenmai ba, Yesus biryi sunsi ato ebmou. “Diba, sunda asing kun nang ato kurandum. Asing kun nang kurandum cok, sunci, ‘Nunda dib en uram asing eibkatabmab nang kunub,’ erdarandum se. Sunci, ‘Asing kusin nang kunub,’ lak erdarandate uca, tatab-tatab ebmana kum kurandate. Ba, sunci, ‘Dib en uram asing eibkatabmab,’ lak erdarandum ati sun malyi deyok tuba kubmar ati ebman,” ebmou.
JHN.10.1	“Niryi sunsi diboka ebkwinsin. Unanyi biryi domba kalingna ai wekingnyi ura, domba kalingna ai bublan bisik kum wekingnyi ura, erda domba kalingna lika asi iniboka likingnyi ura, sun ato nang ara domba kalingna nang kum kunung. Erda, a nang ara domba asi ukula don nang ato kunung. Tonda, ‘Yuk nang dinyi akaboka dobdobkwayeb,’ tenen nang ato kunung. ‘Domba asi ukula dobkwan,’ tenen nang ato kunung. 
JHN.10.2	Ba, domba kalingna ai bublan bis wengnandanyi bira diboka domba kalingnanyi kurandiryi. 
JHN.10.3	Anyi bira domba kalingna ai bublan dam yaci ura, bublan kalingnanyi biryi, ‘Ur wengyarum,’ eboka bublan kukeibkwande. Ura, domba kalingnanyi biryi uram ebmaci ara, domba aryi er uram bikwaming. Domba kalingnanyi biryi er domba nirya asi diboka bingdur ati, erci sun si yuk-yuk si siboka nabmaci ura, kalingna ai dam aryi kuboka baitam bobinkwande. 
JHN.10.4	Domba kalingnanyi biryi er domba nirya asi baitam bobinmou ura, erci menekoka bobinkwande. Ura, domba aryi er uram kekebmang uca, ersi milibkwaming. 
JHN.10.5	Bok, domba ara sun kalingnanyi bikwa milibkwaming. Yuknyi bisi kum milibkwaming. Erda, sunci yuknyi bisi takloboka bindobkwaming. Yuknyi biryi en uram kum bingnung ati, sunci er uram asi kum milibkwaming,” eboka eterebmou. 
JHN.10.6	Er Yesus biryi ato eboka Er Uram keken nang asi a kiklina uram aryi eterebmou. Eterebmou bok, sun a uram kekenmai nang ara a kiklina uram deyok kum bikmai. 
JHN.10.7	Ura, Yesus biryi sun Er Uram keken nang asi ato eboka eterebmou. “Niryi sunsi diboka ebkwinsin. Nira dib kobdob domba dongoboka kalingna ai bublan atonyi kunun. 
JHN.10.8	Ni yangana kabul talak aryi ninyi ilinto minob meneki yandoka domba kalingna ai wengnamnyi nang ara ukula don nang akwe kuramnyi. Tonda, ‘Domba asi iniboka oyibkwan,’ tenen nang akwe kuramnyi. A nang aryi domba asi namdamnyi bok, domba aryi sun uram kum kekeramiryi, sunsi kum miliramnyi. 
JHN.10.9	Nira domba kalingna ai bublan atonyi kunun. Domba ara Ni biriman aryi wengyamingnyi uca, lemna dinyi dobdobkwaming. Dobdobingnyi ura, sunci ai tam wengyandoka baitam anabindoka teleb maning yibde binkwaming. 
JHN.10.10	‘Domba ukula dobkwan,’ tenenanyi yaci ura, domba asi ukula oyibkwande ati yankwande. Bok, Nira domba kalingnanyi yanman ara iya kam kun dinyi karebkwan ati yanman. Ara, langdeiboka kubde binkwaming ati Ni yanman.
JHN.10.11	Nira domba kalingnanyi teleb kunun. Domba kalingnanyi teleb ara, ‘Ni domba kalikwan,’ tenen, ‘Nira da obkwaningnyi ababyi iya kalikwan,’ tenen er domba asi diboka kalingnande. 
JHN.10.12	Ba, dengna dorona ati domba kalingmilirandinyi bira domba kalingnanyi diboka kum kurandiryi, domba damnyi kuma aryi a domba ara diboka kum kalingnande. Kalikoka kunmaci asi, bai kam aryi, ‘Domba oyibkwan,’ tenen yangaci asi, domba kalingmilinanyi biryi asing eibci ura, er ilil aryi a domba mer deibloboka bindobkwande. Ba, a domba mer ara ur talyi deiblobmaci asi, bai kam aryi yandoka a domba asi oyibkwande. Ba, a domba mer ara daluboka dantam-dantam binsekwaming. 
JHN.10.13	Anyi bira er ilil aryi cung dorbinkwamaci ara domba damnyi kuma deyok aryi, domba asi bico tenena kum uca diboka kum kalikwande.
JHN.10.14	Nira domba kalingnanyi teleb kunun. Niryi Ni domba asi diboka bingnun ba, Ni domba ara Nisi diboka bingnunung. 
JHN.10.15	Ni Nai Imtamnyi biryi Nira Er Mi asi bingnurur to, Nibabyi Ni Nai bisi bingnun. Ba, Niryi, ‘Ni domba asi kam kubkwaming,’ tenen ati Niryi Nidamnyi karebdankwan. 
JHN.10.16	Ura, yuk domba ababyi Ni domba kunung. Ara, domba kalingna ai yuk ai kunung domba ababyi Ni domba kunung. A domba ababyi Niryi boyankwan. Boyanyi ura, a domba mer ab o domba mer ab antaniboka Ni domba mer tentok asi kibdeibkwan. Ba, domba kalingnanyi bira tentok aryi a domba mer asi kalikwande. 
JHN.10.17	A deyok aryi, Ni Nai Imtamnyi biryi Nisi boukwe weik kunurur. Ara, Niryi, ‘Lebkwan,’ tenen Nidamnyi karebdankwan deyok aryi, Erci Nisi boukwe weik kunurur. Nidamnyi karebniryok dibmanyi ani, tubto kam bukokwan ati ebman. 
JHN.10.18	Ninyi tentok ababyi Ni isin asi kum dakabokwanir. Erda, Niryi Nidamnyi karebdandoka isin dakdobkwan. Niryi Nidamnyi karebdankwan mikib bonunyi kunun. Tonda, kam tubto bukokwan mikib bonunyi kunun. Ni Nai Imtamnyi biryi Nisi ebdeibnou to, kunubkwan ati ebman,” ebmou.
JHN.10.19	Yesus biryi ato ebmou ba, sun Yahudi yala nang aryi kekebmai ura, sun mamun lulubdanmai. Sun Yahudi yala nang kankan aryi kuboka ninyi ilinto aryi Yesus biti ato ebmai. 
JHN.10.20	“Isa aryi er kanya asi wekwe uca, luba kanya borur. Ati, sunda, unato ati Er uram tuba kekermurunkwandum do?” ebdanmai. 
JHN.10.21	Ba, yuk nang aryi ato ebmai. “Isa kanya wekanci nang ara ato uram ton kum eraming. Anyi bira asing kuamunyi bisi asing kwetebmar. Isa aryi asing kun nang asing kwetebte do? Ato ara ukubman kum,” ebdanmai.
JHN.10.22	Kunmai ani, Yerusalem atei aryi kuboka kwalina weik kwalibmai. Ara, “Bait Allah ai ara minob ura bisik bublan kukmai,” tenen kanya teneiboka kwalibmai. A kwalina ara muryi talak aryi kwaliramnyi. 
JHN.10.23	Kwalina kwalibmai cok, Yesus bira Bait Allah ai dam doamnyi ai weik ai si Salomo biryi doamwe ai asi yibanmou. Akai ara abilinga imna kum uca, duma dem deibloamnyi ai asi yibanmou. 
JHN.10.24	Yibanmou bok, sun Yahudi yala nang aryi bindoka aknabdongobmai ci, sunci Yesus bisi ato eboka asibdenmai. “Nun kanya ara kankana kusurur ati, unato ati Kanci Kandamnyi biti lak en uram tuba kum erdarandim do? Ati, Kanda diboka Er Imtamnyi biryi Bokwetebkounyi kurantum ura, Kanci, ‘Yo, diba,’ eboka nunsi lak ebsurum,” eboka asibdenmai.
JHN.10.25	Ato eboka asibdenmai uca, Yesus biryi sunsi ato ebmou. “Niryi sunsi lak ebmasin bok, sunci Ni uram asi dib kum tenerandum. Niryi Ni Nai si biriman aryi teleb dinyi kununun dinyi lak kibmar ati, sunci Ni kununun deici aryi, ‘Anyi bira ato anyi,’ sirya bikmana kurandum. 
JHN.10.26	Sirya bikmana kurandum cok, sunci Nisi diboka dib kum tenerandum. Ara, sunda Ni domba kankan aryi kum kurandum ati, dib kum tenerandum. 
JHN.10.27	Ni domba ara Ni uram sirya kekebmangnyi uca, Nisi miliraning. Niryi Ni domba asi bingnun ati ebman. 
JHN.10.28	Niryi Ni domba asi iya kam kun dinyi karebkwan. Tonda, sunci kum dana iya kum kubkwaming. Niryi Ni domba asi taruk aryi talenun ati, yuk nang aryi ukula dobdobmana kum kubkwaming. 
JHN.10.29	Ni Nai Imtamnyi biryi Nisi a domba karebmasise ati, Erda iya erebdoba mikibnyi kurur ati, ninyi tentok ababyi Ni domba asi ukula dobmana kum kubkwande. 
JHN.10.30	Ni ab Ni Nai Imtamnyi ab tonkwa tentok kununum ati ebman,” ebmou.
JHN.10.31	Yesus biryi ato ebmou ati, sun Yahudi yala nang aryi Erti, “Er Imtamnyi bisi ina ngilikmar,” tenen, “Keil aryi doboka obkwayeb,” tenen keil dobmai. 
JHN.10.32	Keil dobmai bok, Er Yesus biryi sunsi ato ebmou. “Ni Nai Imtamnyi biryi teleb dinyi ilinto kiknibmou asi sunci asing eibmarum ati, unato ati sunci Niti, ‘Keil aryi doboka obkwayeb,’ teneranurum do? Niryi Er Imtamnyi wa in dinyi lak kibmasin ati, sunci Niti, ‘Obkwayeb,’ teneranurum do?” ebmou. 
JHN.10.33	Yesus biryi ato ebmou uca, sun Yahudi yala nang aryi Ersi ato ebmai. “Teleb dinyi kununa deyok aryi, kum obkwankib. Erda, Kanci Er Imtamnyi bisi ina ngilikmarim deyok aryi, obkwankib. Ati, Kanda tukwetam nang kurandim cok, ‘Ni ab Er Imtamnyi ab tentoknyi kununum,’ ebdanmarim ati, Kanci Er Imtamnyi si ina ngilikmarim ati, ‘Obkwankib,’ tenen kunmakib,” ebmai. 
JHN.10.34	Ato ebmai bok, Yesus biryi sunsi ato ebmou. “Er Imtamnyi arungna uram umbura aryi ato eboka kerek sekamwe.
JHN.10.34	‘Sun nirya ara iya erebdob nang Er Imtamnyi kurur to kun nang kurandum,’ eboka kerek sekamwe. 
JHN.10.35	Ati, a eboka kerek sekamwe uram ara tukwetam nang ati, ‘Er Imtamnyi kurur to kun nang,’ ebmou ara dib en uram kurur ati ebman. Er Imtamnyi Uram ara talyi uram kuma. 
JHN.10.36	Ura, Nira Er Imtamnyi biryi Bokwetebnounyi kunun ati ato en uram ara, ‘Er Imtamnyi kurur to kurutnyi,’ en uram ara kikib en uram kurur. Ati, unato ati sunci Niti, ‘Er Imtamnyi bisi ina ngilikmar,’ ebmarum do? Niryi Nidamnyi biti, ‘Nira Er Imtamnyi Mi kunun,’ ebman ara dib en uram kurur ati ebdanman. 
JHN.10.37	Ati, Niryi Ni Nai Imtamnyi wa irmilin dinyi kum kunurantinyi uca, sunci Nisi dib tenenin kum. 
JHN.10.38	Bok, Niryi Er Imtamnyi wa irmilin dinyi diboka kununun ati, sunci Ni kununun dinyi deici aryi dib tenebdarur. Ati, sunci Niryi lak ebmanyi uram asi dib kum tenebtumnyi uca, Ni kunununyi to dib tenebdarur. Sunci ato kubmunyi ura, sunci Niti, ‘Ei, nun Nai Imtamnyi biryi Er dam wa irur,’ tenen bikwandurum. Tonda, ‘Ei, anyi bira Er Imtamnyi dam kunanyi kurur,’ tenen bikwandurum,” ebmou. 
JHN.10.39	Yesus biryi ato ebmou uca, sun Yahudi yala nang aryi, “Obkwayeb” tenen Ersi talebdenmai. Talebdenmai bok, Yesus biryi kisibloboka sun kankan aryi kuboka anaboka bindobmou.
JHN.10.40	Anardorbinmou ura, Yesus biryi me si Yordan koubkaboka binmou ci, likoka Yordan me otam mutuk binmou. Ara, Erci Yohanes ninyi me dongoramunyi biryi minob me dongoramwe dam bina kubmou. 
JHN.10.41	Kubmou ani, ninyi ilinto Er dam yandoka Yesus biti ato eboka lak ebmai. “Yohanes biryi ilil tenen dinyi kum kiknibmou cok, erci Anyi biti lak ebmou uram nirya kunubmou ati dib en uram kubmou,” ebmai. 
JHN.10.42	Ato ebmai cok, ninyi ilinto aryi Yesus bisi dib tenebmai.
JHN.11.1	Ninyi tentok si Lazarus bira yun taleramwe. Anyi bira Betania atei nerabwe Maria ab Marta ab sun malnyi si Lazarus bisi u yiramwe. 
JHN.11.2	Maria bira yun taleramunyi si Lazarus er malner kuramuryok, erci, “Ni Du Erebdobnyi,” tenen Yesus yan tam tong teleb co du yung asi bobindoka dikdongobkwamwe ner kuramwe. Dikdongobkwamwe ura, erci er kisok otong taleboka Er Yesus yan kilibkwamwe. 
JHN.11.3	Ba, Maria ab Marta ab sun malnyi Lazarus bira yun talebmou ura, a nerabwe bitinyi aryi yuk nang asi ato ebdeibmarei. “Yesus kunmara dam bimunyi ura, sunci Ersi ato ebdarur, ‘Nai Du, nun malnyi Kan boukwe kurandimnyi bira yun talebmar ba, u bukam donmar,’ ebdarur,” ebdeibmarei.
JHN.11.4	Sirya erbinmai ura, Yesus biryi a ebdeibmarei uram kekebmou cok, Erci ato ebmou. “Ni kwit yun weik talebmar bok, er iya kum dibkwande. Nun kwit yun talebmar ara ninyi aryi Er Imtamnyi biti, ‘Erda Iya Erebdobnyi kurur,’ tenen bikwaming ati yun talebmar. Ara, ninyi aryi asing eiboka Nira Er Imtamnyi Mi biti, ‘Erda Iya Erebdobnyi biryi iya ilil tenen dinyi kiknibde barur,’ tenen bikwaning ati, a dinyi kubmar,” ebmou. 
JHN.11.5	Ura, Yesus bira Marta ab Maria ab sun malnyi Lazarus ab boukwe weik kuramwe. 
JHN.11.6	Boukwe weik kuramuryok, Erci, “Lazarus yun weik talebmar,” en uram kekebmou ura, sun atei anmalakoka kum binmou. Erda, Er kubmou atei uki bitinyi tuba kunmou.
JHN.11.7	Uki bitinyi sirya dakbisibmou ura, Er Yesus biryi Er miliramnyi nang asi ato ebmou. “Anaboka Yudea mutuk aryi tubto tamurbibyi uca, nun kwit Lazarus kurande atei Betania binkwayeb,” ebmou. 
JHN.11.8	Ato ebmou bok, Er miliramnyi nang aryi Ersi ato ebmai. “Nai, ninyi Eteresinanyi. Unato ati Kanci, ‘Yudea mutuk tamurbinkwayeb,’ ebmasirim do? Sun Yudea mutuk kuraming Yahudi yala nang ara Kanti, ‘Keil yongoboka obkwayeb,’ tenen ingkiringmakei ati unato ati tamurbitibyi do?” eboka asibdenmai. 
JHN.11.9	Ura, Yesus biryi sunsi ato ebmou, “Uki tentok berekmaci tum ara kiting yakna amolbaryi berengdur. Ati, kum inibmariryi, kiting tuba berekmaci ura, ninyi bisik yibanmang ura, kikib tum kurande. Ba, sun berekmaci bok, bisik yibanmangnyi ura, keil yan dum dukoka kot kum sangnaming. 
JHN.11.10	Erda, lukunda deib aryi berengna kum kubmaci bok, yibanmang nang ara keil yan dum dukoka kot minola sangnaming. Ati, ukuryok kitingtam ato tuba kubmar ati, nunci Yudea mutuk ur tamurbinkwayeb,” ebmou.
JHN.11.11	Ato ebmou ura, Erci Er miliramnyi nang asi ato ebmou. “Nun kwit Lazarus bira wi mabmar asi Niryi bindoka wi mabmara kam bungdeirbinkun,” ebmou. 
JHN.11.12	Ato ebmou ba, Er miliramnyi nang aryi ato ebmai, “Nai, Lazarus bira wi mabmaci ura, er kwetebkwamar ca,” ebmai. 
JHN.11.13	Er Yesus biryi, “Lazarus sirya dibmar,” tenen bikmou ati Erci kikliboka, “Nun kwit wi mabmar,” ebmou bok, Er miliramnyi nang ara “Udikum wi sirik mabmar ati ebmar,” tenebmai.
JHN.11.14	A deyok aryi, Yesus biryi sunsi lak ebmou. “Nun kwit Lazarus bira sirya dibmar ati ato ebman. 
JHN.11.15	Nira er dam kum kubman ati nun kwit sirya dibmar. Sunci Nisi dib tenebkwanurum ati nun kwit sirya dibmar. Sunci Nisi dib tenebkwanurum ara sunti teleb kubdeibkwansir deyok aryi, Ni kanya kilkil weik kubmanir. Ura, ukuryok anaboka Lazarus deibmang dam binkwayeb,” ebmou.
JHN.11.16	Ura, Tomas bira uruma si Didimus eboka namnaminyi biryi sun Yesus miliramnyi nang yuk nang asi ato ebmou. “Nikwityabwe, nun Du ab tonkwa anabkwayeb. Sun Yahudi yala nang aryi nun Du bisi obmangnyi ura, nunbabyi Er ab tonkwa obde yibkwansing ati binkwayeb,” ebmou.
JHN.11.17	Ura, Yesus bira Betania atei dam sirya binmou ura, kekebmou ba, ninyi aryi ato ebmai. “Lazarus sirya dibmou ura, keil umbura dam sirya deibmai ani, uki dumbaryi sirya dakbisibmou,” ebmai. 
JHN.11.18	Mitik atei Betania ara weik atei Yerusalem dam asi doramnyi atei. Ba, Betania atei aryi kuboka Yerusalem atei bisik bana ara kilometer winiryi yibaramnyi ati doramnyi. 
JHN.11.19	Tonda, Yahudi yala nang ilinto ara “Lazarus dibmar,” sirya kekebmai ura, sunci, “Marta ab Maria ab sun kanya katabum ebdeibkwayeb,” tenen yanmai. 
JHN.11.20	Ura, Marta biryi, “Yesus yanganmar,” en uram kekebmou ba, erci, “Yesus ab ebdatinimnyi,” tenen er ai aryi anaboka binmou ci, bisik ai dirbinmou. Yesus bisi dirbinmou bok, er malner Maria bira ai dam tuba kubmou.
JHN.11.21	Ura, Marta Yesus ab ebdanmarei ci, erci Ersi ato ebmou. “Nai Du o, Kan nun ab tonkwa kubmatibyi ba, Kanci kwetebdeibtum uca, nun malnyi kum dibte,” ebmou. 
JHN.11.22	“‘Lazarus dibmar bok, Kanci ukuryok ababyi Kan Nai Imtamnyi bisi molobminyi tok, Erci Kansi karebkwankir,’ tenen ni bikman,” ebmou. 
JHN.11.23	Ebmou ba, Yesus biryi ersi ato ebmou. “Kan malnyi bira tubto kam bukokwande,” ebmou. 
JHN.11.24	Ebmou ba, Marta biryi ato ebmou. “Sirya kobdob uki tum berekci ura, ninyi nirya kam bukokwaming talak ara ni malnyi bibabyi kam bukokwande ati ni bikman,” ebmou. 
JHN.11.25	Ura, Yesus biryi ersi ato ebmou. “Nira ninyi kam burdeirin deyoknyi kunun. Tonda, iya kam kun dinyi karenunyi kunun. Unanyi-unaner ara Nisi dib tenebningnyi nang ara dibmangnyi ababyi kam bukokwaming. 
JHN.11.26	Tonda, unanyi-unaner ara kam kuramingiryok, Nisi dib tenebmangnyi nang ara din dinyi kum dobdobkwaming ati ebman. Kanci a ebmakin to dib tenebmarim do kum do?” ebmou. 
JHN.11.27	Asibdenmou ba, Marta biryi ato ebmou. “Nai Du, diba. Kanda Er Imtamnyi biryi bokwetebkou lemsina Weik Sienyi kurum ati ni dib tenekunun. Kanda Er Imtamnyi Mi Er tukwetam yuryasumumunyi kurum,” ebmou.
JHN.11.28	Ato ebmou ura, Marta tamuboka er ai wengbinmou ura, er weitner Maria asi yuk naboka ato ebmou. “Nun Nai eteresinanyi sirya yanmar ati, Erci kanti, ‘Ni dam yarur,’ tenen inibmakir.” 
JHN.11.29	Maria biryi ato en uram kekebmou ura, erci minola anaboka Er Yesus dam binmou. 
JHN.11.30	Ura, Yesus bira bisik yibanmou ani, Betsaida atei kum wengbinmou ci, bisik ai dam ara Marta ab ebdanmarei tam tuba kubmou. 
JHN.11.31	Ba, sun Yahudi yala nang ara, “Er kanya katabum ebdeibkwayeb,” tenen Maria ab tonkwa Lazarus dibmou ai bukmilibmai nang aryi diramnyi uca, Maria minola anabdobmou. Ura, Maria minola anabdobmou asi sun Yahudi yala nang aryi ersi aminda milibmai. Ara, sunci, “Lazarus tukwi dongobmoubwe keil dam bindoka aryi engenkwamar ati banmar,” tenebmai ci, Maria bisi milibmai.
JHN.11.32	Ura, Maria biryi Yesus kubmou dam bindoka Yesus bisi asing eibmou ci, er kutam ikdongobmou. Yesus Er yan tam kutam ikdongobmou ci, erci ato ebmou. “Nai Du o, Kansi nun ab tonkwa kunmatibyi ura, ni malnyi bira Kanci kwetebdeibmatum ura, kum dibte,” ebmou. 
JHN.11.33	Ura, Er Yesus biryi diramwe uca, Maria bira engena weik kubmou ba, sun ersi milibmai Yahudi yala nang ababyi engebmilibmai asi asing eibmou ci, Yesus biryi, “Se, a nang ara din nang kam kurdeirin dinyi ara dib kum tenebmang,” tenen Er kanya mambul weik kubmou. 
JHN.11.34	Ura, Erci sunsi ato eboka asibdenmou. “Nun kwit bisi dantam aryi dongobmarurumwe do?” Asibdenmou ba, sunci Ersi ato ebmai. “Nai, a diryarum,” ebmai. 
JHN.11.35	Ura, Yesus biryi engena weik engebmou. 
JHN.11.36	Engena weik engebmou ba, sun Yahudi yala nang aryi ato ebdanmai. “Naie, sun ton dibdendarur a. Erci Lazarus bisi boukwe weik diboka kimnamwe,” ebdanmai. 
JHN.11.37	Bok, yuk nang aryi ato ebdanmai. “Anyi bira asing kuamunyi kwetebmunyi kubmar ati, unato ati Erci, ‘Dibcei,’ tenen Lazarus bisi kwetena ati mikib kum kurur do?” ebdanmai.
JHN.11.38	Ura, Yesus biryi, “Se, a nang ara din nang asi kam burdeirin dinyi ara dib kum tenebmang,” tenen mambul tubto bobmou ci, Lazarus tukwe dongobmaia dam tingbinmou. Ara, Lazarus dongobmai ai ara keil umbura asi dongobdongobmai ci, bublan dam ara weik keil aryi ibdongobmai. 
JHN.11.39	Ura, Erci ato ebdeibmou, “Bublan dam kubmar weik keil asi bongobkweteboka lingkwa dam kibdarur.” Ebmou bok, Marta biryi ato ebmou. “Nai Du, ukubmunyei. Nun malnyi dibmou ani, uki dumbaryi dakbisibmou ati, er nong ara sirya lubkalibmar uca, tong weik anabmar,” ebmou. 
JHN.11.40	Ato ebmou bok, Er Yesus biryi ersi ato ebmou. “Kanci dib tenebniminyi uca, kanci asing eibmin ba, ‘Er Imtamnyi Iya Erebdobnyi biryi ilil tenen dinyi kiknibde barur,’ tenen asing eibkwandim. Niryi ato ebmakin bok, tuba kum teneibmarim do?” ebmou.
JHN.11.41	Ura, Er Yesus biryi ebdeibmou to, bublan dam kubmou weik keil asi bongobkweteboka lingkwa dam kibmai. Sirya kibmai ura, Er Yesus biryi imtam dibweleboka Er Imtamnyi bisi ato ebmou. “Nai, Kanci Ni molobmakin dinyi kunubkwanirim ati Niryi Kansi, ‘Ei Ni nai,’ ebmakin. 
JHN.11.42	Kanci Ni molona tuba-tuba kekeranirim ati Ni sirya bikmakin. Ba, a tikmang nang dib tenebkwaming ati ato ebmakin. Ara, a tikmang nang aryi Niti, ‘Anyi bira diba Er Imtamnyi Bokwetebunyi kurur,’ tenen dib tenebkwaning ati ato ebmakin,” eboka molobmou. 
JHN.11.43	Ato ebmou ura, Er Yesus biryi uram weik doboka ato ebmou. “Lazarus, anaboka yarum,” ebmou. 
JHN.11.44	Ebmou ba, “Naie,” dibmounyi bira kam bukokmou. Kam bukokmou ura, keil umbura dam aryi anaboka yanmou. Ara, er yan taruk nong nirya asi kait aling aryi limdongobmainyi anaboka yanmou. Er kisok ongon aling limdongobmainyi bira anaboka yanmou. Anaboka yanmou ura, Er Yesus biryi, “Din nang limdongoraming aling ongobdeibmandau kwiribdeibmunyi ba, Lazarus bira ur yibarorur,” ebmou.
JHN.11.45	Ura, Er Yesus biryi dibmounyi si Lazarus bisi kam bukeibmou deyok aryi, Yahudi yala nang ilinto aryi Er Yesus bisi dib tenebmai. Ara, “Maria er kanya katabum ebdeibkwayeb,” tenen Maria ai bulubmai nang aryi Er Yesus biryi kiknibmou iya ilil tenen dinyi asi asing eibmai ura, Ersi dib tenebmai. 
JHN.11.46	Bok, Yahudi yala nang kankan aryi ton nang ara sun Farisi nang bindoka, “Er Yesus biryi Lazarus bisi kam bukeibmar,” eboka nungbinmai. 
JHN.11.47	Nungbinmai ura, sun Er Imtamnyi kan ninyi kan noutam kuboka antanirdeirin deyok nang ab sun Farisi nang ab ara, “Uram sisikwayeb,” eboka sun Yahudi nang sien nang nirya asi nabmai. Uram sisingna ati bulubdeibmai ura, sunci ato ebdanmai. “Una kubkwayeb do? Anyi bira ilil tenen dinyi ilinto kiknibde barande. Ba, nunci, ‘Bisik sektibyi,’ tenen ingkirikde baramibiryok, talyi ati ingkirikde baramib. 
JHN.11.48	Anyi bisi bisik kum sekibyi uca, ninyi nirya ara Ersi dib tenebingnyei se. Ura, sun Roma nang ara mikib deib aryi nunsi arungdeirisin nang aryi kekebingnyi uca, sunci, ‘Sun Yahudi yala nang aryi Yesus bisi milibingnyi uca, nun uram tuba kum kunubde bingnyei,’ tenebsingnyei. Ato tenebsiting ura, sunci yandoka Yerusalem atei aryi kuboka Er Imtamnyi bisi dama deirin ai kum daneibsingnyei. Tonda, nunda Yahudi yala nang nirya kum obkiribsingnyei,” eboka sisikmai.
JHN.11.49	Ura, Er Imtamnyi kan ninyi kan noutam kuboka antanirdeirin sienyi si Kayafas uram ton ebmar. A kwalina kubde banmai ba, anyi bira Er Imtamnyi bisi dama deirin sienyi kuramwe. Ura, erci sunsi ato ebmou. “Sun kum bingdarur. 
JHN.11.50	Nun Yahudi yala nang nirya ati, ‘Malyi nang,’ eboka obkiribsingnyei. Erda, sunci, ninyi tentok ati, ‘Malinyi,’ eboka ur obkwanung. Ati, Anyi bisi obingnyi uca, nunda Yahudi yala nang yuk nang nirya aryi lebdandobkwanub,” ebmou.
JHN.11.51	Ura, anyi bira er kanya dam yuk aryi a dinyi bikoka lak kum ebmou. Erda, Er Imtamnyi Kanya Roh Kudus aryi er kanya dam karebmou uca, erda a kwalina aryok Er Imtamnyi kan ninyi kan kuboka antanirdeirin sienyi kuramunyi biryi Er Imtamnyi kunubkwamwe dinyi lak ebmou. Ati, erci, “Sun Yahudi yala nang ara kisal dangna dinyi dobdobkwaming ati Yesus bisi dibkwande,” tenen bikmou ci, lak ebmou. 
JHN.11.52	Ura, Er Yesus bira sun Yahudi yala nang ati dibkwamuryok, Erci sun yuk yala nang ababyi dibkwamwe. Ara, Er Imtamnyi mabwe nermabwe nirya ara yuk-yuk binsekmai nang asi antanibdeibkwamwe ati Er dibkwamwe. 
JHN.11.53	Ura, a uki tum aryi kuboka sun Yahudi yala nang aryi, “Er Yesus bisi obtibyi,” tenen marmun yibkalibmai.
JHN.11.54	Marmun yibkalibmai asi Er Yesus biryi bikmou ati, Erci sun Yahudi yala nang kankan lak tuba kum yibaramwe. Erda, kisiboka ninyi kun kum mutuk dam bindobmou. Ara, mitik atei si Efraim bindoka Er miliramnyi nang ab tonkwa kubmai.
JHN.11.55	Ura, sun Yahudi yala nang weik kwalina si Paskah kwalibkwamai tum dam kubmou ba, sun yuk mutuk-yuk mutuk aryi kuramnyi nang ara anaboka Yerusalem atei binmai. Ara, “Musa biryi ebdeibsou to, nunci, ‘Er Imtamnyi bisi teleb kubdeibtibyi,’ tenen me ilikdabyi ura, Paskah kwalibkwayeb,” tenen binmai. 
JHN.11.56	A bulubmai nang nirya ara, “Yesus bibabyi yankwamar do?” tenen ingkiringmai. Ara, Bait Allah ai dam tikmai cok, sunci, “Weik kwalina kwalibkwayeb ati, Erbabyi yankwamar do kum do?” eboka asibdanmai. 
JHN.11.57	Ato kuboka dibde bukmai bok, sun Er Imtamnyi kan ninyi kan noutam kuboka antanirdeirin deyok nang ab sun Farisi nang ab ara ato eboka arukdeibmai. “Yesus bisi asing eibmunyi ura, nunsi eryandarur,” ebmai. Ara, Yesus biti, “Talebkwayeb,” tenebmai ci, ato eboka arukdeibmai.
JHN.12.1	Uki nabaryi kubkwamai cok, sun Yahudi yala nang weik kwalina si Paskah berekwamwe ba, Er Yesus Betania atei tambuboka binmou. Akatei asi Er kwit Lazarus kuramwe. Anyi Lazarus bira Er Yesus biryi kam bukeibmounyi kuramwe. 
JHN.12.2	Ura, Lazarus bira Er Yesus ab Er miliramnyi nang ab asi du dongobmou ura, yina tonkwa yibmai. Lazarus malner Marta bira yina yangaboka karebmou ba, Lazarus ab Yesus ab Er miliramnyi nang ab tonkwa yibmai. 
JHN.12.3	Ura, Maria biryi moyok doboka sil tong teleb dinyi dikdongobmou. A sil tong teleb dinyi si ara minyak narwastu kuboka dengna weik dinyi kubmou asi erci Yesus yan tam dikdongobmou. Sirya dikdongobmou ura, erci er kisok otong aryi Yesus yan tam kilibdeibmou. Uca, akai nirya umbura sil tong teleb dinyi kekebmai. 
JHN.12.4	Ura, Yesus miliramnyi nang kankan tentoknyi bira Yudas Iskariot biryi, “Mem se,” ebmou. Anyi Yudas bira Yesus kikibkwamunyi kuramwe. 
JHN.12.5	Ati, Yudas biryi ato ebmou, “A sil tong teleb dinyi ara dengna weik dinyi kubmar. Unato ati nun Du yan tam dikdongobmar do? Kwalina tentok wa ibde baraming dengna dinyi ato talyi dikdongobmar se. A sil tong teleb dinyi ara dekeibmate ura, erci dobdobmate co bok asi sun bona bon kum nang asi karebte se,” ebmou. 
JHN.12.6	Yudas biryi ato ebmou ara sun bona bon kum nang ati boukwe deyok aryi, kum ebmou. Erda, co bok ukula donanyi kuramwe deyok aryi, erci ato ebmou. Yesus ab Er amolbaryi nang dororamnyi co bok asi sunci Yudas bisi deiriramnyi. Deiriramnyi bok, Yudas biryi a co bok aryi kuboka ukula doramwe. 
JHN.12.7	Ura, Yudas biryi, “Mem se,” ebmou bok, Yesus biryi ersi, “Mem ebminyei se,” ebmou. “A sil tong teleb dinyi asi erci dikdongobmanou ara Nisi tukwe dongobkwaning uki tum kiknibminikmanou ati dikdongobmanou. 
JHN.12.8	Sun bona bon kum nang ara sun ab tonkwa iya kubkwaming ati sunci uki-uki nirya co bok karebdate. Ba, Nira sun ab tonkwa iya kum kubkwayeb,” ebmou. 
JHN.12.9	Ura, Yahudi yala nang ilinto ara, “Yesus bira Lazarus ai wengbinmar,” tenen bikdobmai uca, bulubmai. Ara, “Yesus bisi asing eibtibyi,” tenena akwe kum yanmai. Erda, “Lazarus bira Yesus biryi kam bukeibmounyi bibabyi asing eibtibyi,” tenena ababyi buluryanmai. 
JHN.12.10+JHN.12.11	Ara, Er Yesus biryi Lazarus bisi kam bukeibmou deyok aryi, Yahudi yala nang ilinto aryi Er Yesus dam yandoka Ersi dib tenebmai. A deyok aryi, sun Er Imtamnyi kan ninyi kan noutam kuboka antanirdeirin deyok nang aryi, “Lazarus bibabyi obkwayeb,” tenen marmun yibmai.
JHN.12.12	Mabmai ani, berekwe ura, sun “Kwalina si Paskah kwalibkwayeb,” tenen bulubmai nang ilinto aryi, “Yesus bibabyi Yerusalem atei yankwamar ci, bisik ai yanganmar,” en uram kekebmai. 
JHN.12.13	Ura, sunci, “Nun Du bisi kirbinkwayeb,” tenen atar ato co si Palem bok asi dobtaleboka kwakub-kwakub ebmai ci, Yesus bisi kirbinmai. Tonda, uram weik doboka sunci ato ebmai.
JHN.12.13	“Hosana! Er Imtamnyi bira nun Arungdeirisurutnyi biryi Bokdonokmounyi bisi kisal dakwayeb. Anyi bira sun Israel yala nang asi arukdeiboka kalingsurur weik Sienyi kurur ci, yanganmar ati Er si weik ebkwayeb,” ebmai. 
JHN.12.14	Ura, Er Yesus biryi bisam si keledai asing eibmou ci, keledai deici tam burbinmou. Ara, Er Imtamnyi Uram minob uram kunubkwamwe ati keledai deici burbinmou. Ara, Er Imtamnyi Uram umbura aryi a deyok ato eboka kerek sekamwe.
JHN.12.15	“Sunda mutuk kon Sion aryi kurandum nang ara ilil kanya bobmunyei.
JHN.12.15	Sun kalikwansir Weik Sienyi ara sun dam yankwande.
JHN.12.15	Ara, keledai deici tam aryi bukoka yankwande,” eboka kerek sekdeiamwe. 
JHN.12.16	Er Yesus keledai deici tam aryi bukoka Yerusalem atei wengbinmou ba, Er miliramnyi nang aryi, “Er Imtamnyi Uram umbura aryi minob kerek sekmou to kunubmar,” tenen anmalakoka kum bikdobmai. Ani, Er Imtamnyi biryi Yesus bisi sirya erebdeibmou ura, sunci, “Nun Du keledai deici aryi bukmounyi si weik ebmoubwe ara Er Imtamnyi Uram umbura aryi kerek sekeibmou to kunubmoubwe,” tenen bikwamnyi. 
JHN.12.17	Ura, sun bulubmai nang kankan aryi ninyi ilinto ato ebmai. “Anyi bira dibmounyi si Lazarus tukwe dongon dam mabmunyi bisi naboka kam bukeibmounyi yanganmar,” eboka lak ebdongobnin banmai. A nang ara asing eibmai ba, Yesus biryi Lazarus dibmou asi kam bukeibmou deyok aryi, a uram lak ebde binmai. 
JHN.12.18	Ati, ninyi ilinto ara, “Iya ilil tenen dinyi kiknibmou,” en uram kekebmai ati sunci Yesus biti, “Kibdobkwayeb,” tenen yanmai. 
JHN.12.19	Uca, sun Farisi nang aryi sun mamun ato ebdanmai. “Ninyi nirya ara Ersi milibmang se. Nunci, ‘Bisik sektibyi,’ tenen ingkiringnub cok, bisik diboka kum sektibyi se,” ebdanmai.
JHN.12.20	Ura, sun, “Kwalina si Paskah kwaliboka Er Imtamnyi si weik ebkwayeb,” tenen yangan nang kankan ara Yunani yala nang ton ababyi yanganmai. 
JHN.12.21	A nang ara Filipus bisi bindoka, “Nai, nunda sun Du Yesus ab ebdatibyi,” ebmai. Filipus bira Galilea mutuk atei si Betsaida anyi kuramunyi bisi ato eboka molobmai. 
JHN.12.22	Ura, Filipus biryi er kwit Andreas bisi, “‘Yesus ab ebdatibyi,’ eboka molobmaning,” ebmou. Ura, Andreas ab Filipus ab aryi Yesus dam bindoka ebmarei.
JHN.12.23	Ura, Yesus biryi ato ebmou. “Ni Ninyi Dasinyi bisi co lase deiboka erebdeibkwaning talak dam kubmar. 
JHN.12.24	Niryi sunsi dib en uram ton ebkwinsin ati diboka kekebdarur. Gandum yala ara tukwe umbura sakoka dibmou uca, betekoka abci ura, du mourirande. Ba, gandum yala er yuk kubte uca, dina kum kubte uca, betekoka kum abte uca, du kum moubte. Ati, ato kuboka Ni kum dibtinyi ura, lemsin dinyi kum boyansute. 
JHN.12.25	Tonda, sundamnyi ererdeirdaramingnyi nang ara, ‘Dina kum uca, kam kubmurubtibyi,’ tenen nang ara kam kun dinyi wanikminikwande uca, dibkwaming. Ba, ‘Nisi obningnyi ababyi Er Imtamnyi bisi milibmurubkwayeb,’ tenen nang ara iya kam kun dinyi dobdobkwaming. 
JHN.12.26	Sun Niti, ‘Wa irmilibkwayeb,’ tenebningnyi nang ara Nisi milina teleb. Ati, Ni kubnyi dam ara Ni wa irmilin nang ababyi kubkwaming. Sun Niti dirnilin nang asi Er Imtamnyi biryi erebdeibkwande.
JHN.12.27	Ura, ukuryok ara Ni kanya mambul weik kubmanir. Ati, Niryi una ebkwan do? Niryi, ‘Nai, mambul kubdeibsingnyi tum dam kubmar ati Kanci mambul kun dinyi bisik sekdum,’ ebtinyi do? Ato tenen kum. Niryi, ‘Mambul kun dinyi bobkwan,’ tenen yase ati, a mambul kimdeirinin talak yanmar ati ebman. 
JHN.12.28	Nai, Kanci ilil tenen dinyi kikniboka Kan si weik erebdeibdandum tenen molobmakin,” ebmou.
JHN.12.28	Er Yesus biryi ato ebmou ba, imtam aryi kuboka uram ara ato ebmou. “Niryi ilil tenen dinyi kikniboka Ni si sirya erebdeibdanman ani, ilil tenen dinyi tubto kikniboka Ni si erebdeibdankwan,” ebmou. 
JHN.12.29	Ura, sun bulubmai nang kekebmai ba, ton nang ara, “Liman debmar,” ebmai. Ba, yuk nang aryi, “Er Imtamnyi Uram eryuryangananyi uram ebmurubmar,” ebmai.
JHN.12.30	Ebmai bok, Er Yesus biryi sunsi ato ebmou. “Imtam aryi kuboka uram dobmar ara sunci dib tenebkwanurum ati dobmasir. Imtam aryi kuboka dobmar uram ara Niryi, ‘Er Imtamnyi biryi Ni molona sirya kekebmanir,’ tenen bikwan ati kum dobmanir. Erda, sunci dib tenebkwamanurum ati dobmasir,” ebmou. 
JHN.12.31	Ukuryok ara ninyi aryi Nisi obkwaning ba, Er Imtamnyi biryi sun im dangna tukwe dangna nang aryi malyi kun dinyi lak kibkwande. Isa sienyi Iblis bira tukwetam nang talenanyi bisi tukwetam aryi kuboka yakdonokwamar ati ebman. 
JHN.12.32	Ura, ninyi aryi Nisi tukwetam aryi kuboka co lase deib aryi erebdeibningnyi ura, Niryi karebnyi uca, sun im dangna tukwe dangna nang nirya ara Ni dam yankwaning. 
JHN.12.33	Er Yesus biryi, “Ninyi aryi Nisi erebdeibkwaning,” ebmou ara, “Co lase deici erebdeiboka obkwaning,” tenen bikmou ati, ato ebmou.
JHN.12.34	Ato ebmou bok, sun bulubmai nang ara ato ebkateibmai. “Musa Uram ara, ‘Er Imtamnyi biryi bokdonokwande ninyi lemsina Weik Sienyi ara iya kubkwande,’ eteresur ati kekeramoubwe. Ati, Kanci unato ati, ‘Kanda Ninyi Daumunyi bisi erebdeiboka obkwaning,’ ebmasirim do? Ninyi Dasinyi bira unato anyi do?” Ato eboka asibdenmai.
JHN.12.35	Asibdenmai ba, Yesus biryi sunsi ato ebmou. “Nira berengdeirisinanyi kunun cok, uki mitik talak akwe sun ab tonkwa kubmurubkwayeb. Ati, sunci berengna dinyi asing tuba eiriramun cok, berengna tam yibandarur. Ara, berengna sun dam tuba kubsici ba, sunci, ‘Kunuk dakci uca, yibanman kum kubtibyi,’ tenen yibandarur. Kunuk dakci ura, sun bisik yibaramingnyi nang ara, ‘Dantam baramib do?’ tenen kum bingnaming uca, bisik wanikminikwaming. 
JHN.12.36	Berengna asi asing tuba eibmarum ci, sunci, ‘Berengna asi nun kanya deibkwayeb,’ tenena teleb. Ara, sunda berengna tam kun nang kibkwandum ati ato tenena teleb.” Ura, Yesus biryi ato ebmou ura, Erci kisiboka bindobmou.
JHN.12.37	Ura, Yesus biryi sun Yahudi yala nang urasintam aryi ilil tenen dinyi ilinto kiknibmou bok, sunci, “Yesus bisi dib tenena nun li,” tenermururamnyi. 
JHN.12.38	Er Imtamnyi biryi aminda kunubkwamwe dinyi ebdeibmaca bobaramunyi si Yesaya biryi, “Dib kum tenebkwaming,” eboka minob lak ebmou to kunubmou. Ati, Yesaya biryi a nang ati minob ato ebmou,
JHN.12.38	“Nai Erebdobnyi, nunci Kan uram ermururamoubwe bok, unanyi-unaner ara nun uram dib teneranking do?
JHN.12.38	Tonda, Kanda Imtamnyi biryi mikib kuboka lebdeibkwansirim ara unanyi-unaner aryi asing eibmang do?” eboka kerek sekeiamwe. 
JHN.12.39	A deyok aryi, “Sun Yahudi yala nang ara una deyok aryi dib tenebman kum kuraming do?” tenen Yesaya biryi yuk tam aryi ato eboka minob lak eboka kerek sekeiamwe.
JHN.12.40	“Er Imtamnyi biryi karebmou uca, a nang ara asing kun nang ato kibmai.
JHN.12.40	Nun Nai biryi karebmou uca, a nang ara kat kanya boboka amol kum kekeraming.
JHN.12.40	Er Imtamnyi biryi karebmou uca, a nang ara asing kum eiriraming.
JHN.12.40	Tonda, sun kanya dam aryi dib en uram kum bingnaming.
JHN.12.40	A nang ara Nira Imtamnyi dam tamuryanganingnyei.
JHN.12.40	Niryi sunsi kum kwetebdeibkwan.” 
JHN.12.40	Er Imtamnyi biryi a nang ati ato ebmou. 
JHN.12.41	Ara, Yesaya biryi minob ura Er Imtamnyi erebdob sokon asing eibmou cok, erci Yesus erebdob dinyi ababyi asing eibmou. Asing eibmou cok, erci, “Nun Du Iya Erebdobnyi karebmou uca, sun Yahudi yala nang kanya kat tuba kubmurubkwande,” tenen lak kibmou.
JHN.12.42	Ato ebmou bok, sun Yahudi yala nang sien nang kankan aryi ton nang ababyi Er Yesus bisi dib tenebmai. Ba, sunci, “Sun Farisi nang aryi biksingnyi uca, Musa Uram eteren ai aryi kuboka yakdonoksingnyei,” teneramnyi deyok aryi, sunci sun dib tenena lak kum ebmai. 
JHN.12.43	A dib tenen nang aryi, “Ninyi aryi kisal dangsina teleb,” tenen dinyi udikum deiriramiryok, sunci, “Ninyi aryi nunsi yakdonoksingnyi ababyi Er Imtamnyi biryi kisal dakwansir,” tenen kum kuramnyi. A deyok aryi a nang aryi Yesus bisi dib teneramnyi bok, sunci, “Nunbabyi Yesus milin nang kunub,” lak kum eramnyi.
JHN.12.44	A sirya ebmou ura, Er Yesus biryi uram doboka ato ebmou. “Unanyi-unaner ara Nisi dib tenebningnyi nang ara Ni tikwa dib tenena kum kunung. Erda, a nang ara ni biriman aryi Ni Nai Imtamnyi Nisi bokwetebnounyi bibabyi dib tenenung. 
JHN.12.45	Sun ato kun nang ara Nisi asing diningiryok, sunci Ni biriman aryi Ni Nai Nisi bokwetebnounyi bisi asing dinung. 
JHN.12.46	Ni tukwetam yuryase ara ninyi berengdeirinanyi kuboka yuryase. Ara, Nisi dib tenebningnyi nang ara kunuk dam tuba kum kubkwaming ati, Ni yuryase.
JHN.12.47	Ura, sun Ni uram amol dem kekebingiryok kununa kum kuramingnyi asi Niryi tatab-tatab ena kum kubkwan. Niryi, ‘Tukwe tam nang wenebkwan,’ tenen kum yuryase. Erda, ‘Tukwe tam nang lebkwan,’ tenen yuryase. 
JHN.12.48	Ato ebman bok, sun Nisi dokdonokoka Ni uram asi, ‘Nun li,’ eraningnyi nang ara wenen dinyi dobdobkwaming ati ebman. Ara, sirya kobdob uki tum berekci ura, sun Ni uram ati, ‘Dorona nun li,’ tenen nang ara Niryi ebmasin uram deici aryi wenen dinyi dobdobkwaming. 
JHN.12.49	Niryi Ni mining kanya yuk aryi tenen dinyi lak kum ebde basunun. Erda, Ni Nai Imtamnyi bira Nisi bokwetebnounyi biryi, ‘A dinyi o dinyi eterebdum,’ ebdeibnou tok, Niryi a dinyi o dinyi eboka eterebde basunun. Tonda, Ni Nai biryi, ‘Ato-ato kuboka ebdum,’ ebdeibmou to Niryi ato kuboka lak eteresunun. 
JHN.12.50	Ni Nai Imtamnyi biryi arungdeirisin uram kunubde bana ara iya kam kun dinyi boyangarande ati Ni bikman. Ati, Niryi sunsi lak etereransin uram ara Ni Nai biryi ebdeibnou tok lak etereransin ati ebman,” ebmou.
JHN.13.1	Weik kwalina tum si Paskah berekwamwe ba, Er Yesus biryi, “Ni dibkwan talak dam kubmar,” tenen bikdanmou. Ara, Erci, “Tukwetam aryi kuboka anabdobnyi ura, Ni Nai Imtamnyi dam welebinkwan,” tenen bikdanmou. Ura, Erci Er miliramnyi nang asi iya boukwe weik kimnamwe to, Erci Er boukwe tenen dinyi sunti diboka lak kibdeibmou.
JHN.13.2	Lukunda yibkoi yina ara sirya yangabminikdobmai cok, kum yibmai. Bok, isa sienyi si Iblis biryi Yesus miliramunyi si Yudas Iskariot er kanya dam murmurdongobmou uca, erci, “Yesus bisi kikibnyi ba, ninyi aryi Ersi taruk taleboka obting,” tenen kubmou. 
JHN.13.3	Ura, Yesus biryi, “Er Imtamnyi biryi mikib dinyi utotoa nirya ara Ni taruk dam karebmanou,” tenen bikdanmou. Tonda, Erci Erdamnyi biti, “Er Imtamnyi bokwetebnounyi kunun ci, Er Imtamnyi dam tubto tamuboka welebinkwan,” tenen bikdanmou. 
JHN.13.4	A dinyi nirya asi bikdanmou ci, Yesus biryi tikokmou ura, Er alib ongon aling ara kwiriblobmou ci, me ilikoka kilin aling asi Er der ai arikoka labkwetebmou. 
JHN.13.5	Sirya arikdanmou ura, Erci me ilingna me asi kwebtaleboka weik me ilingna moyok umbura dikdongobmou. Sirya dikdongobmou ura, Erci Er miliramnyi nang yan me ilikde yibinmou. Me sirya ilikeibne ura, der ai arikoka labkwetebmou me kilina aryi sun yan kilibde yibanmou.
JHN.13.6	Me ilikde yibanmou ani, Erci Simon Petrus yan me ilikeibkun tenen ku asi, Simon Petrus biryi ato ebmou. “Nai Du, Kanci ni yan me ilikwamanirim do? Ato kubniminyei se,” ebmou. 
JHN.13.7	Ato ebmou ba, Yesus biryi ersi ato ebmou. “Niryi kan yan me ilikeibwinkin deyok ara ukuryok diboka kum bikmarim bok, aminda ara diboka bikwandim,” ebmou. 
JHN.13.8	Ebmou bok, Petrus biryi, “Ato tenen kum,” ebmou. “Kanci ni yan me iliknimiyei.” Ato ebmou ura, Er Yesus biryi ersi ato ebmou. “Niryi kansi me kum ilikmakinyi uca, kanci Ni kisal dangsin dinyi kum dobdobkwandim.” 
JHN.13.9	Ura, Petrus biryi ato ebmou. “Nai Du, ato ura, Kanci ni yan ur me iliknurum. Tonda, ni taruk ab ni kisok ababyi me ilikdeibnurum.” 
JHN.13.10	Ura, Er Yesus biryi ersi ato ebmou. “Sun nirya ara me keksekdob nang ato kurandum ati yan akwe me ilikmasin. Sun nong kisok taruk nirya ara keksekdob dinyi akwe kurur. Sun nirya ara me keksekdob nang ato kurandum ati ebman. Ato ebman bok, sun kankan ara keksekdob kumnyi ton kubmar,” ebmou. 
JHN.13.11	Ara, Er Yesus biryi, “Ni milin nang kankan ara tonyi biryi Nisi kikibkwanir,” tenen bikmou. A deyok aryi, Erci sunsi, “Sun kankan ara keksebdob kumnyi kurur,” ebmou.
JHN.13.12	Ura, Er miliramnyi nang yan yuk-yuk me ilikeibde yibanmou ani, sirya ilikeibmou ura, Er Yesus biryi Er alib ongon aling tubto ongobdobmou ci co lamna dam bukamwe sokon tubto burbinmou. Ura, sunsi ato eboka asibdenmou, “Niryi sun yan me ilikeibmasin ara sunda unato ati me ilikmasir tenen sun ton bikmarum do?” eboka sunsi asibdenmou. 
JHN.13.13	Ura, ton ato ebmou, “Nira sun Nai sun eteresinanyi kunun ati, sunci Niti, ‘Nai ninyi eterenanyi,’ eboka, ‘Nun Du Erebdobnyi,’ enindarur. Nira sun eterenanyi ton Erebdobnyi ton diboka kunun ati sunci Niti ato eboka namnanurum ara kikib to eboka namnanurum. 
JHN.13.14	Ati, Nira sun arungdeirisinanyi ton sun eteresinanyi ton kunun cok, Niryi sunda Ni milinin nang asi yan me ilikeibmasin. Ati, sunda Ni wa irmilinin nang ababyi neiktoto sun mamun yan me ilingdana teleb. 
JHN.13.15	Niryi sun yan me ilikeibmasin ara sunti kiklibdeiboka me ilikeibmasin ati, sunbabyi neiktoto sundamnyi luknubdongobdandoka sun mamun diblilirdana teleb. 
JHN.13.16	Niryi sunsi dib en uram ebkwinsin ati diboka kekendarur. Er wa irmilinanyi bira er wa arungdeirinanyi bisibkaboka Erebdobnyi ton kum kurur. Tonda, yuk nang uram ermuruna bobananyi bira erci bokdonokmar uram damnyi bisibkaboka Erebdobnyi ton kum kurur. 
JHN.13.17	Ati, Niryi sunsi ato eboka lak eterebmasin ati sunci kunubdarur. Sirya kunubmunyi uca, Er Imtamnyi biryi sunsi kisal dakwansir,” ebmou.
JHN.13.18	Ato ebmou bok, Er Yesus biryi Er miliramnyi nang asi ato ebmou. “Sun kankan ara me keksekdobman kumnyi ton kurur ati ebmasin. Ara, sun nirya ara keksekdobman kum nang kurandum ati kum ebmasin. Niryi sun kankan aryi wibdeibmasin nang asi diboka bingsunun ati ebman. Erda, sun kankan ara tonyi biryi keksekdobman kumnyi bitonyi kurur. Er Imtamnyi Uram ara minob kerek sekeibmou uram umbura aryi anyi biti ato ebmou.
JHN.13.18	‘Ni ab tonkwa roti yibmanimnyi bira Niti, “Obkwan,” teneninanyi kibmar.’ 
JHN.13.18	Ati, anyi biryi Nisi kikibkwanir ara Er Imtamnyi Uram kunubkwande ati Nisi kikibkwanir.
JHN.13.19	Kikibkwanir tum kum berekmar bok, Niryi sunsi a dinyi minob lak ebman. Ara, sirya kunubci ura, sunci Niti, ‘Iya kam kurutnyi,’ tenen bikwanirim ati Niryi a dinyi minob lak ebmasin. 
JHN.13.20	Niryi sunsi dib en uram ton lak eterebkwinsin ati diboka kekebdarur. Unanyi-unaner ara Niryi bokdonoknisingnyi nang ati, ‘Ni kwityabwe,’ tenen dobdobsingnyi ura, a nang ara Nibabyi sintum dobdobkwaning. Tonda, unanyi-unaner ara Niti, ‘Nun Du,’ tenen dobdobningnyi ura, a nang ara Ni Nai Imtamnyi bibabyi sintum dobdobkwaming,” ebmou.
JHN.13.21	Er Yesus biryi ato ebmou ura, Er kanya mambul weik kibmou ba, Erci ato eboka lak ebmou. “Niryi sunsi dib en uram ebkwinsin ati diboka kekebdarur. Sunda Ni milinin nang kankan ara tonyi biryi Nisi kikibkwanir.” 
JHN.13.22	Ato ebmou ura, Er miliramnyi nang aryi, “Unanyi biti ato ebmasir do?” tenen kum bikmai cok, sun mamum asing dibdanmai. 
JHN.13.23	Ura, Er miliramnyi nang kankan ara Yesus biryi iya boukwe weik kuramunyi ton kuramwe. Anyi bira Er Yesus sokon bukmou dam bukmou. 
JHN.13.24	Bukmou asi er kwit Simon Petrus biryi er ngang dukum ebmou cok, anyi bisi ato ebmou. “‘Kanci ebmasirim deyok ara nun kum bikmab ati lak ebsurum,’ eboka nun Du bisi asibderum,” ebmou. 
JHN.13.25	Uca, Yohanes bira Yesus dam liknibdongoboka erci Yesus bisi ato eboka asibdenmou. “Nai du. Kanci, ‘Ni kikibkwaniranyi bira anyi,’ eboka lak ebsurum,” ebmou. 
JHN.13.26	Ura, Er Yesus biryi ersi ato ebmou. “Niryi a roti tobdoba talebman asi co du yung asi dongobkun ura, tonyi bisi karebkun. Roti tobdoba karebkunyi bira Ni kikibkwaniranyi kubmar.” Ebmou uca, Erci roti tobdoba talebmou asi co du yung asi dongobmou ura, Yudas Iskariot bisi karebmou. Ara, ninyi si Simon Iskariot er mi asi karebmou. 
JHN.13.27	Roti tobdoba asi sirya karebmou ura, isa sienyi Iblis bira Yudas er kanya wekmou. Ura, Yesus biryi ersi ato ebmou. “Kanci tenebmumwe to minola kunubdum,” ebmou. 
JHN.13.28	Ato ebmou bok, sun Er Yesus miliramnyi nang Er ab tonkwa yibmai nang yuk nang ara, “Kikibkwande ati tenebmou ati ato ebmou,” tenen kum bikmai. 
JHN.13.29	Ton nang ara, “Weik kwalina Paskah kwalibkwayeb ati ton dinyi suklobmar ati kanci dekdum,” ebdeibmar ati tenebmai. Yudas bira co bok talenanyi kuramwe ati, ato tenebmai. Yuk nang ara, “Sun kwaning atan nang asi yina dekeiboka karebdum,” ebdeibmar ati tenebmai. 
JHN.13.30	Ura, Yudas biryi roti sirya dobdobmou ura, erci anaboka bindobmou. Ara, lukunda kubmou ba, er bindobmou.
JHN.13.31	Ura, Yudas sirya binmou ura, Er Yesus biryi ato ebmou. “Er Imtamnyi biryi Ni Ninyi Dasinyi biti, ‘Iya Erebdobnyi kurur,’ eboka lak kibdeibkwande ati ukuryok bikman. Tonda, Nira Ninyi Dasinyi biryi Er Imtamnyi biti, ‘Iya Erebdobnyi kurur,’ eboka lak kibdeibkwan. 
JHN.13.32	Niryi Er Imtamnyi biti, ‘Iya Erebdobnyi kurur,’ tenen dinyi lak kibdeibnyi uca, Er Imtamnyi bibabyi neiktoto ukurlona kum uca Niti, ‘Iya Erebdobnyi kurur,’ tenen dinyi lak kibdeibkwanir.
JHN.13.33	Ni mabwe. Ni ab sun ab mitik talak tonkwa kubibyi ura, bokdankwayeb. Ni binmanyi ura, sunci Nisi ingkiriknumun cok, kum eibkwanurum. Niryi sun Yahudi yala nang asi eterebmase to sunbabyi eterebmasin. Ni binkwan dam ara sun binmana kum kubkwandum. 
JHN.13.34	Niryi sunsi arungdeirisin uram ukuryok uram ebdeibkwinsin. Sun mamun boukwe weik kibdandarur ati ebman. Niryi sunsi boukwe kusunun to, sunbabyi neiktoto mamun boukwe weik kimdana teleb. 
JHN.13.35	Sunci mamum boukwe kibdamunyi uca, ninyi nirya aryi sunti, ‘Yesus milin nang kunung,’ tenen bikwansing,” ebmou.
JHN.13.36	Ura, Simon Petrus biryi ato eboka asibdenmou. “Nai Du, Kan dantam binkwandim do?” Ura, Yesus biryi ersi ato ebmou. “Ni binkwan dam ara sun ukuryok binmana kum kubkwandum. Erda, aminda aryi kanci miliboka neik dam yankwandim,” ebmou. 
JHN.13.37	Ebmou ba, Petrus biryi ato ebmou. “Nai Du, unato ati niryi Kansi ukuryok kum milibkitinyi do? Ninyi aryi nisi obningnyi ababyi, niryi Kansi miliboka libkwankin,” ebmou. 
JHN.13.38	Ebmou bok, Yesus biryi ato ebmou, “Kanci Niti liboka kandamnyi karebdatum do? Ato tenen kum. Maka kirim ara ngalungna kum uca, kanci Niti, ‘Anyi biti ni walwal,’ ebkwanirim. Ara, ambutum kum berekur bok, kanci liki winiryi ebmin cok, ‘Anyi biti ni walwal,’ ebkwanirim.” Yesus biryi Petrus bisi ato ebmou.
JHN.14.1	Ebmou cok, Er Yesus biryi Er miliramnyi nang asi ato ebmou. “Sun kanya mambul kubsicei. Sunci sun kanya Er Imtamnyi bisi deirirandum to, Nibabyi sun kanya deibkwanindarur. 
JHN.14.2	Ni Nai kurur imtam ai umbura aryi sokon yuk-yuk ilinto kurur. Ato kum kubte ura, Niryi sunsi lak ebsitinyi. Ati, Niryi sunti, ‘Sokon kiknibminikwan,’ tenen Ni Nai Imtamnyi ai welebinkwan. 
JHN.14.3	Ura, Niryi bindoka sunti sokon sirya kiknibminiksinyi ura, Ni tamuryankwan. Sirya tamuryanyi ura, Niryi sunsi boryankwansin. Ara, Ni kubkwan ai asi sunbabyi kubkwandum ati Niryi sunsi boryankwansin. 
JHN.14.4	Niryi binkwan ai bisik ban tam ara sun sirya bikmarum ati ebman,” ebmou.
JHN.14.5	Yesus biryi ato ebmou ba, Tomas biryi Ersi ato eboka asibdenmou. “Nai Du, Kan dantam binkwandim ati nun walwal. Ati, nunci una kuboka Kan binkwandim bisik biktibyi do?” ebmou. 
JHN.14.6	Ebmou ba, Er Yesus biryi ersi ato ebmou. “Nira bisik ban tam kunun. Tonda, dib en uram damnyi kunun. Tonda, kam kun dinyi deyoknyi kunun. Unanyi-unaner ara Er Imtamnyi dam baramingnyi nang ara Ni biriman aryok Er Imtamnyi dam baraming. 
JHN.14.7	Sunci Nisi diboka biknindate uca, sunci Ni Nai Imtamnyi bibabyi bikdate. Ura, ukuryok aryi kuboka sunci Ni Nai Imtamnyi bisi asing eiboka diboka bikwandum,” ebmou.
JHN.14.8	Ato ebmou bok, Filipus biryi ato ebmou. “Nai Du, Kanci Kan Nai Imtamnyi bisi lak kibsiminyi uca, nun kanya teleb kubkwansir,” ebmou. 
JHN.14.9	Uca, Er Yesus biryi ersi ato ebmou. “Ni uki kuna kum uca sun ab tonkwa kuramoubwe ani, sunci Nisi diboka kum bikmanurum do? Unanyi-unaner ara Nisi asing eibningnyi ara sintum Ni Nai Imtamnyi bisi asing eibmang ati ebman. Ati, kanci unato ati, ‘Kan Nai Imtamnyi lak kibdeibsurum,’ ebmanirim do? 
JHN.14.10	Nira Ni Nai Imtamnyi dam kunanyi kunun ati kan kum bikmanirim do? Tonda, Er Imtamnyi bira Ni dam kunanyi kurur ati kum bikmarim do? Niryi sunsi etereransin uram ara ni uram kum kurur. Erda, Er Imtamnyi Uram kurur. Ni Nai Imtamnyi bira Ni dam kunanyi kurur cok, Nira Er Mi biriman aryi ilil tenen dinyi kiknibde barur. 
JHN.14.11	Nira Er Imtamnyi dam kunanyi kunun ati sunci dib tenebnindarur. Tonda, Er Imtamnyi bira Ni dam kunanyi kurur ati dib tenebdarur. Ba, sunci Nisi tuba dib kum tenebnumunyi ba, sunci asing dinmun ci, Niryi kikniran ilil tenen dinyi deici aryi dib tenebnindarur. 
JHN.14.12	Niryi sunsi dib en uram ton ebkwinsin ati sunci diboka kekebdarur. Unanyi-unaner ara Nisi dib tenebningnyi nang ara Ni kikniranse to ilil tenen dinyi kiknibkwaming. Nira Ni Nai Imtamnyi bindoka mikib karebkwan deyok aryi, Ni milin nang ara ni minob kikniranse ilil tenen dinyi bisibkaboka iya ilil tenen dinyi kiknibkwaming. 
JHN.14.13	Ura, sunci Ni si deib aryi molobmanumunyi tok, Niryi kunubdeibkwansin. Ara, ‘Niryi, “Ni Nai Imtamnyi bira Iya Erebdobnyi kurur,” tenen dinyi lak kibdeibkwan,’ tenen Niryi sun molobmanumunyi tok kunubdeiboka karebkwansin. 
JHN.14.14	Ati, sunci Ni si deici aryi molobmanumunyi tok, Niryi kunubdeibkwansin,” ebmou.
JHN.14.15	Ebmou cok, Er Yesus biryi sunsi ato ebmou. “Sunci Nisi boukwe weik kuramunyi uca, Ni arukdeibmasin uram asi kunubde binkwandum. 
JHN.14.16	Ura, Niryi Ni Nai Imtamnyi bisi molormilisinyi uca, Erci Ni sun dongtam tikoka miliransinanyi bisi unubdeibdiryok, sun dongtam tikoka milibkwansiranyi yuknyi bisi karebkwansir. Ara, Er Imtamnyi Kanya Roh Kudus ara sun dongtam tikoka milibkwansiranyi kuransiryi, sun ab tonkwa iya kubkwandum. 
JHN.14.17	Roh Kudus ara dib en uram bikoka eterebde basurutnyi kurur asi Er Imtamnyi biryi bokwetebkwansir. Sun malyi kurmurun nang ara Roh Kudus asi asing kum eibingiryok, kum bingnung ati sunci Ersi dobdobman kum kunung. Ba, sunda Roh Kudus asi bikmarum. Roh Kudus ara sun kanya dam kurur ati sunci Ersi bikmarum ati ebman. Ani, aminda ababyi Er sun kanya iya kubkwansir. 
JHN.14.18	Ni anaboka binkwan cok, Ni sunsi kum taklobkwansin. Ati, Niryi sunti, ‘Kwaknamwe mabwe ato kibdeibkwan,’ tenen kum kunun. Erda, niryi sun dam tubto yankwan. 
JHN.14.19	Uki mitikanun kubibyi ura, Ni binkwan ati, sun tukwetam nang ara Nisi asing tuba kum eibkwaning. Kum eibkwaning bok, sunda nisi milinin nang aryi Nisi asing eibkwanurum. Nira iya kam kununyi kunun deyok aryi, sunbabyi iya kam kun dinyi dobdobkwandum. 
JHN.14.20	A uki tum berekci ura, sunci ato tenen bikwanurum. ‘Nun Du bira Er Imtamnyi dam kurutnyi kurur. Tonda, nunda nun Du dam kun nang kunub. Tonda, nun Du bira nun dam kusurutnyi kurur.’ 
JHN.14.21	Unanyi-unaner ara Ni uram taleboka kunubde baramingnyi nang ara Nisi boukwe weik kun nang kuraming. Unanyi-unaner ara Nira sun Du si boukwe weik kuraningnyi nang asi Ni Nai Imtamnyi biryi boukwe weik kubkwande. Tonda, Nibabyi a nang asi boukwe weik kimnun cok, Nidamnyi sunsi lak kibdankwan,” ebmou.
JHN.14.22	Ebmou ba, Yudas bira Iskariotnyi kuma erda yuknyi biryi ato ebmou. “Nai Du, unato ati Kanci Kandamnyi nunsi lak kibdankwandim cok, malyi kun nang asi lak kum kibdankwandim do?” ebmou. 
JHN.14.23	Ebmou ba, Yesus biryi ersi ato ebmou. “Unanyi-unaner ara Nisi boukwe weik kibningnyi nang ara Ni uram kunubde binkwaming. Ura, Ni Nai Imtamnyi biryi sun ato kun nang asi boukwe weik kibdiryok, Er ab Ni ab a nang dam yandoka sun kanya dam iya kubkwanim. 
JHN.14.24	Ba, unanyi-unaner ara Nisi boukwe kum kubingnyi nang ara Ni uram kunubde kum kubkwaming. Niryi sunsi eterebmasin uram sunci kekerandum ara Ni uram kuma. Erda, Ni Nai Imtamnyi Nisi bokwetebnounyi uram akwe kurur.
JHN.14.25	Ni sun ab tonkwa tuba kunmabiryok, Niryi a uram nirya asi sunsi lak ebde baransise ani, ukuryok tuba lak ebde basunun. 
JHN.14.26	Ura, Er Imtamnyi biryi Ni si deici aryi bokwetebci uca, Er Imtamnyi Kanya Roh Kudus ara sun dam yuryankwansir. Ara, Roh Kudus sun dongtam tikoka milibkwansiranyi kubdiryok, Erci sunsi utotoa nirya eterebkwansir. Tonda, Niryi sunsi minob etereranse tok, Roh Kudus aryi karebmaci uca, sunci tuba teneibkwandum. 
JHN.14.27	Ni binkun cok, nun bokdankwayeb ati, Niryi sunsi antanirdeirin dinyi karebsin. Sun malyi dinyi kurmurun nang ara antanirdeirin dinyi diboka kum karebsiting. Erda, niryi sunsi antanirdeirisin dinyi diboka karebkwansin. Ati, sunci sun kanya dam mambul kubsicei. Tonda, ilil kanya bobmunyei.
JHN.14.28	Niryi sunsi ato ebmasin ati kekebmarum. Niryi anaboka bindobnyi ani, aminda aryi sun dam tubto tamuryankwansin. Sunci Nisi boukwe weik kuranurum ati, sunci Niti, ‘Nun Du bira Er Nai Imtamnyi dam binkwande,’ tenen kilkil kanya bobdarur. Nira Erebdobnyi kunun bok, Ni Nai bira Nisi bisibkaboka Iya Erebdobnyi kurur. A deyok aryi, sunci Niti, ‘Er Nai Imtamnyi dam binkwande,’ tenen kilkil kanya bobdarur. 
JHN.14.29	A eterebmasin dinyi yuk-yuk ara aminda kunubkwande ba, Niryi sunsi ukuryok lak eterebmasin. Ara, niryi, ‘Sirya kunubci uca, Nisi dib tenebkwaning,’ tenen a dinyi minob lak eterebmasin. 
JHN.14.30	Ni sun ab tonkwa uram tuba sisikwamib talak ara mitikanun akwe sisikwamib. Im dangna tukwe dangna malyi kun nang deyoknyi minola yankwamar. Anyi bira mikibnyi kurande bok, Niti kum taleranir. 
JHN.14.31	Bok, sun im dangna tukwe dangna nang ara ato dinyi tenen bikting. Nira Ni Nai Imtamnyi bisi boukwe weik kunun cok, Ni Nai biryi takubdeibnou tok diboka kunubde banun.” Ato ebmou ura, Er Yesus biryi, “A kunum sirya ebmasin ati, akai aryi kuboka anabdobkwayeb,” ebmou.
JHN.15.1	“Nira co anggur deyok atonyi diboka kunun. Ba, Ni Nai Imtamnyi bira anggur du co talenanyi kurur.
JHN.15.2	Ura, du kum moubci co te nirya ara Ni Nai biryi sengkweterande. Ba, du moubci co te asi Erci kiribkabokwande. Ara, ‘Du moubtabakdur,’ tenen Erci a co te asi kiribkabokwande. 
JHN.15.3	Niryi sunsi dib en uram eterebmasise ati sun kanya ara kilibdob kanya borandum. 
JHN.15.4	Sunda Ni dam kun nang tuba kubmurubdarur. Kubmurubmamunyi uca, Niryi sun dam kubkwan. Anggur co du ara yuk kubte uca, du kum moubte. Ba, anggur du co deyok tam kubdiryok, du moubkwande. Ati, sunda Ni dam kum kubmunyi uca, du moubmasin kum kurandum.
JHN.15.5	Nira anggur du co deyoknyi kunun. Ba, sun yuk-yuk ara anggur co te ato kurandum. Unanyi-unaner ara Ni dam kuramingnyi uca, anyi a ner ara du ilinto moubkwande. Ni ab tonkwa kum kurandum cok, utotoa kum kubmatum. 
JHN.15.6	Unanyi-unaner ara Ni dam kum kubmurubtingnyi uca, anyi-aner ara du moun kum co te ato kuraming. A co ara bai donokmangnyi ura, koula dandobkwande. A co te ara doboka uk dongoraming. 
JHN.15.7	Sunci Ni dam kuramun cok, Ni uram asi sun kanya dam borandum cok, sunci sun tenebmamunyi tok molobmunyi uca, dobdobkwandum. 
JHN.15.8	Sunda du moubsir ba, sunci Ni milin nang kuramingnyi tok kunuramunyi uca, ninyi aryi Ni Nai si weik ebkwaming,” ebmou.
JHN.15.9	“Ni Nai biryi Nisi boukwe weik kunurur to, Niryi sunti boukwe weik kunun. Boukwe weik kusunun ati sunci Ni dam kubmurubdarur. 
JHN.15.10	Sunci Ni uram asi kunubmunyi uca, sun Ni boukwe weik dam kurandum. Ara, Niryi Ni Nai uram kununun uca, Ni Nai boukwe weik dam kunun ato, sunbabyi neiktoto Ni boukwe weik dam kurandum. 
JHN.15.11	Ati, Niryi, ‘Ni kanya kilkil weik kunurur to, sun kanya ababyi kilkil weik kubdur,’ tenen a dinyi sunsi eterebmasin. Tonda, ‘Mambul dinyi mitik ababyi tenen kanya kum bobkwaming,’ tenen ato eboka eterebmasin. 
JHN.15.12	Ati, Niryi sunsi ato eboka arukdeibkwinsin. Sunci mamun boukwe kibdandarur. Ati, Niryi sunsi boukwe weik kunun ato, sunbabyi neiktoto boukwe weik kibdandarur. 
JHN.15.13	Iya boukwe weik kimna ara ato, ‘Ninyi aryi obnitingnyi ababyi Niryi Ni kwityabwe lebdobkwan,’ tenen dinyi ara iya boukwe weik kimna dinyi kurur. 
JHN.15.14	Sunda Ni kwityabwe kurandum. Ara, Ni uram kunubmunyi uca, sunda Ni kwityabwe kurandum. 
JHN.15.15	Niryi sunti, ‘Ni wa arungna nang,’ tenen tuba kum namsunun. Erda, ‘Ni kwityabwe,’ tenen namsunun. Wa arungna nang ara sun wa arungdeirinanyi tenebmaci tok kum bingnung bok, sun kwityabwe ara sun kwit tenebmaci tok bingnung. Ni Nai Imtamnyi biryi Nisi eterebnici tok nirya asi Niryi sunbabyi eterebmasin ati ato ebman. A deyok aryi Niryi sunsi, ‘Ni kwityabwe,’ esunun. 
JHN.15.16	Sunci Nisi kum wibdeibmanurum. Erda, Niryi sunsi wibdeibmasise. Wibdeibmasisiryok, Niryi sunti, ‘Du moubkwansir,’ tenen tikeibmasise. Ara, ‘Du moun dinyi iya kubmurubkwande dinyi moubkwansir,’ tenen tikeibmasise. Ato kuboka du moubsiri ba, Er Imtamnyi biryi sun Nisi deici aryi molobmamunyi tok kunubkwansir. 
JHN.15.17	Ati, Niryi sunsi arukdeibmasin uram ara ato eboka arukdeibmasin. Sun mamun boukwe weik kibdandarur,” ebmou.
JHN.15.18	“Ura, sun malyi kun nang ara sunti, ‘Nun li,’ tenen dokdonoksingnyi ba, sunci ato tenen dinyi sun kanya dam bobdarur. ‘Sun malyi kun nang ara nun Du biti, “Nun li,” tenen yuma dokdonokmai. 
JHN.15.19	Sunda malyi kun nang kubtumunyi uca, sun malyi kun nang aryi sunti, ‘Nun kwityabwe,’ tenebmasiting. Bok, sunda malyi kun nang kum kurandum. Niryi sunsi wibdeibmasise ara, ‘Malyi nang kun dinyi asi takloboka Ni dam kun nang kubting,’ tenen wibdeibmasise. A deyok aryi, sun malyi kun nang aryi sunti, ‘Nun li,’ tenen dokdonokwansing. 
JHN.15.20	Niryi sunsi eterebmasise uram asi kisok bobdarur. Er wa arungnanyi ara er wa arungdeirinanyi biti Erebdobnyi kum kurur. Ninyi aryi Nira sun arungdeirisinanyi biti, ‘Obtibyi,’ tenen ingkiringnunung to, sunda Ni wa arungna nang ababyi, ‘Obtibyi,’ tenen domkiringsunung. Ba, ninyi aryi Ni uram asi kekebingnyi to, sun uram ababyi kekebkwaming. 
JHN.15.21	Ninyi aryi sunsi malyi kibkwansing ara Ni si deyok aryi, malyi kibkwansing. Ara, Ni Nai bokwetebnounyi bisi kum bingnung ati, ninyi aryi sunsi malyi kibkwansing. 
JHN.15.22	Niryi yuryandoka dib en uram lak ebman bok, dib kum tenebmang ati, sunci, ‘Bita kum bikamoubwe ati manmalibmoubwe,’ ebmana kum kuraming. Ba, Niryi yuryangana kum kubmatinyi uca, dib en uram lak kum ebmatinyi uca, a nang ara tatab-tatab ebmanto kum kubmating. 
JHN.15.23	Unanyi-unaner ara Niti, ‘Ni li,’ tenebmangnyi uca, a nang ara Ni Nai Imtamnyi bibabyi, ‘Ni li,’ teneraming. 
JHN.15.24	Niryi a nang kankan asi ilil tenen dinyi kum kiknibmatinyi uca, a nang ara, ‘Bita kum bikamoubwe ati manmalibmoubwe,’ ebmating. Ba, Niryi ilil tenen dinyi kikniranse asi asing eiriramiryok, Ni ab Ni Nai ab ati, ‘Nun li,’ tenen dokdonokmasing ati ebman. 
JHN.15.25	Er Imtamnyi Uram umbura aryi ato erur,
JHN.15.25	‘Deyok kum kubmou asi a nang aryi Niti, “Nun li,” teneraning,’ ebmou. 
JHN.15.25	Ara, Er Imtamnyi Uram umbura aryi minob kerek sekeiamwe to kunubkwande ati a nang aryi nunti, ‘Nun li,’ tenen Ni ab Ni Nai Imtamnyi ab dokdonokmasing.
JHN.15.26	Ura, Niryi Ni Nai tam welebindoka Er Imtamnyi Kanya Roh Kudus asi bokwetebkwansin. Roh Kudus ara sun dam tingdurnyi kurur cok, dib en uram eteresurur. Anyi biryi Niti dib en uram lak eboka sunsi eterebkwansir. 
JHN.15.27	Tonda, sunbabyi Ni deyok ati dib en uram lak ebdarur. Sunda yuma talak aryi kuboka Ni ab tonkwa kurandau deyok aryi, sunci Ni deyok ati dib en uram lak ebdarur ati ebman,” Er Yesus biryi ebmou.
JHN.16.1	Ebmou cok, Er Yesus biryi Er miliramnyi nang asi ato ebmou. “Niryi sunti, ‘Dib en uram takloboka wanikminikingnyei,’ tenen a dib en uram nirya asi lak ebmasin. 
JHN.16.2	Ninyi ara sunda Ni milinin nang ati, ‘Nun li,’ tenen, ‘Musa Uram etererdan ai tubto wekmunyei,’ eboka yakdonokwansing. Ura, ton nang ara sunti, ‘Obkwayeb,’ tenebsingiryok, ‘Obibyi uca, Er Imtamnyi kanya teleb kubkwande,’ tenebkwaming. Ato tenen kunubkwaming talak ara dam kubmar ati ebmasin. 
JHN.16.3	A nang ara Ni Nai ab Ni ab kum bingsunung deyok aryi, sunda Ni milinin nang ati, ‘Obtibyi,’ tenen domkirikwansing. 
JHN.16.4	A dinyi kunubkwansir talak kum yanmar ba, Niryi sunsi minob ebmasin. Ara, sunci, ‘Ato-ato kuboka malyi kibdeibkwansing,’ tenen minob bikwandum ati lak ebmasin. Uca, ninyi aryi sunsi domkirikwansing talak sirya yaci ura, sunci, ‘Nun Du biryi minob sirya lak ebmasou,’ teneibkwandum. Yuma kobdob sun ab tonkwa kuramoubwe talak ara ato dinyi lak kum ebmasise ani, ukuryok lak ebmasin,” ebmou.
JHN.16.5	Ebmou cok, Yesus biryi Er miliramnyi nang asi ato ebmou. “Ura, ukuryok ara Ni tamurbinkwan ara Ni Nai bokwetebnounyi dam tamuboka welebinkwan. Ato ebmasin bok, sun kankan aryi tentoknyi bibabyi, ‘Nai Du, dantam binkwandim do?’ eboka kum asibdenmanurum. 
JHN.16.6	Niryi, ‘Bokdankwayeb,’ ebmasin ati, sun kanya ara mambul weik kubmasir. 
JHN.16.7	Ba, Niryi sunsi dib en uram ton ebkwinsin ati diboka kekebdarur. Sun kanya mambul weik kubmasir bok, Ni ab sun ab bongdana ara teleb akwe kubkwande ati ebman. Ni binyi ura, Er Imtamnyi Kanya Roh Kudus asi bokwetebkwansin. Kum bitinyi uca, Roh Kudus ara sun dongtam tikoka milisurutnyi sun dam kum yasute. 
JHN.16.8	Ura, Roh Kudus yuryangaci ura, Erci sun tukwetam malyi kun nang asi tatab-tatab ebci uca, ‘Malyi dinyi kuramoubwe se,’ tenebkwaming. Tonda, Erci Niti, ‘Er Imtamnyi biryi teleb tenerur dinyi kunubde kunurutnyi,’ eboka lak eterebkwande. Tonda, Roh Kudus aryi, ‘Er Imtamnyi biryi malyi deyok liliboka wenebkwande,’ eboka lak eterebkwande. 
JHN.16.9	Sun tukwetam nang ara Nisi dib kum teneraning ati Roh Kudus aryi tatab-tatab eboka, ‘Malyi dinyi tenen kurandum se,’ ebkwande. 
JHN.16.10	Tonda, Nira Ni Nai Imtamnyi tamurbinkwan ati, sunci Nisi asing kum eibkwanurum. A deyok aryi Roh Kudus aryi sun tukwetam nang asi lak eterebci uca, a nang aryi, ‘Nunda Er Imtamnyi urasintam aryi teleb dinyi kunubde kum kunub se,’ tenen bikdankwaming. 
JHN.16.11	Tonda, Roh Kudus ara, ‘Er Imtamnyi biryi malyi deyok liliboka wenebkwande,’ eboka eterebkwansir. Ara, Er Imtamnyi biryi isa sienyi Iblis bira malyi kurmurun nang deyoknyi biti, ‘Wenebkwan,’ tenebmou ati ato ebmasin.
JHN.16.12	Niryi sunti, ‘Dib en uram yuk-yuk ilinto eterebtabaktinyi,’ tenebman bok, sunci a uram yuk-yuk bita kum bikdobkwandum ati, ukuryok kum eterebkwinsin. 
JHN.16.13	Ura, Er Imtamnyi Kanya Roh Kudus yuryangaci ura, Erda dib en uram eteresurutnyi biryi sunsi dib en uram nirya lak eterebkwansir. Erci Er kanya yuk aryi tenebmaci tok kum eterebkwansir. Erda, Er Imtamnyi biryi ebmaci uram kekebmaci ura, eterebmurubkwansir. Tonda, Roh Kudus aryi aminda kunubkwande dinyi nirya sunsi lak ebde binkwansir. 
JHN.16.14	Roh Kudus ara Nisi erebdeibkwanir ati ebman. Ara, Niryi ebnyi tok, Erci Ni uram ebmuruboka sun nirya asi eterebkwansir biriman aryi Nisi erebdeibkwanir. 
JHN.16.15	Er Imtamnyi taruk kubmaci dinyi nirya ara Erci Ni taruk dam karebmanou. Ara, Niryi Roh Kudus asi, ‘Ato-ato eboka eterebdum,’ ena mikib ababyi Nisi karebmanou. A deyok aryi, Niryi ato ebmasin. Niryi ebnyi tok, Roh Kudus aryi ebmuruboka sun nirya asi eterebkwansir.
JHN.16.16	Uki mitikanun mabmabyi ani, sunci Nisi asing tuba kum eibkwanurum. Ura, uki mitik nun tubto mabmamunyi ani, sunci Nisi asing tubto eibkwanurum.” Yesus biryi ato ebmou.
JHN.16.17	Ura, Yesus miliramnyi nang sun kanya ara kankana kubmou ati, sun kankan aryi ton nang ara ato eboka asibdanmai. “Unato ati Erci ato ebmasir, ‘Uki mitikanun mabmabyi ani, sunci Nisi asing tuba kum eibkwanurum. Ura, uki mitikanun tubto mabmamunyi ani, sunci Nisi asing tubto eibkwanurum.’ Tonda, unato ati Erci, ‘Ni Nai dam tamurbinkwan ati ato ebmasin,’ ebmasir do?” 
JHN.16.18	Asibmurubdanmai cok, sunci ato eboka asibdanmai. Erci, “‘Uki mitikanun mabmabyi ani,’ ebmasir ara unato ati ato ebmasir do? Nun Du biryi ebmasir uram deyok ati nun kum bikmab,” ebdanmai.
JHN.16.19	Ura, Yesus biryi, “Asirdena asibdeniting,” tenen bikmou ati, Erci sunsi ato eboka asibdenmou. “Niryi sunsi ebmasin uram deyok ati sun kanya kankana kubmasir do? Ati, Niryi, ‘Uki mitikanun mabmabyi ani, sunci Nisi asing tuba kum eibkwanurum,’ ebmasin ati kankana kubmasir do? Tonda, ‘Ura, uki mitikanun tubto mabmamunyi ani, sunci Nisi asing tubto eibkwanurum,’ ebmasin ati kankana kubmasir do? 
JHN.16.20	Niryi sunsi dib en uram ebkwinsin ati diboka kekebdarur. Ni binmanyi ura, sunci engena weik engebkwandum. Ba, sun malyi kurmurun nang kanya ara kilkil weik kubkwande. Ura, sunda Ni milinin nang kanya mambul weik kubsici ani, kilkil weik tubto kubkwansir. 
JHN.16.21	Mundu bon ner ara mi deibkwamaci uki tum berekde ba, mi deyok aryi, u weik yirande. Ura, mi sirya deibmaci ura, mi deyok aryi, u yin dinyi ton mambul dinyi ton erci tuba kum teneibkwande. Erda, erci, ‘Ni mi deibman,’ tenebmaci ba, er kanya kilkil weik kubkwande. 
JHN.16.22	Ura, mi deirin ner kurande to sunda Ni milinin nang ababyi neiktoto kubkwandum. Ara, ukuryok aryi kubde baramun cok, mambul kanya borandum. Ani, aminda aryi Ni sun ab tubto ebdankwamib talak ara sun kanya kilkil weik kubkwansir. Kilkil weik kubkwansir ati, ninyi tentok ababyi sunsi mambul tubto kum kubdeibkwansir. 
JHN.16.23	Ni ab sun ab tubto ebdankwayeb uki tum berekmaci ura, sunci Niti asirdena ton kum asibdenkwanurum. Niryi sunsi dib en uram ebkwinsin ati diboka kekebdarur. Sunci Ni si deici aryi molobmamunyi tok Ni Nai Imtamnyi biryi kunubkwansir. 
JHN.16.24	Minob aryi kuboka ukuryok ababyi sunci Er Imtamnyi bisi molorandau cok, sunci Ni si deici aryi kum molorandau. Ani, ukuryok aryi kuboka Ni si deici aryi molobkwandarur. Ati, sunci Er Imtamnyi bisi molobmunyi uca, Erci sunsi karebkwansir. Sun molobmamunyi tok dobdobkwandum cok, sun kanya ara sunglona kum uca kilkil weik kubkwansir.
JHN.16.25	Niryi sunsi kiklina uram deici aryi eteransise ani, aminda aryi kiklina uram deici aryi tuba kum eterebkwansin. Ara, dib en uram anmalakoka lak eterebkwan talak sirya berekmar ati, Niryi Ni Nai deyok ati dib en uram anmalakoka lak eterebkwansin. 
JHN.16.26	A kubkwayeb uki tum berekci ura, Niryi sunti molormilibkwansin ati kum ebman. Erda, sunci Ni si deici aryi Er Imtamnyi bisi anmalakoka molobkwandum. 
JHN.16.27	Ni Nai Imtamnyi bira sunti boukwe weik kusurur ati, Erci sun molobmamunyi tok karebkwansir. Ara, sunci Nira sun Du biti boukwe weik kuranurum ati, Ni Nai biryi sunti boukwe weik kusurur. Tonda, sunci Niti, ‘Er Imtamnyi bokwetebnounyi,’ dib teneranurum ati Ni Nai biryi sunti boukwe weik kusurur. 
JHN.16.28	Nira Er Imtamnyi dam kuranse ani, tukwetam yuryase. Ani, ukuryok ara tukwetam aryi anaboka Ni Nai Imtamnyi dam tubto tamurbinkwan,” ebmou.
JHN.16.29	Er Yesus biryi ato ebmou ba, Er miliramnyi nang aryi Ersi ato ebmai. “Ukuryok ara kiklina uram kum ebmarim cok, lak botoboka ena uram akwe eterebmasin. 
JHN.16.30	Kanda nun Du biryi utotoa nirya bingdumnyi kurum ati nun ukuryok sirya bikdobmab. Ninyi aryi asirdena kum asibdingnyi ababyi, Kanci sun kanya aryi tenen dinyi sirya bikmarim. A deyok aryi, nunci Kanti, ‘Er Imtamnyi biryi bokdonokmounyi,’ tenen dib tenebmakib,” ebmai.
JHN.16.31	Ato ebmai bok, Er Yesus biryi sunsi ato ebmou. “Uki ilinto ara katabum ena kum uca Nisi dib teneranindau ani, ukuryok ara katabum eboka dib tenebmasurum do? 
JHN.16.32	Ba, sunda Nisi milinin nang nirya ara dantam-dantam binsekwandum talak berekwamar ati ebman. Ara, sun nirya aryi, ‘Nundamnyi lebdandobtibyi,’ tenen sun ai yuk-yuk binsekwandum bok, Ni yuk kubkwan. Ni yuk kubkwan asi ninyi aryi Nisi taleboka tabwe debkwaning. Ato ebman cok, Ni yuk kum kubkwan ati ebman. Ni Nai Imtamnyi bira Ni ab tonkwa kununumnyi bira a talak ababyi Ni ab tonkwa kubkwanim.
JHN.16.33	Niryi sunsi a dinyi nirya lak eterebmasin ara sunti, ‘Ni biriman aryi neik kanya boboka antaniboka kubkwanung,’ tenen eterebmasin. Sunda Ni miliranurum nang ara tukwetam tuba kurandum asi ninyi aryi mambul dinyi kibdeibkwansing. Mambul dinyi kibdeibsingnyi ababyi, sun kanya katabum ebdeibdandarur. Nira sun Du biryi sun malyi kurmurun nang dinyi nirya asi muna kibdongobman ati sun kanya katabum ebdeibdandarur.” Ato eboka Yesus biryi Er miliramnyi nang kanya asi katabum ebdeibmou.
JHN.17.1	Yesus biryi ato ebmou ura, Erci imtam dibweleboka ato eboka molobmou. “Nai Imtamnyi o, Kanci Nira Kan Mi bisi erebdeibkwanirim uki tum sirya yanmar ati, Kanci Nisi erebdeibnurum. Kanci Nira Kan Mi bisi erebdeibniminyi uca, Niryi Kanda Ni Nai si weik erebdeibkwankin ati ato eboka molobkin. 
JHN.17.2	Kanci Nisi mikib karebmanunumwe uca, Niryi weik sienyi kuboka sun im dangna tukwe dangna nang nirya asi arungdeirinun. Tonda, Kanci Ni taruk dam karebmanunumwe nang asi iya kam kun dinyi karebkwan ati tikeibmanunumwe. Ato deyok aryi, Niryi Kansi, ‘Nai, erebdeibnurum,’ eboka ati molobkin. 
JHN.17.3	Iya kam kun dinyi karebkwan ara ato kurur. Kanda Imtamnyi Iya Mikibnyi tentoknyi bisi diboka bikwanking ara iya kam kun dinyi deyok kurur. Tonda, Nira Yesus Kristus Kanci bokwetebnumunyi bisi diboka bikwaning ara iya kam kun dinyi deyok kurur. 
JHN.17.4	Kanci Nisi takubdeibnunumwe wa ara tukwetam kuboka iranse ani, sirya kunubman. A wa ibde kunuranse biriman aryi Niryi Kanti, ‘Iya Erebdobnyi kurur,’ tenen dinyi tukwetam nang urasintam aryi lak kimdeiriranse. 
JHN.17.5	Ura, ukuryok Kanci Nisi weik erebdeibnurum ati molobkin. Imtam tukwetam kum kikniamumwe talak ara Ni ab Kan ab tonkwa kuranumwe ba, iya erebdob si tonkwa boranumwe. Ati, Kanci Nisi ato kuboka Kan urasintam aryi iya erebdob si tamuboka karebnurum.
JHN.17.6	Niryi Kan si ninyi urasintam aryi lak kimnanse. Ara, tukwetam nang kankan aryi Kanci Nisi karebmanumwe nang asi etereransiryok, Kan si lak kimnanse. A nang ara Kanci taleramumwe nang kuramnyi ani, Ni taruk dam karebmanumwe. Uca, a nang ara Kan Uram kunubde baramnyi ani, ukuryok ababyi kunubde baraming. 
JHN.17.7	A nang ara ukuryok aryi ato tenen bingnunung. Kanda Imtamnyi biryi Nisi mikib nirya karebmanumwe uca, Nira iya mikibnyi kunun. Ato tenen bingnunung. 
JHN.17.8	Kanda Imtamnyi biryi Nisi eterebmanumwe to, Niryi Kan Uram ebmuruboka a nang asi etereranse. A deyok aryi a nang aryi Niti, ‘Er Imtamnyi mikib dobdobmounyi kurur,’ tenen bingnunung. Niryi Kan Uram ebmuruboka etereranse uca, a nang aryi Kan Uram ati, ‘Dib en uram,’ tenen dororamnyi. Tonda, sunci Niti, ‘Er Imtamnyi biryi Bokwetebmounyi,’ teneraning. 
JHN.17.9	Kanci Nisi karebmanumwe nang ati Niryi molormilibman. Sun malyi kun dinyi kunurmurun nang ati Niryi kum molormilibman. Erda, Kanci Nisi karebmanumwe nang ati molormilibman. A nang ara Kanci talerandim nang kunung deyok aryi, Niryi sunsi molormilibman. 
JHN.17.10	Ni taruk dam kunurur dinyi nirya ara Kan dinyi kurur. Tonda, Kan taruk dam kukurur dinyi ara Ni dinyi kurur ati ebman. Nira Iya Erebdobnyi kunun lak kimdur ara a nang aryi Nisi dib teneraning biriman aryi lak kimdur ati ebman. 
JHN.17.11	Nira anaboka tukwetam tuba kum kubmurubkwan bok, a nang ara tukwetam tuba kubkwaming. Nira Kanda Imtamnyi dam weleyankwan ati ato ebman. Ati, Nai Imtamnyi. Kanci a nang ati, ‘Ni mabwe,’ tenen miliboka kalikdum. Kan si mikib deici aryi Kanci sunsi miliboka kalikdum. Kanci Nisi mikib si karebmanumwe deici aryi Kanci sunsi kalikdum. Kanci kalikminyi uca, a nang ara neik kanya boboka antaniboka kubkwaming ati molobmilibmakin. Ara, Kan ab Ni ab neik kanya boboka antaniboka kununum to, a nang ababyi antaniboka kubting. 
JHN.17.12	Nira a nang ab tonkwa kuramoubwe ba, Niryi miliboka sunsi kalingnanse ani, ukuryok ababyi kalingnun. Ara, Kanci Nisi karebmanumwe si mikib deici aryi Niryi sunsi kalingnanse. Kalingnanse uca, Kanci Nisi karebmanumwe nang tentok ababyi kum wanikminiknou. Ba, Ni milin nang kankan aryi wanikminikwamunyi bitikwa wanikminikdau. Ara, Er Imtamnyi Uram minob ebmou to kunubkwamwe ati anyi wanikminikdau.
JHN.17.13	Nai. Ni Kan dam weleyankwan. Ba, tukwetam tuba kuran cok, a uram nirya ebmakin. Ara, ‘Ni kanya kilkil weik kurande to, Ni milin nang kanya ababyi langdeiboka kilkil kubkwande,’ tenen Niryi Ni milin nang urasintam aryi ato ebmakin. 
JHN.17.14	Niryi Ni milinin nang asi Kan uram etereranse ba, sun malyi kunurmurun nang aryi sunti, ‘Nun li,’ tenen bimsa yaraming. A nang ara malyi kun nang ati milin nang kum kunung ati, sun malyi dinyi kunurmurun nang ara sunti, ‘Nun li,’ teneraming. Nira malyi kun nang milinanyi kum kunun to, Ni milin nang ababyi malyi kun nang milin nang kum kuraming ati ato ebman. 
JHN.17.15	Ati, Niryi Ni milin nang ati molormilibman cok, ‘Miliboka kalikdum,’ eboka molormilibman. Ara, ‘Ni milin nang ara tukwetam aryi kuboka imtam ai anmalakoka boyarum,’ eboka kum molobmakin. Erda, ‘Tukwetam tuba kubkwaming ba, isa sienyi Iblis biryi malyi kibcei,’ tenen Kanci kalikdum ati molobmakin. 
JHN.17.16	Ni milinin nang ara malyi kurmurun nang milin nang kum kuraming. Nira malyi kurmurun nang milinanyi kum kunun to, sunbabyi neiktoto malyi kurmurun nang milin nang kum kunung. 
JHN.17.17	Ati, Kanci dib en uram karebmumwe biriman aryi a nang asi Kan uram kunubde baraming nang asi kibdeibdum. Kan uram ara dib en uram kurur ati ebman. 
JHN.17.18	Kanci Nisi tukwetam bokwetebnumwe ara malyi kurmurun nang kankan asi bokwetebnumwe to, Niryi neiktoto Ni milin nang asi bokdonokman uca, malyi kurmurun nang kankan asi tuba kubkwaming. 
JHN.17.19	Niryi Nidamnyi Kanti karebdanmakin ara, ‘Ni milin nang ababyi Er Imtamnyi biti sundamnyi diboka karebdandoka Er Uram kunubkwanting,’ tenen karebdanmakin.
JHN.17.20	Nai, Niryi Kansi molormilibmakin ara Ni miliranei nang atikwe kum molormilibmakin. Erda, Ni miliraning nang aryi lak ebkwaming uram deici aryi Nisi dib tenebkwaningnyi nang nirya ababyi Ni molormilibman. 
JHN.17.21	‘A nang nirya neik kanya boboka antaniboka kubting,’ tenen Ni molobmilibman. Nai, Kan ab Ni ab ara tanglona kum uca antaniboka kununum to, sunbabyi neiktoto antaniboka kuna teleb. A nang ara Nun dam kun nang kubingnyi uca, sun tukwetam aryi kuboka malyi kun nang aryi Niti, ‘Er Imtamnyi bokwetebmunyi,’ tenen dib tenebniting. 
JHN.17.22	Kanci karebnunumwe uca, Niryi Kan kiknirandim ilil tenen dinyi lak kimdeirinun to, Nibabyi neiktoto sunsi karebman uca, nun kikniranim ilil tenen dinyi lak kimdeirinung. Ara, ‘Antaniboka kubting,’ tenen Niryi a dinyi karebman. 
JHN.17.23	Nira a nang dam kunanyi kunun ba, Kanda Imtamnyi bira Ni dam kunanyi kurum ati ebman. A nang ara diboka antaniboka kubting uca, sun tukwetam aryi kuboka malyi kun nang ara Niti, ‘Er Imtamnyi Bokwetebmounyi,’ tenen bikdobkwaning. Tonda, Kanda Imtamnyi biryi Nisi iya boukwe weik kunurum to, Nibabyi a nang asi iya boukwe weik kunun tenen bikwaning.
JHN.17.24	Nai, Kanci Nisi karebmanumwe nang ati Niryi ato eboka molobmilibkwinkin. Ni bina kubkwan dam ara a nang ababyi bina kubkwaming. Tonda, Kanci Ni si weik erebdeibkwandim asi asing eibting ati molobman. Im ton tukwe ton kum kiknibmumwe talak ara boukwe weik aryi Nisi iya erebdob si karebmanumwe. Ati, Kanci neiktoto tamuboka erebdob si karebkwanurum ati molobdobmakin.
JHN.17.25	Nai, Kanda dib dinyi deici aryok deyok lilirandimnyi bisi sun tukwetam nang kuramingnyi nang kum bingkunung bok, Niryi Kansi bingkunun. Tonda, Ni milin nang ara Niti, ‘Er Imtamnyi biryi Bokwetebmounyi,’ tenen bingnunung. 
JHN.17.26	Niryi Kanda Imtamnyi biti, ‘Ato-ato kurutnyi kurur,’ eboka a nang asi lak kimdeiriranse ani, aminda ababyi lak kibdeibkwan. Ara, ‘Ni Nai Imtamnyi biryi Nisi iya boukwe kunurur to sunbabyi iya boukwe weik kubting,’ tenen Niryi Kansi lak kibdeibmurubkwan. Tonda, Niryi, ‘Sun kanya dam kubkwan,’ tenen Kanda Imtamnyi bisi a nang ara Nisi dib tenebningnyi nang asi lak kibdeibmurubde binkwan,” ebmou.
JHN.18.1	Ura, Yesus biryi Er Nai Imtamnyi si weik eboka sirya molobmou ura, Er ab Er miliramnyi nang ab anaboka meruman si Kidron likoka binmai. Me si Kidron otam likoka binmai ura, co si zaitun kuramwe wa dam ai asi binmai. 
JHN.18.2	Yesus ab Er miliramnyi nang ara a wa dam liki ilinto baramnyi. Uca, Yudas Iskariot Yesus bisi kikibkwamunyi bira Er Yesus binmou dam sirya bikmou. 
JHN.18.3	Ura, Yudas biryi yandoka yin doun nang mer ab Er Imtamnyi kan ninyi kan noutam kuboka antanirdeirin deyok nang ab Farisi nang ab aryi bokdonokmai nang ab asi boyanmai. Ara, sunci, “Yesus bisi talebkwayeb,” tenen Er Yesus kuramwe co wa dam iryanmai. A nang ara uk ubna ab yuk berengna dinyi ab ninyi on ya taleboka yanmai. 
JHN.18.4	Ura, Yesus biryi Erti kubkwamwe dinyi nirya bikmou cok, anabdobmou ci, a ninyi mer ab ebdanmai. Anabdobmou cok, Erci sun yanmai nang asi, “Unanyi bisi ingkirikmarum do?” eboka asibdenmou. 
JHN.18.5	Asibdenmou ba, sunci, “Yesus Nazaret ateinyi bisi talebkwayeb ati yanmab,” ebmai. Ebmai ba, Yesus biryi sunsi ato ebmou. “Nira anyi a kunum,” eboka lak ebdanmou. 
JHN.18.6	Ato ebmou ba, sun Er Yesus bisi taleryanmai nang ara kisibdoboka dongtam langakoka tukwetam dokoka sakmai. 
JHN.18.7	Ura, Erci tamuboka ato eboka asibdenmou. “Unanyi bisi ingkirikmarum do?” Ura, sunci tubto, “Nazaret ateinyi si Yesus bisi talebkwayeb ati yanmab.” 
JHN.18.8	Ebmai ba, Er Yesus biryi sunsi ato ebmou. “Nira Anyi a kunum ati sirya ebmasin. Sunci Nisi taleryanmanurum ati, Ni milin nang asi ur taklobdarur.” Yesus biryi ato ebmou. 
JHN.18.9	Ara, Yesus biryi minob eamwe to kunubkwamwe ati, Erci ato ebmou. Ara, Erci minob ura ato eamwe. “Kanda Imtamnyi biryi Nisi karebmanumwe nang asi nirya kalingnanse uca, a nang kankan aryi ninyi tentok ababyi kum wanikminikmase,” ebmou. 
JHN.18.10	Ura, Simon Petrus biryi ninyi on ya bobmou cok, erci talebmou ura, ninyi si Malkhus amol sekwetebmou. Anyi Malkhus bira Er Imtamnyi kan ninyi kan noutam kuboka antanirdeirin sienyi wa irmilinanyi kuramwe. 
JHN.18.11	Ura, Yesus biryi Petrus bisi ato ebmou. “Ninyi on ya deiblobdum se. Er Imtamnyi biryi Nisi mambul dinyi karebkwanir ati, Niryi, ‘Mambul dinyi takuna ati Ni li,’ ebkwan do? Ato tenen kum,” ebmou.
JHN.18.12+JHN.18.13	A sirya ebmou ura, sun yin doun nang ab yin doun nang sienyi ab sun Yahudi yala nang bokdonokmai nang ab aryi Yesus bisi talebmai. Talebmai ura, sunci Yesus bisi tabwe deboka Erebdobnyi si Hanas bobinmai. Hanas bira Kayafas er yamal kuramwe. A kwalibmai kwalina ara Kayafas Er Imtamnyi kan ninyi kan noutam kuboka antanirdeirin sienyi kuramwe ba, er ner er nai si Hanas bibabyi erebdob kalingnanyi kuramwe. 
JHN.18.14	Ura, Kayafas bira sun Yahudi yala nang sien nang yuk nang asi ato eamwe. “Nun Yahudi yala nang nirya asi lebkwayeb ati, ninyi tentok asi ur obkwanung.” Ara, “Yesus bisi obkwayeb,” tenen ato eamwe.
JHN.18.15	Yesus bisi taleboka bobinmai ba, Simon Petrus ab Er Yesus bisi miliramnyi nang kankan yuknyi ab asing dinmai cok, milibmarei. A miliramunyi bira Er Imtamnyi kan ninyi kan noutam kuboka antanirdeirin sienyi dam kunanyi kuramwe ati, erci Hanas ai umbura ur wengbinmou. 
JHN.18.16	Ura, Petrus bira, “Wengbina ati ni ilil,” tenen baitam bublan dam tikmou ati, Yesus miliramunyi yuknyi bira antanirdeirin sienyi bingnamunyi biryi tamuboka yanmou. Ara, bublan dam kalingna ner asi, “Ni kwit bibabyi ur wengbinkur do?” eboka molobmou ura, erci Petrus bisi ai wengbobinmou. 
JHN.18.17	Ura, a ner aryi er Petrus bisi ato ebmou. “Kanbabyi Yesus bisi milirandimnyi kurum do kum do?” Asibdenmou ba, Petrus biryi, “Ni kuma,” ebmou. 
JHN.18.18	Lukunda arum kubmou deyok aryi, sun wa irmiliramnyi nang ab yuk Yahudi yala nang ab ara “Uk eikwayeb,” tenen aknabdongoboka uk dam aryi tikmai. Tikmai cok, er Petrus bibabyi, “Uk eibkwan,” tenen sun ab tonkwa uk dam tikmou.
JHN.18.19	Ato kubmou bok, Er Imtamnyi kan ninyi kan noutam kuboka antanirdeirin sienyi biryi Er Yesus bisi dibliliboka asirdena yuk-yuk asibdenmou. Ara, “Kan milin nang ara una nang do?” eboka asibdenmou ci, “Kan eterena ara una eboka etererandim do?” eboka asibdenmou. 
JHN.18.20	Ato eboka asibdenmou bok, Er Yesus biryi ersi ato ebmou. “Niryi sunda tukwetam kurandum nang asi laktoto etereransise. Tonda, sun Musa Uram eteren ai wengbindoka laktoto etereransise. Tonda, Bait Allah ai dam kuranse ba, laktoto etereransise. Akai ara sun Yahudi yala nang nirya aryi bulurandum ai kuboka lak etereransise. Inirdeirin dinyi ton kum etereranse. 
JHN.18.21	Ati, unato ati kanci Nisi asibdenmanirim do? Sun Ni eterena uram kekeraningnyi nang asi asibderum. A nang ara Niryi etereranse uram diboka bikting,” ebmou. 
JHN.18.22	Er Yesus biryi ato ebmou ba, sun buluryanmai Yahudi nang sien nang kankan aryi tonyi biryi yu wekmou ci, taruk iniboka Yesus bisi uw molokdongobmou. Uw molokdongobmou ci, erci Yesus bisi ato ebmou. “Nun Nai Hanas bira Er Imtamnyi kan ninyi kan noutam kuboka antanirdeirin sienyi kuramwe ati Kanci ersi ina ngilingna uram ebminyei,” ebmou. 
JHN.18.23	Ebmou ba, Er Yesus biryi ersi ato ebmou. “Nira malyi dinyi utotoa kum ebman. Malyi dinyi ebtinyi uca, kanci Nisi, ‘Ato-ato eboka malyi uram ebmarim,’ eboka lak ebnurum. Niryi dib en uram ebmasin ati, kanci Nisi unato ati uw molokdongobmanirim do?” ebmou. 
JHN.18.24	A sirya ura, Hanas biryi, “Ni yamal Kayafas dam bobindarur,” eboka arukdeibmou. Arukdeibmou ura, sunci Yesus bisi taleboka Er Imtamnyi kan ninyi kan noutam kuboka antanirdeirin sienyi si Kayafas dam bobinmai.
JHN.18.25	Ura, Simon Petrus biryi, “Uk eikdobkwan,” tenen uk dam tuba tikmou ba, tonyi biryi ersi ato ebmou. “Kanbabyi Yesus milirandimnyi kurandim tenebman. Dib do kum do?” Ato eboka asibdenmou ba, Petrus biryi, “Ni kuma,” ebmou. 
JHN.18.26	Ura, yuknyi biryi ato ebmou. “Nunda co si zaitun kurande wa indam bindoka Yesus bisi talebmabiryok, niryi asing dinman ara kanbabyi Yesus ab kubmarum asi asing eibmakin. Dib do kum do?” A asibdenmunyi bira Er Imtamnyi kan ninyi kan noutam kuboka antanirdeirin sienyi Kayafas wa irmilinanyi kuramuryi. Tonda, asibdenmunyi bira Petrus biryi amol sekwetebmunyi si Malkhus yalanyi kuramwe. 
JHN.18.27	Ato eboka asibdenmou bok, er Petrus biryi, “Ni kuma,” tubto ebmou. Ebmou bok, maka kirim aryi ngalukalibmou.
JHN.18.28	A sirya ura, sun Yahudi yala nang aryi Yesus bisi bobinmai ci, Kayafas weik ai aryi anaboka Kaisar amwetam bunanyi si Pilatus er weik ai bobinmai. Ara, belerukna kobdob kubmou ba, sun Yahudi yala nang aryi, “Er Imtamnyi Uram walwal anyi ai wengbibyei,” tenen Pilatus ai bublan dam dibde bukmai. Ara, sun Yahudi yala nang aryi Er Imtamnyi Uram walwal nang ai wektingiryok, weik kwalina si Paskah kwalina ati sunti mem kubsute. A deyok aryi, sunci Pilatus ai kum wengbinmai. Erda, bublan dam tikoka dibde bukmai. 
JHN.18.29	Bublan dam tikmai ati, er Pilatus biryi er ai aryi kuboka anabmou ura, erci sunsi ato eboka asibdenmou. “Anyi bisi ni dam boyanmanurum ati sunci una deyok aryi boyanmarum do?” Ato eboka asibdenmou. 
JHN.18.30	Ato eboka asibdenmou bok, sun Yahudi yala nang aryi ato ebmai. “Anyi bira malinyi kurur ati ebmab. Malyi deyok kum kubte ura, nunci Ersi kan dam boyana kum kubmatibyi.” 
JHN.18.31	Ato ebmai ba, Pilatus biryi sunsi ato ebmou. “Ato kubte ura, sunci Anyi bisi bobindoka sunsi Yahudi yala nang aryi wenerdarandum to kuboka wenebdarur.” Ebmou bok, sun Yahudi yala nang aryi Pilatus bisi ato ebmai. “Nunci Anyi biti, ‘Weneboka obtibyi,’ tenebmabiryok, sunda Roma nang aryi, ‘Mem,’ esina uram deici aryi nunci Ersi weneboka obman kum kunub. Erda, sunda Roma nang aryi Anyi bisi weneboka obsindate,” ebmai. 
JHN.18.32	Ara, Er Yesus biryi, “Co lase deici deibkwaning biriman aryi obkwaning,” ebmou to kunubkwamnyi ati ato ebmai.
JHN.18.33	Ura, Pilatus er ai wengbinmou ura, erci Yesus bisi ato eboka asibdenmou. “Kanda sun Yahudi yala nang asi arungdeirirandim Weik Sienyi kurum do?” 
JHN.18.34	Ato ebmou ba, Er Yesus biryi ersi ato ebmou. “Kan kanya aryi ato tenebmanirim deyok aryi, ato eboka asibdenmanirim do? Yuk nang aryi Niti ato eboka nukmaking deyok aryi, asibdenmanirim do?” 
JHN.18.35	Asibdenmou ba, Pilatus biryi ato ebmou. “Nira Yahudi yala nang kum kunun ati ni kum bikman. Kan yala nang ab Er Imtamnyi kan ninyi kan noutam kuboka antanirdeirin deyok nang ab ara Kansi ni taruk dam karebmaning. Ati, una deyok kubmakir do?” 
JHN.18.36	Pilatus biryi ato eboka asibdenmou ba, Yesus biryi ersi ato ebmou. “Nira Weik Sienyi kunun cok, Ni dobdobse mikib ara tukwetam kuraming weik sien nang mikib kum dobdobse. Nira tukwetam sien nang mikib dinyi dobdobmatinyi ura, Niryi Ni milin nang asi, ‘Yin mar doboka obkwayeb,’ eboka arukdeibtinyi uca, sunci mikib kuboka bisik sekmatingnyi uca, sun Yahudi yala nang ara Nisi talebman kum kubmaniting. Nira Mikibnyi kunun cok, tukwetam sien nang mikib kum dobdobse.” 
JHN.18.37	Ebmou ba, Pilatus biryi Ersi ato ebmou. “Ati, Kanda Weik Sienyi kurandim ati ebdanmarim do?” Ura, Yesus biryi ersi ato ebmou. “Nira Weik Sienyi kunun ati kan diba ati ebmanirim. Ni tukwetam yuryase ara dib en uram lak ebkwanse ati yuryase. Sun dib en uram bingna nang ara Ni eterenun to kekeraming.” 
JHN.18.38	Ura, Pilatus biryi, “Dib dinyi ara diboka kurur do?” ebmou. Ato ebmou ura, erci baitam bindoka sun Yahudi yala nang bulubmai asi ato ebmou. “Anyi bira deyok kum kubmar ati ebmasin.” 
JHN.18.39	Ebmurubmou cok, erci sun Yahudi yala nang asi ato ebmou. “Weik kwalina si Paskah kwalin tum berengnande ara tabwe debunyi tentok asi lordeirinun. Ati, niryi Anyi bisi lobdeibkwankin do? Sun Yahudi yala nang kalingnansir weik sienyi lobdeibkwansin do?” 
JHN.18.40	Ebmou bok, sun Yahudi yala nang bulubmai aryi ato ebmai. “Anyi bisi lobdeibsiminyei. Erda, yuknyi si Barabas lobdeibsurum.” Ura, Barabas bira, “Nunda Yahudi yala nang aryi sun Roma nang yakdonokoka yuk tikwayeb,” teneramuryi, Roma nang onanyi kuramwe.
JHN.19.1	Sun Yahudi yala nang aryi, “Yesus bisi lobdeibsiminyei,” ebmai ura, Pilatus biryi Yesus bisi bobindoka er yin doun nang taruk dam karebmou ci, “Litukna aryi obdarur,” eboka arukdeibmou. 
JHN.19.2	Ura, sun yin doun nang aryi litukna aryi obmai cok, sunci Yesus bisi ina ngilikwamai ati tiling-tilinga doboka kisok kaluna ato dinyi kiknibmai ura, Yesus kisok kalubdeibmai. Tonda, Er Yesus bisi alib ongon aling bi dinyi asi ongobdeibmai. 
JHN.19.3	Ongobdeibmai ura, sunci ina ngilikwamai ati, Yesus dam bindoka ato ebde banmai. “Kanda Yahudi yala nang Weik Sienyi kurum asi teleb ebmakib” ebde baramnyi. Ebde baramiryok, sunci Er Yesus uw molokdongobde banmai.
JHN.19.4	Obde banmai ura, Pilatus biryi baitam bindoka sun bulubmai Yahudi yala nang asi ato ebmou. “Dibdendarur. Niryi Anyi bisi sun taruk dam karebkwinsin. Ara, niryi Anyi biti, ‘Deyok kubmar,’ tenen kum eibman ati sunsi lak ebmasin,” ebmou. 
JHN.19.5	Ato ebmou ura, Er Yesus anaboka bobinmai. Ara, tiling-tiling kisok kaluna kalubmou cok, bi aling ongobmou cok, anabmou. Anabmou ba, Pilatus biryi ato ebmou. “Anyi bisi asing dibdendarur.”
JHN.19.6	Ura, sun Er Imtamnyi kan ninyi kan noutam kuboka antanirdeirin deyok nang ab sun wa irmiliramnyi nang ab aryi Yesus bisi asing eibmai cok, sunci uram weik doboka, “Anyi bisi bing dakoka co lase deici deibmunyi ura, obdarur!” ebmai. “Co lase deici deibmunyi ura, obdarur!” tubto ebmai. Ato ebmai ura, Pilatus biryi sunsi ato ebmou. “Ato ura, sunci Anyi bisi doboka co lase deibdarur. Niryi anyi biti, ‘Deyok kubmar,’ tenen kum eibman ati ato ebmasin.” 
JHN.19.7	Ebmou bok, sun Yahudi yala nang aryi ato ebmai. “Musa biryi, ‘Ukubdarur-Ukuna mem,’ arukdeibmasou uram deici aryi Anyi deyok kubmar ati dibdur. Anyi biryi Erdamnyi biti, ‘Nira Er Imtamnyi Mi kunun,’ ebdanmar ati, Erci Er Imtamnyi bisi ina ngilikmar cok, Musa Uram yan yanibmar.” 
JHN.19.8	Ura, Pilatus biryi ato en uram kekebmou ci, erci, “Anyi bira Er Imtamnyi Mi kurur darib?” tenen er tabakoka ilil kanya bobmou.
JHN.19.9	Ati, erci er ai wengbindoka Yesus bisi ato eboka asibdenmou. “Kan dantam aryi kuboka yanganmumunyi kurum do?” Asibdenmou bok, Er Yesus biryi ersi uram ton kum dekeibmou. 
JHN.19.10	Uram ton kum dekeibmou ati, Pilatus biryi Ersi ato ebmou. “Unato ati uram kum dekeibmanirim do? Nira mikibnyi kunun ati, niryi Kansi lobdeibman tonyi kunun. Tonda, niryi Kanti, ‘Co lase deiboka obdarur,’ ebman tonyi kunun. Kanci a dinyi kum bikmarim do?” 
JHN.19.11	Ura, Yesus biryi ersi ato ebmou. “Er Imtamnyi biryi kansi mikib kum karebkite uca, kanci Niti ato dinyi kunubman kum kubmatum. Ura, Ni malyi deyok kum kubmanir bok, kanci Nisi wenebkwanirim. Ato kubkwanirim ara malyi dinyi kubkwandim. Ba, Nisi kikibmaniranyi bira iya malyi dinyi kunubmar. A dinyi ara kan malyi kubkwandim dinyi bisibkaboka iya malyi dinyi kubmar.”
JHN.19.12	Yesus biryi ato ebmou ura, Pilatus biryi, “Deyok kum kubmar ati, niryi Anyi bisi diboka lobdeibtinyi,” tenebmou. Tenebmou bok, sun Yahudi yala nang aryi uram weik doboka ato ebmai. “Kanci Anyi bisi lobdeibminyi uca, nunci kanti, ‘Roma weik sienyi si Kaisar er kwit kuma,’ tenebkwankib. Unanyi-unaner ara erdamnyi biti, ‘Nira weik sienyi kunun,’ ebdanmangnyi nang ara sun Roma nang weik sienyi bisik sekmang ati ebmakib.”
JHN.19.13	Ato ebmai ba, Pilatus biryi Er Yesus bisi baitam bobinmou. Bobinmou ura, erda ninyi deyok liliramunyi biryi, “A deyok sirya lilibman ati ni uram dodeibkwan asi lak ebkwan,” tenen Er deyok liliramunyi erebdob sokon burbinmou. A deyok liliramunyi erebdob sokon ara keta si Gabata dam kubmou. Ara, Ibrani uram aryi kuboka, “Gabata,” eramnyi ba, nun uram aryi, “Litostrotos ara keil du aryi yangabmai keta dam,” enub. 
JHN.19.14	Ura, kwalina si Paskah kunmou ba, wa in kum uki tum ati kiknirminingna uki tum kubmou ba, kiting dukduk ena aryi kubmou, Pilatus biryi er buramwe erebdob sokon deyok liliramunyi sokon burbinmou. Burbinmou ura, Pilatus biryi sun Yahudi yala nang asi ato ebmou. “Anyi bira sunda Yahudi yala nang asi weik sienyi kurur tenen dibdendarur.” 
JHN.19.15	Ebmou bok, sunci ersi ato ebmai. “Anyi bisi bobindarur. Anyi bisi bobindarur. Anyi bisi co lase deiboka obdarur.” Ato ebmai bok, Pilatus biryi sunsi ato eboka asibdenmou. “Anyi bira sun weik sienyi kubmar ati, niryi co lase deici aryi deiboka obkwan do?” Asibdenmou bok, sun Er Imtamnyi kan ninyi kan noutam kuboka antanirdeirin deyok nang aryi ato ebmai. “Nun arungdeiriransir weik sienyi bira Roma weik sienyi si Kaisar kurur. Yuknyi biryi erdamnyi weik sienyi kibdandoka nunsi arukdeibsicei,” ebmai. 
JHN.19.16	Ato ebmai ba, Pilatus biryi, “Co lase deici aryi deibdarur!” eboka arukdeibmou ci, sun Yahudi yala nang aryi teleb tenebmou to kunubmou.
JHN.19.16	Pilatus biryi ato eboka arukdeibmou uca, sun yin doun nang aryi ersi bobinmai. 
JHN.19.17	Ara, Er Yesus bisi ingna co ab co lase ab takubdeibmai ura, sunci Ersi mutuk yim si Golgota bobinmai. Ara, Ibrani uram umbura aryi Golgota eramnyi ba, nun uram danguboka, “Ninyi Kisok Yangkol Yok Deirin Dam,” eramib. 
JHN.19.18	Mutuk yim si Golgota welebinmai ura, sunci Er Yesus bisi ingna co ab co lase deici aryi deiboka bing dakmai ura, ingna co ikwelebmai. Ingna co ikwelebmai ura, ninyi bitinyi yuk nang ababyi ingna co ab co lase deici aryi bing dakmai ura, ikwelebmai. Ara, Yesus bisi noutam aryi kuboka co lase deici aryi deiboka ikwelebmai ura, yuk nang bitinyi ara dina-dina deiboka ingna co ikwelebmai.
JHN.19.19	Ura, Pilatus biryi, “Co abilinga kerek sengna dinyi doboka Anyi malyi kubmou deyok asi lak eboka kerek sekeibdarur,” eboka arukdeibmou. Arukdeibmou ba, sunci, “Yesus Nazaret ateinyi. Sun Yahudi yala nang kalingdur Weik Sienyi kurur deyok aryi, Ersi wenebmab,” eboka kerek sekmai. Kerek sekmai ura, sunci a kerek sengna asi erebdeiboka ingna co deici aryi bing dakmai. 
JHN.19.20	A uram ara uram winiryi danguboka kerek sekmai. Ara, Ibrani uram ton, Latin uram ton, Yunani uram ton aryi danguboka sekmai ura, ingna co deici aryi bing dakmai. Ura, Er Yesus bisi ingna co ab co lase deici aryi bing dakmai dam ara Yerusalem atei dam kubmou ati, bisik yiban nang ilinto aryi a laken uram asi nukmai. 
JHN.19.21	Ura, sun Er Imtamnyi kan ninyi kan noutam kuboka antanirdeirin deyok nang ara a kerek sekmai uram asing eibmai ura, sunci, “Nun li,” tenen Pilatus dam bindoka ato ebmai. “Kanci Anyi biti, ‘Sun Yahudi yala nang Weik Sienyi,’ eboka kerek sekminyei. Erda, ‘Anyi biryi Erdamnyi biti, “Nira sun Yahudi yala nang Weik Sienyi kunun,” lak ebdanmar,’ eboka danguboka kerek sekeibdum.” 
JHN.19.22	Ato eboka molobmai bok, Pilatus biryi, “Niryi kerek sekmanto danguboka kum sekeibkwan,” ebmou.
JHN.19.23	Ura, sun yin doun nang ara Yesus bisi bing dakmai cok, Er alib ongon aling asi dobmai. Ara, Yesus ongoramwe aling alib dinyi asi sekmai uca, ongon aling sekdoba dumbaryi sekmai ura, sun yuk-yuk aryi ongon aling sekdoba dinyi ton dobdobmai. Tonda, er ongon aling bol limdana aling ababyi dobmai. A ongon aling ara tabwe tentok aryi kuboka wiamnyi uca, sunci, “Kwilibcei,” tenen sengdongon kum kubmai. A ongon aling ara ngang dam aryi kuboka outam kuboka keil dam ababyi tabwe tentok aryi kuboka wiamnyi aling kubmou ati, sengdongon kum kubmai. 
JHN.19.24	Ati, sunci sun mamun ato ebdanmai. “Ongon aling asi kwiriblobibyei,” tenen, “Unanyi biryi talebkwande do?” tenen nunci keil du im sukoka wibdeibkwayeb. Ato kuboka sunci Er Imtamnyi Uram umbura aryi minob kerek sekmou to kunubmai. Ara, Er Imtamnyi Uram umbura aryi ato esurur,
JHN.19.24	“A nang ara Ni ongon aling asi bokeibmang. Tonda, ‘Er ongon aling ara unanyi talebkwande do?’ tenen sunci keil du im sukoka wibdeibmai.” 
JHN.19.24	Ati, sun yin doun nang ara ato kubmai.
JHN.19.25	Ura, Yesus bisi ingna co ab co lase deici aryi bing dakmai ura, Er kwin si Maria ab, Er mumner ab, Kleopas ner Maria ab, Maria Magdalena ner ab dam tikmai. Tonda, Yesus bisi miliramunyi bira Erci boukwe weik kuramunyi bibabyi dam tikmou. 
JHN.19.26	Ura, Yesus biryi Er kwin ab Er miliramunyi ab tikmarei asi asing eibmou ba, Erci Er kwin bisi, “Nong, Ni kwit bira kan ab tikmarurumnyi bisi, ‘Ni mi,’ tenen dobdobdum,” ebmou. 
JHN.19.27	Tonda, Erci Er miliramunyi bisi ato ebmou, “Ni kwit, Ni kwin kan ab tikmarurum ner ati, ‘Nikwin,’ tenen dobdobdum.” Ura, a talak aryi kuboka Er Yesus miliramunyi biryi Yesus Er kwin bisi, “Nikwin bisi dibniliboka kalikwan,” tenen dobdobmou ura, er mabwe silib ab tonkwa kuramnyi.
JHN.19.28	Ura, Yesus biryi, “Er Imtamnyi biryi Nisi takubdeibnou to nirya asi sirya kunubman,” tenen bikdanmou cok, Erci, “Er Imtamnyi Uram umbura aryi Niti enurur to kunubkwan,” tenen, “Me atanmanir,” ebmou. 
JHN.19.29	Ura, “Dinibdeibkwayeb,” tenen sunci nokom doboka sik co du yung moyok umbura dongobmai ura, co belkena urub deib aryi dobwelebmai ci, Yesus sibambul dam likdongobmai. 
JHN.19.30	Yesus biryi sik co du yung ton sirya yibmou ura, Erci, “A kunum sirya,” ebmou. Ebmou cok, Erci Er kisok kanubdongoboka isin neb-neb ena dakdongobmou ci, dibmou.
JHN.19.31	Ura, Er Yesus dibmou uki tum ara kiknirminingna uki tum kubmou ba, ambutum toa ara sun Yahudi yala nang aryi taruk louboka wa in kum uki tum weik uki tum berekou. Ura, sun Yahudi yala nang ara, “Wa in kum uki tum si Sabat ara co lase deici tuba kubmurubingnyei,” tenen sunci Pilatus bisi bindoka ato eboka molobmai. “Sun co lase deici aryi bing dakmarum nang minola dibkwaming ati sunci sun yan yuk-yuk bulakeibdarur. Sirya dibmangnyi ura, sun tukwe asi co lase deici aryi kuboka dobting.” 
JHN.19.32	Ato eboka molobmai ura, Pilatus biryi, “Ur,” ebmou uca, sun yin doun nang aryi Er Yesus ab tonkwa co lase deici aryi labdeibmai nang bitinyi asi bindoka asing dirbinmai. Asing dinmai uca, sunci, “Kam tuba kubmaring,” tenen bikmai ura, sunci sun yan bitinyi bulakdeibmai uca, dibmarei. 
JHN.19.33	Ura, Yesus dam bindoka asing dinmai uca, sunci, “Sirya dibmar,” tenen eibmai ati, sunci Yesus Er yan kum bulakdeibmai. 
JHN.19.34	Erda, yin doun nang kankan aryi tentoknyi biryi tebalang doboka Yesus yacok dam lukmou. Lukmou uca, ining ab me ab dilaka aryi kuboka dikwetebmou. 
JHN.19.35	Er a dinyi asing dibmasinyi bira, “Ato-ato diboka kubmou,” lak ebman. Ni lak ebmasin uram ara dib en uram kubmar ati ebman. Nira dib en uram bikman ati lak ebman. Ara, sunda a uram kekebkwandum nang ababyi dib tenebkwandum ati lak ebman. 
JHN.19.36	A dinyi nirya kubmou ara Er Imtamnyi Uram umbura minob ebmou to kunubkwamwe ati kubmou. Er Imtamnyi Uram ara ato ebmou.
JHN.19.36	“Er yok tentok ababyi kum bulakwaming.” 
JHN.19.37	Tonda, yuk tam ara ato ebmar.
JHN.19.37	“Anabkwandanyi bira sunci minob lukmainyi bisi asing dinkwaming.” 
JHN.19.38	A sirya ura, ninyi si Yusuf Arimatea ateinyi biryi Pilatus dam bindoka, “Yesus bisi tukwe dongobkwayeb ati molobmakin,” eboka molorbinmou. Anyi Yusuf bira Yesus miliramunyi kuramuryok, erci minob, “Sun Yahudi yala nang aryi malyi kibningnyei,” tenen ilil kuramwe ati, “Nira Yesus milinanyi kunun,” lak kum eramwe. Ura, Pilatus biryi, “Ur tukwe dongobdum,” ebmou ura, Yusuf biryi co lase dam yandoka Yesus Er nong bobinmou. 
JHN.19.39	Ara, Yusuf ab ninyi si Nikodemus ab Er Yesus nong tukwe dongon dam bobinmarei. Nikodemus bira minob ura lukunda kubmou ba, er Yesus ab ebdanmareinyi kuramwe. Ura, erci, “Yesus bisi tukwe dongobkwayeb,” tenen tong teleb dinyi dengna weik dinyi boyanmou. Ara, minyak mur ab minyak gaharu ab talbalibmou dinyi ikin ara tiga puluh kilo bobmou. 
JHN.19.40	Ati, sunci Yesus Er nong asi doboka aling si lenan aryi libmarei. Aling si lenan aryi libmarei ci, sunci minyak tong teleb dinyi dikdongobmarei. Ara, sun Yahudi yala nang aryi din nang asi kiknibminikoka tukwe dongoramnyi to, sunci Yesus Er nong bisi kiknibminikoka tukwe dongobmarei. 
JHN.19.41	Yesus bisi co lase deici deibmai mutuk yim dam ara wa in dam ton kuramwe. A wa in dam ara tukwe dongon dam ukuryok dinyi kubmou. Ara, ninyi tentok ababyi a tukwe dongon dam kum dongoamnyi. 
JHN.19.42	Ura, Er Yesus dibmou uki tum ara wa in kum uki tum kum berekmou ba, sun Yahudi yala nang aryi kiknirmining uki tum kubmou. Ati, sunci, “Wa in kum uki tum berekwamar ati, nunci taruk louboka bukmabyi ura, amcitum berekci ura, tukwe dongobkwayeb,” tenebmai. Ura, tukwe dongon dam damtoto kuramwe ati, sunci Yesus Er nong doboka tukwe dongon ai umbura tiya deibmarei.
JHN.20.1	Ura, Hari Minggu ara yuma kobdob uki tum berekou ba, kunuk tuba kubmou bok, Maria Magdalena ner ara Yesus bisi tukwe dongobmai dam binmou. Tukwe dongon dam sirya binmou ura, asing eibmou ba, “Naie,” bublan dam kubmou keil ara lingkwa tam kibmou. 
JHN.20.2	Bublan dam kubmou keil ara lingkwa tam kibmai ati asing eibmou ura, Maria biryi cukoka tamurbindoka Simon Petrus ab Er Yesus bisi miliramunyi yuknyi ab asi nungbinmou. Ara, Simon Petrus ab yuk miliramunyi Er Yesus biryi boukwe weik kuramunyi ab asi nukmou ci, erci sunsi ato ebmou. “Ninyi aryi nun Du Er tukwi asi doboka yuk dam deibmai se. Dantam aryi deibmai ati ni kum bikman,” ebmou. 
JHN.20.3	Ato ebmou uca, Petrus ab yuk miliramunyi ab anaboka Er Yesus bisi tukwe dongobmai dam binmarei. 
JHN.20.4	Cukoka binmarei ura, yuk miliramunyi bisibkaboka menekmou cok, tukwe dongon dam minob yanmou. 
JHN.20.5	Ura, sirya yanmou ura, erci bukoka tukwe dongon umbura dam asing dinmou uca, din nang demna aling ab din nang kisok kalurdein aling ababyi asing eibmou. A dinyi asing eibmou cok, Yesus Er tukwi asi er kum eibmou. Asing kum eibmou cok, erci tukwe dongon dam kum wengbinmou. 
JHN.20.6+JHN.20.7	Ura, Simon Petrus aminda aryi yanmou ura, tukwe dongon dam anmalakoka wengbinmou. Asing dinmou uca, erbabyi din nang demna aling ab kisok kalurdein aling ababyi asing eibmou cok, Yesus Er tukwi kum eibmou. Er Yesus kisok kalurdein aling ara liliboka kitibdeibmai cok, yuk deibmai ati asing eibmou. 
JHN.20.8	Ura, yuk miliramunyi yuma kobdob yanmunyi bira aminda aryi tukwe dongon dam wengbinmou. Tukwe dongon dam aryi Yesus Er tukwi asing kum eibmou ati erci, “Nun Du kam bukokmar,” tenen dib tenebmou. 
JHN.20.9	A talak ara sun Yesus bisi miliramnyi nang aryi Er Imtamnyi Uram deici aryi, “Yesus kam bukokwandur,” tenen bita kum bikmai. Bita kum bikmai cok, anyi Yohanes biryi, “Kam bukokmar,” tenen dib tenebmou.
JHN.20.10+JHN.20.11+JHN.20.12	A sirya ura, Er Yesus bisi milirandei nang bitinyi ara sun ai yuk-yuk binmarei. Binmarei bok, Maria Magdalena ner tukwe dongon dam tikoka engena weik engebde tikmou. Engebmou cok, erci bukoka dinmou uca, tukwe dongon dam asi Er Imtamnyi Uram eryuryangan nang bitinyi ara kait aling ongon nang asi asing eibmou. A nang ara Er Yesus tukwi deiamnyi dam asi bukmarei. Tonyi bira Er Yesus kisok deiamnyi tam bukmou ba, yuknyi bira Er Yesus yan deiamnyi tam bukmou. 
JHN.20.13	Ura, sun uram eryuryangan nang aryi Maria bisi ato eboka asibdenmarei. “Nong, unato ati engenmarim do?” Asibdenmarei bok, erci sunsi ato ebmou. “Ninyi aryi ni Du Er tukwi asi doboka yuk dam deibmai bok, niryi, ‘Dantam deibmai do?’ tenen kum bikman.” 
JHN.20.14	Ebmou cok, Maria biryi dangubmou ura, ninyi tentok dam tikmou asi asing eibmou. Anyi bira Yesus kam bukokmunyi kuramwe bok, Maria biryi kum bikmou. 
JHN.20.15	Ura, anyi biryi Maria bisi ato eboka asibdenmou. “Nong, unato ati engenmarim do? Unanyi bisi ingkirikmarim do?” Ura, Maria biryi, “Anyi bira a wa dam kalingnanyi kubmar,” tenebmou ci, ato ebmou. “Nai, Kanci ni Du Er tukwi yuk tam bobinmumwe do? Yuk tam bobinmumwe ura, kanci nisi lak ebnurum. Ara, niryi Er tukwi tamuboka borbinkwan ati ato ebmakin.” 
JHN.20.16	Ebmou ba, Er Yesus biryi ersi, “Maria,” ebmou. Ebmou ba, Maria biryi tamubmou ci, Yesus bisi bikmou ura, erci Ibrani uram aryi, “Rabuni,” ebmou. Ara, nun uram danguboka, “Nai Eteresurumnyi,” ebmou. 
JHN.20.17	Ura, Yesus biryi ersi ato ebmou. “Kanci Nisi talebniminyei. Nira tukwetam tuba kubman cok, Ni Nai Imtamnyi kum welebinman ba, kanci Nisi talebniminyei. Erda, kanci Ni kwityabwe Ni milin nang asi ato eboka nukde birum. Niryi Nibabyi sunbabyi sun Nai Imtamnyi tamuboka welebinkwan. Tonda, Nibabyi sunbabyi molonunyi bisi tamuboka welebinkwan.” 
JHN.20.18	Ura, Maria Magdalena ner anaboka Yesus miliramnyi nang asi nukde binmou. Ati, erci, “Nun Du kam bukokmar asi asing eibman,” eboka nukmou. Nukmou cok, erci, “Nun Du biryi nisi, ‘Ato-ato lak ebdarur,’ ebmanir,” ebmou.
JHN.20.19	Ura, a Hari Minggu tum lukunda kubmou ba, Er Yesus miliramnyi nang tonkwa bulubmai cok, sunci, “Yahudi yala nang aryi nunbabyi talebsingnyei,” tenen ilil kubmou deyok aryi, ai bublan dabum eboka tirikdongobmai. Dabum eboka tirikdongobmai bok, Yesus biryi lukdandoka sun kankan asi tingyanmou. Tingyanmou cok, Erci sunsi, “Antanirdeirisin dinyi sun ab tonkwa kuna teleb,” ebmou. 
JHN.20.20	Ato ebmou ura, erci, “Nira Yesus kunun ati dib tenebting,” tenen Erci Er taruk ab Er barwe tam ab lak kibdeiboka amubmou. Ura, Er miliramnyi nang aryi dilaka asi asing eibmai cok, sunci, “Diba, anyi bira nun Du kurur,” tenen bikmai ba, sun kanya kilkil weik kubmou. 
JHN.20.21	Ura, Yesus biryi sunsi tamuboka ato ebmou. “Antanirdeirisin dinyi sun ab tonkwa kuna teleb. Ni Nai Imtamnyi biryi Nisi bokwetebnou to, Niryi sunbabyi neiktoto bokdonokmasin.” 
JHN.20.22	Ato ebmou cok, Erci isin uw ebdeibmou ci, “Er Imtamnyi Kanya Roh Kudus dobdobdarur,” ebmou. 
JHN.20.23	“Ura, sun Roh Kudus aryi dobdobmarum nang aryi malyi kun nang asi, ‘Er Imtamnyi biryi sun malyi kun dinyi kilibmasir,’ ebmunyi ura, Er Imtamnyi biryi a nang malyi kun dinyi diboka kilibkwande. Ba, sunci, ‘Er Imtamnyi biryi sun malyi kun dinyi kum kilibkwansir,’ ebmunyi ura, Er Imtamnyi biryi a nang malyi kun dinyi kum kilibkwande,” ebmou.
JHN.20.24	Ura, Er Yesus biryi Er miliramnyi nang ab ebdandoka Erdamnyi lak kibdanmou ba, Er miliramnyi nang amolbaryi kankan aryi tonyi si Tomas sun ab tonkwa kum kubmai. Anyi Tomas uruma si ara Didimus eboka namnamnyi. 
JHN.20.25	Ura, sun miliramnyi nang yuk nang aryi Tomas bisi bindoka, “Nun Du kam bukokmar ati asing eiboka ebdanmab,” ebmai. Ebmai bok, Tomas biryi dib kum tenebmou ati ato ebmou. “Ni taruk du aryi Er taruk kubmou dilaka ara bing dakmai dilaka asi dongobdetinyi uca, dib tenebtinyi. Tonda, Er barwe tam kubmar dilaka asi ni taruk aryi dongobdetinyi uca, dib tenebmatinyi,” ebmou. 
JHN.20.26	Ani, uki tabaryi mabmai ani, berekmou ura, Er Yesus biryi Erdamnyi tubto lak kibdanmou. Ara, lukunda kubmou ba, neik ai bulubmai cok, Tomas bibabyi sun ab tonkwa kubmai. Ura, ai bublan asi dabum eboka tirikdongobmai bok, Er Yesus lukdandoka sun kankan asi tingyanmou ci, “Antanirdeirisin dinyi sun ab tonkwa kuna teleb,” ebmou. 
JHN.20.27	Sirya ebmou ura, Erci Tomas bisi ato ebmou. “Kan taruk du aryi ni taruk sakmanir dilaka asi dongobdenurum. Ni taruk asi asing dibdenurum. Tonda, kan taruk aryi Ni barwetam kubman dilaka asi dongobdenurum. Kan kanya aryi Nisi dib kum tenebmanirim ati kanci takdum. Erda, Nisi dib tenebnurum.” 
JHN.20.28	Ato ebmou ba, Tomas biryi Er Yesus bisi, “Ni Du Erebdobnyi, ni molokununyi,” lak ebmou. 
JHN.20.29	Ebmou ba, Er Yesus biryi ersi ato ebmou. “Kanci Nisi asing eibmanirim deyok aryi, dib tenebmanirim. Ba, yuk nang ara asing ara eirinina kum uca Nisi dib tenebkwaning. A nang ara kansi bisibkaboka Er Imtamnyi biryi kisal dangna nang kunung ati ebman.” 
JHN.20.30	Ura, Yesus ab Er miliramnyi nang ab tonkwa kubmai cok, Erci sun urasintam aryi ilil tenen dinyi yuk dinyi ilinto kikniramwe. A ilil tenen dinyi ara yuk-yuk eboka a kerek sengna umbura aryi kum sekeibmoubwe. 
JHN.20.31	Ba, ni kerek sekeibman anyi biryi a dinyi kerek sekeibman ara sunti, “Dib tenebkwaming,” tenen kerek sekeibmasin. Ara, “Nun Du Yesus bira Er Imtamnyi biryi tikeibmou Weik Sienyi si Kristus kurur,” dib tenena teleb. Tonda, “Nun Du bira Er Imtamnyi Mi kobdob kurur,” dib tenena teleb. Ati, sunci nun Du biti ato dib tenebmunyi uca, Er si deici aryi iya kam kun dinyi dobdobkwandum.
JHN.21.1	A sirya ura, Yesus biryi Erdamnyi bisi Er miliramnyi nang asi lak kibdanmou. Ara, mekwan si Tiberias me katum dam kubmai bok, Yesus biryi yandoka sunsi, “Ni kam bukokman” eboka lak kibdanmou. Ara, una kuboka Erci Erdamnyi bisi lak kibdanmou ara nukwansin. 
JHN.21.2	Tiberias mekwan katum dam asi Yesus miliramnyi nang buluboka yanganmai. Ara, Simon Petrus ab, Tomas bira Didimus eboka si sisingnaminyi ab, Natanael bira Galilea mutuk aryi kuboka Kana ateinyi ab, Zebedeus er mabwe bitinyi ab, yuk miliramnyi nang ababyi mekwan katum dam yandoka bulubmai. 
JHN.21.3	Buluboka yanmai ura, Petrus biryi er kwityabwe asi ato ebmou. “Nikwityabwe, niryi mekinaiya dorbinkwan,” ebmou. Ebmou uca, sunci ersi, “Nun kwit, nun kan ab tonkwa bindoka mekinaiya dorbinkwayeb.” Ato ebmai ura, sunci antaniboka co ngun-ngun wengbinmai ura, mekinaiya dobdenmai. Lukunda nirya asi mekinaiya dobdobdenmai uca, belekuna yanmou ura, mekinaiya utotoa kum dobdobmai.
JHN.21.4	Ura, belekuna yanmou ura, Yesus biryi yandoka mekwan katum dam tikmou. Yesus miliramnyi nang aryi Yesus bisi asing eibmai cok, sunci Erti, “Anyi bira nun Du,” tenen kum bikmai. Erda, sunci Erti, “Talyi yibananyi,” tenebmai. 
JHN.21.5	Tenebmai bok, Yesus biryi sunsi ato ebmou. “Ni kwityabwe. Mekinaiya dobdobmarum do?” Ato ebmou bok, sunci Ersi, “Kum” ebmai. 
JHN.21.6	Ebmai ura, Yesus biryi sunsi ato ebmou. “Sunci mekinaiya don aling asi taleboka co ngun-ngun kwanimtam aryi dobdarur. Ato kubmunyi ura, mekinaiya ilinto asi dobdobkwandum.” Ura, sunci Yesus biryi ebmou to kunubmai uca, mekinaiya don aling umbura aryi mekinaiya ilinto kubmou. Mekinaiya ilinto kubmou deyok aryi, mekinaiya don aling ara iya ikin kubmou uca, co ngun-ngun aryi bokilibman kum kubmou.
JHN.21.7	Ura, Yesus milinanyi bira Yesus biryi boukwe weik kunanyi biryi er kwit Petrus bisi ato ebmou. “Anyi bira nun Du kubmar.” Ura, Petrus biryi kekebmou uca, erci ongon aling alib aling ongobmou ura, erci, “Nun Du ab ebdankwanim,” tenen erdamnyi mekwan asi wekoka binmou. Ongon aling mitik dinyi akwe ongobmou ati, erci ongon aling alib dinyi ongobmou ura, Yesus ab ebdanmarei. 
JHN.21.8	Ura, sun Yesus bisi miliramnyi nang yuk nang aryi co ngun-ngun boyanganmai cok, aminda aryi yanmai. Ara, me katum dam tuba kubmai cok, seratus baryi meter banmai cok, sunci mekinaiya bokiliboka me katum dam yanmai. 
JHN.21.9	Ura, me katum dam sirya yanmai ura, uk buk abmou ati asing eibmai. Uk buk deici tam ara mekinaiya ton roti ton a kubmou.
JHN.21.10	Ura, Yesus biryi sunsi ato ebmou. “Ni kwityabwe, sunci sun dobmarum mekinaiya asi boyamunyi ura, nun tonkwa kwaning si maka dakwayeb.” 
JHN.21.11	Ebmou uca, Simon Petrus co ngun-ngun bindoka mekinaiya don aling asi mekwan me aryi bokiliboka me katum dam boyanmou ura, “Naie,” mekinaiya don aling ara langdeibmou ati asing eibmou. Nukmou uca, mekinaiya seratus lima puluh tiga baryi asing eibmai. A mekinaiya nirya ara mekinaiya don aling umbura aryi kubmai bok, aling kum kwilikmou. 
JHN.21.12	Mekinaiya bobinmai ura, Yesus biryi sunsi, “Kwaning si maka dakwayeb,” eboka du dongobmou. Ura, sun miliramnyi nang kankan aryi tentoknyi ababyi, “Kanda unanyi da?” eboka kum asibdenmou. Sun nirya aryi, “Anyi bira nun Du kurur,” tenen bikmai ati, sunci asirdena ati kum kubmai. 
JHN.21.13	Ura, Yesus biryi noutam tikokmou cok, roti asi dobtaleboka Er miliramnyi nang yuk-yuk asi bokoka karebde binmou. Tonda, mekinaiya ababyi Erci bokoka sunsi karebmou. 
JHN.21.14	Ato kuboka Yesus Erdamnyi biti, “Ni kam bukokman,” eboka lak kibdanmou. Ara, kam bukokmou ura, Erci liki winiryi tum Erdamnyi bisi ato kuboka lak kibdanmou.
JHN.21.15	Ura, Yesus ab Er miliramnyi nang ab aryi yina tonkwa yibmai ura, Yesus biryi Simon Petrus bisi ato eboka asibdenmou. “Simon, Yohanes mi, kanci Nisi boukwe weik kurum do? Ara, a nang asi menekoka Nisi tabakoka boukwe kunurum do?” Ato eboka molobmou uca, Petrus biryi ato ebmou. “Nai Du o, niryi Kansi boukwe weik kukunun ati Kanci bikmanirim.” Ato ebmou uca, Yesus biryi ersi ato ebmou. “Ni domba mabwe asi kaliknurum.”
JHN.21.16	Ura, Yesus biryi liki bitinyi doboka ato eboka asibdenmou. “Simon, Yohanes mi, kanci Nisi boukwe weik kunurum do?” Ato eboka molobmou uca, Petrus biryi Ersi ato ebmou. “Nai Du o, dib. Niryi Kansi boukwe weik kukunun.” Ato ebmou uca, Yesus biryi ersi ato ebmou. “Ni domba asi winibnurum.”
JHN.21.17	Ura, Yesus biryi liki winiryi doboka ato eboka asibdenmou. “Simon, Yohanes mi, kanci Nisi boukwe weik kunurum do?” Liki winiryi tum aryi neik uram eboka asibdenmou ati, Petrus biryi engen kanya bobmou. Engen kanya bobmou cok, erci Yesus bisi ato ebmou. “Nai Du o, Kanci utotoa nirya bikmarum ati, niryi Kansi boukwe weik kukunun ati Kan bikmanirim.” Ebmou uca, Yesus biryi ersi ato ebmou. “Ni domba asi kaliknurum.” 
JHN.21.18	Ebmou cok, Yesus biryi Petrus bisi ato ebmou. “Minob talak ara kan kamnyi tuba kuramumwe ba, kanci kan mining sabya deboka kan kanya teleb tenebmakouci tam baramumwe. Ani, ukuryok ara wisinyi kibmumwe asi yuk nang aryi kansi tabwe debmakingnyi uca, kansi yuk mutuk ara kanci, ‘Atam bana ni li’ tenen mutuk bobinkwaming.” 
JHN.21.19	Ara, Petrus biryi una kuboka dibkwamwe ati, Yesus biryi minob bikoka lak ebmou. Sirya ebmou ura, Yesus biryi Petrus bisi, “Ni milibnurum,” ebmou.
JHN.21.20	Ura, Petrus biryi tikoka dangubmou ura, erci er kwit Yesus biryi boukwe weik kuramunyi milibmou asi asing eibmou. Anyi bira minob uca Yesus ab tonkwa bukoka yibmarei ci, “Unanyi biryi kikinanyi kibdandoka Kansi dekwankir do?” eboka asibdenmou. 
JHN.21.21	Ura, Petrus biryi anyi milibmou asi asing eibmou ci, erci Yesus bisi ato eboka asibdenmou. “Nai Du o, anyi bisi una kubkwande da?”
JHN.21.22	Asibdenmou uca, Yesus biryi ersi ato ebmou. “Niryi, ‘Dimna kum uca iya kubkwande,’ tenebtinyi uca, Ni tamuryankwan talak ababyi tukwetam kuboka kam kubkwante ura, ato dinyi ara kan dinyi kuma. Erda, Ni dinyi akwe kurur. Kanci Nisi milibnurum ati ebmakin.” 
JHN.21.23	Yesus biryi ato ebmou ati, sun dib tenen nang kankan aryi, “Yesus boukwe weik kunanyi bira kum dibkwande,” eboka nukde banmai. Uca, Yesus biryi ebmou ara, “Yohanes biryi kum dibkwande,” kum ebmou. Erda, “Niryi teleb tenebtinyi uca, kum dibkwante ura, Ni tamuryankwan talak aryi tukwetam aryi kuboka kam kubmurubte,” akwe ebmou.
JHN.21.24	A milinanyi bira Yesus biryi boukwe weik kunanyi biryi a uram ati, “Dib en uram aca” eboka lak kimsunun. Tonda, a kerek sekman dinyi nirya ati niryi, “Dib en uram aca,” enun. Ba, nun nirya aryi bingnub ara erci lak ebmar to dib en uram aca ebmar. 
JHN.21.25	Ura, nun Du Yesus biryi teleb dinyi mitik kum kunuramwe bok, niryi a dinyi nirya liliboka kerek sengna kum kubkwan. A dinyi nirya asi liliboka kerek sektibyi uca, im dangna tukwe dangna aryi kuboka kerek sengna nirya asi bulubdeibtibyi uca, kerek sektibyi uca, suklobmasute.
ACT.1.1+ACT.1.2	Yo ni kwit Teofilus.
ACT.1.1+ACT.1.2	Ni kerek sengna uram yuma dinyi asi kerek sekeiankise ani, ukuryok kerek sengna ton tabakoka kerek sekeibkwinkin. Ni yuma kerek sekeiankise uram deyok ara nun Du Yesus biryi kikniramwe dinyi ab Erci etereransou dinyi ab asi nukoka nirya kerek sekeiankise. Ara, nun Du Yesus biryi Er wa ibkalibmou tum aryi kuboka kuramwe ani, Er wibmou nang asi, “Ato-ato kubdarur,” eboka takubdeibmou. Ara, Erci Er Imtamnyi Kanya Roh Kudus biriman aryi sun Teleb Uram deyok kouboka eteren nang asi, “Ato-ato kubdarur,” eboka takubdeibmou ura, nun Du Yesus bisi Er Imtamnyi biryi imtam bowelebinmou. A dinyi nirya nukoka kerek sekeibmakise ati ebman. 
ACT.1.3	Imtam bowelebana kabul talak ara, nun Du Yesus bira dibmou ani, Erda kam bukokmounyi biryi Erci wibmou Teleb Uram eteren deyok nang asi ebdandoka, “Ni kwityabwe, Ni kam bukokman,” eboka Erbaramnyi lak kimdaramwe. Ara, uki empat puluh baryi asi Erci Erbaramnyi sunsi diboka lak kibdanmou cok, Erci Er Imtamnyi biryi ninyi nirya asi kalikwansir deyok ati sunsi etereramwe. 
ACT.1.4	Ura, sun ab tonkwa tuba kuramiryok, nun Du Yesus biryi sunsi ato eboka takubdeibmou. “Sunci Yerusalem atei taklobimunyei. Erda, Yerusalem atei tuba kuramun ci, Er Imtamnyi biryi ebdeibmou to kununa asi dibde bunkwandarur. Ara, Ni ebmurubmasin to dibde bunkwandarur,” ebmou. 
ACT.1.5	Ebmou cok, Er Yesus biryi sunsi ato ebmou. “Yohanes biryi sunsi me dem dongobsou bok, uki mitikanun mabmamunyi ba, Er Imtamnyi biryi Er Kanya Roh Kudus asi sun dam dongobkwansir,” ebmou.
ACT.1.6	Ura, sun Er Yesus ab tonkwa bulubmai nang ara Teleb Uram eteren deyok nang aryi Ersi ato eboka asibdenmai. “Nai Du, nun Israel yala nang asi yuk atei nang aryi tuba kalingsunung bok, Kanci ukuryok Weik Sienyi kiboka nunsi kalikwansirim do?” asibdenmai. 
ACT.1.7	Asibdenmai bok, Er Yesus biryi sunsi ato ebmou, “Ni Nai biryok ato dinyi kubkwanci uki tum ab talak ab asi bikoka kubdeibkwandanyi kurur. Ati, a uki tum ab talak ab asi sunsi bingna kikib kum kusurur. 
ACT.1.8	Ba, Er Imtamnyi biryi Er Kanya Roh Kudus mikib asi sun dam karebkwansir. Karebsici ura, sunci Ni deyok asi lak eterenina nang kubkwandum ati ebman. Ara, Yerusalem atei aryi kuboka Ni deyok etereboka, Yudea mutuk ab Samaria mutuk ab bindoka eterebmunyi ura, sunci sun im dangna tukwe dangna nang nirya asi Ni deyok ati eterebkwandum,” ebmou. 
ACT.1.9	Er Yesus biryi ato ebmou ba, Er ab tonkwa kubmai nang aryi asing dinmai bok, nun Du Yesus bisi bowelebinmou. Dinmai bok, duwa ton libdongobmou uca, sunci sun Du Yesus bisi asing eibman kum kubmai. 
ACT.1.10	Asing eibman kum kubmou ba, imtam asi tuba dinmai bok, “Naie,” ninyi bitinyi ara kait aling ongobmarei nang asi sun dam lukdandoka yantikmarei. 
ACT.1.11	Yantikmarei cok, sunci, “Nun kwityabwe Galilea mutuk nang o. Unato ati, sunda imtam dibwelebmarum do? Sun kanya mambul kuna mem se. Anyi Yesus bira sunsi takloboka imtam bowelebmar bok, aminda aryi tamuboka yuryankwande. Ara, imtam welebinmar asi asing eibmarum to, aminda ababyi ato kuboka yuryankwande,” ebmarei.
ACT.1.12	Ato ebmarei ura, sun Teleb Uram eteren deyok nang aryi mutuk kon si Zaitun aryi anaboka Yerusalem atei tamurbinmai. A Zaitun kon ara Yerusalem atei dam bukamwe mutuk kon. Ara, wa in kum uki tum kubna ura, weik bisik bina yana kimna ara ukuna kum dinyi kuramwe bok, Yerusalem atei aryi kuboka Zaitun kon asi bina yana ara mem kum kuramwe. 
ACT.1.13	Ura, Yerusalem atei binmai ura, sunci sun kuramnyi alib ai asi wekmai. Ara, Petrus ab Yohanes ab, Yakobus ab Andreas ab, Filipus ab Tomas ab, Bartolomeus ab Matius ab, Alfeus mi Yakobus ab, Zelotnyi si Simon ab, Yakobus mi Yudas ab wekoka tonkwa kuramnyi. 
ACT.1.14	A nang nirya ara Er Yesus bisi miliramnyi nerabwe ab, Yesus Er kwin si Maria ab er weityabwe ab tonkwa buluramiryok, sunci antaniboka Er Imtamnyi bisi tanglona kum uca moloramnyi.
ACT.1.15	Kuramnyi ani, moloramiryok, ninyi seratus dua puluh baryi sun dam bulubmai ura, er Petrus biryi er kwityabwe kankan tikoka sun bulubmai nang asi ato ebmou. 
ACT.1.16	“Ni kwityabwe nun ab tonkwa bulubmarum nang o. Nun Du Yesus bisi kikibmounyi Yudas biti uram ton ebkwinsin ati, kekendarur. Anyi bira nun Du Yesus bisi talebmai nang asi etereboka bobinmunyi bisi kubmou to, ara bisik sekman kum kubmou. Er Imtamnyi Kanya Roh Kudus aryi Er uram ermururamunyi Daud biriman aryi minob ebmou to kunubkwamwe ati, ato kubmou. 
ACT.1.17	Anyi Yudas bira nun ab tonkwa kuramubunyi kuramwe ba, nun Du Yesus biryi erbabyi wiboka nun ab tonkwa Teleb Uram eterebkwamoubwe ati, tikeiamwe. 
ACT.1.18	Tikeiamwe bok, Yudas bira er kikina co bok asi dobdobmou ura, wa ton dekmou ani, er dibmou. Ara, er wa dam binmou ura, er kot sakmou. Sakmou uca, er su nirya yokoka bukmou ba, dibmou. 
ACT.1.19	Ato kuboka dibmou ura, sun Yerusalem atei nang nirya aryi kekebmai cok, sunci Yudas dibmou wa asi si siboka, ‘Hakal-Dama,’ ara nun uram aryi, ‘Ninyi on kira kareboka dekmou wa dam,’ eramnyi. 
ACT.1.20	A dinyi ara er Daud biryi Er Imtamnyi si weik en mot umbura aryi kerek sekmou. Ara, er Yudas biti eboka erci ato kerek sekmou.
ACT.1.20	‘Er ai ara ninyi nirya aryi deiblobkwanung,
ACT.1.20	Ninyi tentok ababyi akai aryi kum kubkwandur.’ 
ACT.1.20	Tonda, ‘Yuknyi biryi ersi unuboka ninyi kalingnanyi kibdur,’ kerek sekmou. 
ACT.1.21+ACT.1.22	Ati, ni kwityabwe o, nunci er Yudas bisi unubkwandanyi ton ingkiringkwanub o. Ati, nun ab tonkwa nun Du Yesus biti, ‘Diboka kam bukokmar,’ ebkwamibnyi bisi ingkiringkwanub. Anyi bira nun Du Yesus ab nun ab tonkwa tuba-tuba buluramubunyi kubdur. Ara, er Yohanes me dongoramwe talak aryi kuboka Er Imtamnyi biryi nun Du Yesus bisi imtam bowelebmou uki tum ababyi nun ab tonkwa buluramubunyi bisi wibkwanub,” eboka Petrus biryi ebmou.
ACT.1.23	Er Petrus biryi ato ebmou ura, sun bulubmai nang aryi ninyi bitinyi wibmai. Ton wibmainyi si ara Yusuf uruma si Barsabas ton Yustus doaminyi kuramwe. Ba, yuk wibmainyi si Matias kuramwe. 
ACT.1.24+ACT.1.25	Sirya wibmai ura, sun bulubmai nang aryi Er Imtamnyi bisi ato molobmai. “Nun Nai Imtamnyi, Kanda ninyi kanya nirya bingsurumnyi kurum. Ati, Kanci nunsi eterebsimin ci, ‘A nang bitinyi aryi kuboka anyi bisi wibkwan,’ eboka lak kibsurum. Ara, Yudas bisi unubkwandanyi Teleb Uram deyok kouboka eterebde bananyi bisi Kanci wibdum. A sokon ara er Yudas biryi ersi kikib kurande dam binmou ba, deiblobmou ati, Kanci unubdum,” eboka molobmai. 
ACT.1.26	Ato eboka molobmai ura, sunci keil asi im sukoka diblilibmai ura, “Er Imtamnyi biryi Matias bisi wibdeibmar,” tenen bikmai. Ura, sun dib tenen nang aryi er Matias biti, “Anyi bira sun koklombaryi nang ab tonkwa Teleb Uram deyok kouboka eteren nang kubkwaming,” tenen ersi tikeibmai.
ACT.2.1	Kuramnyi ani, weik kwalina si Pentakosta uki tum berekwe ura, sun dib tenen nang nirya aryi buluboka neik ai wekmai. 
ACT.2.2	Neik ai umbura kunmai bok, lukdandoka imtam aryi kuboka ibalya dorande to lilim weik ebmou. Lilim weik ebmou bok, sun akai bukmai nang nirya aryi kekebmai. 
ACT.2.3	Kekebmai cok, sunci uk buk ato dinyi asing eibmai. Ara, sun bulubmai nang kisok yuk-yuk deici uk buk ato dinyi asi asing eibdanmai. 
ACT.2.4	Eibdanmai bok, Er Imtamnyi Kanya Roh Kudus aryi sun dam yuryandoka sun tenen kanya nirya asi langkibmou. Langkibmou bok, sun bulubmai dib tenen nang aryi sun minob kum bingnamnyi uram yuk-yuk ebkalibmai. Ara, Er Imtamnyi Kanya Roh Kudus aryi sunsi eterebkarebmou to, ebkalibmai.
ACT.2.5	Ura, a talak ara Yerusalem atei asi Er Imtamnyi bisi moloramnyi Yahudi yala nang a kuramnyi. A nang ara im dangna tukwe dangna mutuk aryi kuboka tingyanamnyi nang ara Yerusalem atei asi kuramnyi.
ACT.2.6	Kuramnyi ani, a lilim weik uram ebmou bok, ninyi nirya aryi, “Dirbinkub,” tenen bulubmai cok, sunci, “Naie, a nang aryi enmang uram yuk-yuk ara nun deiansei mutuk nang aryi eraming uram yuk-yuk bikoka enmang,” tenebmai. 
ACT.2.7+ACT.2.8	Kekebmai cok, sunci, “Naie,” tenen ato eboka asibdanmai, “A uram enmang nang nirya ara Galilea mutuk nang kuraming asi, sunci nun deiansei mutuk nang enub uram yuk-yuk enmang ati una kuboka bikmang do? 
ACT.2.9	Nun yuk-yuk enub uram ara nun Partia mutuk nang eramib to, nun Media mutuk nang eramib to, nun Elam mutuk nang eramib to, ukuboka enmang. Tonda, nun Mesopotamia mutuk nang eramib to, nun Yudea mutuk nang eramib to, nun Kapadokia mutuk nang eramib to enmang cok, nun Pontus mutuk nang eramib to, nun Asia mutuk nang eramib to, ukuboka enmang. 
ACT.2.10	Tonda, nun Frigia mutuk nang eramib to, nun Pamfilia mutuk nang eramib to, nun Mesir mutuk nang aryi eramib to enmang cok, Libia mutuk ara Kirene atei dam-dam mutuk nang eramib to, tonda, nun Roma atei aryi yandoka tingyanamoubwe nang eramib to, ukuboka enmang. 
ACT.2.11	Nunda Yahudi yala nang ab ton, Er Imtamnyi Uram walwal kuramoubwe ani, sun Yahudi yala nang asi miliraming nang ababyi, Kreta mutuk nang ton, Arab mutuk nang ababyi nun deiansei mutuk nang enub uram yuk-yuk asi kekenmab. Ara, nun uram yuk-yuk eboka sunci Er Imtamnyi biryi kiknibmou ilil tenen dinyi asi lak enmasing asi kekenmab,” eboka asibdanmai. 
ACT.2.12	Kekebmai cok, ninyi nirya aryi, “Naie talinyi,” teneboka, “A dinyi unatoa aryi kubmar do?” eboka sun mamun asibdanmai. 
ACT.2.13	Asibdanmai bok, yuk nang aryi kekebmai cok, sunci lakana uram eboka, “A nang aryi anggur me yibmang uca, luba talebmar aryi, sun walwal uram enmang,” ebmai.
ACT.2.14	Ton nang aryi ato enmang bok, er Petrus ab er kwityabwe Teleb Uram eteren deyok nang yuk nang koklombaryi ab tikokmai cok, er Petrus biryi uram weik doboka sun bulubmai nang asi ato ebmou. “Ni kwityabwe Yahudi yala nang ab, ton sun Yerusalem atei kundarur nang o. Ni a kubmar deyok ati ebkwinsin uram asi sunci diboka kekebmun cok, bikdobdarur o. 
ACT.2.15	Sunci a nang ati, ‘Anggur me yibmang uca, luba talebmar nang aca,’ tenebmarum bok, anggur me kum yibmang ati ebman. Kiting tuba ururuk enmar ati, anggur me kum yiraming talak ati ebman. 
ACT.2.16	Sun asing eibmarum dinyi ara luba talen dinyi kuma. Erda, Er Imtamnyi Uram ebdeibmaca bobaramunyi si Yoel biriman aryi ebmou to kunubmar ati, asing eibmarum. Ara, nabi Yoel biryi minob ura ato ebmou,
ACT.2.17	‘Im dangna tukwe dangna asi sirya kobdob talak berekci ura, Nira Imtamnyi biryi ninyi nirya asi Ni Kanya Roh Kudus dongoboka karebkwan. Ni Kanya asi sirya dongoboka karebnyi ura, sun mabwe nermabwe ara Ni uram bikoka lak eterebkwaming. Sun kam nang ara Niryi lak kibkwan dinyi asing eibkwaming ba, sun wise nang asi lengdera biriman aryi Niryi Ni dib en uram lak kibkwan.
ACT.2.18	A sirya kobdob talak berekci ura, Niryi Ni arungna nang ara sal babyi nerbabyi Ni Kanya Roh Kudus aryi dongoboka karebnyi ura, Ni uram bikoka lak eterebkwaming.
ACT.2.19	A talak ara Niryi karebnyi ba, imtam aryi kuboka ilil tenen dinyi eibmun cok, tukwetam ababyi minob kum eirirandau dinyi eibkwandum. Ara, ining ab, uk ab, uk tulum ab asing eibkwandum.
ACT.2.20	Kiting ara lukunda ato kubkwande. Wala ara ining bol ato dinyi kubkwande. Er Imtamnyi biryi Er mikib lak kibkwande uki tum kum berekabde bok, ato kubkwande.
ACT.2.21	Ura, unanyi-unaner aryi Er Imtamnyi si nabkwanci ura, anyi-aner asi Er Imtamnyi biryi lebkwansir.’ 
ACT.2.21	Ato eboka nabi Yoel biryi minob ebmou.
ACT.2.22	Ati, ni kwityabwe Israel nang, sunci ni ebtabakwinsin uram kekebdarur. Er Nazaret ateinyi si Yesus bira Er Imtamnyi biryi Bokwetebmounyi kuramwe ati, Er Imtamnyi biryi sunsi lak kibmou ati ebman. Ara, Er Imtamnyi biryi Er Yesus deib aryi sun kankan aryi ilil tenen dinyi ab, asing kum eirirandau dinyi ab, ‘Naie,’ tenen dinyi ab kikniramwe ara sun bikmarum. 
ACT.2.23	Er Yesus bisi sunci sun malyi kun nang biriman aryi co lase likniboka obmandau. Er Imtamnyi biryi minob bikoka, ‘Ato-ato kubkwandur,’ teneiramwe to kunuboka sunci ato kubmandau. 
ACT.2.24	Dibmou ura, Er Imtamnyi biryi Ersi kam bukeibmou. Ara, Er Yesus dibmanto aryi mambul weik kubmou bok, Er Imtamnyi biryi Ersi lebmou. Er Yesus bira iya dibman kumnyi kurur aryi, Er Imtamnyi biryi Ersi kam bukeibmou. 
ACT.2.25	Nun aibwe Daud biryi Er Yesus biti ato ebmou.
ACT.2.25	‘Niryi tanglona kum uca Er Imtamnyi ni taram tam kunurutnyi bisi asing eiriranse. “Ninyi aryi ersi kum dubkwaming,” tenen Erci ni siriktam asi tingdur.
ACT.2.26	A deyok aryi, ni kanya kilkil kunurur bok, niryi Teleb Uram akwe enun. Nira dinanyi kuran asi, Kansi dibde bukunun.
ACT.2.27	Ni sirya dibnyi ura, sun din nang dam wengbinyi ura, Kanci ni kanya asi tanglona kum kubkwanirim. Nira Kan wibmanumnyi biti Kanci, “Lubcei,” tenen lebkwanirim.
ACT.2.28	Kanci nisi etereboka, “Ato kubminyi ura, diboka kam kubkwandim,” ebmanumwe. Kan ab ni ab tonkwa kununum bok, ni kanya kilkil weik kunurur.’ 
ACT.2.28	Ato eboka nun aibwe Daud biryi minob eterebmou. 
ACT.2.29	Ati, ni kwityabwe o. Nun aibwe Daud biryi ato ebmou asi, er sirya dibmou ati, niryi sunsi lak ena ara kikib. Dibmou ura, keil umbura dam deibmai ani, er tukwe deibmai dam ukuryok tuba kurur. 
ACT.2.30	Nun aibwe Daud bira Er Imtamnyi biryi aminda kunubkwamwe dinyi ebdeibmaca bobaramunyi biryi erdamnyi biti ato kum ebdanmou. Erda, erci Er Yesus bira Er Imtamnyi biryi wibmunyi Ninyi Lemsurutnyi biti ato ebmou. Er Daud biryi Er Imtamnyi dib en uram teneiboka ato ebmou. Ara, Er Imtamnyi biryi Er uram ebdarabmou ci, er Daud bisi diboka ebdeiboka,
ACT.2.30	‘Kan yala nang aryi sienyi tikeibnyi ura, anyi bira aminda aryi sun Israel yala nang asi kalikwande,’ ebmou. 
ACT.2.31	Ara, er Daud biryi aminda kunubkwamwe dinyi bikoka erci Er Yesus Kristus kam bukokwamunyi deyok ati ato ebmou. Ara, erci Er Imtamnyi biryi wibmou Ninyi Lemsinanyi biti ebmou ara sirya dibci ura, sun din nang dam wengbici ura, Er kanya asi Er Imtamnyi biryi tanglona kum kubte. Tonda, Er bol otong luna kum kubte.
ACT.2.32	Anyi Yesus bisi Er Imtamnyi biryi kam bukeibmou. Nun nirya aryi asing eibmoubwe ati, ato eboka lak enmasib. 
ACT.2.33	Sirya bukeibmou ura, Er Imtamnyi biryi Ersi erebdeiboka, ‘Ni siriktam bukokmin ci, im dangna tukwe dangna nang nirya asi kalikwanim,’ ebmou. Sirya erebdeibmou ura, Er Imtamnyi biryi ebmou to, Er Yesus bisi Er Kanya Roh Kudus karebmou. Sirya karebmou ura, Er Yesus biryi sun ukuryok asing eibmarum dinyi ab sun kekebmarum dinyi ab karebmasir. Ara, Er Imtamnyi Kanya Roh Kudus nun dam yuryanmar ara Erci nunsi karebmasir. 
ACT.2.34+ACT.2.35	Nun aibwe Daud bira imtam bowelena kumnyi kuramwe bok, ato ebmou,
ACT.2.34+ACT.2.35	‘Er Imtamnyi bira ni Nai Arungdeirinurutnyi bisi ato ebmou,
ACT.2.34+ACT.2.35	Kanci Nira Imtamnyi siriktam buryarum.
ACT.2.34+ACT.2.35	Burum ba, Niryi Kan mar ordana nang asi muna kibdongobnyi uca,
ACT.2.34+ACT.2.35	Kanci yanisitabkwandim nang kibdeibkwan,’ ebmou. 
ACT.2.34+ACT.2.35	Ato eboka nun aibwe Daud biryi Er Yesus imtam bowelebkwamwe ati minob bikoka lak ebmou. 
ACT.2.36	A deyok aryi, sunda Israel yala nang aryi, ‘Er Imtamnyi biryi Er Yesus bisi Erebdobnyi ab Ninyi Lemsinanyi ab tikeibmou,’ tenen diboka bikwandarur. Anyi Er Imtamnyi biryi tikeibmunyi bisi sunci co lase deici likniboka obmandau,” eboka Petrus biryi ebmou.
ACT.2.37	Er Petrus biryi ato ebmou ba, sun kekebmai nang sun kanya asi lukmou aryi mambul weik kubmou. Mambul weik kubmou bok, sunci er Petrus ab sun yuk Teleb Uram deyok kouboka eteren nang asi ato ebmai, “Nun kwityabwe, nun una kubkwayeb do?” 
ACT.2.38	Ebmai ba, er Petrus biryi sunsi ato ebmou. “Sunda sun malyi tenendarur dinyi asi takloboka Er Imtamnyi kanya teleb kurdeirin dinyi akwe kubkwandarur. Kubmun cok, sun yuk-yuk aryi, ‘Er Imtamnyi biryi ni malyi dinyi kilibnute,’ tenen, ‘Er Yesus Kristus si deib aryi me dongobnurum,’ ebkwandarur. Me dongobsibyi ura, Er Imtamnyi biryi karebsici ba, Er Imtamnyi Kanya Roh Kudus sun dam yuryankwansir. 
ACT.2.39	Er Imtamnyi biryi, ‘Ni Kanya Roh Kudus asi karebkwan,’ ebdeibmou uram ara Erci sun ab sun mabwe ab asi ebdeibsou cok, sun im dangna tukwe dangna mutuk aryi kuboka nabkwanci nang nirya ababyi Erci ato ebdeibmou,” ebmou. 
ACT.2.40	Ebmou ura, er Petrus biryi yuk uram ebtabakmou ci, erci sunsi, “Sunci sun ukuryok kuraming nang ara malyi kuraming to takloboka sunbaramnyi lebdandobdarur,” eboka arukmou. 
ACT.2.41	Sirya ebmou ura, sunci er Petrus biryi ebmurubmou uram dib tenebmai nang asi me dongobmai. A uki tum ara ninyi tiga ribu baryi dib tenebkalibmai ura, sun dib tenen nang ab tonkwa buluramnyi. 
ACT.2.42	Ara, tanglona kum uca sunci sun Teleb Uram deyok kouboka eteren nang aryi etereramnyi uram kekeramiryok, sunda tonkwa buluboka, yina tonkwa yiboka, Er Imtamnyi bisi moloboka kuramnyi.
ACT.2.43	Sun Teleb Uram deyok kouboka eteren nang aryi ilil tenen dinyi ilinto kikniramnyi uca, sun ninyi nirya aryi, “Naie,” teneboka ilil kubmou. 
ACT.2.44	Ilil kubmou bok, sun dib tenen nang ara neik dam buluboka kuramiryok, sun yuk-yuk kubmaci dinyi sun kwityabwe asi ur kareramnyi. 
ACT.2.45	Ara, sun bona bon nang aryi sun kubmaci dinyi dekoka abiryi, co bok dobdobmai ura, sunci bokeiboka sun kwityabwe asi karebmai. Ara, sun yuk-yuk atanmou to kuboka karerdaramnyi. 
ACT.2.46	Karerdaramiryok, uki nirya aryi Bait Allah ai ara Er Imtamnyi ninyi dama deirin ai dam buluboka neik kanya boramiryok, sun yuk-yuk ai bindoka yina tonkwa yiramnyi. Ara, sun kanya kilkil kuboka luknubdob kanya boboka sunda yina tonkwa yiramnyi. 
ACT.2.47	Yiramiryok, sunci Er Imtamnyi si weik eramnyi ba, ninyi nirya aryi sunti, “A nang ara teleb nang,” teneramnyi. Teneramnyi bok, Er Imtamnyi biryi dib tenebkalibmai nang yuk nang asi tuba-tuba tabangdongoramwe.
ACT.3.1	Kuramnyi ani, uki tentok tum aryi er Petrus ab Yohanes ab Bait Allah ai ara Er Imtamnyi ninyi dama deirin ai dam banmarei. Ara, kiting yalekabwe ba, sun Israel yala nang nirya aryi Er Imtamnyi bisi moloramnyi kiting yakna kubmou bok, Bait Allah ai asi welebinmarei. 
ACT.3.2	Banmarei bok, ninyi tentok ara yan deneamwe bok, deiaminyi a bukmou. Anyi bira er yuk yibinman kum kuramwe deyok aryi, yuk nang aryi bobaraminyi kuramwe. Sun dam kuramnyi nang ara sun kwit bisi boboka uki tuba-tuba Bait Allah ai dam bobaramnyi. Ara, erci sun bisirbaramnyi nang asi, “Co bok karebnurum,” eboka moloronkwandura tenen ati, sunci ersi boboka bublan dam si, “Teleb Bublan,” dam burdeirirbaramnyi to kuboka burdeirirbinmai. 
ACT.3.3	Ura, “Teleb Bublan,” dam buramunyi biryi er Petrus ab Yohanes ab Bait Allah ai dam wengbankwandei asi asing eibmou ba, erci sunsi, “Ni naiyabwe, co bok ton karebnururum,” eboka molobmou. 
ACT.3.4	Molobmou bok, sunci ersi dinmarei cok, er Petrus biryi ersi, “Kanci nunsi disurum!” ebmou. 
ACT.3.5	Ebmou ba, er yan deneamunyi biryi, “Co bok karebkwiniring,” teneboka sunsi dinmou. 
ACT.3.6	Dinmou bok, er Petrus biryi ersi ato ebmou, “Co bok utotoa kum bobman asi, ni dam kubmar to kansi karebkwinkin. Ara, Er Yesus Kristus bira er Nazaret ateinyi si deib aryi niryi kansi, ‘Tikoka yibarum,’ ebmakin,” ebmou. 
ACT.3.7	Ato ebmou cok, er Petrus biryi er yan deneamunyi bisi taruk siriktam taleboka ersi tikeibmou. Tikeibmou ba, er yan nirya mikib kubmou. 
ACT.3.8	Uca, erci sakaboka tikokmou ura, o bina a yana kimou. Ura, erci er Petrus ab Yohanes ab tonkwa Bait Allah ai dam wengbanmai cok, erci kilkil weik kuboka sunukoka Er Imtamnyi si weik ebnin binmou. 
ACT.3.9	Erda Er Imtamnyi si weik ebde yibarkiringmunyi bisi ninyi nirya aryi asing eibmai. 
ACT.3.10	Asing eibmai cok, sunci, “‘Teleb Bublan,’ dam bukoka co bok moloramunyi yibarkiringmar,” tenen bikmai ba, sunci, “Naie, dindarur, Er Imtamnyi biryi ersi kwetebmar,” ebdanmai.
ACT.3.11	Ura, er kwetebmunyi biryi er Petrus ab Yohanes ab tonkwa tuba kunmai bok, ninyi nirya aryi, “Naie,” teneboka sun dam buluryanmai. Ara, Bait Allah ai dam doamnyi ai weik ai si, “Salomo biryi doamwe ai,” wengyandoka bulubmai. Akai ara abilinga imna kum uca, duma dem deibloamnyi ai wengyandoka bulubmai. 
ACT.3.12	Bulubmai asi er Petrus biryi eibmou ba, erci sunsi ato ebmou. “Ni kwityabwe Israel yala nang o. Unato ati, sunci, ‘Naie,’ tenebmarum do? Nun anyi bisi kwetebmanim ara nunbaramnyi mikib biriman aryi kwetebmanim ati, tenebmarum do? Ato tenen kum. Nunda Er Imtamnyi bisi diboka dirniliranim deyok aryi, kwetebmanim ati, tenebmarum do? Ato tenen kum. 
ACT.3.13	Erda Er Imtamnyi bira nun aibweyabwe Abraham ab, Ishak ab, Yakub ab moloraminyi biryi Er arungnanyi Yesus si weik erebmou cok, anyi bisi kwetebmar. Anyi Yesus bisi sunci taleboka bobinmandau ura, sun Roma nang sienyi Pilatus biryi, ‘Anyi lobdeibkun,’ tenebmou bok, sunci Ersi, ‘Anyi nun li,’ ebmandau. 
ACT.3.14	Anyi Yesus bira Er Imtamnyi biryi wibmounyi kuboka Er Imtamnyi Uram kunuramnyi kuramwe. Sunci Anyi biti, ‘Nun li,’ teneboka ninyi onanyi biti, ‘Anyi bisi lobdeibsurum,’ eboka molobmandau se! 
ACT.3.15	Ato kuboka sunci Er Kam Kurdeirin Deyoknyi bisi obmandau se! Sunci Ersi obmandau bok, Er Imtamnyi biryi ersi kam bukeibmou. Er Yesus bisi diboka kam bukeibmou ati, ebmanim. Nun asing eibmoubwe to lak ebmasinim. 
ACT.3.16	Ati, anyi yan deneamunyi biryi Er Yesus bisi dib tenebmar ati, sun eibmarum ilil tenen dinyi kubmar. Ara, Er Yesus si deib aryi er yan mikib yanmar. Anyi biryi Er Yesus bisi dib tenebmou deyok aryi, sun nirya asing eibmarum ba, Er Yesus biryi ersi teleb kubdeibmar.
ACT.3.17	Ati, ukuryok, ni kwityabwe o, kekebnindarur. Sun ab sun sien nang ab walwal kuboka a malyi dinyi kubmandau ati, ni bikman. 
ACT.3.18	Er Imtamnyi bira a dinyi minob bingnamunyi biryi Er uram ebdeibmaci to lak etereramnyi nang biriman aryi lak eransou to, ukuboka kunubmou. Ara, ‘Er Imtamnyi biryi bokdonokwansiranyi ninyi Lemsinanyi bisi mambul kubdeibkwaming,’ eramnyi uram kunubkwamwe ati, ato kubmou ati ebman. 
ACT.3.19	Ati, ukuryok sunci sun, ‘Malyi kubkwan,’ tenendarur dinyi takloboka Er Imtamnyi kanya asi teleb kurdeirin dinyi akwe teneibde ukubdarur. Ukubmun cok, sunci, ‘Er Imtamnyi biryi nun malyi kuramoubwe dinyi kilibsute,’ tenen Er uram kekeboka tamuryandarur. 
ACT.3.20	Ara, ‘Er Imtamnyi biryi Erci minob wibmou ninyi Lemsinanyi bira Yesus bisi bokweteboka nun kanya mikib kubdeibkwansir,’ tenen tamuryandarur. 
ACT.3.21	Nun Du Yesus bira imtam welebinmunyi imtam kubkwandur. Ara, Er Imtamnyi biryi utotoa nirya minob kuamwe to teleb kum kubdeibde bok, nun Du Yesus imtam kubkwandur. A yankwansir talak ara Er Imtamnyi biryi wibmou nabi-nabi nang aryi minob aryi kuboka eramnyi. 
ACT.3.22	Er Musa biryi nun aibweyabwe asi ato ebmou.
ACT.3.22	‘Er Imtamnyi bira sun kwityabwe kankan aryi wiboka nitonyi Er uram ebdeibmaca bobananyi tikeibkwansir. Anyi biryi sunsi ebkwansir to sunci diboka kekebdarur. 
ACT.3.23	Unanyi-unaner aryi anyi Er Imtamnyi Uram ebdeibmaca bobananyi bisi kum kekebkwanci ura, anyi-aner ara nun Israel yala nang kankan aryi bai yakdonokoka obkabokwanung,’ ebmou. 
ACT.3.24	Er Musa biryi ato ebmou ura, kuramnyi ani, nabi-nabi nang nirya ara er Samuel kuramwe talak aryi kuboka sun aminda kuramnyi nang ababyi, ‘A talak yankwansir,’ ati lak eramnyi. 
ACT.3.25	Ura, nabi-nabi nang biriman aryi ebdeibmou to ara Erci sunti ebdeibmou. Ara, Er Imtamnyi biryi sun aibweyabwe asi mururdeirin uram karebmou to, Erci sunbabyi a uram asi karebsou. Erci er Abraham bisi ebdeibmou uram ara,
ACT.3.25	‘Kan deibkwandim yala nang biriman aryi Ni Er Imtamnyi biryi sun im dangna tukwe dangna yala nang nirya asi kisal dakwan,’ ebdeibmou. 
ACT.3.26	Ati, Er Imtamnyi biryi Er arungnanyi Yesus bisi tikeiboka Erci Ersi sun dam yuma aryi bokwetebmou. Ara, sunci sun malyi dinyi yuk-yuk taklobmun bok, nun Du Yesus biryi sunsi teleb kubdeibkwansir ati, Er Imtamnyi biryi Ersi sun dam sirya bokwetebsou.” Ato eboka er Petrus biryi sun bulubmai nang asi eterebmou.
ACT.4.1	Er Petrus ab Yohanes ab aryi sun bulubmai nang asi ato enmarei bok, sun Er Imtamnyi kan ninyi kan noutam kuboka antanirdeirin sien nang ab, Bait Allah ai kalingna deyoknyi ab, sun Saduki nang ab tonkwa sun dam yanmai. 
ACT.4.2	A nang ara yu kanya boboka sun dam yanmai. Ara, er Petrus ab Yohanes ab aryi sun bulubmai nang asi, “Er Yesus bira kam bukokmou ati, sun diamingnyi nang neiktoto kam bukokwaming,” eboka eterebmarei deyok aryi, sun kanya yu kubmou. 
ACT.4.3	Yanmai ura, sunci er Petrus ab Yohanes ab asi taleboka sun malyi kun nang wenen ai asi bobinmai. Lukunda sirya kubmou ati, sunci, “Akai asi mabmaringnyi ani, ambutum belerukna kobdob berekci ura, a nang ara sun Yahudi yala nang asi uram sengkwetena nang asi bobinkwamib,” tenen bobinmai. 
ACT.4.4	Bobinmai bok, er Petrus ab Yohanes ab aryi eterebmarei uram asi kekebmai nang ilinto dib tenebkalibmai. Uca, sun Er Yesus bisi dib tenen nang ara ninyi lima ribu baryi kuramnyi.
ACT.4.5	Mabmai ani, belerukna kobdob berekwe ura, sun Yahudi yala nang asi uram sengkwetena nang bulubmai. Ara, sun sien nang ab, sun deyok lilin nang ab, tonda sun Yerusalem atei aryi kuboka er Musa kerek sekamwe uram etereramnyi nang ab nirya bulubmai. 
ACT.4.6	Bulubmai ura, sunci Er Imtamnyi kan ninyi kan noutam kuboka antanirdeirin sienyi si Hanas ab, er yala nang Kayafas ab, Yohanes ab, Aleksander ab, tonda er yala nang yuk nang ab tonkwa uram sisingmai. 
ACT.4.7	Ura, sunci er Petrus ab Yohanes ab asi naboka, “Noutam tikdurum,” ebmai cok, sunci sunsi, “Unato mikib biriman aryi, unato si biriman aryi sunci a yan deneamunyi bisi kwetebmarurumwe do?” eboka asibdenmai.
ACT.4.8	Ato eboka asibdenmai ba, er Petrus biryi er kanya dam asi Er Imtamnyi Kanya Roh Kudus langkibmou bok, sunsi ato ebmou. “Ni naiyabwe o, nun Yahudi yala nang sien nang ab, nun deyok lilin nang ab, ni ebkwinsin uram asi kekebdarur. 
ACT.4.9	Sunci ukuryok lilibmarum deyok ara nunci teleb dinyi kuboka yibanman kumnyi bisi kwetebmanumwe ati, lilibmarum asi kekebman. 
ACT.4.10	Lilibmarum ati, sun a bulubmarum nang nirya ab, ton sun Israel yala nang nirya ab aryi ni lak ebkwinsin uram asi kekena teleb. Ara, Er Imtamnyi biryi wibmou ninyi Lemsinanyi Yesus bira Nazaret ateinyi si biriman aryi anyi bisi kwetebmanumwe ati ebman. Ara, sunci co lase deici likniboka bing dakmandaunyi si biriman ara Er Imtamnyi biryi kam bukeibmounyi si biriman aryi kwetebmanumwe ura, a yan deneamunyi teleb kuboka sun urasintam a tikmar ati, asing eibmarum. 
ACT.4.11	Anyi Yesus biti sunda ai don nang aryi, ‘Bai donongna keil,’ tenebmarum bok, Er Imtamnyi biryi Ersi wiboka, ‘Iya teleb keil,’ teneboka erebdeibmou. 
ACT.4.12	Nun Du Yesus biryok ninyi lebsute. Yuknyi si biriman aryi lebdobman kum. Erda Er Imtamnyi biryi, ‘Er Yesus si biriman aryok ninyi lebtinyi,’ tenen Erci sun im dangna tukwe dangna nang nirya asi Er Yesus si akwe karebsou.” Ato eboka er Petrus biryi ebmou.
ACT.4.13	Ura, er Petrus ab Yohanes ab ilil kum asa aryi ato ebmarei ura, sun Yahudi yala nang uram sengkwetena nang aryi, “A nang ara eterena lilina kum kuboka ur nang kuraming,” tenen bikmai cok, sunci “Naie,” tenebmai. Ara, sunci, “A nang ara Er Yesus ab tonkwa kuramnyi nang,” tenen bikmai. 
ACT.4.14	Ato tenen bikmai asi, sunci er yan deneamunyi bira kwetebmareinyi bisi asing eibmai ati, sunci uram doboka ebman kum kubmai. 
ACT.4.15	Uram doboka ebman kum kubmai cok, sunci er Petrus ab Yohanes ab asi, “Nun uram sisingna dam aryi anaboka baitam dibde bukdurum,” ebmai ura, sun mamun uram sisikdanmai. 
ACT.4.16	Uram sisikdanmai cok, sunci, “A nang asi una kubkwayeb do? A nang aryi ilil tenen dinyi kiknibmarei ara sun Yerusalem atei nang nirya aryi bikmang. A dinyi lak kubmar ati, nunci, ‘Tola ati ebmarurum,’ ebman kum. 
ACT.4.17	Ato ebman kum asi, ‘Ninyi nirya aryi a deyok ati, kekebingnyei,’ tenen, nunci a nang asi, ‘Er Yesus si ara yuk nang tentok ababyi lak ebmunyei,’ ebkwayeb,” eboka sisikmai.
ACT.4.18	Ato eboka uram sisikmai ura, sunci er Petrus ab Yohanes ab asi naboka, “Er Yesus si siboka eterebmunyei. A dinyi diboka taklobdarur,” ebmai. 
ACT.4.19	Ebmai bok, er Petrus ab Yohanes ab aryi uram doboka ato ebmarei. “Er Imtamnyi biryi ebdeibsou uram kekebkwanim do? Sunci nunsi ebdeibmarum uram asi kekebkwanim do? Dan dinyi ukuboka nunci Er Imtamnyi biryi, ‘Kikib,’ tenesurur dinyi kunubkwanim tenebmarum do? Sunci nunsi, ‘A si siboka eterebmunyei,’ ebmasurum bok, nunci sun takubdeibmasurum uram kum kekebkwanim ati ebman. 
ACT.4.20	Nun asing eibmoubwe dinyi ab nun kekebmoubwe dinyi ab ati, ‘Lak kum ebkwanim,’ tenebmatinimnyi ababyi, lak ebtinimnyi,” ebmarei.
ACT.4.21	Er Petrus ab Yohanes ab ato ebmarei ura, sun Yahudi yala nang asi uram sengkwetena nang aryi, “Mem,” en uram ebtabakoka abiryi, “Ur birurum,” eboka sunsi lobdeibmai. Ara, er Petrus ab Yohanes ab aryi malyi deyok kum eibmai ati, “A nang asi una kuboka wenebkwayeb do?” tenen kum bikmai. Ara, ninyi nirya aryi, “Yan deneamunyi bisi kwetebmou,” tenen Er Imtamnyi si weik ebmai ati, sun Yahudi yala nang uram sengkwetena nang aryi, “Er Petrus ab Yohanes ab asi wenebibyi ura, ninyi nirya aryi nunsi yu kubkwansing,” tenen ilil kanya bobmai. 
ACT.4.22	Er Petrus ab Yohanes ab aryi kwetebmareinyi bira kwalina empat puluh baryi bisibmunyi kuramwe ba, a ilil tenen dinyi ersi kubmou.
ACT.4.23	Ura, er Petrus ab Yohanes ab asi sirya lobdeibmai ura, sunci sun kwityabwe dib tenen nang dam binmarei. Binmarei ura, sunci sun kwityabwe asi, “Sun Er Imtamnyi kan ninyi kan noutam kuboka antanirdeirin deyok nang ab sun deyok lilin nang ab aryi ato-ato ebmasing,” eboka lak ebmarei. 
ACT.4.24	Lak ebmarei ba, sun kwityabwe kekebmai cok, sunci antaniboka sun uram erebdeiboka Er Imtamnyi bisi molobmai. Ara, sunci, “Nun Nai Imtamnyi o, Kanda im dangna tukwe dangna mekwan ababyi kikniamumnyi kurum. Kan utotoa nirya kikniamumnyi kurum. 
ACT.4.25	Kanda Kan Kanya Roh Kudus biriman aryi nun aibwe Daud bisi ebdeibmumunyi bisi nabkib. Kan arungnamumnyi Daud biryi ato ebmou,
ACT.4.25	‘Unato ati, sun Israel yala kum nang yu weik kubmai do? Unato ati, sun yuk yala nang aryi marmun talyi yibmai do? 
ACT.4.26	Sun im dangna tukwe dangna weik sien nang kiknibminikdanmai. Sun sien nang aryi buluboka ebdanmai. Ara, “Er Imtamnyi ab Erci wiboka Bokwetebmounyi ab asi obkwayeb,” tenen bulubmai,’ ebmou. 
ACT.4.27	Nai Imtamnyi o, nun aibwe Daud biryi ebmou to, dib kunubmou. Ara, er sienyi Herodes ab, ton er sienyi Pontius Pilatus ab, sun Israel yala kum nang ab, ton sun Israel yala nang ab akatei kuboka antaniboka bulubmai. Ara, Kan wibmumwe Arungnanyi si Yesus bira Kanci tikeibmoumnyi biti, ‘Obkwayeb,’ tenen marmun yibmai. 
ACT.4.28	Marmun yibmai asi, Kanda mikibnyi biryi minob teneibmumwe to kunubkwamnyi ati, ato kubmai. 
ACT.4.29	Ati, ukuryok, Nai Imtamnyi, a nang aryi nunsi, ‘Mambul kubdeibsitibyi,’ ebmasing asi Kanci bikmarim. Tonda, nunda Kan arungna nang aryi ilil kum kuboka Kan uram ebkwamib ati, Kanci katabum kanya kareboka milibsurum. 
ACT.4.30	Ara, Kanci Kan taruk ninikmin ba, Kanci Kan wibmumwe Arungnanyi Yesus si biriman aryi ninyi kwetebmin cok, ilil tenen dinyi kiknibdum,” eboka molobmai.
ACT.4.31	Ato eboka molobmai ura, sun bulubmai dam ara lulukmou ba, sun nirya asi Er Imtamnyi Kanya Roh Kudus aryi langkibmou. Langkibmou bok, sun kanya katabum ebmou bok, sunci Er Imtamnyi Uram lak eramnyi.
ACT.4.32	Sun dib tenen nang nirya ara kanya tentok boramnyi. Sun nirya ara sun bona ati, “Ni dinyi ni dinyi,” tenena kum kuramnyi. Erda, sunci sun kubmaci dinyi asi bokeiboka mamun karerdaramnyi. 
ACT.4.33	Karerdaramnyi ba, sun Teleb Uram deyok kouboka eteren nang aryi ilil weik tenen dinyi kikniboka, “Nun Du Yesus kam bukokmou,” eboka lak eramnyi. Ba, Er Imtamnyi biryi sun dib tenen nang nirya asi kisal dangdoramwe. 
ACT.4.34+ACT.4.35	Sun kankan aryi ninyi tentok ara, “Ton atabmanir,” enanyi kum kuramwe. Sun kankan aryi kuboka wa deyok nang ara sun wa dekoka sun dororamnyi co bok asi sun Teleb Uram deyok kouboka eteren nang dam boboka dama deiriramnyi. Sun ai dam nang ababyi neiktoto sun ai dekoka sun dororamnyi co bok asi sun Teleb Uram deyok kouboka eteren nang dam boboka dama deiriramnyi. Deiriramnyi ura, ninyi nirya ara sun atanmanto bongdeiriramnyi. 
ACT.4.36+ACT.4.37	A talak ara ninyi tentok si Yusuf kuramwe. Anyi bisi sun Teleb Uram deyok kouboka eteren nang aryi uruma si doboka, “Barnabas,” eramnyi. A si ara nun uram aryi danguboka, “Ninyi kanya teleb kurdeirinanyi,” eramnyi. Anyi bira Lewi yalanyi kuramuryok Siprus mutuk deiamunyi kuramwe. Anyi bira wa deyoknyi biryi er wa dekmou ci, er dobdobmou co bok asi sun Teleb Uram deyok kouboka eteren nang dam boboka dama deibmou.
ACT.5.1	A talak aryi ninyi tentok si Ananias ab er ner Safira kurandei. A nang bitinyi ara sunbabyi sun wa ton yuk nang ati ebmarei ura, co bok dobdobmarei. 
ACT.5.2	Dobdobmarei ura, er Ananias biryi co bok ton dinyi kunusa dobmou ura, ton dinyi boboka sun Teleb Uram deyok kouboka eteren nang asi karebmou. Ara, ton dinyi kunusa dobmou asi er ner bikmou. 
ACT.5.3	Er Ananias biryi karerbinmou ura, er Petrus biryi ersi ato ebmou, “Se Ananias, unato ati isa sienyi si Iblis kan kanya asi wekmakir do? Kanci co bok ton dinyi kunusa dobmarim ati ebman. Ati, kanci unato ati, ‘Niryi Er Imtamnyi Kanya Roh Kudus asing kubdeibkwan,’ tenebmomwe do? 
ACT.5.4	Kanci kan wa yuk nang asi kum dekmumwe talak ara kan wa kuramwe. Ani, sirya dekmumwe ura, kan dobdobmumwe co bok ara kan dinyi kibmakou. Ati, unato ati kanci, ‘Ton dinyi kunusa dobkwan,’ tenebmumwe do? Ato kuboka kanci iya malyi to kubmarim. Ara, kanci, ‘Ninyi asing kubdeibkwan,’ kum tenebmumwe. Erda, ‘Er Imtamnyi bisi asing kubdeibkwan,’ tenebmumwe ati iya malyi to kubmarim,” ebmou. 
ACT.5.5	Ura, er Ananias bira er Petrus biryi ebmou to kekebmou ba, tukwe deici sakoka dibmou. Ura, sun er Ananias dibmou deyok kekebmai nang nirya ilil weik kubmou. 
ACT.5.6	Dibmou ura, sun kam nang yandoka er Ananias bisi aling akuboka tukwe dongorbinmai.
ACT.5.7	Kiting winiryi bisibmou ura, Ananias ner ara er akenyi dibmou asi bingna kum cok, yanmou. 
ACT.5.8	Yanmou bok, er Petrus biryi ersi, “Safira, a wa dengna karebmasungwe co bok a kunum karebmasungwe do kum do?” Asibdenmou uca, er Safira biryi tola ati, “Nai, a kunum,” ebmou. 
ACT.5.9	Ebmou ura, er Petrus biryi ersi, “Unato ati sunci, ‘Er Imtamnyi Kanya Roh Kudus asing kubdeibkwanim,’ ebdanmarurumwe do? Kan kekerum. Kan akenyi tukwe dongorbinmang nang ara bublan dam yanganmang. A nang ara kanbabyi tukwe dongorbinkwinking,” ebmou. 
ACT.5.10	Er Petrus biryi ato ebmou bok, Ananias ner ababyi er Petrus urasintam aryi sakoka dibmou. Dibwe ura, sun kam nang wengyandoka abiryi, a ner dibmou asi asing eibmai ura, sunci ersi boboka er akenyi dongoabyi lingkwa dam asi tukwe dongorbinmai. 
ACT.5.11	Ura, sun buluboka Er Imtamnyi Uram kekeramnyi nang ton sun yuk nang aryi a deyok ati kekebmai ci, ilil weik kubmou.
ACT.5.12	Sun ninyi kanya ilil weik kunmou bok, sun Teleb Uram deyok kouboka eteren nang aryi ilil tenen dinyi ilinto kikniramnyi. Ara, sunci, “Sun ninyi aryi Er Imtamnyi bisi dib tenebkwaming,” tenen, “Naie,” tenen dinyi ilinto kikniramnyi. Kikniramiryok, sun Er Imtamnyi Uram dib tenen nang nirya ara susuk akwe lelebdandoka weik ai si, “Salomo biryi doamwe ai,” buluboka kuramnyi. Akai ara abilinga imna kum uca, duma dem deibloamnyi ai asi buluboka kuramnyi. 
ACT.5.13	Kuramnyi bok, sun yuk nang ilil aryi sun ab urubdanman kum kuramnyi. Urubdanman kum kuramiryok, sunci sun Er Imtamnyi Uram dib tenen nang ati kisal dangnamnyi. 
ACT.5.14	Ura, ninyi ilinto ara sal babyi ner babyi, Er Imtamnyi bisi dib tenebkalibmai uca, sun Er Imtamnyi bisi dib tenen nang tabangdongoramnyi. 
ACT.5.15	Sun Teleb Uram eteren deyok nang aryi ilil tenen dinyi kikniramnyi ati, sun ninyi aryi sun u yiramwe nang ab sun mikib kum nang ab asi man sokon deici boboka bisik iririkna dam asi burdeiramnyi. Ara, sunci, “Er Petrus yibaci ba, er kiting ula ababyi nunsi bol libsici ba, kekdobkwayeb,” tenen er Petrus bisi dibde buramnyi. 
ACT.5.16	Ara, Yerusalem dam-dam doramnyi atei aryi kuboka ninyi yubwa-yubwa yandoka sun Teleb Uram eteren deyok nang dam asi buluryangaramnyi. Bulubmai cok, sunci sun u yin nang ab ton sun isa wekamwe nang ab asi boyanmai. Boyanmai ura, sun nirya asi kwetebmai.
ACT.5.17	Sun Teleb Uram eteren deyok nang aryi ninyi kwetebmai ati, Er Imtamnyi kan ninyi kan noutam kuboka antanirdeirin sienyi ab er miliramnyi nang ara sun Saduki nang ab sun kanya dam aryi yu weik kubmou. 
ACT.5.18	Yu weik kubmou aryi sunci sun Teleb Uram deyok kouboka eteren nang asi talebmai cok, ninyi wenen ai dongorbinmai. 
ACT.5.19	Dongobmai ura, lukunda kibmou ura, Er Imtamnyi biryi Er uram eryuryangananyi tentok asi bokwetebmou. Bokwetebmou ura, anyi bira ninyi wenen ai bindoka bublan kukeiboka sun Teleb Uram eteren deyok nang asi baitam bobinmou. Bobinmou ura, erci sunsi ato ebmou. 
ACT.5.20	“A nang, sunci Bait Allah ai ara Er Imtamnyi biti ninyi dama deirin ai dam bindoka a kam kuna deyok uram eterebdarur,” ebmou. 
ACT.5.21	Ura, belerukna kobdob berekmou ba, sunci a uram kunuboka Bait Allah ai dam bindoka eterebmai. Eterenmai ba, sun Er Imtamnyi kan ninyi kan noutam kuboka antanirdeirin sienyi ab er miliramnyi nang ab yanmai. Yanmai ura, sunci sun Israel yala nang uram sengkwetena nang ab sun Israel yala nang sien nang ab asi nabmai ura, uram sisingmai. Uram sisingmai cok, sunci sun arungna nang asi, “A Teleb Uram eteren deyok nang asi boyandarur,” ebmai. 
ACT.5.22	Ebmai ura, sun arungna nang aryi ninyi wenen ai bindoka dinmai uca, a nang asi kum eibmai. Ura, sunci tamuryandoka ato ebmai. 
ACT.5.23	“Naiyabwe, nunda ninyi wenen ai binmab ura, bublan diboka tirikdongobmou asi asing eibmab. Tonda, sun ninyi wenen ai kalingna nang ara bublan asi kalikmang asi asing eibmab. Ura, bublan kukeiboka wekmab uca, ninyi ton kum eibmab,” ebmai. 
ACT.5.24	Ato ebmai ba, sun Bait Allah ai kalingnamnyi yin doun nang sienyi ab sun Er Imtamnyi kan ninyi kan noutam kuboka antanirdeirin deyok nang ab sun kanya aryi, “Nonge, una kubmar do?” teneboka sun kanya kankana kubmou. 
ACT.5.25	Kankana kubmou bok, ninyi tentok aryi sun dam yandoka erci sunsi, “Naiyabwe kekendarur, sunci ninyi wenen ai dongobdau nang ara Bait Allah ai dam kuboka ninyi asi eterenmang,” ebmou.
ACT.5.26	Ebmou ba, sun yin doun nang sienyi ab er arungnamwe yin doun nang ab bindoka sun Teleb Uram eteren deyok nang asi borbinmai. Ara, “Ninyi aryi keil doboka nunsi obsingnyei,” tenen ilil kubmou ati, mikib asa kum boyanmai. 
ACT.5.27	Sirya boyanmai ura, sunci sun Teleb Uram eteren deyok nang asi sun Israel yala nang asi uram sengkwetena nang dam tingdeiriryanmai. Ara, sun Er Imtamnyi kan ninyi kan noutam kuboka antanirdeirin sienyi Imam Besar biryi asiboka sun deyok lilibkou ati, tingdeiriryanmai. 
ACT.5.28	Tingdeiriryanmai ura, Imam Besar biryi sunsi ato ebmou, “A nang se, unato ati, nunci, ‘Mem,’ ebmasoubwe dinyi asi dakbisibmarum do? Ara, nunci sunsi, ‘Anyi Yesus si siboka eterena mem,’ ebmasoubwe bok, sunci tataboka eterendarur. Sunci eterendarur aryi sun Yerusalem atei nang nirya a deyok akwe erdaraming. Ara, sunci nunti, ‘Er Yesus dibmoua asi sunci malyi kubdau,’ tenen tatab-tatab eransurum ati, sunci eterendarur,” ebmou.
ACT.5.29	Er Imtamnyi kan ninyi kan noutam kuboka antanirdeirin sienyi biryi ato ebmou ba, er Petrus ab er kwityabwe ab aryi ersi ato ebmai, “Nunci Er Imtamnyi biryi ebmaci to kunuboka sun ninyi aryi ebmangnyi to barwe tam kimna teleb. 
ACT.5.30	Nun Nai Imtamnyi bira nun aibweyabwe aryi moloraminyi biryi Er Yesus bisi kam bukeibmou. Anyi bira sunci co lase likniboka obmandaunyi dibmou asi Er Imtamnyi biryi kam bukeibmou. 
ACT.5.31	Bukeibmou ura, Er Imtamnyi biryi Ersi erebdeiboka Lemna Deyok Sienyi tikeibwe. Ara, sun Israel yala nang aryi sun malyi dinyi takoka Er Imtamnyi kanya asi teleb kubdeibkwaming ati, Erci sun malyi kun dinyi kilibkwande. 
ACT.5.32	Nunda a dinyi ara dib kubmou dinyi asi asing eibmoubwe ati lak ebmab. Tonda, Er Imtamnyi Kanya Roh Kudus ara Er Imtamnyi biryi nunda Ersi dib tenen nang asi karebmasou Kanya ababyi a dinyi dib eboka lak kimdur,” ebmai.
ACT.5.33	Ebmai ura, sun a uram kekebmai sien nang aryi sun kanya dam aryi yu weik kubmou ci, “A nang asi obkwayeb,” teneboka uram sisingmai. 
ACT.5.34	Uram sisingmai bok, ninyi tentok Farisinyi si Gamaliel biryi uram ton ebmou. Anyi bira Musa kerek sengna etereramunyi kuramuryok, sun Israel yala nang nirya aryi kisal dangdaminyi kuramwe. Anyi biryi, “A nang asi baitam bobinabmum ba, uram ton ebkun ati,” ebmou. 
ACT.5.35	Uca, baitam bobinmai ura, Gamaliel biryi sunsi ato ebmou. “Ni kwityabwe Israel yala nang kekebnindarur. Sunci, ‘A nang asi una kubkwayeb,’ tenen diboka teneibdarur. 
ACT.5.36	Minob talak aryi ninyi tentok si Teudas biryi, ‘Nira sienyi,’ eboka erdamnyi erebdeibdanmou. Erebdeibdanmou ura, ninyi empat ratus baryi ersi milinmai ani, yuk nang aryi ersi obmai ura, er miliramnyi nang yuk-yuk binsekdobmai. 
ACT.5.37	Ura, a mutuk nang si sekmai talak aryi neiktoto dinyi anabmou. Ara, Galilea mutuknyi si Yudas biryi erdamnyi erebdeibdanmou ura, erci ninyi ilinto asi bokwebminikmou. Ura, yuk nang aryi ersi obmai ura, er milinmai nang neiktoto yuk-yuk binsekdobmai. 
ACT.5.38	A deyok aryi, niryi sunsi ato ebkwinsin, sunci a nang asi taklobmun ci, malyi kubmunyei. A nang aryi tenen dinyi ab sun ukuraming dinyi ab ara ninyi aryok kurdeirin dinyi kubci ura, a dinyi kum dankwande. 
ACT.5.39	Ba, a dinyi ara Er Imtamnyi biryi kurdeirin dinyi kubci ura, sunci kum daneibman kum. Ati, sunci, ‘Er Imtamnyi ab obdabibyei,’ tenen a nang asi ur taklobdarur.” Er Gamaliel biryi ato ebmou ba, sun uram sisingmai nang aryi er uram asi kekebmai.
ACT.5.40	Ara, sunci sun Teleb Uram deyok kouboka eteren nang ara tabwe debmai nang asi naboka sunci sunsi, “Er Yesus si aryi eterena mem,” ebmai ura, tabwe lobdeiboka taklobmai.
ACT.5.41	Ura, sun eteren deyok nang ara sun kanya kilkil kuboka sun Yahudi yala nang sien nang dam aryi binsekmai. Ara, sunci, “Nun Du Yesus biti alyi kubdeibmasing ara nun kanya teleb kubmasir,” tenen binsekmai. 
ACT.5.42	Ura, uki nirya Bait Allah ai dam wengbindoka sun ninyi yuk-yuk ai ton wengbindoka sunci tanglona kum etereboka Er ninyi Lemsurutnyi si Yesus uram Teleb Uram lak eramnyi.
ACT.6.1	A talak aryi ninyi ilinto Er Imtamnyi bisi dib teneboka tuba tabangyangaramnyi. Tuba tabangyangaramnyi ba, sun Yunani uram eramnyi nang aryi sun kwityabwe Ibrani uram eramnyi nang asi kerebmai. Ara, sunci, “Kwaning bulubmun ci, sun utotoa kum nang asi bokmunyi ba, sunci nun Yunani nang kankan kuboka sulyi nerabwe asi bongbisirandum se,” ebmai. 
ACT.6.2	Ato eboka kerenmai bok, sun Teleb Uram eteren deyok nang amolbaryi aryi sun Er Imtamnyi bisi dib tenen nang nirya asi, “Buluryandarur,” eboka nabmai. Nabmai ura, sunci sun bulubmai nang asi ato ebmai, “Nun kwityabwe, nunda kwaning bokeibibiryok, Er Imtamnyi Uram eterena asi taklobibyei. A dinyi ara kikib kum. 
ACT.6.3	A deyok aryi, nun kwityabwe, sunci teneiboka sun kankan aryi ninyi tabaryi wibdeibdarur. Ara, ninyi aryi kisal dangdoraming Er Imtamnyi Kanya Roh Kudus langkirur nang ab diboka bingnaming nang asi wibdeibdarur. A wibdeibkwandum nang ara kwaning bongkaren nang asi tikeibkwamib. 
ACT.6.4	A tabaryi nang ara sun bona bon kum nang asi kwaning bokeibkwaming bok, nunda tanglona kum uca Er Imtamnyi bisi molobibiryok, Er Imtamnyi Uram eterebkwamib,” ebmai. 
ACT.6.5	Sun amolbaryi nang aryi ato ebmai ura, sun bulubmai nang nirya aryi, “Teleb,” ebmai ura, sunci ninyi tabaryi wibdeibmai. A wibdeibmai nang ara Stefanus bira iya dib teneramunyi tonda, Er Imtamnyi Kanya Roh Kudus langkiramunyi ab, tonda Filipus ab, Prokhorus ab, Nikanor ab, Timon ab, Parmenas ab, ton Nikolaus ab kubmai. Er Nikolaus bira Antiokhia atei yangaramunyi kuboka Yahudi yalanyi kum kuramwe bok, erci sun Yahudi yala nang miliboka Er Imtamnyi bisi moloramunyi kuramwe. 
ACT.6.6	Sun bulubmai nang aryi a ninyi tabaryi asi wibdeibmai ci, sun Teleb Uram deyok kouboka eteren nang urasintam boyanmai. Boyanmai ura, sunci Er Imtamnyi bisi molobmai ci, “A nang asi tikeibkwayeb,” tenen sun taruk sun deici tam deibmai.
ACT.6.7	A talak aryi ninyi ilinto tabakoka Er Imtamnyi Uram kekebkalibmai. Uca, sun Yerusalem atei kuboka dib tenen nang ara tuba-tuba tabangyangaramnyi. A tabangyangaramnyi nang kankan ara Er Imtamnyi kan ninyi kan noutam kuboka antanirdeirin nang yubwa weik kuramiryok, sunci Er Yesus uram Teleb Uram dib teneramnyi.
ACT.6.8	Er Stefanus bira Er Imtamnyi biryi kisal dangdoramunyi kuramwe ba, Er Imtamnyi mikib er dam langkiramwe. Langkiramwe ba, er Stefanus biryi sun ninyi kankan aryi ilil weik tenen dinyi ab Er Imtamnyi mikib weiktoto lak kurdeirin dinyi ab kikniramwe. 
ACT.6.9	Kikniramwe bok, Yahudi yala nang mikbaryi aryi, “Ato dinyi nun li,” tenen er Stefanus ab lulubdanmai. A lulubdanmai nang kankan ara sun “Ur kubdobtibyi,” tenen nang ab, ton sun Kirene atei aryi yangaramnyi nang ab, ton sun Aleksandria atei aryi yangaramnyi nang ab, ton sun Asia mutuk aryi yangaramnyi nang ab kubmai. A nang nirya aryi er Stefanus ab lulubdanmai. 
ACT.6.10	Lulubdanmai cok, sunci er Stefanus bira diboka bingnamunyi ton, Er Imtamnyi Kanya Roh Kudus aryi eterena ermururamunyi bisi bita kum ebkateibmai. 
ACT.6.11	Bita kum ebkateibmai cok, sunci ninyi ton nang asi, “Ato-ato eboka nungkarendarur,” ebmai. Ura, a nang aryi tola ati ato ebmai, “Anyi Stefanus bira er Musa biti malyi uram ebmou asi kekebmoubwe. Tonda, anyi biryi ina ngilikoka Er Imtamnyi si asi yan yanibmou asi, ton kekebmoubwe,” ebmai. 
ACT.6.12	Ato ebmai uca, sun Yahudi yala nang ab, sun Yahudi nang sien nang ab, ton er Musa biryi kerek sekamwe uram etereramnyi nang ab nirya ara sun kanya dam aryi er Stefanus bisi yu kubmou. Ura, sunci er Stefanus bisi talebmai ura, sun Yahudi yala nang uram sengkwetena nang dam bobinmai. 
ACT.6.13	Bobinmai ura, sunci tola uram nungkaren nang ton bobinmai. A nang aryi tatab-tatab eboka er Stefanus biti ato ebmai, “Anyi tanglona kum malyi uram erande. Ara, akai ara Er Imtamnyi si weik eboka moloramib ai ati malyi uram erandiryok, er Musa biryi ebdeiansou uram ababyi malyi erande. 
ACT.6.14	Nun kekebmoubwe ba, anyi biryi ato ebmou, ‘Akai ara Er Yesus bira Nazaret ateinyi biryi dakoka abdiryi, Erci er Musa biryi ebdeiansou uram nirya dangubkwande,’ ebmou,” ebmai. 
ACT.6.15	Ebmai ba, sun Yahudi yala nang asi uram sengkwetena nang aryi er Stefanus bisi liliboka dinmai bok, er urasin ara Er Imtamnyi Uram eryuryangananyi urasin ato milil weik kubmou asi asing eibmai.
ACT.7.1	Ura, Er Imtamnyi kan ninyi kan noutam kuboka antanirdeirin sienyi Imam Besar biryi er Stefanus bisi ato eboka asibmou. “A nang aryi tatab-tatab ebmakin malyi deyok ara kanci dib kubumwe do kum do?” eboka asibmou. 
ACT.7.2	Asibmou ba, er Stefanus biryi erbaramnyi libdandoka ato ebmou, “Ni kwityabwe ab ni naiyabwe ab, sunci ni ebkwinsin uram kekebnindarur. Nun aibwe Abraham bira Haran mutuk bina kum kuramuryok, Mesopotamia mutuk tuba kuramwe bok, nun Nai Imtamnyi bira Er si weik enubnyi biryi Erbaramnyi lak kibdandoka nun aibwe ab ebdanmarei. 
ACT.7.3	Ebdanmarei ba, Er Imtamnyi biryi nun aibwe bisi ato ebmou,
ACT.7.3	‘Abraham, kanda kan mutuk takloboka kan yala nang asi takbiminyi ura, yuk mutuk ara Niryi kansi eterebkwansin mutuk birum,’ ebmou. 
ACT.7.4	Er Imtamnyi biryi ato eboka arukmou ba, er Abraham biryi sun Kasdim nang mutuk si Mesopotamia aryi anaboka Haran mutuk bina kuramwe. Bina kuramwe ani, nun aibwe er nai dibmou ura, Er Imtamnyi biryi nun aibwe bisi a mutuk ara nun ukuryok tuba kuramib mutuk bobinmou. 
ACT.7.5	Bobinmou bok, Er Imtamnyi biryi nun aibwe bisi mitik mutuk mitik wa ababyi kum karebmou. Kum karebmou bok, Er Imtamnyi biryi nun aibwe bisi ato ebdeibmou,
ACT.7.5	‘Aminda aryi kanci deibminyi mi aryi odei-odei binkwaming nang asi Niryi a mutuk karebkwan.’ 
ACT.7.5	Er Imtamnyi biryi ato ebdeibmou bok, nun aibwe Abraham mi kumnyi tuba kuramwe. 
ACT.7.6	Ebmou cok, Er Imtamnyi biryi nun aibwe bisi ato ebmou,
ACT.7.6	‘Kanci yal dakwandim nang ara yuk mutuk yuryibindoka tingyangana nang ato o kubkwaming. O mutuk tuba kubingiryok, sunda o mutuk nang asi arungna nang kubkwaming. Kubkwaming ba, kwalina empat ratus baryi bisibde bok, sun o mutuk nang aryi sunsi mambul weik kubdeibkwaming. 
ACT.7.7	A kan mabwe arukoka mambul weik kubdeibkwaming nang ara Nira Imtamnyi biryi dekoka mambul weik kubdeibkwan. A sirya ura, kan mabwe ara o mutuk aryi anaboka abingiryi, a mutuk yangnyi ura, Nira Imtamnyi si weik ebkwaning.’ 
ACT.7.8	Er Imtamnyi biryi nun aibwe Abraham bisi ato ebmou cok, Erci ersi ato ebdeibmou. ‘Sal nirya asi den bama sekwandarur. Ara, sunci, “Er Imtamnyi biryi nunsi Er mabwe kibmasir,” tenen den bama sekwandarur.’ Ato eboka Er Imtamnyi biryi nun aibwe Abraham bisi ebdeibmou. Ato kuboka er Abraham biryi er mi Ishak deibmou. Deibmou ura, uki inbaryi kubmou ba, er Abraham biryi er Ishak bisi den bama sekmou. Kuramnyi ani, er Ishak biryi er mi Yakub deibmou. Kuramnyi ani, er Yakub biryi nun aibwe kisok nang mabwe amolbaryi deibmou.
ACT.7.9	Er Yakub biryi nun aibwe kisok nang asi deibmou ura, sun kanya aryi sun weit Yusuf bisi yu weik kuramwe. Kuramwe uca, sunci sun weit asi taleboka ninyi ati dekmai ura, Mesir mutuk bobinmai. Bobinmai bok, Er Imtamnyi biryi miliboka er Yusuf ab tonkwa kurandei. 
ACT.7.10	Kurandei ba, sun ninyi aryi er Yusuf bisi mambul kurdeiriramnyi bok, Er Imtamnyi biryi ersi tuba-tuba lebnin baramwe. Ura, Er Imtamnyi biryi er Yusuf bisi miliramwe ati, sun Mesir nang weik sienyi si Firaun biryi erti, ‘Anyi bira diboka bingnanyi bica, ni kanya teleb kurdeirinanyi,’ tenebmou. Tenebmou ati, er Firaun biryi er Yusuf bisi tikeibmou. Ara, er Firaun biryi er Yusuf bisi, ‘Kanci ni si deib aryi sun Mesir nang asi kalikoka arukdum,’ eboka erci er Yusuf bisi tikeibmou. Tikeibmou cok, er Firaun biryi er Yusuf bisi ato ebtabakmou, ‘Kanci ni ai arungna nang nirya kalikoka arukdum,’ ebmou. 
ACT.7.11	Kuramnyi ani, kwaning weik atabkalibmou. Ara, Mesir mutuk nirya ab nun mutuk Kanaan ababyi kwaning weik ataramwe uca, ninyi nirya mambul weik kuramnyi. Nun aibwe kisok nang ara Kanaan mutuk kuramnyi bok, yina ababyi kum danaramwe. 
ACT.7.12	Kum danaramwe bok, ninyi aryi er Yakub bisi ato ebmai, ‘Mutuk Mesir aryi gandum du tuba kubmar,’ ebmai. Kekebmou ba, er Yakub biryi nun aibwe kisok asi, ‘Ni mabwe o, sunci anaboka Mesir mutuk bimunyi ura, gandum du deksindarur,’ ebmou. Ura, nun aibwe kisok nang anaboka Mesir mutuk gandum du dengbinmai ani, tamuryanmai. 
ACT.7.13	Ani, liki bitinyi dinyi dengbinmai ura, er Yusuf biryi er duweityabwe asi, ‘Nira Yusuf,’ eboka erbaramnyi lak kibdanmou. Ura, sun Mesir nang weik sienyi Firaun bibabyi er Yusuf yala bikmou. 
ACT.7.14	Er Yusuf bira erdamnyi lak kibdanmou ura, erci, ‘Ni nai Yakub bisi bimunyi ura, er ab er mabwe silib nirya ab ara ninyi tujuh puluh lima baryi nirya ni dam yanung,’ ebmou. 
ACT.7.15	Ebmou ura, er Yakub ab er mabwe silib ab Kanaan mutuk aryi kuboka Mesir mutuk yuryibina kuramnyi. Kuramnyi ani, er Yakub sirya dibmou. Ura, er mabwe nun aibwe kisok nang ababyi Mesir mutuk kuramnyi ani, dibmai. 
ACT.7.16	Er Yakub sirya dibmou ura, er tukwi ara Kanaan mutuk bobindoka Sikhem atei dam asi keil umbura dongobmai. A dongobmai keil dam ara minob ura nun aibwe Abraham biryi dekamwe. Ara, erci sun Sikhem atei kuramnyi Hemor mabwe asi dengna weik dinyi si perak kareboka a keil dam minob dekamwe.
ACT.7.17	Nun aibwe kisok nang dibmai ura, kuramnyi ani, Er Imtamnyi biryi, ‘Niryi er Abraham bisi diboka ebdeianse to, Niryi er yal dakamwe nang asi mutuk Kanaan karebkwan,’ tenebmou. Tenebmuryok, Erci a dinyi kunubkwamwe talak dam kubmou bok, sun Israel yala nang Mesir mutuk tuba kuramiryok, mi yal dakoka baramnyi uca, ninyi mitik kum kuramnyi. 
ACT.7.18	Kuramnyi ani, ninyi tentoknyi bira er Yusuf biti walwalnyi bisi tikeibmai ura, erci sun Mesir nang asi kalikoka arungnamwe. 
ACT.7.19	A weik sienyi bira amuma eramuryok, nun aibweyabwe asi malyi kubdeibmou. Ara, erci ato eboka arukmou, ‘Sun ukuryok deirin mabwe dibkwaming ati, bai donokdarur,’ eboka arukmou. 
ACT.7.20	A kuramnyi talak aryi, er Musa bisi deibmarei. Er Musa bira nong urasin iya teleb mi kuamwe. Kuramwe bok, er nai ab er kwin ab ersi bai kum donokmarei. Erda, wala winiryi bisiamwe bok, er nai er kwin ab tonkwa kuramiryok, sunci er Musa bisi mum diniboka kalingnandei. 
ACT.7.21	Kalingnandei ani, sun mi asi baitam deirirbinmarei. Deirirbinmarei ura, sun Mesir nang weik sienyi er nebnyi aryi a mi eibmou. Eibmou ura, erci er Musa bisi er mi kibdobmou. 
ACT.7.22	Kibdobmou ura, er Musa nebmou ura, sun Mesir nang aryi sun bikdob dinyi nirya er Musa bisi etereramnyi. Er Musa bira uram sisingna bingnamunyi ton ukuna deyoknyi kuramwe.
ACT.7.23	Ura, kwalina empat puluh baryi sirya bisibmou ura, er Musa biryi er kanya dam aryi, ‘Ni yala nang ara sun Israel yala nang asi dirbinkun,’ tenebmou. 
ACT.7.24	Dirbinmou ura, Mesir nang tentok aryi Israel yala nang tentok asi malyi kuboka obmou asi erci asing eibmou. Asing eibmou ba, er Musa biryi lebmou cok, er Mesirnyi bira mambul kubdeibmunyi bisi dekmou ci, dib obmou. 
ACT.7.25	Ura, Musa er kanya dam aryi, ‘Er Imtamnyi biryi ni biriman aryi sun Israel yala nang lebkwande ati, ni kwityabwe bikwaning.’ Ato tenebmou bok, sun Israel yala nang aryi a dinyi bingna kum kubmai. 
ACT.7.26	Mabmai ani, berekwe ura, er kwityabwe Israel yala nang bitinyi ordanmarei asi asing eibmou. Asing eibmou ba, er Musa biryi, ‘Antanibdeibkun,’ teneboka ato ebmou, ‘Ni kwityabwe, sun nang susuk ordana mem se!’ 
ACT.7.27	Ebmou ba, er kwit bisi malyi kubdeibmunyi biryi,
ACT.7.27	‘Se, unanyi biryi kansi nun sienyi ab wise uram esin deyoknyi ab tikeibmakir do?’ eboka er Musa bisi dokdonokmou.
ACT.7.28	Ebmou cok, erci, ‘Kan ambutum aryi Mesir nang obmumwe to, ukuryok nisi, “Obkun,” tenebmanirim do?’ ebmou. 
ACT.7.29	Ebmou ba, er Musa ilil kuboka bindobmou. Ara, mutuk si Midian bina tingyangananyi kuramwe. Kuramuryok, ner doboka ani, erci mi bitinyi deibmou.
ACT.7.30	Ura, kwalina empat puluh baryi sirya bisibmou ani, er Musa Sinai mutuk kon dam ninyi kum kuramnyi mutuk kunmou. Kunmou ba, Er Imtamnyi Uram eryuryangananyi biryi erbaramnyi lak kibdandoka er Musa ab ebdanmarei. Ara, tiling co dam ara uk anmou dam aryi Erci Erbaramnyi lak kibdanmou. 
ACT.7.31	Er Musa biryi asing eibmou cok, ‘Naie, diblilibtinyi,’ teneboka damtoto yanmou ba, Er Imtamnyi biryi ersi ato ebmou.
ACT.7.32	‘Nira Imtamnyi bira kan aibweyabwe Abraham ab, Isyak ab, Yakub ab aryi moloraneinyi kunun,’ ebmou.
ACT.7.32	Er Musa biryi a uram kekebmou ura, ilil weik kuboka er asing dina ilil kubmou. 
ACT.7.33	Ilil kubmou bok, Er Imtamnyi biryi ersi ato ebmou,
ACT.7.33	‘Kan tikmarim ai ara mem ai kubmar ati, kan yan karuk lobdeibdum ati ebman,’ ebmou. 
ACT.7.34	Ebmou cok, Er Imtamnyi biryi er Musa bisi ato ebmou,
ACT.7.34	‘Ni mabwe Israel yala nang ara Mesir mutuk kuraming bok, ninyi aryi sunsi malyi kurdeiriraming asi Niryi diboka asing eiriranse. Tonda, sunci, “Nun kanya mambul weik,” en uram asi Niryi kekeranse. Ati, Niryi, “Ni mabwe asi lebkwansin,” tenen yuryanman. Ati, ukuryok kekebnurum, Niryi kansi Mesir mutuk bokdonokwinkin ati ebman,’ ebmou. 
ACT.7.35	Ato eboka Er Imtamnyi biryi er Musa bisi bokdonokmou. Ara, sun Israel yala nang aryi ersi,
ACT.7.35	‘Unanyi biryi kansi sienyi ab uram wise en deyoknyi tikeibmakir do?’ eamnyi. 
ACT.7.35	Ato eboka dokdonokamnyi bok, Er Imtamnyi biryi ersi sienyi ab ninyi lemsinanyi ab tikeiboka bokdonokmou. Ara, Er Imtamnyi biryi Er uram eryuryangananyi bira tiling co aryi kuboka lak kibdanmunyi biriman aryi er Musa bisi tikeiboka bokdonokmou. 
ACT.7.36	Ura, anyi Musa biryi mutuk Mesir bindoka sun Israel yala nang asi lebmou ci, mutuk Mesir aryi kuboka bobinmou. Ara, mutuk Mesir dam aryi ilil tenen dinyi kikniboka aburyi, mekwan si Bi mekwan dam aryi ilil tenen dinyi kikniboka aburyi, tonda ilim mutuk ara ninyi kum kuraming mutuk dam aryi ilil tenen dinyi kikniramwe. Ara, kwalina empat puluh baryi asi ninyi kum kuraming mutuk aryi kuramnyi ba, er Musa biryi ilil tenen dinyi kikniboka sunsi bobinmou.
ACT.7.37	Anyi Musa biryi sun Israel yala nang asi ato ebmou,
ACT.7.37	‘Er Imtamnyi biryi Er uram ebdeibmaca bobananyi bisi sunti tikeibkwansir. Ara, sun kwityabwe kankan aryi kuboka nitonyi bisi tikeibkwansir,’ ebmou. 
ACT.7.38	Anyi Musa bira Er Imtamnyi kan sun ilim mutuk aryi bulubmai nang kan kuboka ninyi bun kuramwe. Ara, Er Imtamnyi Uram eryuryangananyi bira mutuk kon Sinai aryi kuboka ersi uram ebdeibmou ura, er Musa biryi er uram nun aibweyabwe asi ebmurubmou. Anyi Musa bisi Er Imtamnyi Uram kam kurdeirin uram ebdeibmou.
ACT.7.39	Ebdeibmou bok, nun aibweyabwe aryi er Musa bisi kum kekeramiryok, sunci sun kanya dam aryi, ‘Mesir mutuk tamuboka bitibyi,’ teneramnyi. 
ACT.7.40	Ato teneramiryok, sunci er Harun bisi ato ebmai,
ACT.7.40	‘Kanci nunsi menekoka bobinkwansing molon dinyi kiknibdeibsurum. Anyi Musa bira nunsi mutuk Mesir aryi kuboka boyanansunyi bisi una kubmar do? nun walwal,’ ebmai. 
ACT.7.41	Ato ebmai talak aryi sunci sapi mi asi kikniboka sun dama deiboka kwemdina molobmai. Sirya kiknibmai ura, sun kanya kilkil kubmou. 
ACT.7.42	Kubmou bok, Er Imtamnyi biryi, ‘Ni li,’ teneboka sunsi taklobmou. Taklobmou cok, Er Imtamnyi biryi ‘Sun kanya aryi kwemdina molobkwaming,’ teneramwe ba, sun Israel yala nang aryi sun imtam aryi kuboka kurya ati, ‘Nun kwemdina molon dinyi,’ tenen moloramnyi. Ara, sun Er Imtamnyi Uram ebdeibmaci to lak etereramnyi nang aryi kerek sengna umbura sekmai to, kuramwe. Er Imtamnyi biryi ato ebmou,
ACT.7.42	‘Sun Israel yala nang se, sunda kwalina empat puluh baryi asi ilim mutuk aryi kurandau bok, domba ton sapi ton asi oboka dama deiriranindau bok, Nisi dama kum deiriranindau.
ACT.7.43	Keis ol ai molon ai borandau bok, Ni molon ai asi kum borandau, erda kwemdina si Molokh molon ai borandau. Tonda, kurya kwemdina si Refan borandau sun kiknin dinyi asi molobkwamib tenen borandau. A deyok aryi, Niryi sunsi dam kum mutuk si Babel deici tam yakdonokwansin,’ ebmou. 
ACT.7.44	Ato eboka Er Imtamnyi Uram ermururamnyi nang aryi kerek sengna umbura sekmai. Keis ol ai si Kemah Suci ai ara Er Imtamnyi biryi Erbaramnyi lak kimdaramwe ai ara nun aibweyabwe aryi dobmai. Ara, ilim mutuk kuramnyi bok, Er Imtamnyi biryi er Musa bisi kiklina etereboka, ‘A asing eibmarim kiklina ato kiknibdarur,’ ebdeibmou ura, nun aibweyabwe aryi Er Imtamnyi biryi Erbaramnyi lak kimdaramwe aling ai asi dobmai. 
ACT.7.45	Akaling ai ara nun aibweyabwe asi sun aibweyabwe aryi kuboka dobdobmai ura, Kanaan mutuk boyanmai. Ara, er Yosua biryi sunsi menengnamwe bok, Er Imtamnyi biryi sun yuk yala nang asi yangdonongnamwe bok, Kanaan mutuk wengbinmai ba, akaling ai bowengyanmai. Bowengyanmai ani, er sienyi Daud kalingnamwe ba, akaling ai ara Er Imtamnyi biryi Erbaramnyi lak kimdaramwe ai tuba kuamwe. 
ACT.7.46	Anyi Daud bira Er Imtamnyi biryi, ‘Ni kanya teleb kurdeirinanyi,’ teneramunyi kuramwe. Kuramuryok, erci, ‘Er Imtamnyi bira nun aibwe Yakub moloramunyi bisi molon ai dobtinyi,’ tenebmou. 
ACT.7.47	Teneramwe ura, er mi Salomo biryi Er Imtamnyi bisi molon ai dobmou.
ACT.7.48	Dobmou bok, ninyi aryi kiknin ai ara Er Imtamnyi bun sokon kum kurur ati ebman. Er Imtamnyi Uram ebdeibmaca bobananyi biryi a deyok ati ato eteresurur. 
ACT.7.49	Er Imtamnyi biryi ato ebmar,
ACT.7.49	‘Im dangna ara Ni bunun sokon kurur. Tukwe dangna ara Ni yan deirin sokon kurur. Ati, unato ai dobmamunyi ura, Nisi kikib kubte do? Isin sebkwan ati, unato ai Nisi kikib kubte do? A dinyi nirya ara Niryok kiknibmase ati ebman.’ 
ACT.7.49	Ato eboka Er Imtamnyi biryi eteresurur,” ebmou. 
ACT.7.50	Ebmou cok, er Stefanus biryi er kekenmai nang ara sun Yahudi yala nang asi uram sengkwetena nang asi ato ebmou.
ACT.7.51	“Sun Er Imtamnyi Uram kekena, ‘Nun li,’ tenen nang se. Sunci Er Imtamnyi Kanya Roh Kudus asi iya dongdonongdarur. Sun aibweyabwe kuramnyi to, sunbabyi neiktoto kundarur. 
ACT.7.52	Sun aibweyabwe aryi sun Er Imtamnyi Uram ebdeibmaci to lak etereramnyi nang nirya ati, ‘Obtibyi,’ tenen domyangaramnyi. Tonda, sun, ‘Er Iya Telebnyi yankwande,’ eramnyi nang asi oramnyi. Ura, ukuryok ara sunci Er yankwamwe Iya Telebnyi bisi kikibmandau ci, ninyi on nang kibmandau. 
ACT.7.53	Sunda Er Imtamnyi ebdeibsou uram eryuryangan nang biriman aryi dobdobmandau bok, sunci a uram asi kekena kum kurandum,” Stefanus biryi ebmou.
ACT.7.54	Er Stefanus biryi ato ebmou bok, sun Yahudi yala nang uram sengkwetena nang ara sun kanya yu weik kubmou. 
ACT.7.55	Yu weik kubmou bok, er Stefanus bira Er Imtamnyi Kanya Roh Kudus langkibmounyi biryi imtam dibwelebmou. Dibwelebmou cok, erci Er Imtamnyi milil ab Er imtam welebinmounyi Yesus bira Er Imtamnyi siriktam tikmounyi ab asi asing eibmou. 
ACT.7.56	Asing eibmou ba, erci ato ebmou, “Naie, imtam umbura dinyi asing eibman. Ninyi Daunyi bisi asing eibman. Erda Er Imtamnyi siriktam tingdur ati ebman,” ebmou. 
ACT.7.57	Er Stefanus biryi ato ebmou bok, sun Israel yala nang asi uram sengkwetena nang aryi, “A uram kekena nun li,” tenen uram weik doboka sun o kinikmai. Ura, sun nirya aryi er Stefanus dam cung binmai. 
ACT.7.58	Ura, sunci ersi taleboka ai aryi kuboka yakdonokmai cok, keil aryi yongobdongobnin banmai. Sun tatab-tatab ebmai nang aryi er Stefanus bisi keil aryi kum yongobdongobnin banmai cok, sunci sun alib ongon aling kwiribloboka kamnyi tentok si Saulus bisi, “Nun alib ongon aling asi kaliksurum,” eboka deiblobmai. 
ACT.7.59	Ura, sunci er Stefanus bisi keil aryi yongobdongobmai bok, er Stefanus biryi naboka, “Yesus ni Du, ni dibkun ati, Kanci ni kanya dobnurum!” ebmou. 
ACT.7.60	Ebmou cok, er Stefanus biryi er kutam ikoka uram weikanun eboka, “Nai o, a nang ara nisi malyi kuboka obmaning bok, Kanci sun malyi kun dinyi kilibdum.” Ato eboka er Stefanus dibmou.
ACT.8.1	Er Stefanus dibmou bok, er Saulus bibabyi neik dam tikoka, “Anyi bisi obmang ara teleb,” tenebmou.
ACT.8.1	A talak aryi sun ninyi aryi sun Yerusalem atei aryi kuboka dib tenen nang ati, “Ingkirikoka obtibyi,” tenen diboka domyanganmai. Uca, sun Er Imtamnyi bisi dib tenen nang nirya ara dantam-dantam binsekoka Yudea mutuk ton Galilea mutuk ton binsekmai. Binsekmai bok, sun Teleb Uram deyok kouboka eteren nang ara Yerusalem atei tuba kuramnyi. 
ACT.8.2	Ba, er Stefanus dibmou tukwi ara Er Imtamnyi bisi boukwe kuramnyi nang mikbaryi aryi boboka keil umbura dongobmai. Dongobmai ba, sunci, “Nun nai dibmar se,” eboka engena weik engebmai. 
ACT.8.3	Engena weik engenmai bok, er Saulus biryi sun dib tenen nang asi mambul weik kurdeiriramwe. Ara, erci sun ai yuk-yuk wengbindoka sal ab nerabwe ab taleboka ninyi wenen ai asi bodongorbinmou.
ACT.8.4	Bodongorbaramwe bok, sun dantam-dantam binsekmai nang aryi yibindoka Er Imtamnyi Uram Teleb Uram etererbaramnyi. 
ACT.8.5	Er Filipus bibabyi Yerusalem atei aryi binamuryok, Samaria atei yanmou ura, erci sun Samaria atei nang asi Er Imtamnyi biryi wibmou ninyi Lemsurutnyi biti lak etereramwe. 
ACT.8.6	Etereramuryok, ilil tenen dinyi kikniramwe bok, sun Samaria atei nang nirya aryi er Filipus biryi etereramwe uram dib tenebmai. 
ACT.8.7	Ara, er Filipus biryi sun isa wekamwe nang asi kweteramwe ba, isa ara uram weik doboka anabindobmai. Tonda, sun yibinman kum nang ab ton sun yan camdiramnyi nang ab asi erci kweteramwe. 
ACT.8.8	Kweteramwe uca, sun akatei nang sun kanya teleb kubmou.
ACT.8.9	A talak ara ninyi tentok si Simon Samaria atei aryi kuramwe. Anyi bira kwemdina si siboka ilil tenen dinyi kikniramwe. Kikniramuryok, erci, “Nira mikib weiknyi kunun,” eramwe uca, sun Samaria nang nirya aryi ilil kuboka, “Naie talinyi,” teneramnyi. 
ACT.8.10	Ara, sun ur nang ab sun weik nang ababyi er Simon bisi dib teneramiryok, sunci uram weik doboka “Anyi bira Er Imtamnyi mikib weik kikninanyi kurur,” eramnyi. 
ACT.8.11	Ura, anyi biryi kwemdina si siboka ilil tenen dinyi kikniramwe uca, ninyi nirya aryi, “Naie talinyi,” teneboka ersi miliramnyi.
ACT.8.12	Miliramnyi uca, er Filipus biryi Teleb Uram etereboka sunsi, “Ninyi nirya aryi Er Imtamnyi biryi arungsurur to milina teleb,” ebmou. Ebmou cok, erci sunsi Er Yesus bira Er Imtamnyi wibmou ninyi Lemsurutnyi si lak eterebmou. Eterebmou ura, sun Samaria nang aryi er Filipus uram dib tenebmai ura, erci sunsi me dongobmou. Ara, sal babyi nerabwe ababyi erci me dongobmou. 
ACT.8.13	Ura, er Simon bibabyi Teleb Uram dib tenebmou ura, er Filipus biryi Simon bibabyi me dongobmou. Me dongobmou ura, Simon bira Filipus ab tonkwa iya kuboka erci Filipus biryi kikniramwe dinyi ara Er Imtamnyi si weik kurdeirin dinyi ab ilil weik tenen dinyi ab asi liliboka dinmou. Dinmou ba, erbabyi, “Naie talinyi,” tenebmou.
ACT.8.14	Kunmai ani, sun Yerusalem atei kuramnyi Teleb Uram deyok kouboka eteren nang aryi a kuramnyi to deyok kekebmai. Ara, ninyi aryi sunsi, “Sun Samaria nang aryi Er Imtamnyi Uram dobdobmang,” ebmai. Kekebmai ba, sun Teleb Uram deyok kouboka eteren nang aryi er Petrus ab Yohanes asi, “Samaria atei bindoka dibdurum,” eboka bokdonokmai. 
ACT.8.15	Sirya binmarei ura, sunci Er Imtamnyi bisi, “Nai Imtamnyi, Kanci a nang asi Kan Kanya Roh Kudus karebdum,” eboka molobmilibmarei. 
ACT.8.16	A tum ara Er Imtamnyi biryi Er Kanya Roh Kudus sun Samaria nang asi minob kum karebmou ati, er Petrus ab Yohanes ab aryi ato eboka molobmilibmarei. Er Filipus biryi sunsi nun Du Yesus si deib aryi me dongobmou bok, Er Imtamnyi Kanya Roh Kudus sun dam kabul yuryanmou. 
ACT.8.17	Molobmilibmarei ura, sunci sun taruk asi sun Samaria nang deici tam deibmarei bok, Er Imtamnyi Kanya Roh Kudus sun Samaria nang kanya dam wekmou. 
ACT.8.18	Ura, er Simon biryi a dinyi asi asing eibmou ba, erci Petrus ab Yohanes ab asi, “Dengna karebkwinsin,” ebmou. 
ACT.8.19	Ara, erci sunsi, “Sunci nibabyi a mikib karebnururum ba, niryi unanyi-unaner deici tam ni taruk deibmanyi ura, anyi-aner aryi ni taruk biriman Er Imtamnyi Kanya Roh Kudus dobdobte,” eboka molobmou. 
ACT.8.20	Molobmou ba, Petrus biryi ersi, “Kan ab kan co bok ab iya waningminingna teleb se. Kanci, ‘Er Imtamnyi karena ati, “Co bok aryi dektinyi,” tenebmarim ati, se,’ ebmakin. 
ACT.8.21	Kan kanya ara udikum kum kurankir bok, kanda Er Imtamnyi bisi diboka kum milirandim ati, Er Imtamnyi biryi Er mikib kansi kum karebkwankir. 
ACT.8.22	Ati, kanci a malyi tenebmarim dinyi takloboka Er Imtamnyi bisi, ‘Ni malyi teneran dinyi ara Kanci kilibnurum,’ eboka molobdum. 
ACT.8.23	Kan kanya ara mita sik weik dabmakir ba, kan malyi dinyi kansi diboka talekurur ati eibmakin,” ebmou. 
ACT.8.24	Er Petrus biryi ato eboka kerebmou ba, er Simon biryi, “Sunci Er Imtamnyi bisi molobmilibnururum. Sunci nisi submanurum uram kum kunubkwanir ati molobmilibnururum.” Ato eboka er Simon biryi Petrus ab Yohanes ab asi molobmou.
ACT.8.25	Ura, Petrus ab Yohanes ab aryi Er Imtamnyi Uram asi lak eterebmarei ura, sunci anaboka Yerusalem atei tamuboka binmarei. Tamuboka banmarei cok, sunci Samaria mutuk aryi kuboka mitik atei yibindoka Teleb Uram eterebde baramnyi.
ACT.8.26	Ura, Er Imtamnyi Uram eryuryangananyi biryi Filipus bisi ato ebmou. “Filipus, kanda anaboka me youkwa tam birum. Ara, Yerusalem atei aryi kuboka Gaza atei yurbaraming bisik asi birum. A bisik ara lo bisik ati ebmakin,” ebmou. 
ACT.8.27	Ebmou ura, Filipus biryi anaboka Er Imtamnyi Uram eryuryangananyi nukmou bisik yurbanmou. Yurbanmou cok, erci Etiopia mutuk sienyi tentok asi asing eibmou. Anyi bira Etiopia mutuk sien ner si Kandake er taleramwe co bok nirya asi kalingnamunyi kuramwe. Kuramuryok, erci Er Imtamnyi si weik ebkwamwe ati, Yerusalem yanmou ura, tamurbanmou. 
ACT.8.28	Tamurbanmou ba, er kereta ara kuda aryi bobaramwe dinyi deici bukmou ci, erci Er Imtamnyi Uram ebdeibmaca bobaramunyi si Yesaya biryi kerek sekamwe to nungmou. 
ACT.8.29	Nungmou bok, Er Imtamnyi Kanya Roh Kudus aryi Filipus bisi, “Kanda a kereta deici bukmaranyi dam birum,” ebmou. 
ACT.8.30	Ebmou ura, Filipus er dam binmou ura, anyi bira nabi Yesaya biryi kerek sekamwe to nungmou asi kekebmou. Kekebmou cok, Filipus biryi ersi, “Nai, kanci nungmarim deyok asi diboka bikmarim do?” eboka asibdenmou. 
ACT.8.31	Asibmou ba, anyi biryi, “Ni diboka kum bikman. Ara, ninyi aryi nisi eterenina kum aryi, ni a nungman uram deyok ara kum bikman,” ebmou. Ebmou cok, erci Filipus bisi, “Ni kwit, ni dam buryandoka eterebnurum,” ebmou. 
ACT.8.32	Anyi biryi nungmou uram ara er Yesaya biryi ato kuboka sekamwe,
ACT.8.32	“Ninyi aryi on dam bobanmang domba ara bimna kum kurande to, Anyi bibabyi neiktoto kubmou. Tonda, mitik domba ara ninyi aryi otong sekingnyi domba ara bimna kum kurande to, Anyi bibabyi neiktoto kubmou.
ACT.8.32	Ara, ninyi aryi Anyi bisi obkwamai ba, Erci uram ton kum doboka, ‘Ni li,’ kum ebmou.
ACT.8.33	Ninyi aryi Ersi luknubdeibmai cok, Ersi kikib kum to kubyi. Anyi bira ninyi aryi oboka kum daneibyi ati, Er yala nirya kum dandobwe,” sekamwe. 
ACT.8.34	Nungmou ura, er Etiopia sienyi biryi Filipus bisi, “Ni kwit, kanci nisi eterebnurum. Ara, unanyi biti nabi Yesaya ato kerek sekamwe do? Ara, er Yesaya biryi erdamnyi ati kerek sekdanmou do? Yuknyi biti kerek sekmou do?” 
ACT.8.35	Asibmou ba, er Filipus biryi ersi eterebkalibmou. Ara, a lilinmarei uram aryi kuboka erci Etiopia sienyi bisi Er Yesus bisi lak kiboka Teleb Uram eterebmou. 
ACT.8.36	Uram sisikde banmarei ani, me ton eibmarei ura, sienyi biryi, “Me a kubmar ati, kanci nisi me dongobnutum tenebman ati, ur do mem do?” asibdenmou. 
ACT.8.37	Asibmou ba, Filipus biryi uram doboka ersi ato ebmou, “Nai, kanci Er Imtamnyi bisi diboka dib tenebminyi ura, ur me dongobkwinkin,” ebmou. Ebmou ba, Etiopia sienyi biryi ato ebmou, “Er Yesus Kristus bira Er Imtamnyi Mi kurur ati, dib tenenun ati, kanci nisi me dongobnurum,” ebmou. 
ACT.8.38	Ebmou cok, er kereta bonanyi bisi, “A tikwayeb,” eboka, Filipus ab sienyi ab kereta deici aryi sakweteboka me burukoka tingbinmarei ura, er Filipus biryi Etiopia sienyi bisi me dongobmou. 
ACT.8.39	Me umbura aryi anamyangarei uca, Filipus lukdandoka kum dandobmou. Ara, Er Imtamnyi Kanya Roh Kudus aryi ersi boboka yuk mutuk bobinmou. Bobinmou ba, Etiopia sienyi er kanya kilkil kuboka er mutuk bindobmou. 
ACT.8.40	Ba, er Filipus bira Er Imtamnyi Kanya Roh Kudus aryi Asdod atei bobinmou. Ura, akatei aryi kuboka a mutuk doramnyi atei nirya bindoka Teleb Uram eterebde banmou ani, Kaisarea atei yanmou.
ACT.9.1+ACT.9.2	Er Filipus Teleb Uram eterebde banmou bok, er Saulus biryi Yesus bisi dib tenen nang ati yu weik kuboka, “Obtinyi,” tenen ingkirikoka dombanmou. Dombanmou cok, erci Er Imtamnyi kan ninyi kan noutam kuboka antanirdeirin sienyi bisi bindoka, “Nai, kanci sun Damsyik atei kuramnyi Yahudi yala nang buluboka Musa eteren ai kalingna nang asi ato-ato eboka kerek sekeibdum,” eboka molobmou. Ara, er Saulus biryi, “Niryi sun Er Yesus bisi dib tenen nang asi ingkirikoka sal babyi nerbabyi tabwe deboka Yerusalem atei boyankwan,” tenen ato eboka molobmou. 
ACT.9.3	Molobmou ura, Saulus ab er milibmai nang ab anaboka Damsyik atei banmai. Banmai ani, atei damtoto banmai ura, lukdandoka milil weik berengna imtam aryi kuboka er dam lingebmou. 
ACT.9.4	Lingebmou ba, er Saulus sakoka tukwe ai maryurbinmou ci, uram tentok kekebmou. Ara, “Se Saulus, kanda unato ati, ‘Nisi Obtinyi,’ tenen domyanganurum do?” ebmou asi kekebmou.
ACT.9.5	Kekenmou ura, er Saulus biryi uram doboka, “Nai, Kanda unanyi do?” eboka asibmou. Asibmou ba, uram eboka nabmunyi biryi, “Nira Yesus, kanci Nisi domyanganurumnyi biryi ebmakin. 
ACT.9.6	Kan kekerum. Kanci tikoka Damsyik atei biminyi ura, kan aminda kubkwandim to kekebkwamarim,” ebmou.
ACT.9.7	Ebmou ura, er Saulus ab er ab tonkwa banmai nang nirya ab aryi a uram kekebmai bok, ninyi asi asing kum eibmai aryi sun kanya kankana kubmou. 
ACT.9.8	Ura, Saulus tikoka er asing erekokmou uca, diboka asi asing eibkatabman kum kubmou. Diboka asing eibkatabman kum kubmou ura, sun er ab tonkwa banmai nang aryi ersi taruk taleboka Damsyik atei bobinmai. 
ACT.9.9	Bobinmai ura, er Saulus bira uki winiryi ara asing eirkatana kum kuramuryi, yina ababyi kum yiramwe.
ACT.9.10	Kuramwe bok, Damsyik atei ara Er Yesus bisi dib teneramunyi si Ananias kuramwe. Anyi bisi Er Imtamnyi biryi dib deib aryi lak kibmou. Ura, Er Imtamnyi, “Ananias,” eboka nabmou ba, erci, “Nai, ur ebdum,” ebmou. 
ACT.9.11	Ebmou ba, Er Imtamnyi biryi ersi, “Ananias, kanci anaboka bisik si, ‘Udikum bisik,’ bindoka ninyi si Yudas ai asi birum. Biminyi ura, kanci, ‘Saulus Tarsis ateinyi a kunmar do?’ eboka asibderum. Anyi bira Nisi molonmanir ati, ur birum. 
ACT.9.12	Ni Imtamnyi bira ersi dib lak kibdanman. Ati, Ananias kanci ersi bindoka kan taruk er deici deibminyi ura, er asing eibkatabkwamar ati, Niryi er dam sirya lak kibman,” ebmou.
ACT.9.13	Er Imtamnyi biryi ato ebmou ba, er Ananias biryi Ersi, “Nai Imtamnyi, anyi bira malyi dinyi ilinto kurur en uram kekenun. Anyi biryi sun Yerusalem atei aryi kuraming nang Kansi dib tenen nang asi iya malyi kurdeirirur en uram kekebman. 
ACT.9.14	Anyi Saulus bisi sun Er Imtamnyi kan ninyi kan noutam kuboka antanirdeirin deyok nang aryi, ‘Ur dombirum,’ ebmai ati, erci Kan si weik eranking nang ati, ‘Obkwan,’ tenen ingkirikoka domyanganmar ati, ni er dam kum binkwan,” ebmou.
ACT.9.15	Ebmou bok, Er Imtamnyi biryi Ananias bisi, “Kan er dam ur birum. Anyi bira Ni si lak kibkwande ati, Niryi ersi wibdeibse. Ara, erci bindoka sun Ni uram bingna kum nang ab sun weik sien nang ab ebdandoka Ni si lak kibkwandanyi kurur. Tonda, sun Israel yala nang ab ebdandoka Ni si lak kibkwandanyi kurur. 
ACT.9.16	Anyi bira Ni si deib aryi mambul weik kubdeibkwaming ati, Niryi ersi lak kibkwan ati ebman,” ebmou.
ACT.9.17	Ebmou ura, er Ananias anaboka Saulus kunmou ai asi binmou. Binmou ura, erci er taruk Saulus deici deibdongoboka, “Saulus ni kwit, nun Du Yesus bira bisik noutam kan ab ebdanmarurumnyi biryi nisi arukmanir ba, ni kan dam yanman. Ara, kan asing eibkatabminyi ura, Er Imtamnyi biryi Er Kanya Roh Kudus kansi langdeiboka karebkwinkir ati, yanman,” ebmou. 
ACT.9.18	Ebmou ba, er Saulus asing oba lilibmou asi kum dandobmou ba, eibkatabmou. Er Saulus eibkataboka tikokmou ura, sunci ersi me dongobmai. 
ACT.9.19	Me dongobmai ura, er Saulus yina yibmou uca, mikib kubmou.
ACT.9.19	Ura, er Saulus biryi sun Damsyik atei kuboka Er Yesus miliramnyi nang ab uki mikbaryi tonkwa kunmai.
ACT.9.20	Kunmai ci, erci sun Musa Uram eteren ai anmalakoka wengbinmou ci, “Er Yesus bira Er Imtamnyi Mi kobdoba kurur,” eboka eterebmou. 
ACT.9.21	Eterenmou ba, sun kekebmai nang aryi, “Naie,” teneboka, “Anyi bira sun Er Yesus dib tenen nang asi kum daneibkwande ati, Yerusalem atei aryi kuboka yanmaranyi do? Anyi bira a nang asi tabwe deboka Er Imtamnyi kan ninyi kan noutam kuboka antanirdeirin deyok nang asi bobinkwande ati yanmaranyi do?” ebdanmai. 
ACT.9.22	Ebdanmai bok, er Saulus biryi ilil kum asa aryi, “Er Yesus bira Er Imtamnyi biryi bokwetebmou ninyi Lemsurutnyi diboka kurur,” eboka lak kibmou. Enmou ba, sun Damsyik atei kuramnyi Yahudi yala nang aryi uram ton doboka ersi ebman kum kubmou.
ACT.9.23	Ura, uki mikbaryi mabisibmai ura, sun Yahudi yala nang aryi buluboka, “Saulus bisi obkwayeb,” tenen marmun yibmai. 
ACT.9.24	Marmun yibmai asi ninyi aryi Saulus bisi eterebmai. Ara, sun Yahudi yala nang aryi, “Saulus bisi taleboka obkwayeb,” tenen atei bublan dam nirya asi lukunda kitingtam nirya kalingdamnyi. 
ACT.9.25	Kalingdamnyi bok, sun Er Yesus dib tenen nang aryi Saulus bisi lebdobmai. Ara, lukunda aryi sunci er Saulus bisi tower aling kibdongoboka atei weik lika deici aryi dobkwetebmai ba, er Saulus bindobmou. 
ACT.9.26	Ura, er Saulus Yerusalem atei binmou ara, erci, “Niryi sun Er Yesus bisi dib tenen nang ab tonkwa kurantibyi,” tenen binmou. Binmou bok, ton nang aryi, “Anyi bira Er Yesus bisi dib tenenanyi kuma,” teneboka sun kanya ilil kubmou. 
ACT.9.27	Ilil kubmou bok, er Barnabas biryi, “Ni kwit,” teneboka Saulus bisi sun Teleb Uram deyok kouboka eteren nang asi bobinmou. Bobinmou ura, er Saulus biryi sunsi, “Bisik noutam banmase uca, Er Yesus bisi eibmase uca, Erci nisi ato-ato ebnou. Ebnou uca, niryi Damsyik atei kuboka ilil asa kum uca Er Yesus si lak eterebmase,” ebmou. 
ACT.9.28	Ebmou ura, er Saulus ab sun Teleb Uram deyok kouboka eteren nang ab tonkwa Yerusalem atei kuboka, erci ilil asa kum uca Er Yesus si lak eterenmou. 
ACT.9.29	Lak eterenmou cok, erci sun Yunani uram eramnyi Yahudi yala nang ab lulubdanmai. Lulubdanmai uca, sunci Saulus biti, “Obkwayeb,” tenebmai. 
ACT.9.30	Ura, sun Er Yesus dib tenen nang aryi bikmai ati, sunci Saulus bisi Kaisarea atei bobindoka, “Tarsis atei bindobdum,” eboka bokdonokmai.
ACT.9.31	Ura, sun Yudea mutuk ab, Galilea mutuk ab, Samaria mutuk ab kuboka Er Yesus dib tenebmai nang ara teleb akwe kubmai. Mangkau kubmai bok, Er Imtamnyi Kanya Roh Kudus aryi sunsi dib tenena ati, katabum ebdeibmou ba, sunci Er Imtamnyi bisi boukwe kuboka teleb akwe kuramnyi. Kuramnyi uca, Er Imtamnyi Kanya Roh Kudus aryi miliboka sun kanya teleb kurdeiriramwe ba, sun dib tenen nang asi tuba-tuba weik tabangdamwe.
ACT.9.32	A talak ara er Petrus yuk atei-yuk atei bindoka Teleb Uram eterebde baramwe. Baramuryok, uki tentok tum aryi erci sun Lida atei kuboka Er Yesus bisi dib tenen nang asi diryanmou. 
ACT.9.33	Diryanmou ura, erci ninyi tentok si Eneas bisi eibmou. Anyi bira yan deneamwe ba, kuramwe. Anyi er yan deneamwe talak ara kwalina inbaryi kwaliamnyi. 
ACT.9.34	Er Petrus biryi ersi eibmou ura, “Eneas, Er Yesus bira Er Imtamnyi biryi bokwetebmounyi ninyi Lemsurutnyi biryi kansi sirya kwetebmakir. Ati, kanci tikoka kan amsuna akuboka bobdobminyi ura, bindobdum,” ebmou ba, er Eneas ninikoka tikokmou. 
ACT.9.35	Tikokmou ba, sun Lida nang ab sun Saron nang nirya aryi eibmai ci, Er Yesus bisi dib tenebmai.
ACT.9.36	A talak ara atei Yope asi ner tentok si Tabita kuramwe. A ner ara Er Yesus bisi dib teneramwe ner kuramuryok, er si Yunani uram deib aryi, “Dorkas,” eramnyi. A ner ara teleb dinyi ilinto kuboka sun bona bon kum nang asi tuba-tuba kareramwe. 
ACT.9.37	Kuramwe ani, a ner ara yun nakiramwe ani, dibmou. Ura, “Tukwe dongobkwayeb,” tenen er nong asi me ilikeiboka eitam ai asi deibmai. 
ACT.9.38	Yope atei ab Lida atei ab dam aryi, sun Yope atei kuboka Er Yesus bisi dib teneramnyi nang aryi, “Er Petrus bira Lida atei kunmar,” ena kekebmai. Kekebmai ura, sunci ninyi bitinyi bokdonokoka, “Er Petrus minola nambirumunyi ba, ola yarur,” eboka bokdonokmai.
ACT.9.39	Ba, nambinmarei ura, er Petrus anaboka sun ab tonkwa yanmai ci, sunci ersi eitam ai asi kambinmarei. Eitam ai kabdeibmarei ura, diramwe uca, sun sulyi nerabwe nirya Dorkas dam bukantanaboka engenmai. Engenmai cok, sunci Dorkas biryi sunti wiboka kareramwe aling asi Petrus bisi amubmai.
ACT.9.40	Ura, er Petrus biryi a nerabwe nirya asi, “Baitam bindarur,” eboka yakwetebmou. Yakwetebmou ura, erci er kutam ikdongoboka Er Imtamnyi bisi molobmou. Molobmou ura, erci Dorkas tukwi asi, “Tabita, bukokdum,” ebmou. Ebmou ba, Dorkas er asing erekoka Petrus bisi eiboka bukokmou. 
ACT.9.41	Ura, er Petrus biryi a ner taruk taleboka sun Er Yesus bisi dib teneramnyi nang ab sun sulyi nerabwe ab asi naboka, “Sirya kam bukokmar,” eboka lak kibmou. 
ACT.9.42	Kam bukokmou uram asi sun Yope nang nirya aryi kekebmai ba, ninyi ilinto Er Yesus bisi dib tenebkalibmai. 
ACT.9.43	Ura, er Petrus Yope atei uki mikbaryi kuramuryok, bisam bol aling kikninanyi si Simon ab tonkwa kurandei.
ACT.10.1	Kaisarea atei aryi ninyi tentok si Kornelius kuramwe. Anyi bira sun Roma atei yin doun nang meici dukoka yubwa si, “Italea,” wekamunyi kuboka seratus baryi nang asi bomenengnanyi kuramwe. 
ACT.10.2	Anyi Kornelius bira telebto kuramuryok, er ab er mabwe silib ab aryi Imtamnyi bisi boukwe kuboka Er Uram kekeramnyi mabwe silib kuramnyi. Erci sun bona bon kum nang asi kareramunyi kuramuryok, erci Er Imtamnyi bisi tuba-tuba moloramwe. 
ACT.10.3	Uki tentok tum aryi, kiting yakna winiryi kubmou ba, Er Imtamnyi Uram eryuryangananyi tentok yandoka, “Kornelius,” eboka ersi nabmou. 
ACT.10.4	Asi, Er Kornelius biryi ersi eibmou ura, ilil kuboka, “Ni nai, unatoa do?” eboka asibmou. Asibmou ba, erci ersi, “Er Imtamnyi biryi kan molorandim to kekeboka teneibmakir. Tonda, kanci sun bona bon kum nang asi karerandim ati, Er Imtamnyi biryi asing eiboka teneibmakir. 
ACT.10.5	Ati, ukuryok kanci ninyi arukminyi ba, Yope atei bindoka ninyi tentok si Simon, uruma si Petrus bisi nambinung. 
ACT.10.6	Anyi bira ninyi si Simon bisam kala kikninanyi ab tonkwa kunmaring. Er ai ara mekwan lingkwa damasi kurur,” ebmou. 
ACT.10.7	Er Imtamnyi Uram eryuryangananyi ato ebmou ura, bindobmou. Ura, er Kornelius biryi er ai wa in nang bitinyi ton, yin dounanyi tentoknyi bira er kwit urunanyi kuboka telebto kuramunyi ton asi nabmou. 
ACT.10.8	Nabmou ba, yanmai ura, erci sunsi, “Ato-ato kubdurum,” eboka nukmou ci, “Yope atei asi bindarur,” eboka arukmou ba, er Petrus bisi nambinmai. 
ACT.10.9	Binmai ci, mabmai ani, Yope atei dam yanganmai. Yanganmai ani, kiting yakna winiryi kubmou ba, er Petrus biryi Er Imtamnyi bisi molobkwamou ati alib ai welebinmou. 
ACT.10.10	Ara, yibkwamai ci, kwaning kikninmai ba, er Petrus atan aryi, “Kwaning yibtinyi,” tenenmou ba, kunumna asing eibmou. 
ACT.10.11	Ara, imtam kukmou ba, kut kala aling ato dinyi tukwetam asi yuryanmou asi asing eibmou. Akaling kubkub dumbaryi asi tukwetam dobkwetebmou. 
ACT.10.12	Akaling umbura ara yan deib yibarande dinyi utotoa ab, mundu deib yibarande dinyi utotoa ab, maka utotoa ab asing eibmou. 
ACT.10.13	Asing dinmou ba, imtam aryi kuboka uram ton ebmou, “Petrus, ur oyibdum,” ebmou. 
ACT.10.14	Ebmou bok, er Petrus biryi uram doboka, “Nai Imtamnyi, ni kum yibkwan. A dinyi ara ‘Yina mem,’ teneramib dinyi ati, ton yina kum yibkwan,” ebmou. 
ACT.10.15	Ebmou bok, imtam aryi kuboka uram tubto ersi ebmou. Ara, “Er Imtamnyi biryi, ‘Ur yibdum,’ ebmaci dinyi asi kanci, ‘Mem,’ ena mem,” ebmou. 
ACT.10.16	Ura, liki bitinyi winiryi dinyi neiktoto kubmou ura, a kut aling tubto imtam libdobmou.
ACT.10.17	Libdobmou ura, er Petrus biryi, “A kunumna ara una kubkwande ati eibman do?” teneboka er kanya kankana kubmou. Kankana kubmou ba, kanya teneinmou talak aryi er Kornelius biryi arukmou nang aryi yanganmai ani, “Simon ai dantam da?” ebmai ci, bublan dam tikmai. 
ACT.10.18	Asibmai cok, sunci, “Ninyi si Simon uruma si Petrus akai ton kurur do?” eboka asibmai.
ACT.10.19	Asibmai bok, er Petrus bira a kunumna ati teneinmou bok, Er Imtamnyi Kanya Roh Kudus aryi ersi ato ebmou, “Petrus kan dirum, ninyi winiryi aryi kanti ingkiringmaking. 
ACT.10.20	Ati, kanci yurbiminyi ura, a nang asi ur milibdum. Niryi a nang asi arukmonwe ati, kan kanya kankana kuna mem,” ebmou.
ACT.10.21	Er Imtamnyi Kanya Roh Kudus aryi ato ebmou ura, er Petrus biryi yurbindoka a nang asi eiboka, “Ni kwityabwe, sunci niti ingkiringmanurum do? Sunda una kuryanmarum do?” eboka asibmou.
ACT.10.22	Asibmou uca, sunci ersi ato ebmai. “Nai, nun nai Kornelius bira yin doun nang seratus baryi bomenengnanyi biryi nunsi arukmasou ba, yanmab. Nun nai bira teleb kuboka kurutnyi ton, Er Imtamnyi bisi boukwe kuboka Er Uram kunurutnyi kurur ati, sun Yahudi yala nang nirya aryi ersi kisal dangnung. Er Imtamnyi Uram eryuryangananyi biryi nun nai bisi yandoka, ‘Kanci arukminyi ba, er Petrus bisi nambingnyi ura, erci kan ai yaci ura, erci eterebkwansir uram kekebkwandum,’ ebmou ati yanmab,” ebmai. 
ACT.10.23	Ebmai ura, er Petrus biryi sunsi, “Ni ab tonkwa mabmabyi ani, ambutum aryi binkwayeb,” ebmou. Mabmai ani, berekwe ura, er Petrus ab a nang ab tonkwa Kaisarea atei banmai. Ura, sun Yope atei kuboka Er Yesus bisi dib tenen nang mikbaryi ababyi sun ab tonkwa miliboka banmai. 
ACT.10.24	Banmai ani, bisik ai mabmai ani, berekwe ura, Kaisarea atei binmai. Binmai bok, er Kornelius biryi sunsi dibde bukmou ci, erci er yala nang ab er kwityabwe ab asi nabmou ura, bulubmai. 
ACT.10.25	Ura, Petrus er ai wekmou ba, er Kornelius biryi kutam ikdongoboka ersi kibdobmou. 
ACT.10.26	Kibdobmou bok, er Petrus biryi er taruk taleboka, “Tikokdum. Nira ninyi sirik aca,” ebmou.
ACT.10.27	Kibdandoka uram sisikdei ura, ai umbura wengbindoka dinmou uca, ninyi ilinto wekmai asi eibmou. 
ACT.10.28	Eibmou ura, er Petrus biryi sunsi ato ebmou, “Ni kwityabwe, nun Yahudi yala nang ara, ‘Yuk yala nang ab uruboka sun ai asi wengna mem,’ enub ati, bikmarum. Enub bok, Er Imtamnyi biryi nisi eterebnou ara yuk yala nang asi kisirona kum. Ara, mem en yina ati, ‘Ur yibdum,’ eboka Erci nisi ato ebdeibnou. 
ACT.10.29	A deyok aryi, kanci nisi nabmanumwe ba, niryi, ‘Ni li,’ tenena kum uca yanman. Ati, ukuryok kanci, ‘A deyok ati nabmakunwe,’ eboka lak ebnurum,” ebmou.
ACT.10.30	Er Petrus biryi ato eboka asibmou ba, er Kornelius uram doboka ato ebmou, “Nitum sintam kiting winiryi kuabwe bok, nira Er Imtamnyi bisi molonmase. Molonmase bok, lukdandoka ninyi tentok kait aling ongobmunyi ni dam tingyanmou. 
ACT.10.31	Tingyanmou cok, erci nisi, ‘Kornelius, Er Imtamnyi biryi kan molona asi kekebmakir. Tonda, kanci sun bona bon kum nang asi karerandim ati, Er Imtamnyi biryi teneibmakir. 
ACT.10.32	Ati, kanci ninyi arukmin ba, ninyi si Simon uruma si Petrus bisi nambinung. Anyi bira ninyi si Simon bisam kala aling kikninanyi ab tonkwa kunmaring. Anyi ai ara mekwan lingkwa dam kurur ati ebman,’ ebmou. 
ACT.10.33	Er kait aling ongobmounyi biryi ato ebmou ba, niryi arukmase ati, a nang aryi kansi nambinmakei. Ati, kan yanmarim ara ni kanya teleb kubmanir. Nun nirya ara, ‘Er Imtamnyi biryi kansi ebdeibmakou uram asi kekebtibyi,’ tenen Er Imtamnyi urasintam ato buluboka wekmab,” eboka Kornelius biryi ebmou.
ACT.10.34	Er Kornelius biryi ato ebmou ura, er Petrus biryi sun bulubmai nang asi ato ebmou. “Ni kwityabwe, Er Imtamnyi bira ninyi wimna kum kurutnyi kurur ati, ukuryok aryi ni bikdobman. 
ACT.10.35	Ara, im dangna tukwe dangna yala nang kankan Ersi boukwe kuboka Er Uram kunuramingnyi nang ab teleb kuboka kuramingnyi nang ab asi Erci dororande. 
ACT.10.36	Er Imtamnyi biryi sun Israel yala nang asi a Teleb Uram ebdeibmou. Ara, sun im dangna tukwe dangna nang sienyi si Yesus Kristus biriman aryi ninyi nirya ara antanibdeibkwande ati ebmou. 
ACT.10.37	Ni kwityabwe, sunci sun Yahudi yala nang nirya aryi ebde baraming uram asi sirya kekerandau. Ara, er Yohanes biryi Galilea mutuk aryi deyok kouboka, ‘Me dongobkwansin,’ eboka etereramwe. 
ACT.10.38	Etereramwe ura, Er Imtamnyi biryi Er Yesus Nazaret ateinyi bisi Er Kanya Roh Kudus karebmou ci, Ersi mikib kubdeibmou. Kubdeibmou ba, Er Yesus biryi telebto kuboka sun isa wengnamwe nang asi yakdonokoka kweteramwe. Ati, Er Imtamnyi biryi Yesus bisi miliramwe ena uram kekerandau. 
ACT.10.39	Ati, nun Yahudi mutuk ab Yerusalem atei ab aryi kuramwe to ara nunci asing eiramoubwe. Ara, Er Yesus bisi co lase deici likniboka obmai ati ebman. 
ACT.10.40	Obmai ba, dibmou ani, uki winiryi tum berekwe ura, Er Imtamnyi biryi Ersi kam bukeibmou. Ura, Erci ninyi ab ebdandoka, ‘Kam bukokman,’ eboka sun dam lak kibde yibinmou. 
ACT.10.41	Ara, ninyi nirya asi lak kum kibmou. Erda Er Imtamnyi biryi minob wiansou nang asi lak kibmasou. Lak kibsou ura, nunda kam bukokmounyi ab tonkwa yiramoubwe. 
ACT.10.42	A sirya ura, Erci nunsi, ‘Ni kwityabwe, sunci ninyi nirya asi Teleb Uram etereboka Niti, “Anyi biryi kam nang ab din nang ab asi liliboka wibkwande ati, Er Imtamnyi biryi Ersi erebdeibwe,” lak ebdarur,’ ebdeibsou. 
ACT.10.43	Sun minob Er Imtamnyi Uram ebdeibmaci to lak etereramnyi nang nirya aryi Erti kerek sengnamnyi. Ara, ‘Anyi bisi dib teneramingnyi nang nirya ara Er Imtamnyi biryi Anyi si deib aryi sun malyi dinyi kilibkwande.’ Ato eboka kerek sengnamnyi,” ebmou.
ACT.10.44	Er Petrus bira a uram tuba enmou bok, Er Imtamnyi Kanya Roh Kudus aryi sun ersi kekenmai nang dam yuryandoka sun kanya yuk-yuk asi langkibdeibmou. 
ACT.10.45	Sun er Petrus ab tonkwa yanmai Yahudi yala nang aryi asing eibmai ura, sunci, “Naie, sun yuk yala nang sun dam ababyi Er Imtamnyi Kanya Roh Kudus yuryanmar,” tenebmai. 
ACT.10.46	Ara, er Kornelius mabwe silib aryi sun kum bingdamnyi uram deib aryi Er Imtamnyi si weik ebmai ati, “Naie,” tenebmai. Ura, er Petrus biryi ato ebmou. 
ACT.10.47	“Er Imtamnyi biryi nunda Yahudi yala nang asi Er Kanya karebmasou to, Erci ukuryok sun yuk yala nang ababyi Er Kanya Roh Kudus asi karebmar. Ati, a nang asi me dongona ara ninyi nirya aryi bisik sekingnyei tenen ebman,” ebmou. 
ACT.10.48	Ebmou cok, er Petrus biryi sunsi, “Er Yesus si deib aryi me dongona teleb,” eboka arukmou. Sirya me dongobmai ura, er Kornelius mabwe silib aryi, “Nun ab tonkwa kunmabyi ani,” eboka molobmai ura, er Petrus uki mikbaryi sun ab tonkwa kubmai.
ACT.11.1	Ura, sun Teleb Uram deyok kouboka eteren nang ab, sun Yudea mutuk kuboka Er Yesus bisi dib tenen nang ab aryi a deyok kekebmai. Ara, sunci, “Sun yuk yala nang ababyi Er Imtamnyi Uram dib tenebkalibmang,” en uram kekebmai. 
ACT.11.2	Kekebmai ura, er Petrus Yerusalem atei tamurbinmou ura, sun Yahudi yala nang yoka dib tenen nang aryi ab er Petrus ab lulubdanmai. 
ACT.11.3	Ara, sunci er Petrus bisi, “Kanci yuk yalanyi ai wengbinmarim er ab tonkwa yibmarurumwe ara malyi to kubumwe,” ebmai.
ACT.11.4	Ebmai bok, er Petrus biryi sunsi nukareboka ato ebmou. 
ACT.11.5	“Nira Yope atei kunmasiryi, Er Imtamnyi bisi molonmase bok, kunumna ton eibmase. Ara, dinmase uca, kut kala aling tentok asi imtam aryi kuboka yuryanmou. Akaling kubkub dumbaryi ni dam diriryanmou. 
ACT.11.6	Ura niryi dinmase uca, akaling umbura asi yan deib yibarande dinyi ab, ninyi winin kum dinyi ab, mundu deib yibarande dinyi ab, maka ab asing eibmase. 
ACT.11.7	Ura, uram ton kekebmase ara, ‘Petrus, kanci a dinyi asi oyibdum,’ ebmanou. 
ACT.11.8	Ebmanou bok, niryi Ersi, ‘Nai Imtamnyi, a dinyi ara nunda mema enub ati, ni kum yinun.’ 
ACT.11.9	Ebmase bok, imtam aryi kuboka tubto ato ebmanou. ‘Er Imtamnyi biryi, “Ur yibdarur,” eanci dinyi asi, sun ninyi aryi, “Mema,” ena mem,’ ebmou. 
ACT.11.10	Ura, liki winiryi dinyi ababyi neiktoto kubmou ura, akaling imtam aryi talelibdobmou.
ACT.11.11	A kunumna sirya eibmase ura, ninyi winiryi ara Kaisarea atei aryi kuboka ni kunmase ai dam yanmai. 
ACT.11.12	Yanganmai ba, Er Imtamnyi Kanya Roh Kudus aryi nisi, ‘Kanci kanya kankana kukina kum uca a nang asi ur milibdum,’ ebmou. Ura, ni kwityabwe dib tenen nang nabaryi ni ab tonkwa miliboka Kaisarea atei bindoka er Kornelius ai wekmoubwe. 
ACT.11.13	Sirya wengbinmoubwe ura, erci nunsi ato ebmou ara, ‘Er Imtamnyi Uram eryuryangananyi biryi ni dam yandoka tikmou cok, erci nisi, “Kornelius, kanci ninyi arukminyi ba, Yope atei bindoka ninyi si Simon uruma si Petrus bisi nambinung. 
ACT.11.14	Anyi bira kan ab kan mabwe silib ab asi Teleb Uram eterebsiri ba, sunci kekebmunyi ura, Er Imtamnyi biryi sunsi lebkwansir,”’ ebmou.
ACT.11.15	Ebmou ura, niryi Teleb Uram sunsi eterenmase ba, Er Imtamnyi Kanya Roh Kudus aryi sun dam yanmou. Ara, nunda Yahudi yala nang dam yuma karebmasou to, ukuryok sun yuk yala nang dam ababyi karebmar ati ebman. 
ACT.11.16	A asing eibmase ura, niryi nun Du Yesus biryi minob ebmou uram asi teneibmase. Ara, Erci, ‘Yohanes biryi me dem aryi ninyi dongoramwe asi, Niryi Er Imtamnyi Kanya Roh Kudus asi ninyi kanya dam dongobkwan,’ eamwe to kunubmou asi kanya teneibmase. 
ACT.11.17	Ati, Er Imtamnyi biryi Er Kanya Roh Kudus asi nun Yahudi yala nang ab ton sun yuk yala nang ababyi karebmasou ati, niryi mem ebmanto kum kubtinyi,” ebmou.
ACT.11.18	Er Petrus biryi ato ebmou ba, sun Teleb Uram eteren deyok nang ab sun yuk dib tenen nang ab nirya aryi tatana kum kubmai ci, Er Imtamnyi si weik ebmai. Ara, sunci, “Er Imtamnyi biryi karebmar ara sun yuk yala nang ababyi sun malyi dinyi takloboka Er Imtamnyi bisi miliboka iya kam kubkwaming,” ebmai.
ACT.11.19	Sun Yahudi yala nang aryi er Stefanus bisi obmai ura, sun Er Yesus bisi dib tenen nang ati, “Obtibyi,” tenen domkiringnamnyi ba, eikatei-okatei binsekdobmai. Barsengdoramnyi mutuk ara Fenisia mutuk ab, Siprus mutuk ab, Antiokhia atei ab barsengdoramnyi. Barsengdoramiryok, sunci sun Yahudi yala nang akwe Teleb Uram eterebde baramnyi.
ACT.11.20	A barsengdamnyi nang kankan ara Siprus atei nang ab, tonda Kirene nang ababyi barsengdamnyi. A nang ara Antiokhia atei bindoka sun Yunani uram eramnyi nang asi, “Er Yesus bira Erebdobnyi,” eboka Teleb Uram etereramnyi. 
ACT.11.21	Etereramnyi ba, Er Imtamnyi biryi sunsi miliramwe uca, ninyi ilinto Er Yesus bisi dib tenebkalibmai ci, sun malyi dinyi takloboka Ersi miliramnyi.
ACT.11.22	Ura, sun Yerusalem atei kuramnyi dib tenen nang aryi a uram kekebmai ura, sunci er Barnabas bisi, “Kanci Antiokhia atei bindoka dirbirum,” ebmai. 
ACT.11.23	Ebmai ura, er Barnabas Antiokhia atei bindoka dinmou uca, Er Imtamnyi biryi kisal dangmou asi asing eibmou ura, er kanya kilkil kubmou. Kubmou ba, er Barnabas biryi sunsi, “Er Imtamnyi bisi tanglona kum uca tuba-tuba milibdarur,” eboka yan memeboka uram ebkarebmou. 
ACT.11.24	Er Barnabas bira teleb kanya boramunyi kuramuryok, Er Imtamnyi Kanya Roh Kudus langkiamunyi ton, Er Yesus bisi dib teneramunyi kuramwe. Kuramwe ati, erci Er Imtamnyi Uram eterereamwe asi yuk nang ilinto Er Imtamnyi bisi dib tenebkalibmai.
ACT.11.25	Ura, er Barnabas Antiokhia atei aryi kuboka Tarsus atei binmou. Ara, er Saulus biti ingkiringbinmou. 
ACT.11.26	Ani, Saulus eibmou ura, er Barnabas biryi er Saulus bisi, “Ni ab tonkwa binkwinim,” eboka ersi Antiokhia atei boyanmou. Boyanmou ura, er Barnabas ab er Saulus ab sun Antiokhia atei kuramnyi dib tenen nang ab tonkwa kuboka kwalina tentok kuramnyi. Kuramiryok, sunci ninyi ilinto asi Teleb Uram etereramnyi. Antiokhia atei kuboka sun Er Yesus bisi dib tenen nang asi si dobmai si ara, “Kristus milin nang,” ebkalibmai.
ACT.11.27	A kuramnyi talak aryi, sun Er Imtamnyi Uram ebdeibmaci to lak etereramnyi nang ton Yerusalem atei aryi kuboka Antiokhia atei yanmai. 
ACT.11.28	A yanganmai nang kankan aryi ninyi tentok si Agabus bibabyi yanmou. Anyi bisi Er Imtamnyi Kanya Roh Kudus aryi eterebmou ba, erci ato ebmou, “Aminda aryi sun im dangna tukwe dangna nang nirya kwaning atabkwansir,” ebmou. Sun Roma nang weik sienyi si Klaudius kalingnamwe ba, a minob ebmou dinyi ara dib kunubmou. 
ACT.11.29	Ara, kwaning ataramwe ba, sun Antiokhia atei kuboka Er Yesus bisi dib tenen nang aryi uram sisikoka ato ebmai, “Nun kwityabwe ara Yudea mutuk kuraming nang asi dengna bulubdeibkwayeb. Ara, yuk-yuk nun kubmasici to bulubdeiboka sunti karebkwayeb,” ebmai. 
ACT.11.30	Ebmai ura, bulubdeibmai cok, sunci er Barnabas ab er Paulus ab asi, “Borbirurum,” eboka Yerusalem atei bokdonokmai.
ACT.12.1	A kuramnyi talak aryi Yudea nang sienyi si Herodes biryi sun Yerusalem atei kuboka dib tenen nang asi duboka malyi kubdeibmou. 
ACT.12.2	Ara, erci arukmou ba, Yohanes er du si Yakobus bisi ninyi on yale ya aryi obmai. 
ACT.12.3	Obmai ati, sun Yahudi yala nang kanya teleb kubmou ura, er Herodes biryi, “Er Petrus bibabyi obkwan,” tenen, “Er Petrus bisi diboka talebdarur,” eboka arukmou. Arukmou tum ara kwalina si Bung-bung Ena Kum Roti yin tum kubmou. 
ACT.12.4	Er Petrus bisi sirya talebmai ura, malyi kun nang wenen ai asi dongobmai. Dongobmai ura, yin doun nang enam belas baryi asi ol dumbaryi kiboka er Petrus bisi tonkwa kalikmai. Kalikmai ba, er Herodes biryi, “Kwalina si Paskah sirya bisibci ura, er Petrus bisi sun Yahudi yala nang urasintam tikeibne ba, sunci, ‘Ato-ato kubkwandim,’ ebkwaning,” tenebmou.
ACT.12.5	Tenebmou bok, er Petrus bisi ninyi wenen ai umbura kalikmai ura, sun Er Yesus bisi dib tenen nang aryi Er Imtamnyi bisi er Petrus biti mikib asa kuboka molormiliramnyi.
ACT.12.6	Ura, er Herodes biryi, “Ambutum ara niryi er Petrus bisi sun Yahudi yala nang urasintam tikeibkwan,” tenebmou. Tenebmou bok, a tum lukunda ara ninyi wenen ai umbura aryi er Petrus bira wi mabmou. Ara, besi tabwe bitinyi debdongoboka yin doun nang bitinyi bin dinatam-bin dinatam mabmarei ura, Petrus bira noutam asi mabmou ba, yuk yin doun nang ara wenen ai bublan dam tikoka kalikmai. 
ACT.12.7	Kalikmai asi, lukdandoka imtam aryi kuboka Er Imtamnyi Uram eryuryangananyi yuryanmou ba, akai milil weik arabmou. Ura, Er Imtamnyi Uram eryuryangananyi biryi wengyandoka er Petrus bisi, “Minola bukokdum,” eboka kamubmou. Bukokmou ura, er taruk deamnyi besi tabwe bitinyi ara er yuk loboka sakdobmou.
ACT.12.8	Lobsakdobmou ura, Er Imtamnyi Uram eryuryangananyi biryi er Petrus bisi, “Kanci kan sabya deibdongobdobminyi ura, kan yan karuk asi kitibdobdum.” Ebmou ba, er Petrus biryi erci ebmou to kunubmou ura, Er Imtamnyi Uram eryuryangananyi biryi ersi, “Kan alib aling ongobdobminyi ura, nisi milibnurum,” ebmou. 
ACT.12.9	Ebmou ba, er Petrus milibmou ura, “Lengdera mabman do? Tek deib dinyi asing eibman do?” tenen er kanya kankana kubmou. 
ACT.12.10	Banmarei cok, sun bisik ai kalingna nang yuma kalingna ol bisiboka kalingna ol bitinyi bisiboka weik bublan ara atei bana bublan dam yangarei ura, a bublan ara er yuk sunti kuklobmou ba, binmarei. A bisik mouse dam barei ba, Er Imtamnyi Uram eryuryangananyi lukdandoka kum dandobmou ura, er Petrus yuk binmou.
ACT.12.11	Yuk binmou cok, er Petrus biryi, “Lengdera kum eibman, erda tek deib kubmanir,” teneboka bikalibmou. Bikalibmou cok, erci, “Er Imtamnyi biryi Er uram eryuryangananyi bisi arukmar ba, lordeiriryanmanir. Ara, er sienyi Herodes ab sun Yahudi yala nang ab aryi nisi malyito kubkwamanungwe asi lebdobmar,” tenebmou.
ACT.12.12	Ato teneboka banmou cok, er Petrus bira ner tentok si Maria kuramwe ai yanmou. Ara, Yohanes uruma si Markus er kwin ai yanmou. Yanmou ba, akai asi ninyi ilinto buluboka wekmai ci, Er Imtamnyi bisi molonmai. 
ACT.12.13	Molonmai bok, er Petrus yandoka bublan congom-congom ebmou ba, akai wa in ner si Rode biryi bublan kungyanmou. 
ACT.12.14	A ner ara er Petrus uram anmalakoka bikmou ura, er kanya kilkil kubmou ba, bublan ola kum kukmou. Erda, “Sun a wekmang nang asi er Petrus yandoka bublan dam tikmar asi ebting,” tenen bublan anmalakoka kum kukmou.
ACT.12.15	Ebmou bok, sunci ersi, “A ner se, kanda luba talebmakir do?” ebmai bok, er Rode biryi, “Diba, er Petrus yandoka bublan dam tikmar,” ebmou. Ebmou bok, sunci, “Kan eibmarim ara er Petrus kanya kurur tenebmab,” ebmai. 
ACT.12.16	Ebmai bok, er Petrus bublan tuba congom-congom enmou ura, sunci bublan kukeiboka, diramnyi uca, diba Petrus eibmai. Eibmai ura, a wekmai nang aryi, “Naie,” tenebmai. 
ACT.12.17	“Naie,” tenebmai bok, er Petrus biryi, “Uram ena mem,” tenen er taruk mobmob ebdongobmou ba, kilikmai ura, erci, “Er Imtamnyi biryi nisi ato-ato kuboka ninyi wenen ai aryi lobdeibmanir,” eboka nirya nukmou. Nungmou cok, erci sunsi, “A ukubmanir to sunci er nun Du Er weit Yakobus ab nun kwityabwe yuk nang ab asi lak ebdarur,” ebmou. A sirya ebmou ura, er Petrus anaboka yuk atei bindobmou.
ACT.12.18	Ura, mabmai ani, berekwe ura, sun yin doun nang aryi, “Er Petrus una kuboka bindobmar do?” tenen sun kanya kankana kubmou ba, lulubdanmai. 
ACT.12.19	Lulubdanmai bok, er sienyi Herodes biryi, “Er Petrus bisi ingkirikdarur,” eboka arukmou. Ingkiringmai bok, asing kum eibmai ura, er Herodes biryi yu weik kuboka, “Sun er Petrus bisi kalikmai yin doun nang asi obdarur,” ebmou. Ato eboka arukmou ura, er sienyi Herodes bira Yudea mutuk aryi anaboka Kaisarea atei uki mikbaryi bina kuramwe.
ACT.12.20	Kuramnyi ani, sun Galilea mutuk nang sienyi Herodes biryi sun Tirus nang ab Sidon nang ab asi yu weik kubmou. Yu weik kunmou bok, sun Tirus nang ab Sidon nang ab aryi, “Yudea mutuk aryi kwaning dekdobtibyi tenen, er Herodes ab antanibkwayeb,” tenen yanmai. Yanmai ura, sunci er Herodes ai kalingnanyi si Blastus dam minob bindoka “Antanibdobtibyi,” ebmai ba, er Blastus biryi, “Teleb,” tenebmou ura, er Herodes ab antanibmai.
ACT.12.21	Antanibmai ura, uki tentok tum aryi er Herodes biryi sien nang aling ongoboka sien nang bun sokon deici bukoka sun antaniryanmai nang asi uram enmou. 
ACT.12.22	Erci sirya ebmou ura, sun bulubmai nang nirya aryi, “Ara, ninyi aryok en uram kum ebmar, erda Er Imtamnyi biryi en uram a kunum ebmar,” enmai. 
ACT.12.23	Enmai ba, Er Imtamnyi Uram eryuryangananyi biryi yandoka er Herodes bisi u kibdeibmou ba, mundu kola tonmou uca, dibmou. Ara, er Herodes biryi Er Imtamnyi bisi ilil kum kuramwe deyok aryi, Er Imtamnyi Uram eryuryangananyi biryi ersi weneboka obmou.
ACT.12.24	Ba, Er Imtamnyi Uram asi dib tenebmai nang ara tuba tabangdongoramnyi. 
ACT.12.25	Tabangdongoramnyi ba, er Barnabas ab er Saulus ab ara sun Antiokhia nang aryi bulubdeibmai dinyi asi sun Yudea nang ati bobinmarei ani, Yerusalem atei aryi kuboka tamuryanmarei. Ura, Yohanes uruma si Markus eraminyi bibabyi sunsi milibmou ba, tonkwa Antiokhia atei yanmai.
ACT.13.1	A talak ara sun Antiokhia atei kuboka Er Yesus bisi dib tenen nang kankan aryi Er Imtamnyi Uram ebdeibmaca etereramnyi nang ton kuramnyi. A nang si ara Barnabas ab, Simeon uruma si Bol Mirinyi ab, Lukius Kirene ateinyi ab, Menahem bira Herodes ab neik susuk nebmareinyi ab, Saulus ab kuramnyi. 
ACT.13.2	Kuramnyi ani, uki tentok tum neika buluboka yina si teboka Er Imtamnyi si weik enmai bok, Er Imtamnyi Kanya Roh Kudus aryi sunsi ato ebmou, “Niryi er Barnabas ab er Saulus ab ati, ‘Ni wa ibkwanding,’ tenen nabmase ati, sunci tikeibdarur,” ebmou. 
ACT.13.3	Ebmou ura, yina si teboka Er Imtamnyi bisi molobmai cok, sunci Barnabas ab Saulus ab asi taruk erebdeiboka tikeibmai ura, “Ur birurum,” eboka bokdonokmai.
ACT.13.4	Ura, Er Imtamnyi Kanya Roh Kudus aryi arukmou ba, Barnabas ab Saulus ab Seleukia mutuk bindoka, “Siprus mutuk binkwayeb,” tenen weik co ngun-ngun bukoka mekwan deici banmai.
ACT.13.5	Banmai ani, Siprus mutuk kuboka Salamis atei binmai. Binmai ura, sunci sun Yahudi yala nang buluboka Musa Uram kekeramnyi ai yuk-yuk asi wekoka Er Imtamnyi Uram eterebde binmarei. Eterebde binmarei ura, er Yohanes bira sunsi miliramwe. 
ACT.13.6	Eterebde barandei cok, Siprus mutuk doramnyi atei yuk-yuk yibinmai ani, Pafos atei yanmai. Yanmai ura, Yudea mutuknyi si Baryesus a kuramwe. Anyi bira kwemdina deib aryi ninyi kweteramunyi kuramuryok, Er Imtamnyi si deib aryi tola uram eramunyi kuramwe. 
ACT.13.7	Kuramuryok, anyi Baryesus bira akatei sienyi si Sergius Paulus er kwit kuramwe. Er Sergius Paulus bira utotoa dinyi diboka bingnanyi kuramwe. Kuramuryok, erci, “Er Imtamnyi Uram kekebtinyi,” tenen er Barnabas ab Saulus ab asi, “Yatiring,” eboka nabmou. 
ACT.13.8	Yanmarei bok, er kwemdina si deib aryi kweteramunyi si Baryesus bira Yunani uram deib aryi Elimas eboka namnaminyi biryi, “Bisik sekminikwan,” tenebmou. Ara, erci, “Sienyi bisi Er Imtamnyi Uram dib tenebcei,” tenen ukubdenmou. 
ACT.13.9	Ukubdenmou bok, er Saulus bira uruma si Paulus eboka namnaminyi bira Er Imtamnyi Kanya Roh Kudus langkibmounyi biryi er Elimas tam er urasin deibmou. 
ACT.13.10	Deibmou ci, erci ersi ato ebmou. “Se, kanda isa sienyi si Iblis milinanyi kurum. Kanda teleb dinyi nirya ati bimsa yarinanyi kurum. Kanci, ‘Tola eboka malyi kubdeibtinyi,’ tenen kanya akwe borandim. Kanci tanglona kum Er Imtamnyi dib en uram asi tola uram kimnandim. 
ACT.13.11	Ati, ukuryok Er Imtamnyi biryi wenebkici uca, kan asing kubkwamakir ba, kiting sinarya asi asing kum einkwandim,” ebmou. Er Paulus biryi ato ebmou ba, er Elimas asing oba lilibdongobmou ba, er taleblilibmou cok, er boyibankwamnyi nang asi ingkiringmou. 
ACT.13.12	Ura, akatei sienyi biryi a kubmou dinyi asing eibmou ura, erci, “Naie,” teneboka Er Imtamnyi Uram asi dib tenebmou.
ACT.13.13	Ura, er Paulus ab er kwityabwe ab Pafos atei aryi anaboka co ngun-ngun bukoka mekwan deici banmai ani, Pamfilia mutuk doramnyi atei si Perga binmai. Binmai ura, er Yohanes bira sunsi takloboka Yerusalem atei tamurbinmou. 
ACT.13.14	Tamurbinmou bok, er Paulus ab Barnabas ab Perga atei aryi kuboka Pisidia mutuk doramnyi atei si Antiokhia yanmai. Yanmai ura, uki ta tum ara wa in kum uki si Sabat tum berekwe ura, sunci sun Yahudi yala nang buluboka Musa Uram eteren ai wengbindoka bukmarei. 
ACT.13.15	Er Musa kerek sekamwe uram ab sun Er Imtamnyi Uram ebdeibmaci to lak etereramnyi nang ab aryi kerek sekamnyi uram asi nukmai ura, sun Musa Uram eteren ai deyok nang aryi ato eboka sunsi molobmai. Ara, “Ni kwityabwe, sun a kekenmang nang kanya asi teleb kurdeirin uram eterebkwandanyi sun kankan aryi kubci ura, ur eterebdur,” ebmai.
ACT.13.16	Ato eboka molobmai ba, er Paulus tikoka er taruk mobmob ebmou cok, uram ebkarebmou. Ara, erci, “Ni kwityabwe Israel yala nang ab, ‘Er Imtamnyi bisi milibtibyi,’ tenen nang ab, ni ebkun uram kekenindarur. 
ACT.13.17	Minob ura, nun Israel yala nang aryi molonubnyi Imtamnyi biryi nun aibweyabwe asi wibdeibmou. Wibdeibmou ura, yuk mutuk Mesir mutuk kuramnyi bok, Er Imtamnyi biryi kisal dangnamwe uca, nun yala nang ara mi yal dangdamnyi. Ura, mikib kuboka Er Imtamnyi biryi leboka sunsi mutuk Mesir aryi bobinmou. 
ACT.13.18	Bobinmou ura, nun yala nang ara ninyi kun kum mutuk asi kwalina empat puluh baryi kuramnyi ba, Erci sun malyi dinyi asi eiriramwe bok, anmalakoka kum weneramwe. 
ACT.13.19	Ura, Erci arukmou uca, weik sien nang tabaryi aryi taleramnyi mutuk nang nirya asi obkiribmai ura, Er Imtamnyi biryi Kanaan mutuk sunsi karebmou. 
ACT.13.20	Karebmou ura, Kanaan mutuk kuramnyi ba, kwalina empat ratus lima puluh baryi bisibmou.
ACT.13.20	Bisibmou ura, Erci malyi deyok lilin nang yuk-yuk karebmou ani, Erci Er uram ebdeibmaca bobaramunyi Samuel bisi karebmou. 
ACT.13.21	A sirya ura, sun Israel yala nang aryi Er Imtamnyi bisi, ‘Weik sienyi ara nun kalikwansiranyi karebsurum,’ eboka moloramnyi. Moloramnyi uca, Er Imtamnyi biryi Benyamin yalanyi si Kish mi Saul bisi sunti tikeibmou. Anyi bira kwalina empat puluh baryi sunsi kalingnamwe. 
ACT.13.22	Kalingnamwe bok, Er Imtamnyi biryi er Saul bisi kisibdonokoka er Daud bisi sunti unuboka tikdeibmou. Anyi Daud biti Er Imtamnyi biryi ato lak ebmou. Ara, Erci, ‘Isai mi Daud bira Ni kanya teleb kurdeiriraniranyi bisi niryi wibman. Erci Ni kanya teleb kubkwanir dinyi ukubkwande,’ ebmou.
ACT.13.23	Ura, Er Imtamnyi biryi, ‘Er Daud yala nang aryi ninyi tentok Ninyi Lemsinanyi sun Israel yala nang asi erebdeibkwan,’ eboka ebdeibmou to, Erci kunubmou. A tikeibmounyi ninyi Lemsinanyi bira Er si ara Yesus kurur. 
ACT.13.24	Er Yesus biryi ninyi lemna kabul talak ara, er Yohanes biryi sun Israel yala nang asi, ‘Sun malyi kun dinyi taklobmunyi ura, Er Imtamnyi kanya teleb kurdeirin dinyi kunubmunyi ba, niryi sunsi me dongobkwansin,’ eboka uram doramwe. 
ACT.13.25	Doramuryok, er sirya eterebkou tum ara er Yohanes biryi sun Israel yala nang asi, ‘Sunci nira unanyi tenebmanurum do? Nira ninyi Lemnanyi kum kunun. Ninyi Lemnanyi bira ni dongtam yankwandanyi Iya Erebdobnyi kurur ati, niryi Er yan karuk tabwe asi lobman kumnyi kunun,’ ebmou.
ACT.13.26	Ati, ni kwityabwe nun aibwe Abraham yala nang ab, tonda sun yuk yala nang aryi, ‘Er Imtamnyi bisi milibtibyi,’ tenerandum nang ab kekendarur. Er Imtamnyi biryi ninyi lebkwansir en uram Erci nunsi eterebmurubsou. 
ACT.13.27	Sun Yerusalem atei nang ab sun menekoka, ‘Ato kubkwayeb,’ en nang ab aryi Er Yesus bisi dib kum teneboka Ersi obmai. Obmai bok, sunci ato kuboka sun Er Imtamnyi Uram ebdeibmaci to lak etereramnyi nang aryi kerek sekamnyi to kunubmai. Ara, wa in kum uki si Sabat tum tuba-tuba kekeraming uram kunubmai. 
ACT.13.28	Ati, sunci, ‘Er Yesus bisi obtibyi,’ tenebmai bok, Erci malyi kubmou deyok ton kum eibmai ati, sunci er Pilatus bisi bindoka, ‘Er Yesus bisi obdeibsurum,’ eboka molobmai. 
ACT.13.29	Ura, sunci sun Er Imtamnyi Uram ermururamnyi nang aryi kerek sekeiamnyi to nirya kunubmai ura, sunci Er Yesus bisi co lase deici aryi loboka tukwe dongobmai. 
ACT.13.30	Dongobmai bok, Er Imtamnyi biryi Ersi kam bukeibmou. 
ACT.13.31	Kam bukeibmou ura, Er Yesus biryi sun Galilea mutuk kuboka Er ab tonkwa Yerusalem atei binmai nang asi bindoka, ‘Ni sirya kam bukokman,’ eboka lak kimbinmou. A nang ara kam bukokmounyi ab ebdanmai nang aryi sun Israel yala nang asi, ‘Kam bukokmou,’ eboka etereransing. 
ACT.13.32	Ati, ukuryok nunci sunsi Teleb Uram eteresunub. Ara, Er Imtamnyi biryi nun aibweyabwe asi minob ebdeibmou uram ati ebman. 
ACT.13.33	A ebdeibmou uram ara Er Imtamnyi biryi Er Yesus bisi kam bukeibmou cok, nun aibweyabwe yala nang asi kunubdeibsou. Ara, Mazmur bitinyi dinyi aryi mot libmounyi biryi Er Yesus biti kerek sekamwe to, kunubmou. Ara, Er Imtamnyi biryi Er Yesus bisi ebmou to kerek sekmou ara.
ACT.13.33	‘Kanda Ni Mi kurum. Arub aryi Niryi Kansi si doboka Ni Mi ebkwinkin,’ sekmou. 
ACT.13.34	Er Imtamnyi biryi Er Yesus bisi ato ebmou to, dib kunubmou. Ara, Er Imtamnyi biryi Er Yesus bisi kam bukeibwe ura, tubto kum dibkwande. A deyok aryi, Er Imtamnyi biryi Erti ato ebmou.
ACT.13.34	‘Niryi er Daud bisi diboka kisal dangnanse ato, kanbabyi diboka kisal dakwankin,’ ebmou. 
ACT.13.35	A deyok ati, yuk Mazmur mot umbura aryi ato ebmou.
ACT.13.35	‘Nira Kan wibmanumunyi kunun ati Kanda Imtamnyi biryi, “Er nong lubcei,” tenen iya kam bukeibkwanirim,’ ebmou. 
ACT.13.36	Er Daud kuramwe talak aryi erci Er Imtamnyi teleb teneramwe to kunuramwe ani, sirya dibmou ura, er aibweyabwe tukwe dongoramnyi ai asi tukwe dongobmai. Dongobmai ura, er Daud nong asi lubmou ati ebman. 
ACT.13.37	Er Daud nong lubmou bok, Er Imtamnyi biryi kam bukeibmounyi Yesus bira Er nong ara kum lubmou. 
ACT.13.38	Ati, ni kwityabwe, a deyok aryi, sunci bikdarur ara Er Yesus biriman aryi Er Imtamnyi biryi sun malyi kun dinyi ati, ‘Kilibkwansin,’ eboka eteresurur. Sunda er Musa kerek sekamwe uram deib aryi kilibman kum dinyi ababyi Er Imtamnyi biryi, ‘Nirya kilibkwansin,’ eboka eteresurur. 
ACT.13.39	Ara, unanyi-unaner aryi Er Yesus bisi dib tenebingnyi nang nirya asi Er Imtamnyi biryi sun malyi kun dinyi kilibkwansir. 
ACT.13.40	Ati, sunci Er Imtamnyi Uram dib tenebmunyi ba, sun Er Imtamnyi Uram ebdeibmaci to lak etereramnyi nang aryi kerek sekamnyi to sunti kunubsicei. Ara,
ACT.13.41	‘Sunda ina ngilingnanurum nang se, sunci asing eibmamun cok, “Naie,” tenebmunyi ura, ur dibdarur.
ACT.13.41	Sun kam tuba kuramun ba, niryi ilil tenen dinyi kiknibkwan.
ACT.13.41	A kiknibkwan dinyi ara ninyi aryi sunsi liliboka lak eterebsingnyi bok, sunci dib kum tenebkwanurum.’” 
ACT.13.41	Ato eboka Paulus biryi eterebmou. 
ACT.13.42	Er Paulus biryi ato eboka eterebmou ura, er ab Barnabas ab anabmarei ba, sun kekebmai nang aryi sunsi, “Wa in kum tum tubto kubci ura, neik deyok eboka eterebsururum,” eboka molobmai. 
ACT.13.43	Ura, Er Imtamnyi eterena uram sirya kekebmai ura, Yahudi yala nang ilinto ab yuk yala nang ab aryi, “Er Imtamnyi bisi milibtibyi,” tenen nang ab er Paulus ab Barnabas ab asi milibmai. A nang ara sun ab uram sisingmai ura, er Paulus ab Barnabas ab aryi sunsi, “Er Imtamnyi biryi sunsi kisal dangsurur ati, sunci Ersi tuba-tuba milibdarur,” eboka ebdeibmarei.
ACT.13.44	Kunmai ani, o wa in kum tum berekwe ura, akatei nang nirya Er Imtamnyi Uram kekeryanmai. 
ACT.13.45	Ninyi yubwa-yubwa kekeryanmai asi sun Yahudi yala nang aryi asing eibmai ci, sunci yu kanya boboka er Paulus ab Barnabas ab aryi ebmarei to ati, “Malyi uram aca,” eboka kerebmai. Kerebmai cok, sunci Er Imtamnyi si yan yanibmai. 
ACT.13.46	Yan yanibmai bok, sun Paulus ab Barnabas ab aryi ilil kum asa aryi ato ebmarei. “Er Imtamnyi uram Teleb Uram ara sunda Yahudi yala nang asi yuma eterebsitinimyi bok, sunci, ‘Iya kam kun dinyi nun li,’ tenen bai donokmarum ati, sun yuk yala nang asi bindoka eterenunum. 
ACT.13.47	Ara, Er Imtamnyi biryi nunsi ato eboka aruksou,
ACT.13.47	‘Niryi kansi sun yuk yala nang asi berengdeirinanyi tikeibmakin.
ACT.13.47	Ara, kanci sun im dangna tukwe dangna nang asi lebkwandim ati, tikeibmakin,’” ebmarei. 
ACT.13.48	Ura, sun yuk yala nang aryi a ebmarei uram kekebmai ura, sun kanya kilkil kuboka Er Imtamnyi si weik ebmai. Ebmai cok, sun kankan aryi Er Imtamnyi biryi minob wiamwe nang aryi Er Imtamnyi Uram dib tenebmai. 
ACT.13.49	Dib tenebmai ura, Er Imtamnyi Uram ebde baramnyi uca, a mutuk nang nirya kekebmai. 
ACT.13.50	Kekenmai bok, sun Yahudi yala nang aryi yu kuboka sun akatei kuboka, “Er Imtamnyi bisi milibtibyi,” tenen sien nang nerabwe ab, sun akatei nang sien nang ab asi bindoka er Paulus ab Barnabas ab ati, “Malyi kun nang,” eboka talakdobmai. Talakdobmai ura, sun akatei nang aryi, “Obtibyi,” tenen sunsi a mutuk aryi bai yakdonokmai. 
ACT.13.51	Yakdonokmai ba, er Paulus ab Barnabas ab aryi sun yan akatei yanibmarei tukwe kilibloboka atei si Ikonium bindobmarei. 
ACT.13.52	Bindobmarei bok, sun Antiokhia atei dib tenen nang ara sun kanya kilkil kuramwe ba, Er Imtamnyi Kanya Roh Kudus sunsi tuba-tuba langkiramwe.
ACT.14.1	Ikonium atei binmarei ura, er Paulus ab Barnabas ab aryi sun minob ukubmarei to ukuboka sun Yahudi yala nang aryi buluboka Musa Uram eteren ai asi wengbinmarei. Wengbinmarei ci, Teleb Uram eterebmarei uca, ninyi yubwa-yubwa dib tenebmai. Ara, Yahudi yala nang ababyi yuk yala nang ababyi Er Imtamnyi Uram dib tenebmai. 
ACT.14.2	Dib tenebmai bok, sun a uram bai donokmai Yahudi yala nang aryi talakdoboka kerebmai. Kerebmai uca, sun Er Imtamnyi Uram walwal nang kanya Er Yesus dib tenebmai nang asi yu kubmou. 
ACT.14.3	Kubmou bok, uki mikbaryi ara er Paulus ab Barnabas ab sun akatei dib tenen nang ab tonkwa kunmai. Tonkwa kunmai ci, sunci Er Imtamnyi bisi dib tenebmarei deyok aryi, sunci ilil kum asa aryi Er Imtamnyi Uram etererandei. Etererandei ba, Er Imtamnyi mikib deib aryi ilil tenen dinyi ilinto kiknirandei. 
ACT.14.4	Ukurandei bok, sun akatei nang nirya ara lulubdandoka deici bitinyi kibmai. Ura, ton nang ara sun Yahudi yala nang asi milibmai. Ba, ton nang ara sun Teleb Uram eterebde barandei nang asi milibmai. 
ACT.14.5	Ura, sun Er Imtamnyi Uram walwal nang ab, sun Yahudi yala nang ab, ton sun akatei menengna nang ab antaniboka uram touboka, “A nang asi duboka keil aryi molokoka yongobkwayeb,” ebdanmai. 
ACT.14.6	Ura, sun eterebde barandei nang aryi a uram toubmai asi kekebmarei ura, sunci anaboka Likaonia mutuk kuboka atei si Listra ab Derbe ab atei dam mutuk ab bindoka kisibdobmarei. 
ACT.14.7	Kisibdobmarei ci, sunci akatei nang ababyi Teleb Uram etererandei.
ACT.14.8	Listra atei ara ninyi tentok yan deneamwe bok, deiaminyi ton kuramwe. Anyi bira yibana yan ninikoka mikib yaboka yibinman kum kuramunyi kuramwe. 
ACT.14.9	Anyi bira er Paulus biryi Teleb Uram eterenmou asi kekebmou ci, “Kwetebnute,” tenen Er Imtamnyi bisi dib tenebmou. Tenebmou asi, er Paulus biryi ersi asing eiboka, “Dib tenebmar,” tenen bikmou. 
ACT.14.10	Bikmou ura, er Paulus biryi uram weik doboka, “Katabum eboka tikokdum,” ebmou. Ebmou ba, er yan deneamunyi biryi ninikum eboka tikoka yibarkiringmou. 
ACT.14.11	Ba, sun a bulubmai nang aryi asing eibmai ci, sunci ngolokoka sun uram ara Likaonia uram deib aryi, “Naie, ninyi sun du bisi ninyi kiboka nun kankan dam lak kiboka yanmaring,” ebmai. 
ACT.14.12	Ebmai cok, sunci er Barnabas bira sun moloraminyi ninyi sun du si Zeus tenebmai. Ba, er Paulus bira sun du Hermes tenebmai. Er Paulus bira uram erkarenanyi kibmou ati, sunci ersi Hermes eboka si dobmai. 
ACT.14.13	Ebmai ba, er Zeus bisi naboka moloramunyi bira baitam kuboka kwemdina molon ai aryi kuboka yanmou. Ara, “Moloboka karebkwayeb,” tenen erci sapi ab kerketa ab atei bisik bublan dam boyanmou. 
ACT.14.14	Ura, er Barnabas ab Paulus ab a kekebmarei ci, sunci sun ongon aling kwilikloboka ato eboka uram dobmarei. 
ACT.14.15	“Ni kwityabwe, sun una kunmarum do? Nunda ninyi sirik sun ton nang kununum. Nunda Er Imtamnyi biryi ebmou Teleb Uram asi etereryanmasinim. Ara, sunci sun du molon dinyi takoka Er Imtamnyi bisi molobdarur. Anyi bira kam kurutnyi biryi im dangna tukwe dangna mekwan tam ab, a kurur dinyi nirya kiknibmounyi kurur ati, ebmanim. 
ACT.14.16	Minob talak ara sun im dangna tukwe dangna yala yuk-yuk sun talyi molon dinyi moloramnyi ba, Er Imtamnyi biryi sunsi bisik kum sengnamwe. 
ACT.14.17	Bisik kum sengnamwe asi Er Imtamnyi biryi Erdamnyi sunsi lak kimdaramwe ba, sunsi kum tangloramwe. Ara, kisal dakoka imtam aryi kuboka mo kareramuryok, Er kisal deib aryi kwaning ilinto nong kurdeiriramwe. Ara, Erci sunsi yina kareboka bourdeiransiryok, Erci sun kanya asi kilkil kurdeiriransir,” ebmarei. 
ACT.14.18	Sun Teleb Uram eteren deyok nang aryi ato ebmarei bok, sun akatei nang aryi, “Nun duyabwe asi kareboka molobkwayeb,” tenen kanya boboka, “Kum takwayeb,” tenebmai. “Kum takwayeb,” tenebmai bok, er Paulus ab Barnabas ab aryi tabak-tabak eboka, “Mem,” enmarei ba, takmai.
ACT.14.19	Ura, Antiokhia atei ab Ikonium atei ab kuramnyi Yahudi yala nang ton yandoka sunci sun Listra nang asi, “Paulus ab Barnabas ara malyi uram eteren nang,” ebmai. Ebmai uca, sun Listra nang aryi er Paulus bisi keil doboka yongobmai. Sirya yongobmai ura, sunci, “Er Paulus sirya dibmar,” tenen ersi kiliboka baitam dobkwetebmai. 
ACT.14.20	Tenebmai bok, sun dib tenen nang aryi yandoka er Paulus bisi aknaboka tingmai bok, er Paulus bukoka aburyi, atei dam binmou. Mabmai ani, berekwe ura, er Paulus ab Barnabas ab tonkwa Derbe atei binmarei.
ACT.14.21	Ura, sun Paulus Barnabas ab aryi Derbe atei bindoka Teleb Uram eterebmarei ba, ninyi ilinto aryi Er Imtamnyi bisi dib tenebmai. A sirya ura, sunci tamuryandoka Listra atei ab, Ikonium atei ab, Pisidia mutuk aryi kuboka Antiokhia atei dam yanmarei. 
ACT.14.22	Yanmarei ura, sunci sun akatei kuboka dib tenen nang asi ebnin yanmarei cok, sun kanya katabum ebdeibmarei. Ara, sunci sunsi, “Tanglona mem. Er Yesus bisi dib tenebdarur,” eboka, “Ninyi aryi nunsi mambul dinyi ilinto kurdeiriransing biriman aryi nunda Er Imtamnyi amwetam kun nang kibdobkwayeb.” Ato eboka sunci akatei kuramnyi dib tenen nang asi eterebnin binmarei. 
ACT.14.23	Eterebnin banmarei cok, er Paulus ab Barnabas ab aryi sun dib tenen nang asi kalikwamnyi nang asi tikeibmarei. Ara, Er Imtamnyi bisi moloboka yina si tebmai cok, a wibmarei nang asi Er Imtamnyi urasin dam erebdeibmarei. 
ACT.14.24	A sirya ura, er Paulus ab Barnabas ab anaboka barandei ani, Pisidia mutuk aryi kuboka Pamfilia mutuk binmarei. 
ACT.14.25	Binmarei ura, a mutuk aryi kuboka Perga atei binmarei ura, Teleb Uram eterebmarei ura, Atalea atei binmarei. 
ACT.14.26	Atalea atei akiryi anabdobmarei ci, co ngun-ngun bukoka mekwan deici banmarei ani, Siria atei aryi kuboka Antiokhia atei tamuryanmarei. Akatei ara sun dib tenen nang aryi er Paulus ab Barnabas ab asi, “Er Imtamnyi biryi sunsi teleb kuboka milibsici ba, Teleb Uram eterebdurum,” eboka yuma bokdonokmai. Ati, ukuryok Teleb Uram sirya eterebde barandei ani, akatei asi tamuryanmarei. 
ACT.14.27	Yanmarei ura, sunci sun dib tenen nang asi nabmarei ura, sun kurandei to nungmarei. Ara, sunci, “Er Imtamnyi nunsi miliransir ba, bublan kukeibmou uca, sun yuk yala nang ababyi Er Yesus bisi dib tenebkaliraming,” ebmarei. 
ACT.14.28	Ebmarei ura, er Paulus ab Barnabas ab sun Antiokhia atei kuramnyi dib tenen nang ab tonkwa kuboka uki ilinto kuramnyi.
ACT.15.1	Kuramnyi ani, ninyi ton nang ara Yudea mutuk aryi kuboka Antiokhia atei yanganmai. A yanganmai nang aryi sun dib tenen nang asi ato ebmai, “Er Musa biryi kerek sekamwe to sunci sal asi den bama sekdarur. Den bama asi kum sekmunyi ura, Er Imtamnyi biryi sunsi kum lebkwansir,” ebmai. 
ACT.15.2	Ato eboka etereramnyi bok, er Paulus ab Barnabas ab aryi, “Ato tenen kum,” eboka sun ab tonkwa lulubdanmai. Lulubdanmai ba, sun dib tenen nang aryi er Paulus ab Barnabas ab ton sun kankan aryi yuk nang ab asi ato ebdeibmai, “Sunda Yerusalem atei bindoka sun Teleb Uram deyok kouboka eteren nang ab sun dib tenen nang asi kalingna nang ab ebdandoka a uram deyok sisikdarur,” ebdeibmai. 
ACT.15.3	Ato eboka ebdeibmai cok, sun Antiokhia atei aryi kuboka dib tenen nang aryi sunsi bokdonokmai. Bokdonokmai ura, Paulus ab Barnabas ab Antiokhia atei nang ton nang ab tonkwa anabdobmai. Ura, banmai ani, Fenisia mutuk ton Samaria mutuk ton yibanmai cok, sunci ato ebnin banmai, “Sun yuk yala nang ababyi sun malyi dinyi takloboka Er Imtamnyi bisi miliraming.” Ato ebnin banmai asi sun a mutuk aryi kuboka dib tenen nang aryi kekebmai ura, sun kanya kilkil weik kubmou. 
ACT.15.4	Banmai ani, Yerusalem atei binmai ura, sun akatei kuboka dib tenen nang ab, sun Teleb Uram deyok kouboka eteren nang ab, ton sun dib tenen nang asi kalingna nang ab aryi sunsi kibdobmai. Kibdobmai ura, er Paulus ab Barnabas ab aryi sunsi ato ebmarei, “Nunda Teleb Uram etereranumwe bok, Er Imtamnyi biryi miliransou uca, sun yuk yala nang ababyi Er Imtamnyi bisi dib tenenung,” ebmarei. 
ACT.15.5	Ato ebmarei bok, ton nang aryi tikoka lulurdana uram ebmai. A lulubmai nang ara Farisi nang bok, nun Du Yesus bisi dib teneramnyi nang aryi sunci ato ebmai. “Nunda Yahudi yala nang aryi er Musa biryi kerek sekamwe to kunuramib to, sun yuk yala nang ababyi neiktoto ukubkwanung. Ara, sun yuk yala nang ababyi, ‘Er Imtamnyi biryi nunsi er mabwe kibdobmasir,’ tenen sun sal nang ara den bama sekwanung,” ebmai.
ACT.15.6	Ebmai ura, sun Teleb Uram deyok kouboka eteren nang ab, sun dib tenen nang kalingna nang ab aryi, “Una kubkwayeb?” tenen a deyok liliboka uram sisingmai. 
ACT.15.7	Uram weikto sisingmai ani, er Petrus biryi tikoka uram ton ebmou. Ara, erci sunsi, “Ni kwityabwe kekendarur. Sirya bisibmou talak ara Er Imtamnyi biryi sun kankan aryi kuboka nisi wibnou ara sun bikmarum. Ara, niryi sun yuk yala nang asi Teleb Uram eterebkwanse ab, sun yuk yala nang aryi nun Du Yesus bisi dib tenebkwamnyi ab ati, Er Imtamnyi biryi nisi wibnou. A dinyi ara sun nirya bikmarum. 
ACT.15.8	Tonda, Er Imtamnyi bira ninyi kanya bingsurutnyi biryi Er tenen kanya sirya lak kibmou. Ara, Erci, ‘Sun yuk yala nang ababyi Ni mabwe kibdeibkwan,’ teneboka Erci Er Imtamnyi Kanya Roh Kudus asi sunbabyi karebmou. 
ACT.15.9	Ati, Er Imtamnyi biryi nunda Yahudi yala nang ab sun yuk yala nang ab ati, ‘Yuk-yuk,’ kum teneransir. Den bama sengna deici aryi Erci nun kanya asi kum kilisurur. Erda, nun Du Yesus bisi dib tenebibyi deici aryi Erci nun kanya ab sun kanya ab neiktoto kiliransir. 
ACT.15.10	Ati, una deyok aryi sunci, ‘Sun yuk yala nang ababyi den bama sekwanung,’ ebmarum do? Ato ebmunyi ura, sunci Er Imtamnyi tenen dinyi asi bisik sekminikmunyei. Ati, sunci, ‘Er Imtamnyi biryi teleb tenerur dinyi asi kum ukubkwayeb,’ tenebmarum do? Sunci ato tenebmunyei. Er Imtamnyi biryi sunsi wenebsicei. Den bama sengna ati, nun Yahudi yala nang aryi, ‘Mambul weik kurdeirin dinyi,’ teneramib. Nun aibweyabwe aryi ato teneramnyi to, nunbabyi neiktoto tenenub. Ati, una deyok aryi sunci nun kwityabwe yuk yala nang asi, ‘Den bama sekdarur,’ ebmarum do? Nunci nun kwityabwe yuk yala nang asi takubman kum dinyi takubdeibibyei. 
ACT.15.11	Den bama sengna deici asi Er Imtamnyi biryi nunsi kum lebsute. Erda, nun Du Yesus biryi nunsi teleb kubdeibmasou deyok aryi, Er Imtamnyi biryi nunsi lebkwansir. Ato kuboka Erci nunda Yahudi yala nang ab yuk yala nang ababyi neiktoto lebkwansir. A dinyi asi nunda dib tenen nang aryi dib tenenub,” ebmou.
ACT.15.12	Er Petrus biryi ato ebmou ura, sun bulubmai nang nirya aryi uram kilikmai. Ura, sun Barnabas ab Paulus ab aryi tikoka uram liliboka ato ebmarei, “Er Imtamnyi biryi nunsi miliransou aryi nunci ato-ato kuboka ilil tenen dinyi ukuranumwe,” ebmarei. 
ACT.15.13	Sirya ebmarei ura, er Yakobus tikoka uram ton ebmou. Ara, erci sun bulubmai nang asi ato ebmou, “Ni kwityabwe kekendarur. 
ACT.15.14	Nun kwit Simon Petrus biryi nunsi nukmasir uram asi sun nirya kekebmarum. Ara, nun Nai Imtamnyi biryi Er bico tenen dinyi asi lak kibmou cok, sun yuk yala nang kankan aryi kuboka ton nang asi wibmou. Ara, Er Imtamnyi biryi, ‘Sunbabyi Ni si weik ebkwanunung,’ tenen sunsi wibmou. 
ACT.15.15	A dinyi ara sun Er Imtamnyi Uram ebdeibmaci to lak etereramnyi nang aryi minob kerek sekeiamnyi to kurur. Ara, sunci ato eboka kerek sekamnyi.
ACT.15.16	‘Er Imtamnyi biryi ato ebmar,
ACT.15.16	“Nira Imtamnyi biryi sun Israel yala nang asi taklobmase asi aminda aryi sun dam tamuryankwan.
ACT.15.16	Tamuryanyi ura, Niryi karebnyi uca, sun Daud yala nang aryi tubto kalikoka sun Israel yala nang asi iya arukwaming.
ACT.15.16	Ai daksakmar asi ninyi aryi tamuboka teleb kubdeiboka erebdeiboka doraming to,
ACT.15.16	Nira Imtamnyi biryi er Daud yala asi teleb kubdeibniryok, tubto erebdeibkwan.
ACT.15.17	Ara, sun ninyi kankan aryi Er Imtamnyi Uram kum kekeramnyi nang aryi Nira Imtamnyi bisi moloryankwaning ati, Niryi er Daud yala asi teleb kubdeibkwan.
ACT.15.17	Tonda, sun Yahudi kuma yala nang kankan kuraming nang ara Nira Imtamnyi biryi Er mabwe kibdeibmou nang aryi Ni dam yankwanung ati, Niryi er Daud yala nang asi teleb kubdeibkwan.”
ACT.15.17	Nira Imtamnyi bira a dinyi nirya kunubdeibkwananyi biryi ato ebmasise,’ eamwe. 
ACT.15.18	A dinyi ara Er Imtamnyi biryi kunubdeibkwamwe dinyi asi Er Imtamnyi biryi minob uca lak ebdeiansou,” ebmou.
ACT.15.19	Ebmou cok, er Yakobus biryi ton ato ebmou, “Er Imtamnyi biryi ato ebmou deyok aryi, nunci sun yuk yala nang kankan Er Imtamnyi bisi milibkalibmang nang asi takubman kum dinyi takubdeibibyei. Ati, nunci sun yuk yala nang asi, ‘Den bama sekdandarur,’ ebibyei. 
ACT.15.20	Takubman kum dinyi kum takubdeibtibyi. Erda, nunci takubman dinyi tentok-tentok asi takubdeibkwayeb. Ara, nunci sunsi ato ebkwayeb, ‘Kwemdina asi deibingnyi yina ton, ngang kotokoka obmangnyi dinyi ton ara yibmunyei. Tonda, ining ababyi yina mem. Tonda, ner ton sal ton talyi yordana mem.’ Nunci ato eboka kerek sekdeibkwayeb. 
ACT.15.21	A dinyi ati, nunda Yahudi yala nang aryi, ‘Ukuna mem dinyi,’ teneramib. Er Musa biryi ato eboka minob kerek sekamwe. Ura, minob uca ukuryok talak ababyi nun wa in kum uki tum berekci ura, sun bulubmangnyi nang aryi a uram kekeraming. Atei nirya ara Musa Uram eteren ai kuranci asi bulubmangnyi ura, uram erdeirin nang aryi a uram ara er Musa biryi kerek sekamwe uram asi nukde baraming,” ebmou.
ACT.15.22	Er Yakobus biryi ato ebmou ura, sun Teleb Uram deyok kouboka eteren nang ab, sun dib tenen nang asi kalingna nang ab, sun dib tenen nang yuk nang ab aryi uram toubdeibmai. Ara, sunci ato ebdanmai, “Nun kankan aryi ninyi mikbaryi asi wibibyi ura, sun ab Paulus ab Barnabas ab tonkwa anaboka Antiokhia atei binkwanung,” ebmai. Ato ebmai ura, sunci Yudas uruma si Barsabas ab, Silas ab wibmai. A bitinyi nang ara sun dib tenen nang asi menengnandei nang kurandei. 
ACT.15.23	A bokdonokoi nang biriman aryi sunci kerek sengna ton deibmai. A kerek sengna umbura aryi sunci ato ebmai.
ACT.15.23	“Nun kwityabwe dib tenen nang, teleb.
ACT.15.23	Sun Antiokhia atei aryi bulurandum nang ton, Siria mutuk aryi bulurandum nang ton, Kilikia mutuk aryi bulurandum nang asi, ‘Nun kwityabwe,’ ebmasib. Sun yuk yala nang kankan aryi dib tenerandum nang asi kibdobmasib. Nunda Teleb Uram deyok kouboka eteren nang ab, dib tenen nang asi kalingna nang ab, dib tenen nang yuk nang ab aryi den bama sengna deyok ati uram sisikmoubwe. Uram sirya sisikmoubwe ura, nunci, ‘Ato-ato kubdarur,’ eboka kerek sengna ton kerek sekeibmasib. 
ACT.15.24	Ninyi mikbaryi nang sun dam yanmai ci, talyi uram eterebmasei asi nun kekebmoubwe. Talyi uram eterebmai uca, sun dib tenen nang kanya kankana kusurur ara nun kekebmoubwe. A nang ara nun kankan aryi yanmai asi, nunci a nang asi kum bokdonokmoubwe ati ebmab. 
ACT.15.25	A deyok aryi, nunci uram dobdeiboka neik kanya boboka ninyi bitinyi asi wibmoubwe. A nang ara nun kwityabwe boukwe weik kusurur nang Paulus ab Barnabas ab tonkwa bindoka sun dam yankwamaring. 
ACT.15.26	A bokdonokmasib nang ara nun Du Yesus bisi diboka miliranding nang kururung. Ara, ninyi aryi sunti, ‘Obtibyi,’ eramnyi ababyi, sunci tanglona kum uca nun Du Yesus Kristus si lak etererandei asi bokdonokmab. 
ACT.15.27	A bokdonokmasib nang si ara Yudas ab Silas ab asi bokdonokmasib. A nang ara sun dam yaringnyi ura, nun kerek sekeibmasib to sun sibambol aryi ebkwansiring. 
ACT.15.28	Nunci sun yuk yala nang asi takubman kum dinyi kum takubdeibkwayeb. Ati, nunci sunsi, ‘Den bama sekdandarur,’ kum ebkwayeb. A dinyi ara Er Imtamnyi Kanya Roh Kudus aryi sunsi teleb tenesurur. Tonda, nunbabyi neiktoto tenenub. Ara, sunda yuk yala nang asi takubman kum dinyi kum takubdeibkwansib. Erda, sunsi takubman dinyi akwe takubdeibkwansib. 
ACT.15.29	Ara, nunci sunsi ato eboka ebdeibkwayeb, ‘Kwemdina asi deibingnyi yina ton, ngang kotokoka obmangnyi dinyi ton yibmunyei. Tonda, ining asi yina mem. Tonda, ner ton sal ton talyi yordana mem.’ Sunci a dinyi asi kisibdobmunyi ura, telebto kubkwandarur.
ACT.15.29	Teleb nun kwityabwe, a kunum sirya sekmab,” eboka kerek sekdeibmai.
ACT.15.30	A kerek sengna asi karebmai ura, sirya molobdanmai ci, Yudas ab Silas ab sun Paulus ab Barnabas ab tonkwa anabdobmai. Ara, Yerusalem atei aryi anaboka banmai ani, Antiokhia atei binmai. Binmai ura, sun dib tenen nang nabmai ba, bulubmai. Sirya bulubmai ura, sunci a kerek sengna asi sun dam karebmarei. 
ACT.15.31	Ura, sun Antiokhia nang aryi a kerek sengna asi doboka nukmai ura, sun kanya kilkil kubmou. Ara, sunci, “A uram deyok aryi, nun kanya katabum ebmasir,” tenen sun kanya kilkil kubmou. 
ACT.15.32	A sirya ura, er Yudas ab Silas ab ara Er Imtamnyi Uram ebdeibmaca etererandei nang kurandei cok, sunci sun akatei kuboka dib tenen nang asi uram ilinto eboka eterebmarei. Eterebmarei cok, sunci sun kanya asi katabum ebdeibmarei. 
ACT.15.33	Ura, uki mikbaryi bisibmou bok, sun Yudas ab Silas ab sun Antiokhia atei kuboka dib tenen nang ab tonkwa kunmai. Kunmai ani, sunci, “Nun bokdonoksei nang asi tamurbinkwanim,” eboka molobmarei. Molobmarei ba, sun Antiokhia atei nang aryi sunsi, “Ur birurum,” ebmai ura, sunda anaboka Yerusalem atei tamurbinmarei. 
ACT.15.34	Silas biryi yuma aryi, “Ni binkun,” ebmou cok, erci aminda aryi, “A iya kubkwan,” tenebmou ci, takmou ba, Yudas ab tonkwa kum binmarei. 
ACT.15.35	Yudas bira tamurbinmou bok, sun Paulus ab Barnabas ab Antiokhia atei tuba kunmarei. Kunmarei cok, sun ab yuk nang ilinto ab tonkwa etereramnyi. Ara, nun Du Yesus uram Teleb Uram etereramnyi.
ACT.15.36	Kunmai ani, uki mikbaryi bisibmou bok, er Barnabas biryi er Paulus bisi ato ebmou. “Minob ura Teleb Uram eterebde binanumwe atei yuk-yuk asi tamurbinkwinim. Ara, ‘Nun kwityabwe dib tenen nang ara una kubde kunung do?’ tenen dirbinkwinim,” ebmou. 
ACT.15.37	Ebmou cok, er Barnabas biryi, “Yohanes uruma si Markus milibsir ba, tonkwa binkub,” tenebmou. 
ACT.15.38	Tenebmou bok, er Paulus biryi ato ebmou, “Yohanes Markus bira nunsi milibsicei. Minob ura Pamfilia mutuk kubmabwe bok, Yohanes Markus biryi nunsi miliransou ani, erci nunsi takloboka Teleb Uram eterena ababyi taklobmou. A deyok aryi, erda nunsi milibsicei,” eboka Paulus biryi ato ebmou. 
ACT.15.39	A deyok aryi, er Paulus ab Barnabas ab lulubdanmarei uca, bokdanmarei. Ura, er Barnabas biryi Markus bisi, “Ni ab tonkwa binkwanim,” ebmou ura, sun co ngun-ngun bukoka ilila mekwan deici banmarei. Banmarei ani, weik me dumdum atei si Siprus binmarei. 
ACT.15.40	Binmarei bok, er Paulus biryi er Silas bisi wiboka, “Ni ab tonkwa binkwanim,” ebmou. Ebmou ura, sun Antiokhia atei kuramnyi dib tenen nang aryi sunsi bokdonokmai. Ara, “Er Imtamnyi biryi teleb kuboka sunsi milina teleb,” eboka bokdonokmai. 
ACT.15.41	Bokdonokmai ura, er Paulus ab Silas ab Siria mutuk ab Kilikia mutuk ab yibinmarei cok, sunci sun dib tenen nang kanya asi katabum erdeirirandei.
ACT.16.1	Ura, er Paulus ab Silas ab banmarei ani, Derbe atei ab Listra atei ab binmarei. Akatei ara ninyi tentok si Timotius kuramwe. Anyi bira nun Du Yesus bisi miliramunyi kuramwe. Ba, er kwin bira Yahudi ner kuramuryok, erbabyi nun Du Yesus bisi dib teneramwe. Timotius er kwin bira Yahudi ner kuramwe bok, er nai bira Yunani yalanyi kuramwe. 
ACT.16.2	Anyi Timotius biti sun Listra atei ab Ikonium atei ab kuramnyi dib tenen nang aryi, “Anyi bira telebnyi kurur,” ebmai. 
ACT.16.3	Ura, er Paulus biryi er Timotius ab ebdanmarei ura, erci erti, “Nisi milibnute,” tenebmou. Er Timotius bira Yunani yalanyi mi kuramwe ati, er den bama minob kum sekamnyi. Den bama kum sekamnyi ati, er Paulus biryi er den bama sekmou. Ara, “Den bama kum seknyi obura, sun Yahudi yala nang aryi nunsi kerebsingnyei,” tenen erci Timotius den bama sekmou. Timotius er nai bira Yunani yalanyi kuramwe asi sun a mutuk kuramnyi Yahudi yala nang nirya aryi bingnamnyi. A deyok aryi, er Paulus biryi, “Kerebsingnyei,” tenen er den bama sekmou.
ACT.16.4	Den bama sirya sekmou ura, er Paulus ab er kwityabwe Timotius ab Silas ab yuk atei-yuk atei nirya yibinkirikmai cok, sunci ato eboka lak eterebde binmai. “Nun naiyabwe Yerusalem atei kuramnyi aryi kuboka bulubmai nang aryi sekwetebmai uram asi kunubdarur.” A uram boboka sunci sun Teleb Uram deyok kouboka eteren nang ab sun dib tenen nang asi kalingna nang ab aryi ebdeibmai to eterebde banmai. Ara, “Sun yuk yala nang asi, ‘Den bama sekdarur,’ ebibyei,” eboka “Takubmanto dinyi akwe takubdeibkwayeb,” eboka eterebde banmai. 
ACT.16.5	A uram bobde banmai bok, sun dib tenen nang kanya katabum ebtabakmou ba, dib tenebmai. Tenebmai bok, yuk nang ababyi dib tenebkalibmai ba, sun dib tenen nang tuba-tuba weik kimnamnyi.
ACT.16.6	Ura, er Paulus ab er kwityabwe Silas ab Timotius ab anaboka banmai cok, “Asia mutuk bindoka Teleb Uram eterebkwayeb,” tenebmai. Tenebmai bok, Er Imtamnyi Kanya Roh Kudus aryi, “Asia mutuk bana mem,” eboka sunsi bisik sekmou. Bisik sekmou ura, sunci Frigia mutuk ton Galatia mutuk ton etererkiringnamiryi, yibinmai. 
ACT.16.7	Ura, sunci Misia mutuk deibloboka, “Bitinia mutuk binkub,” tenebmai uca, nun Du Yesus Er Kanya Roh Kudus aryi sunsi, “A mutuk ababyi bana mem,” ebmou. 
ACT.16.8	Ura, sunci Misia mutuk deibloboka Troas atei asi anmalakoka binmai. 
ACT.16.9	Troas atei binmai ura, inibmou ura, lukunda talak aryi Er Imtamnyi Kanya Roh Kudus aryi lak kiboka karebmou uca, er Paulus biryi tek deib aryi asing eibmou. Ara, asing dinmou ci, Makedonia mutuknyi tentok asing eibmou. Anyi bira tikoka nabmunyi biryi er Paulus bisi ato eboka molobmou, “Kanci siksik kun kum Makedonia mutuk yamin ci, etereryasurum,” eboka molobmou. 
ACT.16.10	Ura, er Paulus biryi a dib dinyi asi asing eibmou ura, erci nun er kwityabwe asi, “Dib dinyi asing eibmonwe ara ato-ato eibmonwe,” ebmou. Ebmou ba, nunci, “Dib dinyi deici Er Imtamnyi Kanya Roh Kudus aryi nunsi eterebmasir,” tenen bikmoubwe. Ara, nunci, “Er Imtamnyi biryi nunsi nabmasir ara sun Makedonia mutuk nang asi Teleb Uram eterebkwamib ati, nabmasir,” tenen bikmoubwe. Uca, nunci “Makedonia mutuk anmalakoka binkub,” ebdanmoubwe ura, anabdobmoubwe.
ACT.16.11	Ura, Troas atei takdongoboka weik co ngun-ngun wekoka ilila mekwan deici banmoubwe. Banmoubwe ani, weik me dumdum si Samotrake binmoubwe. Bindoka mabmoubwe ani, berekwe ura, co ngun-ngun asi tubto wekoka ilila mekwan deici banmoubwe. Banmoubwe ani, co ngun-ngun dararyangan atei si Neapolis dam binmoubwe. 
ACT.16.12	Neapolis atei aryi kuboka tukwe bis bindoka Filipi atei binmoubwe. Akatei ara sun weik sienyi si Kaisar arungna nang aryi ukuryok deboka doryanmai atei kuramwe. Kuramuryok, Makedonia mutuk asi sien atei kuramwe. Filipi atei binmoubwe ura, uki mikbaryi kubmoubwe. 
ACT.16.13	Mabmoubwe ani, wa in kum uki si Sabat tum berekwe ura, nunci, “Sun Yahudi yala nang aryi Er Imtamnyi bisi moloramnyi dam bindoka Teleb Uram eterebtibyi,” tenebmoubwe. Ato tenebmaburyok, nunci atei aryi anaboka baitam binmoubwe. Ura, me katum dam binmoubwe ura, sun Yahudi yala nang aryi Er Imtamnyi bisi moloramnyi dam asi eibmoubwe. Eiboka binmoubwe ura, sun bulubmai nang ara nerabwe akwe bulubmai asi eibmoubwe ura, nun ab sun ab tonkwa bukoka uram sisikmoubwe. 
ACT.16.14	A buluboka wekmai nerabwe kankan ara atei si Tiatira aryi deiamnyi ner tentok bukmou. A ner si ara Lidia. A ner ara Tiatira atei asi deiamnyi ner kuramuryok, teleb aling ara im bila ato aling dengnamwe ner kuramwe. A ner ara aling teleb im bila bol aling dengnamwe ner asi bukmou. A ner ara Filipi atei yanmou ura, erci, “Er Imtamnyi bisi milibtinyi,” tenen sun Yahudi yala nang kunuramnyi to erbabyi kunuramwe. Ura, er Paulus biryi Teleb Uram eterebmou ba, Er Imtamnyi biryi Lidia kanya dangubdeibmou ura, erci er Paulus biryi ebmou to dib tenebmou. 
ACT.16.15	Dib tenebmou ura, Lidia ab er mabwe silib ab asi me dongobmoubwe. Ura, Lidia biryi nunsi naboka du dongobmasou. Ara, erci nunsi, “Sunci niti, ‘A ner ara Er Yesus bisi dib tenebmar,’ tenebnumunyi ura, ni ai asi tonkwa kubkwayeb,” ebmasou. Ura, erci nunsi arung-arung ebmasou ati, nunda er ai bina kubmoubwe.
ACT.16.16	Lukunda mikbaryi mabmoubwe ani, nunda, “Sun Yahudi yala nang aryi Er Imtamnyi bisi moloraming dam binkub,” tenen banmoubwe. Banmoubwe bok, ner tentok ara isa wekamwe ner asi nun ab ebdanmoubwe. A ner ara ninyi aryi dekmai ura, sun wa irmilin ner kuramwe. A ner asi isa aryi amangnamwe akiryi aminda kubkwamwe dinyi bikoka lak eramwe. Ninyi ilinto aryi, “Nun aminda kubkwansir dinyi biktibyi,” tenen a ner asi, “‘Una kubkwansir do?’ eboka lak ebsurum,” eramnyi. Eramiryok, sunci, “A ner aryi, ‘Ato-ato kubkwansir,’ ebsute,” tenen, sunci a ner kalingna nang asi co bok ilinto kareramnyi. 
ACT.16.17	A ner ara er Paulus ab nun ab asi miliboka uram weik doboka ato ebde baramwe. “Sun Filipi atei nang o! A nang ara Er Imtamnyi Iya Mikibnyi biryi arungna nang kunung. A nang aryi sunsi, ‘Ato-ato kubmunyi ura, Er Imtamnyi biryi sunsi lebsute,’ eboka eterebkwamasing ati yanganmang,” ebmou.
ACT.16.18	Ura, uki mikbaryi bisibmou bok, a ner ara tanglona kum nunsi miliboka neik uram akwe ebde baramwe. Ebde baramwe bok, er Paulus bira, “Se, a ner uram kilikte,” tenebmou. Tenebmou ati, bisik noutam banmou cok, erci lukdandoka tikoka dangubmou cok, a ner amangnamwe isa asi ato ebmou. “A ner amangdum asi anaboka bindobdum. Er Yesus Kristus si deib aryi niryi kansi ato ebmakin.” Er Paulus biryi ato ebmou ba, isa ara anaboka bindobmou. 
ACT.16.19	Ura, a ner kalingna nang aryi a kubmou to kekebmai ba, sunci, “A ner amangnamwe isa ara bindobmar akiryi a ner ara aminda kubkwande dinyi tubto kum lak ebkwande ati, co bok wanikminikwansir se,” ebdanmai. Ebdanmai cok, sunci yu weik kuboka er Paulus ab Silas ab asi talebmai ura, sunci sunsi taruk taleboka akatei keta dam kiliboka sun sien nang dam bobinmai. 
ACT.16.20	Kiliboka bobinmai ura, sunci sun akatei sien nang asi ato ebmai, “Naiyabwe o, a nang ara Yahudi yala nang kunung cok, malyi dinyi bobdongobmasinto kubmasiring uca, nun atei nang nirya ara, ‘Buluboka obdatibyi,’ tenebmang. 
ACT.16.21	A nang ara malyi uram eterebmasiring. Nunda Kaisar bisi arungna nang asi dib tenebibyei tenen dinyi ton ukubman kum dinyi ton asi eterebmasiring,” ebmai.
ACT.16.22	Sunci ato eboka tatab-tatab ebmai bok, sun akatei nang nirya ara er Paulus ab Silas ab asi yu weik kubmai. Yu weik kubmai bok, sun akatei sien nang aryi sun Paulus Silas ab ati ato eboka arukmai. “Sun ongon aling asi kwiriboka tabwe aryi litukdarur,” eboka arukmai. 
ACT.16.23	Ilinto sirya litukmai ura, sunci er Paulus ab Silas ab asi ninyi wenen ai asi dongobmai. Dongobmai ura, sunci akai kalingnanyi bisi, “A nang asi diboka kalikdum,” eboka arukmai. 
ACT.16.24	Arukmai ura, akai kalingnanyi biryi er Paulus ab Silas ab asi bobindoka um kobdob wiliboka ai asi anaboka yibinman kum ai umbura dongorbinmou. Dongorbinmou ura, erci sun yan asi co umbong bisik dongoboka tabwe debmou.
ACT.16.25	Ura, a lukunda aryi er Paulus ab Silas ab ara wi kum mabmarei. Erda, sunci Er Imtamnyi bisi molobmarei ci, Er Imtamnyi si weik en mot sebmarei. Mot sebmarei bok, sun yuk tabwe deboka dongobmai nang aryi kekebmai. 
ACT.16.26	Ura, lukdandoka mutuk eimna weik dobmou. Dobmou uca, akai eremna nirya lontongmou uca, akai bisik bublan nirya kukmou. Tonda, mutuk eimna lulungna aryi sun debmai nang nirya asi besi tabwe yokeibmou. 
ACT.16.27	Ura, er akai kalingnanyi bira lukdandoka bukokmou ci, dinmou ba, bisik bublan nirya kukmou asi asing eibmou. Eibmou cok, erci ilil weik kuboka, “Nonge se, sun tabwe debmoubwe nang asi nirya binsekdobmang,” tenebmou. Tenebmou cok, erci, “Nidamyi lukoka obdandobkun,” tenen er ninyi on yale ya ubtalebmou. 
ACT.16.28	Erdamnyi obdandobkou bok, er Paulus biryi uram weik doboka ersi ato ebmou, “Kandamnyi obdaminyei. Nun nirya atam kubmab,” ebmou.
ACT.16.29	Ebmou ba, akai kalingnanyi biryi, “Uk ubna ubdeibnindarur,” eboka molobmou ura, uk ubna ubdeibmai ura, er cung yanmou. Yanmou ura, ilil asa aryi sirim talebmou bok, er ai kalingnanyi bira, “Ni naiyabwe,” teneboka er kutam ikdongoboka er Paulus ab Silas ab urasintam burbinmou. 
ACT.16.30	Burbinmou ura, erci sunsi baitam bobinmou ci, “Ni naiyabwe, ni una kubtinyi uca, Er Imtamnyi biryi nisi lebnute do?” eboka asibmou.
ACT.16.31	Ato eboka asibmou uca, er Paulus Silas ab aryi ersi ato ebmarei. “Kanci Er Yesus bira Iya Erebdobnyi bisi dib tenebminyi ura, Er Imtamnyi biryi kansi lebkute. Kan ab kan mabwe silib ab aryi ato kubmunyi ura, Er Imtamnyi biryi lebsute,” ebmarei. 
ACT.16.32	Ato ebmarei ura, er Paulus ab Silas ab aryi er akai kalingnanyi ab er mabwe silib asi Er Yesus uram Teleb Uram lak eterebmarei. 
ACT.16.33	Ura, a lukunda tum aryi er akai kalingnanyi biryi sun dilaka asi me ilikoka dibde bukmou. Dilaka ilikmou ura, er ab er mabwe silib ab ara dib tenebkalibmai ura, er Paulus ab Silas ab aryi sunsi me dongobmarei. 
ACT.16.34	Ura, erci er Paulus ab Silas ab asi er ai dam iniboka bobinmou ura, erci sunsi yina karebmou. Karebmou cok, er ab er mabwe silib nirya ab Er Imtamnyi bisi dib tenebkalibmai ati, sun kanya kilkil weik kubmou.
ACT.16.35	Mabmai ani, berekwe ura, sun akatei sien nang aryi arukoka sun miliramnyi nang asi bokdonokmai. Ara, sunci er Paulus ab Silas ab ati, “A nang asi lobdeibdarur,” eboka arukmai ci, bokdonokmai. 
ACT.16.36	Sun er ninyi wenen ai kalingnanyi biryi a uram deyok kekebmou ba, erci er Paulus bisi ato ebmou. “Nai, kan ab kan kwit ab ur birurum. Sun akatei sien nang aryi sunti, ‘Lobdeibdarur,’ eboka uram ebdeibmaning ati. Sun teleb ur birurum,” ebmou.
ACT.16.37	Ato ebmou bok, er Paulus biryi sun uram ebdeibmai nang asi ato ebmou. “Ato tenen kum. Nunda malyi dinyi kum kubnumwe uca, deyok kum lilibmandau cok, sunci nunsi ninyi urasintam asi molong-molong ebmandau se. Nun Kaisar biryi kalingsurur nang kununum bok, sunci nunsi ninyi wenen ai dongobmasei se. Ura, ukuryok sun akatei sien nang aryi nunsi iniboka lobdeibkwansurum do? Iniboka bongdonongsina kum. Erda, ninyi nirya aryi nunti, ‘Malyi dinyi kum kubmaring,’ tenen bikwaming ati, sun akatei sien nang aryi dam diryandoka, ‘Da birurum,’ eboka nunsi bongdeirisina teleb,” ebmou.
ACT.16.38	Ato ebmou uram kekebmai ura, sun bokdonokmai nang aryi sun akatei sien nang dam bindoka lak ebmai. Lak ebmai cok, sunci, “Sun Paulus ab Silas ab ara Kaisar biryi kalingdur nang kururung,” ebmai. Ebmai uca, sun akatei sien nang kanya ilil weik kubmou. 
ACT.16.39	Ura, sunci yandoka er Paulus ab Silas ab asi, “Nun naiyabwe, ur birurum. Nun manmalibmasib dinyi asi tuba tenein kum,” ebmai. Ebmai ura, sunci sunsi, “Yuk atei bana teleb,” eboka bongdeirirbinmai. 
ACT.16.40	Bongdeirirbinmai ura, er Paulus ab Silas ab ninyi wenen ai takloboka er Lidia ai binmarei. Ura, sun akatei kuramnyi dib tenen nang yuk nang wekmai ura, er Paulus ab Silas ab aryi sun kanya katabum ebdeibmarei. Sirya ebdeibmarei ura, Filipi atei aryi anaboka bindobmarei.
ACT.17.1	Sun Paulus ab Silas ab ara Filipi atei aryi anabdobmarei ura, Amfipolis atei ton Apolonia atei ton yibindoka Tesalonika atei binmarei. Tesalonika atei ara sun Yahudi yala nang aryi buluboka Musa Uram eteren ai a doramnyi. 
ACT.17.2	Mabmarei ani, berekwe ura, er Paulus biryi er iya ukuramwe to, erci sun Yahudi yala nang bulun ai asi wengbinmou. Binmou ura, erci sun akai wekmai Yahudi yala nang ab tonkwa Er Imtamnyi Uram deyok sisikdanmai. 
ACT.17.3	Ara, Er Imtamnyi Uram aryi du dinyi dobmou ci, erci liliboka Er Imtamnyi biryi Bokwetebsounyi biti dib en uram lak kibmou. Ara, erci sunsi ato eterebmou. “Er Imtamnyi biryi bokwetebsou Lemsurutnyi bisi ninyi aryi mambul dinyi kimdeiriramnyi. Mambul kimdeiriramnyi uca, dibmou ani, kam bukokmou. A dinyi ara bisik sekmanto kum kubmou. Sun Er Imtamnyi Uram ebdeibmaci bobaramnyi nang aryi ato eboka minob kerek sekmai.” Ato eboka eterebmou cok, er Paulus biryi sun Yahudi yala nang asi ato ebmou. “Er Imtamnyi biryi bokwetebkwansou Lebkwansounyi bira nun Du Yesus a kunum ebman. ‘Anyi Yesus bisi dib tenebdarur,’ ebmasin.” Ato eboka er Paulus biryi sun Yahudi yala nang asi eterebmou. Ara, wa in kum uki tum bitinyi winiryi erci ato eboka eterebmou. 
ACT.17.4	Eterebmou ba, sun Yahudi yala nang kankan aryi ninyi ton nang aryi dib tenebmai ci, er Paulus ab Silas ab asi milibmai. Tonda, sun Yunani yala nang kankan aryi Er Imtamnyi bisi miliramnyi nang asi ninyi ilinto sunbabyi nun Du Yesus bisi dib tenebmai. Tonda, Yunani sien nerabwe ilinto aryi nun Du Yesus bisi dib tenebmai.
ACT.17.5	Ura, ninyi ilinto aryi er Paulus biryi eterebmou uram asi dib tenebmai deyok aryi, sun Yahudi yala nang kanya malyi kubmou. Malyi kubmou ura, sunci, “Talyi ordarantibyi,” tenen nang mikbaryi bulubdeiboka, sunci sunsi, “Er Paulus ab Silas ab asi molong-molong eboka obkwayeb,” ebdanmai. Ato eboka ebdanmai ci, a yu nang aryi ninyi ilinto bulubdeibmai ura, akatei nang nirya aryi yu weik kuboka bulubmai ci, uram lilim ebmai. Ura, sunci ninyi si Yason er ai bindoka abiryi, er Paulus ab Silas ab asi ingkirikmai. Ara, “Ai aryi bokiliboka deiriryandoka obkwayeb,” tenen ingkirikmai. 
ACT.17.6	Ingkirikmai bok, sunci er Paulus ab Silas ab asi kum eibmai. Kum eibmai ura, sunci er ai damnyi si Yason ab akai kuramnyi dib tenen nang ab eibmai. Eibmai ura, sunci a nang asi bokiliboka sun akatei sien nang dam bobinmai. Bobinmai ura, sunci uram weik doboka ato ebmai, “Ninyi ton nang ara eikatei-okatei nirya yibinkirikoka malyi dinyi boyanmaring. Ukuryok sunci nun atei asi malyi dinyi boyankwansiring ati, yanmaring. 
ACT.17.7	A nang ara malyi kururung asi er Yason biryi sunsi du dongobmar. A nang ara weik sienyi si Kaisar biryi, ‘Ato-ato kubdarur,’ en uram asi yanirsitamnandei. Yanirsitamnandei cok, a nang ara ato eboka etereranding, ‘Kaisar bira weik sienyi kum kurur. Erda, Yesus bisi Weik Sienyi kurur ati, sunci Ersi milibdarur,’ eboka etereranding,” ebmai. 
ACT.17.8	Sunci ato eboka tatab-tatab ebmai ba, sun bulubmai nang ab sun akatei sien nang ab kekebmai ura, sun kanya kankana weik kubmou. 
ACT.17.9	Ura, sun sien nang aryi er Yason bisi, “Dengna karebsiminyi ura, kan ab kan kwityabwe ab ur bindobdarur,” eboka molobmai. Molobmai uca, er Yason biryi sunsi dengna karebmou ura, sun sien nang aryi er ab er kwityabwe ab asi lobdeibmai ba, ur binmai.
ACT.17.10	Ura, lukunda kubmou ura, sun Tesalonika atei kuboka dib tenen nang aryi, “Nun atei nang aryi er Paulus ab Silas ab asi obingnyei,” tenen sunci sunsi, “Naiyabwe o, sunda anaboka Berea atei birurum,” ebmai. Ebmai uca, er Paulus ab Silas ab aryi anaboka Berea atei binmarei. Mabmarei ani, berekwe ura, sunda sun Yahudi yala nang buluboka Musa Uram eteren ai wekmarei. 
ACT.17.11	Sun Berea atei kuramnyi Yahudi yala nang ara, “Dib uram asi biktibyi,” tenen kanya boramnyi. Ura, er Paulus biryi sunsi Teleb Uram eterebmou ba, sunci kilkil asa aryi Er Yesus bisi dib tenebmai. Dib tenebmai cok, sunci, “Er Paulus biryi eterebmasir uram ara dib do kum do?” tenen sunci tuba-tuba Er Imtamnyi Uram kerek sengna nuklilibde banmai. Ara, busul kanya boboka sunci Teleb Uram dobdobmai. Sun Tesalonika atei nang Teleb Uram dobdobmai ba, sun kanya ara mitik yongon kubmou. Erda, sun Berea atei nang aryi Teleb Uram dobdobmai ba, sun kanya ara yongon weik kubmou. 
ACT.17.12	Ara, sun Berea atei kuramnyi Yahudi yala nang ilinto aryi Er Yesus bisi dib tenebmai. Tonda, sun Yunani sien nang ab sien nerabwe ab ilinto nun Du Yesus bisi dib tenebmai. 
ACT.17.13	Ura, sun Tesalonika atei kuramnyi Yahudi yala nang aryi kekebmai ara, “Er Paulus biryi sun Berea nang asi Er Imtamnyi Uram eterebmar.” Ato en uram asi kekebmai ci, sunci Berea atei yandoka sun Berea nang asi, “A nang ara malyi kiminingnansiring nang yanmaring,” ebmai. Ebmai uca, sun Berea nang aryi yu kanya boboka, “Er Paulus ab Silas ab nun li,” tenebkalibmai. 
ACT.17.14	Ura, sun Berea atei kuramnyi dib tenen nang aryi, “Er Paulus bisi obingnyei,” tenen sunci er Paulus bisi dam deiboka weik mekwan katum dam kamdeirirbinmai. Ba, er Silas ab Timotius ab ara Berea atei tuba kubmarei. 
ACT.17.15	Ura, sun dib tenen nang aryi er Paulus bisi weik mekwan katum dam kamdeirirbinmai ura, sunda er ab tonkwa weik co ngun-ngun asi wekoka mekwan deici banmai. Banmai ani, sunda Yunani mutuk weik sien atei si Atena binmai. Atena atei binmai ura, sun er Paulus bisi kamdeirirbinmai nang sun atei tamurbinkwamai bok, er Paulus biryi sunsi ato ebdeibmou. Ara, erci sunsi ato ebmou. “Ni kwityabwe o, sunda sun atei bimunyi ura, sun Silas ab Timotius ab asi ato ebdarur, ‘Sun nai Paulus bira Atena atei dam dibde bukmasir ati, sunbabyi er dam minola birurum,’ ebdarur,” ebdeibmou ura, sun Berea nang sun atei tamurbinmai.
ACT.17.16	Ura, er Paulus biryi er kwityabwe asi dibde bukmou cok, er Atena atei dirbinmou ba, erci kwemdina molon ai ilinto asi asing eibmou. Eibmou ba, er kanya daksakdobmou. 
ACT.17.17	Ura, erci sun akatei kuramnyi Yahudi yala nang buluboka Musa Uram eteren ai asi binmou. Binmou ura, erci sun Yahudi yala nang ab tonkwa Er Imtamnyi Uram deyok ati, sisikdanmai. Tonda, sun Yunani yala nang kankan aryi Er Imtamnyi bisi miliramnyi nang ab tonkwa Er Imtamnyi Uram deyok sisikdanmai. Ura, atei keta dam binmou ura, er Paulus biryi sun adikum kunmai nang ab tonkwa uram sisikdanmai. 
ACT.17.18	Uram sisikdanmai bok, bikdob uram ingkiringna nang ton er Paulus ab lulubdanmai. A lulubdanmai nang ara ninyi si Epikuros eterena uram miliramnyi nang ton, yuk nang si, “Stoa nang,” kubmai. A nang kankan asi ton nang aryi er Paulus bisi ato eboka lakabmai, “Bohoi, anyi biryi, ‘Bikdoba uram eterebkwinsin,’ ebdiryok, bita kum bikwe akiryi talyi uram akwe erur,” ebmou. Ebmai bok, yuk nang aryi, “Anyi biryi yuk mutuk nang molon dinyi etererdesurur tenebmab,” ebdanmai. Ba, Er Paulus biryi sunsi, “Nun Du Yesus dibmou ani, kam bukokmou,” eboka eterebmou. A deyok aryi, sunci, “Ninyi din nang ara kam bukokman kum,” tenen sunci er Paulus biryi eterebmou Teleb Uram asi lakabmai. 
ACT.17.19	Ura, sunci er Paulus bisi, “Nun ab tonkwa binkwayeb,” eboka sunci ersi atei keta si Areopagus bobinmai. A keta dam ara sun bikdoba uram ingkiringna nang aryi buluboka uram sisingnamnyi ai asi bobinmai. Bobinmai ura, sunci er Paulus bisi ato ebmai, “Kan ukuryok dinyi etererandimnyi kurum ati, nunbabyi, ‘Biktibyi,’ tenebmab ati, kanci nunsi liliboka eterebsurum. 
ACT.17.20	Kanci nun minob kum kekeramoubwe dinyi asi etererandim ati, kanci ato-ato eboka eterebsurum,” ebmai. 
ACT.17.21	Sun Atena atei nang ab ton sun yuk atei-yuk atei aryi yangaramnyi nang ara, “Ukuryok eterena biktibyi,” teneramnyi. Teneramiryok, sunda atei keta si Areopagus dam buluboka ton tangna kum ukuryok eterena yuk-yuk dinyi asi kekebnaryok, sisingnamnyi. Sisingnamiryok, sunci er Paulus bisi, “Eterebsurum,” eboka ersi uram ebkwamou ati uki loubmai.
ACT.17.22	Ura, er Paulus biryi sun a bulubmai nang noutam tikoka aburyi, erci sunsi ato ebmou. “Ni kwityabwe Atena nang a. Sunda sun molorandum kwemdina dinyi asi diboka teneirandum asi, asing eibman. 
ACT.17.23	Nira sun atei yibinkirikoka dinmasiryi, kwemdina asi molorandum dinyi ilinto asing eibmase. Eibmasiryok, dama deirin dam tentok asi eibmase. A dama deirin dam deici asi ninyi aryi ato eboka kerek sekamnyi, ‘Molon dinyi er si kum bingnubnyi bisi nun dama deibkwayeb,’ eboka sekdeibyi asi eibse. Ati, nira anyi bira er si kum bingnandanyi biti ni uram ton ebkwan. Niryi Er si bingnun ati, sunsi lak eterebkwinsin. Anyi si ara Er Imtamnyi kurur ati ebman. Anyi bira sun Atena atei nang ara Er si ara, sun walwal aryi kum bingdarur ati, niryi Er si lak kibmasin. Anyi dama deirirandanyi biti niryi, ‘Anyi si ara Er Imtamnyi kurur,’ eboka lak eterebmasin.
ACT.17.24	Er Imtamnyi bira im dangna tukwe dangna nirya ara Erci kiknibmou. Anyi bira Iya Erebdobnyi kurur ati, tukwetam nang aryi doboka moloraming ai asi kum kurur. Erda, Er Imtamnyi bira ninyi aryi kiknibman kum ai ara imtam ai asi kurur. 
ACT.17.25	Nun tukwetam nang aryi Ersi dama deiriramib bok, Er Imtamnyi bira utotoa nirya Er kum atarur. Er Imtamnyi biryi Er mikib karesurur aryok ninyi nirya ara kam kuramib. Ati, Erda Mikibnyi biryi, ‘Ton atabmanir,’ tenena kum kurur.
ACT.17.26	Yuma kobdob ara Er Imtamnyi biryi ninyi yumanyi si Adam kiknibmou. Kiknibmou ura, anyi deyok koubdoba aryi deibmou ura, er mabwe deibdoba yal dakde baramnyi. Yal dakde baramnyi ani, ninyi yala yuk-yuk nirya anabmoubwe. Ninyi yala yuk-yuk sirya anabmoubwe ura, Er Imtamnyi biryi yala yuk-yuk asi sun mutuk ab wiliba ab karebmasou. Ara, ninyi yala yuk-yuk im dangna tukwe dangna nirya asi kubkwamnyi ati, Er Imtamnyi biryi ninyi kiknibmou. Ninyi kum kiknibmou cok, Er Imtamnyi biryi Er kiknibkwamwe dinyi nirya asi kanya teneamwe. Ara, Erci, ‘Ninyi yuk-yuk dantam kubkwaming do?’ tenen ninyi yala yuk-yuk asi sun mutuk ab wiliba ab asi minob wiamwe. Tonda, Erci, ‘Ninyi yuk-yuk ara una tum deiamingnyi ani, una tum dibkwaming do?’ tenen Erci nun ukuramib talak wiamwe. 
ACT.17.27	Ara, Er Imtamnyi biryi, ‘Ninyi nirya aryi Nisi ingkirikwaning,’ tenen a dinyi nirya kiknibmou. Ara, Erci, ‘Ingkirikningnyi uca, Nira Imtamnyi biti iya walwal kum kubkwaning,’ tenen Erci a dinyi nirya kiknibmou. Ninyi ilinto Er Imtamnyi biti walwal kunung bok, Er Imtamnyi bira ninyi nirya asi dam kusurutnyi kurur. 
ACT.17.28	Sun Yunani yala nang kankan aryi bikdob uram eboka kerek sengna nang mikbaryi ara a deyok asi bikmai cok, sunci Er Imtamnyi biti ato eboka kerek sekamnyi.
ACT.17.28	‘Anyi mikib aryok nun kam kuramib. Anyi mikib aryok nun ining lingnansir aryi yibaramib.’
ACT.17.28	Tonda,
ACT.17.28	‘Nunda Anyi Er mabwe kunub.’
ACT.17.28	Ato eboka sunci Er Imtamnyi biti kerek sekamnyi.
ACT.17.29	Ati, ukuryok, ni naiyabwe, sunci nira Paulus biryi ebkwinsin uram asi kekenindarur. Nunda Er Imtamnyi mabwe kunub ati, nunci, ‘Er Imtamnyi bira ninyi aryi kiknin dinyi atonyi kurur,’ tenebibyei. Er Imtamnyi bira dengna weik keil si emas aryi kiknin dinyi atonyi kum kurur. Tonda, dengna weik keil si perak aryi kiknin dinyi atonyi kum kurur. Yuk keil aryi kiknin dinyi ato kum kurur. Erda, Er Imtamnyi bira diboka kam kurutnyi kurur ati ebman.
ACT.17.30	Minob ura, ninyi ilinto aryi Er Imtamnyi bisi walwal kuramnyi. Ara, sunci, ‘Er Imtamnyi bira ninyi aryi kiknin dinyi atonyi kurur,’ teneramnyi. Teneramnyi bok, Er Imtamnyi biryi, ‘A nang ara Niti walwal kuraming bok, Niryi sunsi minola kum wenebkwan,’ teneramwe. Teneramwe ani, Erci ukuryok sun im dangna tukwe dangna kunub nang nirya asi ato eboka arungsurur. ‘Sun malyi kurandau dinyi asi taklobmunyi ura, teleb dinyi akwe ukubmun cok, sunci Ni Imtamnyi bisi si weik eboka molobnindarur,’ eboka arungsurur. 
ACT.17.31	Ura, Er Imtamnyi biryi ninyi tentok asi wiboka tikeibmou. Anyi bira ninyi kanya nirya bikoka ninyi urasin wimna kumnyi kurur ati, Erci sun im dangna tukwe dangna nang nirya asi sun malyi kun dinyi asi diboka lilibkwansir. Er Imtamnyi biryi Anyi bisi wiboka tikeibmou cok, Erci uki tentok tum asi wibmou. A uki tum berekci ura, Er Imtamnyi tikeibmounyi biryi nun malyi kun dinyi nirya asi lilibkwansir. Ninyi nirya aryi Anyi bisi dib tenebkwaming ati, Er Imtamnyi biryi Er dibmounyi bisi kam bukeibmou.” Ato eboka er Paulus biryi sun atei keta si Areopagus dam bulubmai nang asi eterebmou.
ACT.17.32	Eterebmou cok, kam burdeirin deyok ati ebmou bok, sun a bulubmai nang aryi, “Bohoi, tola ati ebmar,” tenen erti akwi tubkarebmai. Akwi tubkarebmai cok, sunci er Paulus bisi, “Nun kwit, bita nukatabdum. Yuk uki tum tubto nuksurum,” ebmai. 
ACT.17.33	Ato ebmai ura, er Paulus bira sunsi takloboka bindobmou. 
ACT.17.34	Sun a bulubmai nang kankan ninyi ilinto aryi dib kum tenebmai bok, ton nang aryi dib teneboka abiryi, er Paulus bisi milibmai. A dib tenebmai nang kankan ara ninyi si Dionisius ab, ner tentok si Damaris ab, yuk nang ababyi ton er Paulus bisi milibmai. Dionisius bira Areopagus uram deyoknyi kuramwe.
ACT.18.1	A sirya ura, er Paulus Atena atei aryi anaboka yuk atei si Korintus binmou. 
ACT.18.2	Binmou ura, ninyi tentok si Akwila er ab ebdanmarei. Anyi Akwila bira Yahudi yalanyi kuramwe bok, mutuk si Pontus aryi deiaminyi kuramwe. Pontus mutuk deiaminyi kuramuryok, Akwila bira a mutuk deibloboka Italea mutuk bindoka kuramwe. Kuramwe ani, Korintus atei yanamwe. Ara, er weik sienyi si Kaisar Klaudius biryi, “Sun Yahudi yala nang asi ni li,” tenen erci sun Yahudi yala nang nirya asi er atei si Roma aryi kuboka yakdonokamwe. Yakdonokamwe uca, Akwila ab er ner si Priskila ab tonkwa Italea mutuk aryi anaboka Korintus atei yanandei. Ura, er Paulus Korintus atei yanmou ci, sun nang bitinyi asi asing dirbinmou. 
ACT.18.3	Asing dirbinmou ura, er Paulus biryi, “Ei, a nang bitinyi sunbabyi keis ol ai dona bikdei ara ni wa iran to irurung,” tenen bikmou. Bikmou uca, er ab sun ab tonkwa kuramiryi, wa tonkwa iramnyi. 
ACT.18.4	Tonkwa kuramiryi, wa in kum uki si Sabat tum berekne ura, er Paulus bira sun Yahudi yala nang aryi buluboka Musa Uram eteren ai wengbindoka, erci sun buluboka wengdamnyi nang ab Er Imtamnyi Uram deyok sisingnamnyi. Ara, erci, “Sun Yahudi yala nang ab sun Yunani yala nang ab Er Yesus bisi dib tenebting,” tenen sunsi Teleb Uram lak etereramwe.
ACT.18.5	Kunmai ani, er Silas ab Timotius ab Makedonia mutuk aryi kuboka sunbabyi Korintus atei yanmarei. Yanmarei ura, er Paulus biryi keis ol ai dona aling wiramwe ara takloboka erci yuk uki tum ababyi sun Yahudi yala nang asi Teleb Uram tuba-tuba etereramwe. Ara, erci sunsi, “Nun Du Yesus bira Er Imtamnyi biryi bokwetebmou ninyi Lemsurutnyi diboka kurur,” eboka etereramwe. 
ACT.18.6	Etereramwe bok, sun Yahudi yala nang aryi, “Tola uram erum,” eboka er Paulus biti, “Malinyi,” ebmai. Ebmai ba, er Paulus biryi sunsi, “Tola uram kuma, dib uram aca,” eboka donganibdeibmou. Donganibdeibmou cok, erci er ongon aling asi langtum-langtum eboka kiliblobmou. Ara, er Paulus biryi, “A nang ara Er Imtamnyi Uram dokdonokmang ati, ni sunsi deiblobkun,” tenen erci er ongon aling kiliblobmou. Kiliblobmou cok, erci sun akai bulubmai Yahudi yala nang asi ato ebmou. “Sunci Er Imtamnyi Uram dokdonokmarum ati, Er Imtamnyi biryi sunsi wenebsicei. Er Imtamnyi biryi sunsi wenebsici ba, sunci nisi tatab-tatab ebmunyei. Erda, sundamnyi dib kum teneboka malyi kurandum akiryi Er Imtamnyi biryi sunsi wenebkwansir ati ebman,” ebmou. Ebmou cok, er Paulus biryi sunsi, “Ukuryok ara niryi sun Yahudi yala nang asi takloboka sun yuk yala nang asi Teleb Uram etererbinkun,” ebmou. 
ACT.18.7	Er Paulus biryi ato ebmou ura, erci sun Yahudi yala nang asi takloboka otam ai ara ninyi si Titius Yustus er ai binmou. Anyi bira Yahudi yala nang kum kuramuryok, Er Imtamnyi bisi miliramunyi kuramwe ai asi binmou. 
ACT.18.8	Ura, er Paulus biryi okai wengbindoka aburyi, Teleb Uram eterebmou ba, ninyi si Krispus ab er mabwe silib ab nun Du Yesus bisi dib tenebmai. Anyi Krispus bira sun yuk yala nang aryi Musa Uram eteren ai kalingnamunyi kuramwe. Tonda, sun Korintus atei aryi yuk nang ilinto ababyi er Paulus biryi etereramwe uram asi kekebmai ci, dib tenebmai. Dib tenebmai ura, er Paulus ab er kwityabwe ab aryi sunsi me dongobmai.
ACT.18.9	Kunmai ani, uki tentok tum aryi lukunda aryi nun Du Yesus biryi lak kibmou uca, er Paulus biryi dib dinyi asi asing eibmou. Asing eibmou uca, nun Du Yesus biryi ersi ato ebmou, “Paulus, kan ilil kubkicei. Teleb Uram eterena ati takminyei. Erda, kan kanya katabum ebkou ba, Teleb Uram eboka lak etererandum. 
ACT.18.10	Nira kansi milirankin ati, kan ilil kukina mem. Ninyi aryi kansi malyi kum kubdeibkiting. Akatei nang kankan ara Niryi ninyi ilinto asi Ni mabwe kibdeibkwan,” ebmou. 
ACT.18.11	Nun Du biryi er Paulus bisi ato ebmou uca, er Paulus biryi Korintus atei asi kuramwe ara kwalina tentok kwaliboka wala nabaryi bisibmou. A kuramwe ura, erci Er Imtamnyi Uram eboka sun Korintus nang asi etereramwe. 
ACT.18.12	Kuramnyi ani, weik sienyi si Kaisar biryi tikeibmou uca, a mutuk Akhaya asi ukuryok sienyi si Galio biryi kalikalibmou. Kalikalibmou ba, sun Yahudi yala nang aryi antanibdobmai ci, “Er Paulus bisi tatab-tatab ebkwayeb,” eboka sunci ersi sienyi Galio bisi bobinmai. 
ACT.18.13	Bobinmai ura, sun Yahudi yala nang aryi er Galio bisi ato ebmai. “Nai o, anyi Paulus biryi sun ninyi asi malyi kurminingnansir. Ara, weik sienyi si Kaisar biryi, ‘Mem,’ eboka arungsurur uram asi yan yaniriryok, erci, ‘Er Imtamnyi akwe molobdarur,’ eboka etererur,” ebmai. 
ACT.18.14	Ato eboka tatab-tatab ebmai ba, er Paulus biryi, “Libdankun,” teneabwe bok, sienyi Galio biryi uram doboka sun Yahudi yala nang asi ato ebmou. “Sun Yahudi yala nang se. Talyi uram boyangana ara ni bouranir. Anyi biryi malyi dinyi dobmate ura, niryi sun tatab-tatab ebmarum uram asi kekebmatinyi. Anyi Paulus biryi malyi dinyi ton kum doramwe tenebman. 
ACT.18.15	Sunci ersi tatab-tatab enmarum dinyi ara sun Yahudi yala nang mamun lulurdan uram deyok akitikwe ebmarum. Ati, sun Yahudi nang sien nang aryi anyi Paulus deyok asi lilibkwanung. A deyok ara niryi lilibman kum kubmanir,” ebmou. 
ACT.18.16	Ato ebmou ura, er Galio biryi sun Yahudi yala nang asi yakwetebmou uca, sun deyok lilin dam aryi sakwetebindobmai. 
ACT.18.17	Sakwetebindobmai bok, sun yuk nang aryi ninyi si Sostenes bisi taleboka kulabmai. Anyi Sostenes bira Yahudi yala nang kuramuryi, Musa Uram eteren ai kalingnamunyi kuramwe. Sun yuk nang aryi er Sostenes bisi kulabmai asi er Galio biryi eibmou ci, erci, “Se mem,” kum ebmou. Erda, erci “Malyi,” tenebmou ci, ukublobmou.
ACT.18.18	A sirya ura, er Paulus Korintus atei asi uki weik kuramwe ani, erci sun dib tenen nang asi, “Ni binkun ati, da kubdarur,” eboka molobmou ci, bokdanmai. Bokdanmai ura, er Paulus ab er kwit Akwila ab Akwila ner Priskila ab tonkwa anabdobmai. Anabdobmai ura, sunci weik co ngun-ngun ara Siria mutuk binkwamwe co ngun-ngun asi wekoka ilila mekwan deici banmai. Bana kum kuabiryok, sunda co ngun-ngun dararyangan atei si Kengkrea tuba kunmai cok, er Paulus biryi er kisok otong dilou kwabdanmou. Minob ura, er Paulus biryi Er Imtamnyi bisi, “Kanci nisi milibniminyi ura, niryi ni kisok otong min kum kobdankwan,” eboka ebdeiamwe. Ebdeiamwe ura, sirya kunuabwe ura, ukuryok er otong kum kobkabokamwe talak sirya bisibmou. Sirya bisibmou ati, er Paulus biryi er kisok otong kobdanmou ci, erci Er Imtamnyi si weik ebmou. 
ACT.18.19	A sirya ura, weik co ngun-ngun wekoka abiryi, mekwan deici banmai ani, atei si Efesus binmai. Binmai ura, Akwila ab er ner Priskila ab ara Efesus atei asi kurandei bok, er Paulus biryi, “Nira anaboka Antiokhia atei binkwan,” tenebmou. Tenebmou ura, erci sun Efesus atei kuramnyi Yahudi yala nang aryi buluboka Musa Uram eteren ai asi wengbindoka aburyi, erci sun Yahudi yala nang asi Teleb Uram eterebmou. 
ACT.18.20	Eterebmou ba, sun Yahudi yala nang aryi ersi, “Nai o, a eterebmasirim uram deyok ara uki weik kekebtibyi tenebmab ati, kan ab nun ab tonkwa kubkwayeb,” eboka molobmai. 
ACT.18.21	Ato eboka molobmai bok, er Paulus biryi sunsi ebmou ara. “Ato tenen kum, ni anaboka binkwan. Er Imtamnyi biryi, ‘Teleb,’ tenebnici ura, ni aminda tubto tamuryanyi uca, ebdankwayeb,” ebmou. 
ACT.18.22	Ato eboka bokdanmai ura, er Paulus bira Efesus atei aryi anaboka co ngun-ngun deici bukoka banmou. Ilila mekwan deici banmou ani, Palestina mutuk atei si Kaisarea binmou. Binmou ura, erci Yerusalem atei bindoka sun akatei dib tenen nang ab, “Ni kwityabwe,” eboka kibdanmai cok, bokdanmai. Bokdanmai ura, er Paulus anaboka Antiokhia atei binmou. 
ACT.18.23	Antiokhia atei kunmou ani, erci anaboka Galatia mutuk ton Frigia mutuk ton yibinmou. Yibinmou cok, erci sun a mutuk kuramnyi dib tenen nang ab ebdanmai ci, erci sun kanya katabdongobnin baramwe.
ACT.18.24	Ura, Akwila ab er ner Priskila ab Efesus atei asi kurandei bok, ninyi tentok si Apolos yanmou. Anyi bira Yahudi yalanyi bisi, Mesir mutuk atei si Aleksandria aryi deiaminyi kuramwe. Anyi Apolos bira Er Imtamnyi Uram deyok ilinto bikamunyi kuramuryi, erci co eboka eterenanyi kuramwe. 
ACT.18.25	Er Apolos biryi nun Du Yesus biti eterena diboka bikamuryi, erci kilkil asa kuboka sun yuk nang asi Er Yesus deyok ati bita liliboka etereramwe. Etereramwe bok, Er Imtamnyi Kanya Roh Kudus deyok ara erda bita kum bingnamwe. Ara, Er Imtamnyi biryi Er Kanya asi sun ninyi kanya dam dongoboka karebmou deyok ara, er Apolos biryi kum bingnamwe. Erda, minob ura er Yohanes biryi ninyi me dem dongoramwe deyok akwe er bingnamwe. 
ACT.18.26	Er Imtamnyi Kanya Roh Kudus deyok ati, er bita kum bingnamuryok, er Apolos biryi sun Yahudi yala nang buluboka Musa Uram eteren ai wengbindoka aburyi, erci ilil kum asa aryi Er Yesus Uram eterebmou. Eterebmou bok, er Akwila ab er ner Priskila ab aryi er eterena kekebmarei. Kekebmarei ura, sunci er Apolos bisi, “Kan nun ai sisingyasurum,” eboka nabmarei. Nabmarei ura, sunci ersi bita kum bingnamwe dinyi asi bita eterebmarei. Eterebmarei ci, sunci Apolos bisi ato ebmarei. “Er Imtamnyi biryi ato-ato kuboka ninyi lemsurur,” eboka ersi bita eterebmarei. 
ACT.18.27	Ura kunmai ani, er Apolos biryi, “Akhaya mutuk binkwan,” tenebmou ura, sun Efesus atei kuramnyi dib tenen nang aryi ersi, “Ur birum,” ebmai. Ebmai ura, sunci kerek sengna ton sekeibmai. Ara, sunci, “Nun kwityabwe Akhaya mutuk kuraming dib tenen nang aryi er Apolos bisi, ‘Nun kwit,’ eboka kibdobting,” tenen kerek sekeibmai. Ura, er Apolos biryi Efesus atei aryi anaboka co ngun-ngun deici bukoka banmou ani, Akhaya mutuk binmou. Akhaya mutuk binmou ura, sun a mutuk kuramnyi dib tenen nang aryi ersi, “Nun kwit,” eboka kibdobmai. Ura, er Apolos biryi a mutuk kuramnyi dib tenen nang ara Er Imtamnyi biryi teleb kubdeibmou nang asi tingyanmou ura, erci sun kanya katabdongobnin baramwe. 
ACT.18.28	Ara, sun Yahudi yala nang aryi sun Er Yesus bisi dib tenen nang ab lulubdandoka, “Er Yesus bira talinyi bica,” ebmai asi er Apolos biryi ilil asa kum uca ato ebmou. “Er Yesus bira Er Imtamnyi biryi bokwetebmou ninyi Lemsurutnyi kurur,” eboka er Apolos biryi Er Imtamnyi Uram aryi du dobmou ci, erci uram ebdaraboka nun Du Yesus deyok ati dib en uram asi lak kimnamwe.
ACT.19.1	Ura, er Apolos bira Korintus atei asi tuba kuramwe bok, er Paulus bira yuk mutuk-yuk mutuk yibarkiringnamwe ani, Efesus atei yanmou. Yanmou ura, erci nun Du Yesus bisi miliramnyi nang mikbaryi ab ebdanmai. 
ACT.19.2	Ebdanmai ci, er Paulus biryi sunsi ato eboka asibdenmou, “Ni kwityabwe, sunda nun Du Yesus bisi dib tenebkalibmandau ba, Er Imtamnyi biryi Er Kanya Roh Kudus sunsi dongobmasou do kum do?” Ato eboka asibmou ba, sunci ersi, “Kum, Er Imtamnyi Kanya Roh Kudus kurur ara nun kum kekebmoubwe,” ebmai. 
ACT.19.3	Ato ebmai ba, er Paulus biryi sunsi, “Ato ebmarum ura, ninyi aryi sunsi me dongobmasei ara, unanyi si siboka me dongobmasei do?” Ato eboka asibmou uca, sunci ersi, “Er Yohanes biryi ninyi me dongoramwe to, ninyi aryi nunsi me dongobmasei,” ebmai. 
ACT.19.4	Ebmai uca, er Paulus biryi sunsi ato ebmou, “Er Yohanes biryi ato eboka etereramwe, ‘Sunci sun malyi kun dinyi takloboka Er Imtamnyi kanya asi teleb kurdeirin dinyi akwe kubdarur,’ eboka etereramuryi, erci sun malyi kun dinyi taklobmai nang asi me dongoramwe. Me dongoramuryok, erci sun buluryangaramnyi nang asi ato eramwe, ‘Ni dongtam yankwandanyi bisi dib tenebdarur,’ eramwe. Ara, nun Du Yesus kum yanmou bok, er Yohanes biryi nun Du Yesus bira dongtam yankwamunyi biti ato eboka etereramwe,” ebmou. 
ACT.19.5	Er Paulus biryi ato ebmou ba, a nang aryi, “Nai o, Er Yesus si deib aryi me dongobsurum,” ebmai uca, erci sunsi me dongobmou. 
ACT.19.6	Me dongobmou ba, er Paulus biryi er taruk sun deici deibmou uca, Er Imtamnyi Kanya Roh Kudus sun dam yuryanmou. Er Imtamnyi Kanya Roh Kudus yuryanmou akiryi, a dib tenen nang aryi sun minob kum eramnyi to uram yuk-yuk ebmai ci, Er Imtamnyi Uram ebmurubmai. 
ACT.19.7	Er Imtamnyi biryi Er Kanya Roh Kudus dongobmou nang ara ninyi amolbaryi nang asi dongobmou.
ACT.19.8	Ura, er Paulus biryi sun akatei kuramnyi Yahudi yala nang aryi buluboka Musa Uram eteren ai wengbindoka aburyi, erci ilil kum asa aryi, “Er Imtamnyi biryi arungsurur ati, ersi milibdarur,” en deyok ati etereramwe. Ara, wala winiryi kuboka erci uram ebdaraboka, “Nun Du Yesus bisi dib tenebdarur,” eboka etereramwe. 
ACT.19.9	Ato eboka etereramwe bok, Yahudi ton nang aryi, “A eterena uram asi kekena nun li,” tenebmai ci, sunci, “A uram ara malyi uram aca,” eramnyi. Ara, ninyi ilinto kekebmai ba, sunci ato eramnyi. A deyok aryi, er Paulus ab sun dib teneramnyi nang ab aryi sun Yahudi yala nang molon ai aryi sakweteboka yuk ai bindoka bulubmai. Ara, ninyi si Tiranus eterena ai bindoka bulurbaramnyi. Bulurbina ura, er Paulus biryi Teleb Uram tuba-tuba etereramuryok, erci sun er uram kekebmai nang asi, “Er Yesus bisi dib tenebdarur,” eramwe bok, uram sisingnamnyi. 
ACT.19.10	Ara, er Paulus biryi ato kuramwe ura, kwalina bitinyi kwalibmou. Kuramwe uca, sun Asia mutuk a kuramnyi nang nirya aryi Er Imtamnyi Uram kekebmai. Ara, sun Yahudi yala nang ababyi sun Yunani yala nang ababyi nun Du Yesus uram Teleb Uram kekebmai.
ACT.19.11	Ura, er Paulus biryi Er Imtamnyi Uram etereramwe ba, Er Imtamnyi biryi ersi miliboka iya ilil weik tenen dinyi kikniramwe. 
ACT.19.12	Ara, sun ninyi aryi er Paulus taruk kilina asi bobin ura, u yin nang deici deibdongobne uca, “Naie,” a nang ara nakiroramnyi. Tonda, er Paulus biryi der aringnamwe kain asi doboka abniryi, u yin nang deici deibdongobne uca, a nang ara nakiroramnyi. Tonda, er Paulus biryi sun ninyi koukwe umbura wekan isa yakwetebne ba, anabkaboka baroramnyi. 
ACT.19.13+ACT.19.14	A talak ara isa yangdonongna nang tabaryi Efesus atei asi yanmai. A nang ara Yahudi yala nang ninyi si Skewa er mabwe asi yanmai. Anyi Skewa bira Er Imtamnyi kan ninyi kan antanirdeirin deyoknyi kuramwe. Kuramwe bok, er mabwe tabaryi ara akatei okatei bina yibinkirikoka, isa asi yakdonoknin yibaramnyi. Yibaramiryi, Efesus atei yanmai ura, sunci, “Er Yesus si siboka isa yakdonoktibyi,” tenen ukubdenmai. Ukubdenmai ci, sunci isa asi, “Er Paulus biryi si siramunyi si Yesus deib aryi yakwetebkwinsib,” ebmai.
ACT.19.15	Ebmai ba, isa aryi yu weik kuboka sunsi ato ebmou, “Er Yesus si ara ni bingnun. Er Paulus si ababyi ni bingnun. Erda, sun si ara ni kum bingsunun. Sunci nisi yakdonoknumunyei,” ebmou. 
ACT.19.16	Isa wekamunyi biryi ato ebmou cok, erci sun Skewa mabwe asi kabliboka aburyi, taleboka obmou. Taleboka onmou ci, sun ongon aling kwilikmou ba, dilaka ilinto sakmou. Sakmou bok, Skewa mabwe ara sun ilil aryi cungdorbinmai. 
ACT.19.17	Ura, sun Yahudi yala nang nirya ab ton sun Efesus nang nirya aryi a kubmou to kekebmai ura, sun kanya ilil weik kubmou. Ilil weik kubmou akiryi ninyi nirya aryi Er Yesus biti, “Nun nai,” tenebmai. 
ACT.19.18	Ura, dib tenebmai nang ilinto aryi, “Lak ebtibyi,” tenen sunci sun malyi kuramnyi dinyi nirya lak ebmai. 
ACT.19.19	A nang kankan ara kwemdina si siboka ninyi kweten nang ton, kir don nang ton kuramnyi. A nang ara, “Er Yesus bisi milibtibyi,” tenen sun kwemdina dinyi eterena kerek sengna nirya asi bulubdeiboka uk dabmai. Ninyi ilinto asing dinmai bok, sunci sun kwemdina kerek sengna ara dengna weik kareboka dekamnyi dinyi asi uk dabmai. 
ACT.19.20	Ato kuboka ninyi ilinto aryi nun Du Yesus uram Teleb Uram kekebmai ci, dib tenebmai.
ACT.19.21	A sirya ura, er Paulus biryi, “Makedonia mutuk ton Akhaya mutuk ton yibindoka abniryi, Yerusalem atei binkwan,” tenebmou. Tenebmou cok, erci ato ebmou, “Yerusalem atei binmanyi ani, iya weik sien atei Roma asi binkwan. Er Imtamnyi biryi ato eboka arukmanir uca, Roma atei bana ara bisik sekman kum kurur,” ebmou. 
ACT.19.22	Ato ebmou ura, er Paulus biryi er milirandei nang si Timotius ab Erastus ab asi ato eboka ebdeibmou, “Ni kwityabwe. Nira uki mitikanun Asia mutuk kunmanyi ura, sunda Makedonia mutuk dam birurum. Ura, uki mikbaryi mabmabnyi ani, nira sun dam yankwan,” eboka er Paulus biryi er kwityabwe Timotius ab Erastus ab asi Makedonia mutuk bokdonokmou.
ACT.19.23	Bokdonokmou ura, er Paulus bira Efesus atei a kuramwe ba, Efesus atei nang ilinto buluboka uram lilim weik eboka, “Er Yesus eterena nun li,” ebde banmai. 
ACT.19.24	Ninyi si Demetrius biryi deyok koubmou uca, sun yuk nang ababyi ersi miliboka, “Er Yesus eterena nun li,” ebde banmai. Anyi Demetrius bira dengna weik keil si perak doboka utotoa dinyi kikniramunyi kuramwe. Kuramuryok, erci keil si perak aryi doboka kwemdina molon dinyi kikniramwe. Ninyi ilinto aryi, “Kwemdina dinyi dektibyi,” teneramnyi ati, er Demetrius ab ton kwemdina dinyi kikniramnyi nang yuk nang ab aryi co bok ilinto dororamnyi. 
ACT.19.25	Dororamnyi bok, ninyi ilinto Er Yesus bisi dib tenebmai ati, er Demetrius biryi ato tenebmou. “Ninyi ilinto aryi Er Yesus bisi dib tenebingiryi, kwemdina dinyi takloboka, kwemdina dinyi tubto kum dekingnyei. Ato kuboka, co bok waniksinibingnyei,” tenebmou ci, er Demetrius biryi er kwityabwe kwemdina dinyi kiknin nang ab ton sun perak doboka utotoa dinyi kiknin nang yuk nang ab asi nabmou. Nabmou ba, sirya bulubmai ura, er Demetrius biryi sunsi ato ebmou. “Ni kwityabwe o. Nunda nun kwemdina ner si Artemis molon dinyi kikninub uca, co bok ilinto doramib. 
ACT.19.26	Asi, ukuryok ara, anyi Paulus biryi etererande uram asi sun nirya kekebmarum. Ara, erci ato erur, ‘Ninyi aryi kiknibmangnyi dinyi ara talyi dinyi akwe kurur. A dinyi ara molon dinyi diboka kum kurur.’ Ato eboka malyi uram etererande uca, ninyi ilinto ersi milinung ara sun asing eibmandau. Ara, nun atei Efesus nang akwe kuma. Erda, nun mutuk Asia nirya ninyi ilinto aryi er eterena uram asi dib tenebmang. 
ACT.19.27	A deyok aryi, ninyi nirya aryi, ‘Kwemdina molon dinyi asi tubto dekibyei,’ eboka nun kikniramib dinyi dokdonokingnyei. Tonda, ninyi nirya aryi nun kwemdina molon ner si Artemis bisi dokdonokoka ina ngilikingnyei. Ninyi nirya nun duner si weik eraming. Ara, nun mutuk Asia nang ab sun im dangna tukwe dangna nang nirya aryi ato kuraming. Kuraming bok, ukuryok ara ninyi nirya aryi nun duner Artemis asi ina ngilikingnyei,” ebmou.
ACT.19.28	Er Demetrius biryi ato ebmou ba, sun bulubmai nang sun kanya asi yu weik kubmou. Yu weik kubmou bok, sunci ngolokoka uram weik ebde banmai. Ara, sunci, “Nun duner Artemis bira iya erebdob ner kusurur. Ati, nun Efesus nang ara Artemis bisi tuba-tuba molobkwayeb,” ebmai. 
ACT.19.29	Ato eboka ngolokde banmai ura, sun Efesus nang yuk nang ababyi bulubmai ci, sunbabyi miliboka uram doboka ngolokde banmai. Ngolokde banmai cok, sun bulubmai nang aryi Gayus ab Aristarkhus ab asi asing eibmai. A bitinyi nang ara Makedonia mutuk nang asi, er Paulus ab tonkwa milin nang kurandei. Sun bulubmai nang aryi a nang asi asing eibmai ura, sunci a bitinyi nang asi taleboka sun Efesus nang buluramnyi ai kiliboka bobinmai. 
ACT.19.30	Kiliboka bobinmai ba, er Paulus biryi, “Ni kwityabwe asi lemdeirbitinyi,” tenebmou. Tenebmou bok, sun akatei kuramnyi dib tenen nang aryi er Paulus bisi bisik sekmai. Ara, sunci ersi ato ebmai, “Kanda adikum biminyi asi sun a bulubmang nang aryi kansi obkingnyei ati bana mem,” ebmai. 
ACT.19.31	Ura, sun Asia mutuk sien nang ton nang ara er Paulus uruna nang kuramnyi. A sien nang aryi sun arungna nang asi bokdonokmai ura, sunci er Paulus bisi uram ton ebdeibmai. Ara, sunci, “Kanda sun Efesus atei nang buluraming ai ara bana mem,” eboka bokdeibmai.
ACT.19.32	Ura, er Paulus kum binmou bok, sun Efesus atei nang buluramnyi ai asi ninyi ilinto buluryanmai. Buluryanmai bok, sun kanya kankana kubmou. Ara, ninyi ilinto bulubmai uca, sunci, “Una deyok aryi bulubmab do?” tenen bita kum bikdanmai. Sun kanya kankana kubmou bok, ton nang ara yuk dinyi eboka ngolokmai bok, ton nang ara yuk dinyi eboka ngolokmai. 
ACT.19.33	Tuba ngolokmai bok, sun akatei kuramnyi Yahudi yala nang aryi, “Sun Efesus atei nang aryi nunda Yahudi yala nang asi tatab-tatab ebsingnyei,” tenebmai. Tenebmai ati, sunci ninyi si Aleksander bisi, “Kanci nunsi libdobsurum,” ebmai. Ebmai cok, sunci ersi menekeiboka dokdonoknin binmai. Ura, sun bulubmai nang kankan nang ninyi mikbaryi aryi, “Ato-ato ebdum,” ebmai ura, er Aleksander biryi ninyi urasintam tikokmou. Tikoka aburyi, erci, “Ni limdana uram asi kekebting,” tenen erci er taruk mobmob ebdongobmou. 
ACT.19.34	Mobmob ebdongobmou bok, sun bulubmai nang aryi asing eibmai ura, sunci, “Anyi bira Yahudi yala nang kurur ati, er uram kekena nun li,” tenebmai. Tenebmai cok, sunci uram weik ngolokoka, “Nun duner Artemis iya erebdob ner kusurur. Artemis bisi nun Efesus nang aryi tuba-tuba molobkwayeb,” eboka uram donmai asi kiting yakna bitinyi bisibmou bok, sunci antaniboka ato ebde banmai.
ACT.19.35+ACT.19.36	Ebde banmai bok, sienyi tentok aryi tikoka aburyi, erci sunsi, “Uram kilikdarur,” ebmou uca, sun uram doboka ngolokmai nang uram kilikmai. Kilikmai ura, a sienyi bira uram sengkwetena kerek sengnamunyi biryi sun bulubmai nang asi ato ebmou. “Ni kwityabwe Efesus atei nang o. Nunda Efesus atei nang ara nun duner Artemis er ai kalingna nang kunub. Sun im dangna tukwe dangna nang nirya aryi a bingnung. Tonda, kwemdina keil ara imtam aryi kuboka sakmou asi nunda Efesus nang aryi kalingnub. A dinyi ara ninyi tentok ababyi, ‘Tola,’ kum ebte. A deyok aryi, sunci uram kilikmun ci, talyi dinyi ukubmunyei. 
ACT.19.37	Sun taleboka boyanmarum nang ara malyi dinyi kubmaring do? A nang ara nun molon ai asi wekoka dengna weik dinyi ukula dobmaring do? Ato tenen kum. A nang ara nun duner Artemis bisi ina ngilikmaring do? Ato tenen kum. 
ACT.19.38	Er Demetrius ab sun er ab tonkwa neik wa in nang ab aryi a nang asi tatab-tatab ebtingnyi ura, sunci a nang asi sun deyok liliboka uram sengkwetena nang urasintam tatab-tatab ebting. Ara, deyok lilibkwaming uki tum dibde buktingnyi ura, sunci a nang asi tatab-tatab ebting. 
ACT.19.39	Ura, sunci, ‘Uram ton sisikwayeb,’ tenebdate ura, nun sien nang aryi sunda Efesus nang asi nabibyi ura, uram liliboka sisiktibyi. 
ACT.19.40	Ukuryok ara talyi deyok ati bulubmarum ati, sun yuk atei-yuk atei nang aryi nunsi tatab-tatab ebsingnyei. Ara, sunci nunti, ‘Weik sienyi si Kaisar uram yan yanibmang,’ eboka tatab-tatab ebsingnyei. Talyi deyok ati bulubmarum ati, lilibdanman kum kubibyei,” ebmou. 
ACT.19.41	Er uram sengkwetena kerek sengnamunyi biryi ato ebmou ura, erci sun bulubmai nang asi, “Sun ai yuk-yuk bindarur,” ebmou. Ato eboka bokdonokmou ura, sun Efesus atei nang ara sun ai yuk-yuk binmai.
ACT.20.1	Kunmai ani, sun Efesus atei nang aryi uram weik enmai ara takmai ura, er Paulus biryi sun Efesus atei kuramnyi dib tenen nang asi nabmou. Nabmou ba, bulubmai ura, er Paulus biryi sun kanya katabum ebdeibmou. Sirya katabum ebdeibmou ura, erci sunsi, “Bokdankub ati, da kubdarur,” ebmou. Sirya bokdanmai ura, er Paulus anabdobmou. Ura, erci weik co ngun-ngun wekoka aburyi, ilila mekwan deici banmou ani, Makedonia mutuk binmou.
ACT.20.2	Binmou ura, er Paulus bira Makedonia mutuk nirya yibinkirikoka erci uram weikanun eboka sun dib tenen nang sun kanya asi katabum ebdeibde yibaramwe. Yibinkirikoka baramwe ani, Yunani mutuk dam binmou. 
ACT.20.3	Binmou ura, Yunani mutuk kuramwe ara, wala winiryi mabisibmou. Ura, er Paulus biryi, “Weik co ngun-ngun wengbindoka Siria mutuk binkwan,” tenebmou. Ato tenebmou ura, er Paulus biryi Siria mutuk binkwamou ci, kunmou asi sun Yahudi yala nang aryi erti, “Obtibyi,” tenen ukubdenmai. Ukubdenmai ati, er Paulus biryi, “Sun Yahudi yala nang aryi nisi obningnyei,” tenen Siria mutuk kum binmou. Erda, erci uram dobdeiboka Makedonia bisik bindoka tamurbinmou. 
ACT.20.4	Tamurbanmou bok, ninyi mikbaryi sunbabyi Makedonia mutuk banmai. A nang ara er Paulus ab tonkwa banmai nang sun si yuk-yuk ara: Sopater ab, Aristarkhus ab, Sekundus ab, Gayus ab, Timotius ab, Tikhikus ab, Trofimus ab. Er Sopater bira Berea atei deiaminyi kuboka Pirus er mi kuramwe. Tonda, Aristarkhus ab Sekundus ab ara Tesalonika atei nang kurandei. Tonda, Gayus bira Derbe ateinyi kuramwe. Tonda, Timotius ab, Tikhikus ab, Trofimus ab ara Asia mutuk nang kuramnyi. A nang nirya ara nun ab tonkwa banmoubwe. 
ACT.20.5	Banmoubwe ura, sunda minob menengbindoka abiryi, Troas atei bindoka dibde kunmasei bok, Paulus ab ni Lukas ab ara aminda binkwanumwe. 
ACT.20.6	Dibde bukmasei bok, weik kwalina si Bung-bung En Kum Roti Yina tum bisibmou ura, er Paulus ab ni Lukas ab anabdobmanumwe. Ara, Filipi atei aryi anaboka weik co ngun-ngun wengbindoka abnumuryi, ilila mekwan deici banmanumwe. Banmanumwe ura, uki amubaryi mabmanumwe ani, nunbabyi Troas atei binmanumwe. Binmanumwe ura, nunci nun kwityabwe menekoka binmai nang ab ebdanmoubwe. Ura, Troas atei ara uki tabaryi kubmoubwe.
ACT.20.7	Ura, nunda Hari Minggu eramib uki tum berekmou ura, nun ab sun Troas atei kuramnyi dib tenen nang ab tonkwa bulubmoubwe. Ara, “Roti toboka tonkwa yibkwayeb,” tenen bulubmoubwe. Sirya inibwe ura, roti kum yiabuburyok, er Paulus biryi, “Ambutum anabdobkwayeb,” tenebmou ci, erci sun a wekmai nang asi uram weikanun ebmou. Uram weikanun enmou uca, sirya inibmou ci, lukunda dukduk ena kibmou. 
ACT.20.8	Nun buluboka wekmoubwe ai ara eikai uk ubna ilinto abdeibmai asi wekmoubwe. 
ACT.20.9	Abmou bok, kamnyi tentok er si ara Eutikhus bira eikai bisi botorkwetena ai bukmou uca, wi mablukmou. Ara, er Paulus biryi tanglona kum uca uram tuba sisingmurunmou ba, Eutikhus wi mablukmou. Wi mabmou ani, lukdandoka eikai bisik botorkwetena aryi sakoka baitam tukwe ai maryurbinmou. Eikai ara yuk eikai deici doamnyi ati, iya erebdob ai aryi kuboka sakmou. Sakmou asi, ninyi nirya cung yurbindoka dortaleroi uca, diba dibmou. 
ACT.20.10	Ura, er Paulus bibabyi yuryibindoka aburyi, a kamnyi deici asi er nong liknibdongoboka aburyi, iribdobmou. Ara, erci, “Er Imtamnyi biryi a kamnyi bisi kam bukeibte,” tenen ato kubmou. Iribdobmou cok, erci sun a tikmai nang asi, “Mambul kanya bona mem. A anyi bira diba dibmar bok, kam bukokmar ati ebman,” ebmou. 
ACT.20.11	Ato ebmou ura, er Paulus biryi tubto eikai welebindoka aburyi, roti toboka bokmou ura, nun roti tonkwa yibmoubwe. Tonkwa sirya yibmoubwe ura, er Paulus biryi uram cang eboka sisingmurunmou bok, berekmou. Sirya berekwe ura, er Paulus biryi, “Nun binkub ati, da kubdarur,” ebmou. Ebmou ura, sunci, “Teleb nun nai, da birum,” ebmai ba, bokdanmoubwe ura, nun anabdobmoubwe. 
ACT.20.12	Ura, sun Troas atei nang sun kanya kilkil weik kubmou. Ara, er kamnyi si Eutikhus sakmou uca, dibmou asi kam bukeibmou deyok aryi, sun kanya ara kilkil mitik kum kubmou.
ACT.20.13	Ura, er Paulus bira tukwe bis banmou bok, nun er kwityabwe ara weik co ngun-ngun wekoka aburyi, ilila mekwan deici kuboka minob menengbinmoubwe. Banmoubwe ani, atei si Asos asi binmoubwe ura, nunci er Paulus bisi dibde bukmoubwe. Ara, er Paulus biryi, “Nira tukwe bisik yanganmanyi ani, Asos atei yanmanyi ba, ebdankwayeb,” eboka ebdeiansou. Ato ebdeiansou ati, nunda Asos atei bindoka kunmaburyi, erti dibde bukmoubwe. 
ACT.20.14	Ura, er Paulus sirya yanmou ura, nun nirya ara weik co ngun-ngun asi tonkwa wengbinmoubwe. Sirya wengbinmoubwe ura, mekwan deici banmoubwe ani, Metilene atei binmoubwe. 
ACT.20.15	Metilene atei aryi anaboka ilila mekwan deici tubto banmoubwe. Banmoubwe ani, berekwe ura, Khios mutuk asi otam mutuk binmoubwe. Ura, mabmoubwe ani, berekwe ura, anaboka mekwan deici tubto banmoubwe. Tubto banmoubwe ani, weik me dumdum si Samos binmoubwe. Ura, tubto a bindoka mabmoubwe ani, berekwe ura, Miletus atei binmoubwe. 
ACT.20.16	Banmoubwe ura, nunci Efesus atei ara bisibkaboka Miletus atei anmalakoka binmoubwe. Ara, er Paulus biryi, “Weik kwalina si Pentakosta asi Yerusalem atei kwalibtinyi,” tenen, “Asia mutuk nang asi dirbinyi uca, uki bisibnicei,” tenen deyok aryi, nunci Efesus atei ara kum binmoubwe.
ACT.20.17	Ura, Miletus atei asi kunmaburyi, er Paulus biryi, “Sun Efesus atei kuramnyi dib tenen nang kalingna nang ab tonkwa ebdankwayeb,” tenebmou. Tenebmou ura, erci ninyi deici aryi uram ebdeiboka aburyi, sun Efesus atei kuramnyi dib tenen nang kalingna nang asi nabmou. 
ACT.20.18	Nabmou ba, sun akatei dib tenen nang kalingna nang ara Miletus atei yanmai. Ura, sun ab nun ab tonkwa ebdanmoubwe ura, er Paulus biryi sunsi ato ebmou, “Ni kwityabwe e, nira yuma Asia mutuk a yanmase akiryi kuboka ni ab sun ab tonkwa kuramoubwe. A tonkwa iya kuramoubwe talak aryi ni kuranse to ara sun nirya bingnindarur. 
ACT.20.19	Ara, luknubdob kanya boransiryi, nun Du Yesus biryi nisi takubdeibnou wa asi kunuranse. Tonda, mambul kurdeirinin dinyi deyok aryi, engen kanya boransiryok, Teleb Uram etereransise. Ara, sun yuk Yahudi yala nang aryi marmun yiboka, ‘Obtibyi,’ tenen ukurderanei uca, ni mambul weik kurdeiriranei bok, niryi tanglona kum uca nun Du Yesus biryi takubdeibnou wa kunuranse. 
ACT.20.20	Etereransisiryok, niryi bikdob uram tentok ababyi kum singirdongoranse. Erda, niryi sun kanya teleb kimdeirin uram akwe eboka etereransise. Ara, ninyi nirya bulun ai asi etereransise ababyi, ninyi ai yuk-yuk asi etereransise ababyi, niryi sun kanya teleb kimdeirin uram tentok ababyi kum singirdongoranse. 
ACT.20.21	Sun Yahudi yala nang ababyi sun yuk yala nang ababyi niryi etereransise. Etereransise ura, niryi sunsi ato eransise, ‘Ni kwityabwe, sunci sun malyi tenen dinyi takloboka Er Imtamnyi teleb tenesurur dinyi akwe kunubde bindarur. Ato kubmun ci, sunci nun Du Yesus bisi dib tenebdarur.’ Ato eboka niryi uram ebdaraboka lak etereransise.
ACT.20.22	Ura, ukuryok ni ab sun ab bokdabyi ura, ni Yerusalem atei binkun. Ara, Er Imtamnyi Kanya Roh Kudus aryi mikib kuboka nisi arukmanir ati nira sien atei Yerusalem binkun. Binkun bok, niryi Yerusalem atei binyi ura, nisi kubkwanir dinyi ara ni kum bikdanman. 
ACT.20.23	Kum bikdanman bok, nira atei yuk-yuk yibaranse ba, Er Imtamnyi Kanya Roh Kudus aryi ebdaraboka nisi ato eterebnin baranou. ‘Paulus, kan Yerusalem atei biminyi ura, ninyi aryi kansi taleboka ninyi wenen ai dongobkwanking. Tonda, ninyi aryi kansi mambul weik kubdeibkwanking,’ eboka Er Imtamnyi Kanya Roh Kudus aryi ebdaraboka etereranou. 
ACT.20.24	Ato kubkwanir bok, niryi, ‘Kam kuna babyi, dimna babyi nisin malyi,’ tenenun. Ato tenenun ati, mambul kurdeirin dinyi asi ni kum lebe sekwan. Ara, niryi, ‘Obningnyei,’ tenen, ‘Ni lebdandobtinyi,’ kum tenenun. Nira kilkil kanya boboka nun Du Yesus biryi nisi takubdeibnou wa nirya kunubkwan ati, nisi mambul kurdeirin dinyi asi kum lebe sekwan. Erci nisi takubdeibnou wa ara Teleb Uram eterena ati, takubdeibnou. Ati, niryi a dinyi nirya kunubde banun ci, ‘Er Imtamnyi bira sunsi teleb kurdeirisurutnyi kurur,’ eboka Teleb Uram eterenun. Niryi, ‘A Teleb Uram asi ebdaraboka eterebkwan,’ tenen nisi mambul kurdeirin dinyi asi kum lebe sekwan.
ACT.20.25	Ura, niryi atei yuk-yuk yibindoka, ‘Er Imtamnyi bira Weik Sienyi kuboka ninyi ilinto lebdeiboka Er amwetam kun nang kimdeirirur ati sunbabyi Ersi milibdarur,’ eboka etereransise. Ura, ukuryok ni ab sun ni eterena uram asi kekebmanindau nang ab ara tubto ton kum ebdankwamib ara ni bikman. 
ACT.20.26+ACT.20.27	A deyok aryi, arub aryi niryi uram ebdarabdeiboka sunsi uram ton ebkwinsin. Niryi Teleb Uram etereransise ura, ni uram tentok ababyi kum singibdongobmase. Erda, Er Imtamnyi biryi teleb tenesurur dinyi nirya asi lak kimnansisiryi, niryi sunsi etereransise. Ati, sunci Teleb Uram walwal kubsute ara, nira deyok kum bobtinyi. Walwal kubsute ura, sundamnyi deyok bobdaute. Niryi sunsi Teleb Uram lak etereransise ati ato ebmasin. 
ACT.20.28	Ura, sun dib tenen nang kalingna nang ara sundamnyi kalikdandarur. Sundamnyi kalikdamun cok, sunci sun dib tenen nang yuk nang asi, ‘Nun Du bisi milibmurubdarur,’ eboka kalikdarur. Ara, sunci, ‘Er Imtamnyi Kanya Roh Kudus aryi nunsi tikeibsou,’ tenen sunci sun nirya asi kalikdarur. Sun domba kalingna nang ara sun domba asi busul kuboka kalingnaming to, sunbabyi busul kuboka sun dib tenen nang asi kalikdarur. Nun Du Yesus dibmou deyok aryi, Er Imtamnyi biryi sun dib tenen nang asi er mabwe kibdeibmou. Ati, sunci a dinyi teneibmun cok, sun dib tenen nang asi diboka kalikdarur. 
ACT.20.29	Ni Paulus sirya binmanyi ura, tola uram eteren nang ara sun kankan dam asi yankwaming. A nang ara tola uram eterebingnyi uca, sun dib tenen nang kanya asi kankana kubkwansir. A nang ara, ‘Sun dib tenen nang aryi Teleb Uram dokdonokting,’ tenen tola uram akwe eterebkwaming. A nang kuraming to ara bai kam kurande to kurur. Bai kam ara yu weik kuboka domba asi oyiboka malyi kurdeirirande to, sun tola uram eteren nang neiktoto sun dib tenen nang asi malyi kurdeiriraming. 
ACT.20.30	Ton tola uram eteren nang ara sun ab tonkwa bulurandum dib tenen nang kankan aryi anabkwaming. A nang ara sun dib tenen nang ati, ‘Dib en uram dokdonoktingiryi, nunsi milibsiting,’ tenen tola uram akwe eterebkwaming. 
ACT.20.31	A deyok aryi, sunda kalingna nang ara diboka kalikdarur. Kwalina winiryi ara ni Paulus biryi sunsi tanglona kum uca tuba-tuba Teleb Uram etereranse asi sunci kanya teneibkwandarur. Ara, ni kanya mambul weik aryi engeranou bok, niryi ninyi yuk-yuk nirya asi, ‘Ato-ato kubdarur,’ eboka etereransise. Niryi kitingtam lukunda nirya asi ato kuranse ati, sunci luba kibmunyei. Ati, sunda kalingna nang aryi ni kuranse to teneiboka, sunbabyi neiktoto kubdarur.
ACT.20.32	Ura, ukuryok ni binkwan ati, niryi sunsi, ‘Er Imtamnyi biryi sunsi kalingsina teleb,’ ebkwinsin. Tonda, ‘Nun Nai Imtamnyi biryi, “Teleb kubdeibkwan,” ebdeibmasou to, erci sunsi kunubsute,’ tenen niryi sunsi, ‘Da kubdarur,’ ebkwinsin. Er Imtamnyi bira mikibnyi kurur ati, erci sun dib tenen nang kanya asi katabum erdeirisina teleb. Tonda, nun Nai Imtamnyi biryi sun dib tenen nang nirya asi, ‘Ni mabwe,’ tenen iya teleb kurdeirisurur to, Erci sunbabyi neiktoto tanglona kum uca iya teleb kurdeirisina teleb. 
ACT.20.33	Ura, ni Paulus bira sun ab tonkwa kuramoubwe ura, niryi sunsi, ‘Dengna weik keil si emas ton perak ton karebniting,’ tenen wa ina kum kuranse. Tonda, ‘Ongon aling ton karebniting,’ tenen wa ina kum kuranse. Ninyi tentok ababyi niryi ato eboka ton kum moloransise. 
ACT.20.34	Erda, niryi ni taruk aryi tukwetam nang wa tabakoka iranse uca, ninyi aryi dengna kareranei. Dengna dororanse ura, yina totoa ab yuk dinyi ab asi niryi dengdoranse. Ato kuboka niryi ni ab ni ab tonkwa kuramoubwe nang ab ataransou to dirniliranse. Sun nirya ara a dinyi bikmarum. 
ACT.20.35	‘Ni kuran to milibniting,’ tenen niryi a dinyi nirya asi ukuransise. Ara, nunci busul kuboka nun taruk biriman aryi tukwetam nang wa iboka abibiryi, sun u yin nang atabmanto kareramoubwe to, sunbabyi neiktoto kubdarur. Nun Du Yesus biryi ebmou uram asi sunci luba kibmunyei. Ara, erci ato ebmou, ‘Ninyi aryi sunsi ur karesingnyi ura, Er Imtamnyi biryi sunsi kisal dakwansir. Ba, sunci yuk nang asi ur karemunyi ura, Er Imtamnyi biryi tabakdongoboka iya kisal dakwansir,’ ebmou. Ati, sunci a uram teneibde ukubdarur,” ebmou.
ACT.20.36	Ura, er Paulus biryi ato sirya ebmou ura, er ab sun Efesus atei kuramnyi dib tenen nang kalingna nang ab sun kutam ikdongoboka Er Imtamnyi bisi molobmai. 
ACT.20.37	Sirya molobmai ura, sun nirya aryi, “Bokdankub,” tenen engebdanmai. Engebmai ura, sunci er Paulus bisi iriboka, “Nai o, da birum,” ebmai. 
ACT.20.38	Ara, er Paulus biryi, “Aminda aryi ton kum ebdankwayeb,” ebmou ati, sun kanya ara mambul weik kubmou. Ura, er Paulus anaboka weik co ngun-ngun wengbinmou ba, sun Efesus atei aryi yanmai ninyi kalingna nang aryi ersi bongdeirirbinmai.
ACT.21.1	Ura, nunda sun Efesus atei kuramnyi dib tenen nang kalingna nang ab bokdanmoubwe ura, nun weik co ngun-ngun wekoka abuburyi anabdobmoubwe. Ura, ilila mekwan deici banmoubwe ani, me dumdum si Kos anmalakoka binmoubwe. Ura, akatei mabmoubwe ani, berekwe ura, nunda anaboka mekwan deici tubto banmoubwe ani, me dumdum si Rodos dam binmoubwe. Ura, tubto akatei bindoka mabmoubwe ani, berekwe ura, nunda anaboka me dumdum si Patara dam binmoubwe. 
ACT.21.2	Ura, Patara atei kunmoubwe ura, Fenisia mutuk binkwamwe weik co ngun-ngun asi eibmoubwe. Eibmoubwe ura, nunda a co ngun-ngun wengbindoka abuburyi, anabdobmoubwe. 
ACT.21.3	Anabdobmabuburyi banmoubwe ura, bisik ai ara weikanun banmoubwe ani, weik me dumdum si Siprus asing eibmoubwe. Eibmaburyok, nunci a me dumdum youkwa tam asi bisibmoubwe. Bisibmoubwe ura, nunci anmalakoka Siria mutuk asi binmoubwe. Ara, Siria mutuk doramnyi atei si Tirus binmoubwe. Akatei ara sun co ngun-ngun kalingna nang aryi sun weik co ngun-ngun umbura bobmai dinyi nirya asi yokminikwamnyi ati binmoubwe. 
ACT.21.4	Ura, co ngun-ngun aryi anaboka abuburyi, nunda sun akatei kuboka nun Du Yesus bisi dib teneramnyi nang asi asing dirbinmoubwe. Dirbinmoubwe ura, sun ab tonkwa uki tabaryi kubmoubwe. Ura, Er Imtamnyi Kanya Roh Kudus aryi a nang asi eterebmou uca, sunci er Paulus bisi, “Kan Yerusalem atei biminyei,” ebmai. 
ACT.21.5	Ato ebmai bok, uki tabaryi sirya bisibmou ura, nun anaboka binmoubwe. Nunda co ngun-ngun dam tamurbanmoubwe ura, sun akatei kuramnyi dib tenen nang ab sun ner mabwe ab tonkwa bindoka bongdeirirbinmasei. Bongdeirirmasei cok, ilila me katum dam yanmoubwe ura, nun nirya ara nun kutam ikdongoboka Er Imtamnyi bisi molobmoubwe. 
ACT.21.6	Ura, sirya kibdandoboubwe ura, nunda co ngun-ngun wengbinmoubwe bok, sunda sun ai yuk-yuk tamurorbinmai.
ACT.21.7	Ura, nunda Tirus atei aryi anaboka ilila mekwan deici banmoubwe ani, atei si Ptolemais binmoubwe. Ura, nunci, “Sun akatei kuramnyi dib tenen nang asi asing dirbinkub,” tenen nun co ngun-ngun aryi anaboka dirbinmoubwe. Akatei binmoubwe ura, akatei nang ab kibdandoka abuburyi, sun ab tonkwa uki tentok kubmoubwe. 
ACT.21.8	Mabmoubwe ani, berekwe ura, nunda co ngun-ngun tubto wekoka abuburyi, mekwan deici banmoubwe ani, Kaisarea atei binmoubwe. Ura, nunci anaboka, “Nun kwit Filipus bisi asing dirbinkub,” tenen dirbinmoubwe. Filipus bira Teleb Uram lak eterebde baramunyi bisi dirbinmoubwe ura, er ab tonkwa kubmoubwe. Anyi Filipus bira sun kwaning ataramwe nang asi bongkareramunyi kuramwe. Anyi bira minob Yerusalem atei aryi dib tenen nang aryi, “Kwaning ataranci nang asi kwaning bokde karebkwanung,” tenen wa irmilin nang tabaryi tikeiaminyi. 
ACT.21.9	Anyi Filipus bira er nermabwe dumbaryi deiamwe ara ninyi kum doamnyi. A kam nerabwe asi Er Imtamnyi Kanya Roh Kudus aryi etereramwe uca, sunci Er Imtamnyi Uram ermuruboka lak etereramnyi.
ACT.21.10	Ura, Filipus er ab tonkwa kunmoubwe ara uki mikbaryi bisibmou ura, ninyi tentok si Agabus yanmou. Anyi bira Yudea mutuk aryi Er Imtamnyi Uram ebdeibmaca etereramunyi bisi yanmou. 
ACT.21.11	Er Agabus nun dam yanmou ura, erci er Paulus sabya asi dakoka dobdobmou. Paulus sabya asi sirya dobmou ura, er Agabus biryi er mining yan taruk nirya labtaleboka debdanmou. Sirya debdanmou ura, ato ebmou, “Er Imtamnyi Kanya Roh Kudus aryi ato eboka lak kibmanir. A sabya damnyi bira ninyi aryi tabwe debkwaming. Ara, Yerusalem atei asi binmaci ura, sun Yahudi yala nang aryi ersi taleboka tabwe debkwaming. Sirya debingnyi ura, sun Yahudi yala nang aryi ersi sun yuk yala nang dam bobindoka abingiryi, ‘Anyi bisi obdarur,’ ebkwaming,” ebmou.
ACT.21.12	Er Agabus biryi er Paulus biti ato ebmou ba, nun nirya aryi er Paulus bisi ato ebmoubwe, “Nai, Yerusalem atei ara bana mem. Kanda akatei Kaisarea atei asi kurorandum,” eboka ebdaraboka molobmoubwe. 
ACT.21.13	Engeboka molobmoubwe bok, er Paulus biryi nunsi, “Ni kwityabwe, sun engena mem se. Sun engena aryi ni kanya asi mambul kibdeibnumunyei. Ninyi aryi nisi tabwe debningnyi ababyi, obningnyi ababyi, niryi, ‘Ni li,’ kum ebkwan. Nira nun Du Yesus bisi milinun deyok akiryi, niryi, ‘Ninyi aryi nisi obningnyi ababyi malyi,’ tenenun. Ninyi aryi nisi Yerusalem atei obningnyi ara ni teleb tenenun,” ebmou. 
ACT.21.14	Er Paulus biryi ato ebmou. Ara, nunci “Yerusalem atei bana mem,” ebmoubwe asi erci kum kekebmasou. Ura, nunci, “Er Imtamnyi biryi teleb tenebmaci to kunubdur,” tenen nunci, “Yerusalem atei bina mem,” ena ara takmoubwe.
ACT.21.15	Ura, nunda Kaisarea atei ara uki mikbaryi kubmoubwe ani, nunci nun dinyi kiknibminikmoubwe ura, nunci, “Yerusalem atei binkwayeb,” tenen anabdobmoubwe. 
ACT.21.16	Banmoubwe bok, Kaisarea atei nang mikbaryi ara nun ab tonkwa banmoubwe. Ani, a nang aryi nunsi boboka Manason ai asi bobinmasei. Anyi Manason bira me dumdum si Siprus aryi deiaminyi kuramuryok, yuma talak aryi kuboka nun Du Yesus bisi dib teneramunyi kuramwe.
ACT.21.17	Ura, nunda Yerusalem atei binmoubwe ura, sun akatei dib tenen nang aryi kilkil kanya boboka nunsi kibdobmasei. 
ACT.21.18	Mabmoubwe ani, berekwe ura, er Paulus ab nun er kwityabwe ab tonkwa er Yakobus bisi dirbinmoubwe. Ara, sun dib tenen nang asi kalingnamnyi nang nirya buluboka er Yakobus ai wekmai asi nun dirbinmoubwe. 
ACT.21.19	Ura, er Paulus biryi sunsi, “Ni kwityabwe,” ebmou ura, erci liliboka, “Er Imtamnyi biryi ni biriman aryi ato-ato dinyi kikniramwe,” eboka lak eterebmou. Lak eterebmou cok, erci sunsi, “Nira Teleb Uram etereranse ba, nun Nai Imtamnyi karebmou uca, sun yuk yala nang ababyi nun Du Yesus bisi dib tenenung,” ebmou.
ACT.21.20	Er Paulus biryi ato ebmou ba, sun a wekmai kalingna nang aryi kekebmai ci, Er Imtamnyi si weik ebmai. Ura, sunci er Paulus bisi ato ebmai, “Nun kwit Paulus, nun Yahudi yala nang kankan ababyi ninyi yubwa-yubwa ilinto aryi Er Yesus bisi dib teneraming ara kan bikdobdum. Dib tenenung ci, er Musa biryi ebdeiansou uram asi iya busul kuboka kunuraming. 
ACT.21.21	Ura, a nang nirya ara kan eterena ara sun kanya kankana kurur. Ara, ninyi aryi tola uram boboka sun akatei kunung Yahudi yala nang asi Paulus kan deyok ati ato ebmai, ‘Er Paulus biryi sun yuk yala nang kankan kuraming Yahudi yala nang asi ato eboka etererande, “Er Musa ebdeiansou uram kununa ara taklobdarur,” eboka etererur,’ ebmai. Tonda, a nang aryi Paulus kanti ato ebmai, ‘Er Paulus biryi ato eboka etererande, “Sun mabwe asi den bama sekmunyei,” eboka etererur. Tonda, “Sun Yahudi yala nang kuramingnyi to tuba kunubmunyei,” eboka etererur,’ ebmai. Ura, ninyi aryi ato eboka kanda Paulus biti uram bobmai ati, sun akatei kuboka Yahudi yala nang aryi kan eterena ara sun kanya kankana kurur. 
ACT.21.22	Ati, ukuryok, una kubkwayeb do? Paulus kanda Yerusalem atei sirya yanmarim ara ninyi nirya aryi kekebkwamaking. 
ACT.21.23+ACT.21.24	Ninyi nirya aryi kanti, ‘Er Paulus biryi er Musa Uram asi kunurur,’ tenen bikwaming ati, kanci ukuryok nun ebkwinkib uram asi kunubdum. Nun kwityabwe dib tenen nang kankan aryi ninyi dumbaryi nang ara Er Imtamnyi bisi, ‘Nun kisok otong kum kobdamibiryok, ato-ato kunubkwamib,’ eboka ebdeiamnyi. Ebdeiamnyi ura, kunubmai ani, sun kisok otong kum kobdankwamnyi talak asi ukuryok sirya bisibmou. Sirya bisibmou ati, sunci ninyi dama deiboka Er Imtamnyi si weik ebkwamai ci, sun kisok otong asi kobdankwamai. Ara, er Musa biryi ebdeiansou to kunubkwaming ati, sunci ato kubkwaming. Ati, ukuryok kan ab a nang ab tonkwa bindoka abmun ci, sunci er Musa biryi takubdeiansou to sundamnyi kilibdandarur. Ato kuboka kilibdamunyi ura, kan Paulus biryi a nang ati kilingdana dengna dekdum. A nang aryi sun kisok otong asi kobdankwaming ati, kanci sun dengna dekwandum. Kanci ato kubminyi ura, ninyi nirya aryi kanti, ‘Er Paulus bira er Musa biryi takubdeiamwe uram asi kunurur,’ tenen bikwaming. Ba, sun yuk nang aryi bobmai uram ara, ‘Tola uram akwe kurur,’ tenen bikwanking. 
ACT.21.25	Ura, sun yuk yala nang kankan aryi dib tenen nang asi nunci kerek sengna ton sirya sekeibmoubwe. Ara, nunci sunsi, ‘Ato-ato kubdarur,’ eboka kerek sekeibmoubwe. Ara, ‘Kwemdina asi deirin dinyi yina ab ining ton yina mem.’ Tonda, ‘Ngang kotokoka on dinyi asi yina mem.’ Tonda, ‘Ner ton sal ton talyi yordana mem,’ eboka kerek sekmoubwe,” ebmai.
ACT.21.26	Ura, sun dib tenen nang asi kalingna nang aryi ato ebmai ati, er Paulus biryi sun ebmai uram asi kekebmou. Ura, mabmai ani, er Paulus biryi a dumbaryi nang ab tonkwa bindoka sundamnyi kilikdanmai. Er Musa biryi ebdeiamwe to kilikdanmai ura, er ab er kwityabwe dumbaryi nang ab tonkwa Er Imtamnyi biti ninyi dama deirin ai Bait Allah ai dam binmai. Binmai ura, sunci sun Er Imtamnyi ai wa in nang asi ato ebmai, “Uki tabaryi kilibdabiryok, nun kilikdana talak sirya bisibmaci ura, nun yuk-yuk aryi Er Imtamnyi bisi dama deibkwayeb,” ebmai.
ACT.21.27	Ura, uki tabaryi tum bisibkwamwe ba, er Paulus bira Er Imtamnyi biti ninyi dama deirin ai Bait Allah ai dam binmou. Sirya binmou ura, Asia mutuk aryi yanmai Yahudi yala nang aryi ersi asing eibmai. Asing eibmai ura, ninyi ilinto bulubmai asi, sunci yu kuboka sun bulubmai nang asi, “Anyi bira malinyi,” ebmai. Ebmai ura, sunci er Paulus bisi talebmai. 
ACT.21.28	Talebmai cok, sunci sun bulubmai nang asi ato ebmai, “Nun kwityabwe Israel yala nang o, sunci miliroryasumunyi ba, anyi bisi talebkwayeb se! Anyi bira dantam-dantam yibinkirikoka nun Israel yala nang ati, ‘Malyi nang,’ eboka eterebde barur. Tonda, erci er Musa takubdeiansou uram ati, ‘Malyi uram,’ erur. Tonda, Bait Allah ai ati erci, ‘Malyi ai,’ erur. Ura, ukuryok anyi Paulus biryi yuk yala nang ton bobindoka Bait Allah ai dam asi yanmar. Yunani yala nang asi Bait Allah ai dam boyanmar ati, erci akai Er Imtamnyi ai asi malyi kibdeibmar,” eboka sun Asia mutuk aryi kuboka yanmai Yahudi yala nang aryi er Paulus bisi tatab-tatab ebmai. 
ACT.21.29	Ara, talyi ati eboka sunci er Paulus bisi tatab-tatab ebmai. Er Paulus ab Efesus ateinyi Trofimus ab Yerusalem atei noutam yibinmarei asi sunci minob asing eibmai. Asing eibmai uca, sunci bita kum bikoka, “Er Paulus biryi yuk yalanyi bisi Bait Allah ai dam bobinmar,” tenebmai. Er Paulus biryi ato kum kubmou bok, sun kum bikmai cok, talyi tam asi ato tenebmai.
ACT.21.30	Sun Asia mutuk aryi kuboka yanmai Yahudi yala nang aryi tatab-tatab ebmai uca, sun Yerusalem atei nang nirya aryi yu weik kuboka bulubmai ura, uram ngolokoka dobmai. Dobmai cok, sunci er Paulus bisi taleboka Bait Allah ai dam aryi kuboka kiliboka bosakwetebmai. Bosakwetebmai ura, sun Bait Allah ai kalingnamnyi nang aryi akai Er Imtamnyi ai bublan asi akiryok tirikdongobmai. 
ACT.21.31	Ura, sun bulubmai nang aryi, “Obtibyi,” tenebmai ci, er Paulus bisi bokoka obnin binmai. Obnin banmai bok, sun yin doun nang sienyi biryi a kunmai to kekebmou. Ara, ninyi aryi uram boboka ersi ato ebmai, “Sun Yerusalem atei nang nirya ara yu weik kuboka bulubmang ci, uram ngolokoka dobmang,” ebmai. 
ACT.21.32	Kekebmou ura, sun yin doun nang sienyi ab er arungnamnyi nang ab sun yin doun nang ab tonkwa er Paulus bisi lembinmai. Ura, sun bulubmai nang aryi sun yin doun nang yanganmai asi asing eibmai ura, sunci er Paulus bisi ona ara takmai.
ACT.21.33	Ura, sun yin doun nang sienyi biryi er Paulus dam yanmou ci, talebmou ura, erci sun yin doun nang asi ato eboka arukmou, “Anyi bisi besi tabwe bitinyi aryi debdarur,” ebmou. Ba, sirya debmai ura, er yin doun nang sienyi biryi sun a tikmai nang asi er Paulus biti ato eboka asibdenmou, “Anyi bira unanyi da? Anyi biryi una kubmar do?” eboka asibdenmou. 
ACT.21.34	Asibdenmou uca, ton nang aryi yuk dinyi ebmai bok, yuk nang aryi yuk dinyi ebmai. Uca, sun yin doun nang sienyi biryi er Paulus biryi kubmou to diboka kum bikmou. Diboka kum bikmou deyok aryi, erci sun yin doun nang asi arukoka er Paulus biti, “Anyi bisi nun yin doun nang atei bobindoka kalikdarur,” eboka arukmou. 
ACT.21.35	Arukmou ba, sun yin doun nang aryi er Paulus bisi bobanmai. Bobanmai ani, sun atei binmai ura, “Atei bowengbinkwayeb,” tenen sun atei bisik welebana kweitata asi bowelebai. Asi, sun Yahudi yala nang aryi aminda milibmai aryi uram ilinto ngolokoka dobmai. Ura, sun yin doun nang aryi, “Er Paulus bisi talyi obingnyei,” tenen ersi tomobtaleboka bowelebinmai. 
ACT.21.36	Bobinmai bok, sun Yahudi yala nang aryi aminda banmai ci, sunci uram weik ngolokoka, “Anyi Paulus bisi obdarur,” ebmai.
ACT.21.37	Sun yin doun nang aryi er Paulus bisi sun atei bowelebinkoi bok, er Paulus biryi sun yin doun nang seribu baryi nang asi arungnamwe sienyi bisi ato ebmou. Ara, Yunani uram aryi eboka erci ersi ato ebmou, “Nai o, niryi kansi uram ton ena teleb do?” eboka asibmou. Ato eboka asibmou uca, er sienyi biryi kanya kankana kubmou ura, “Kanda Yunani uram ena ara kan bikmarim do?” ebmou. 
ACT.21.38	Ebmou cok, er sienyi biryi Paulus bisi ato ebmou, “Niryi kanti, ‘Mesir nang,’ tenebman bok, Yunani uram ena ati bingdumnyi kurum. Ati, kanda bai nang sienyi kum kurum do? Anyi biryi, ‘Weik sienyi si Kaisar uram asi tuba kunubibyei,’ ebmou ura, er miliramnyi nang ab Kaisar miliramnyi nang ab tonkwa obdanmai. Sirya obdanmai ura, anyi biryi er miliramnyi nang asi bobinmou. Ara, lulai boraming nang empat ribu baryi bulubdeiboka erci ninyi kun kum mutuk bobinmou. Niryi manmalibniryok, kanti, ‘Bai nang sienyi bica,’ tenebmakise,” ebmou.
ACT.21.39	Sun yin doun nang sienyi biryi ato ebmou ba, er Paulus biryi ersi ato ebmou. “Nai o, nira Mesir nang kuma. Erda, Yahudi yala nang kunun. Nira Kilikia mutuk asi weik atei si Tarsis aryi deianeinyi kunun. Kanci, ‘Ur,’ ebniminyi ura, niryi sun bulubmang nang asi uram ton ebkwan,” ebmou.
ACT.21.40	Er Paulus biryi ato eboka molobmou ba, er sienyi biryi, “Ur ebdum,” ebmou. Ebmou ura, er Paulus biryi kweitata dub tikmou ci, “Uram kilikting,” tenen er taruk mobmob ebdongobmou. Mobmob ebdongobmou ura, sun uram ngolokoka donmai nang nirya ara uram kilikmai. Sirya kilikmai ura, er Paulus biryi sun Yahudi yala nang uram ara Ibrani uram aryi ebmou ci, sun a bulubmai Yahudi yala nang asi uram ton ebkarebmou.
ACT.22.1	Ara, er Paulus biryi uram doboka sun a bulubmai Yahudi yala nang asi ato ebmou. “Ni naiyabwe ab, ni kwityabwe ab, nira nidamnyi libdankun ati, ni ebkun uram asi sunci kekendarur,” ebmou. 
ACT.22.2	Ebmou ba, sun a bulubmai nang aryi, “Ei, anyi bira nunda Yahudi yala nang uram aryi ebmar,” tenen sun uram nirya diboka kilikmai. Kilikmai ura, er Paulus biryi ebmurubmou. 
ACT.22.3	“Nira Yahudi yala nang kunun. Nira Kilikia mutuk weik atei si Tarsis aryi deianei ba, nebse ura, nira Yerusalem atei yananse. Yerusalem atei asi yanmase ura, ninyi eterenanyi si Gamaliel biryi nisi etereranou. Ara, er Musa biryi nun aibweyabwe asi takubdeiamwe uram asi er Gamaliel biryi liliboka etereranou. Tonda, nira busul weik kuransiryi, ‘Er Imtamnyi biryi arukdeibsou uram asi diboka kunubtinyi,’ tuba-tuba teneranse. Ara, sunbabyi ukuryok busul kurandum ci, ‘Er Imtamnyi Uram diboka kunubtibyi,’ tenerandum to, nibabyi neiktoto ato teneranse. 
ACT.22.4	Ato kuransiryi, niryi sun ukuryok eterena uram asi miliramnyi nang ati, ‘Obtinyi,’ tenen domkiringnanse. Ara, sun Er Yesus bisi dib tenen nang nirya asi domkiringnansiryi, sal babyi nerabwe babyi tabwe deboka absiryi, ninyi wenen ai umbura dongobmase. 
ACT.22.5	Er Imtamnyi kan ninyi kan noutam kuboka antanirdeirin sienyi ab, ton nun Israel yala nang ab asi kalikoka uram sengkwetena nang ab aryi ni kuranse to nirya bingnunung. Nira tola uram kum ebman ati, a nang aryi bingnunung. Ura, a sien nang aryi kerek sengna ton kerek sekeiboka sun Damsyik atei kuramnyi Yahudi yala nang asi deibmai. A kerek sengna umbura aryi Er Imtamnyi ai wa in nang sienyi biryi ato eboka kerek sekeibmou. ‘Anyi Paulus biryi sun Damsyik atei kuboka Er Yesus bisi dib tenen nang asi ur talebkwandur. Sirya talebci ura, erci a nang asi Yerusalem atei boyankwandur. Ara, nunda Yahudi yala nang asi kalikoka uram sengkwetena nang aryi a nang asi wenebkwamib ati, er nun wa irmilinanyi Paulus biryi a nang asi taleboka nun dam boyankwandur,’ eboka Er Imtamnyi kan ninyi kan antanirdeirin sienyi biryi kerek sekmou.
ACT.22.6	Ura, niryi a kerek sengna boboka Yerusalem atei aryi anaboka banmase. Banmase ani, Damsyik atei damtoto banmase ura, kiting dukduk ena kibmou. Kiting dukduk ena kubmou asi, imtam aryi kuboka berengna weikanun ni dam lukdandoka ling ebwe uca, ni kanya dangtuninim ebmanou. 
ACT.22.7	Dang ebmanou ura, nira sakoka tukwe ai maryurbindoka kekeranse uca, uram lilim kekebmase. Ara, kekese uca, ‘Saulus, Saulus! Unato ati, kanci nisi domkiringnurum do?’ ebmanou. 
ACT.22.8	Ato ebmanou ba, niryi ilil asa aryi, ‘Nai o, Kanda unanyi do?’ ebmase uca, er uram ebmunyi biryi, ‘Nira Nazaret ateinyi si Yesus kunun. Nira kan Paulus biryi domkiringnurumnyi kunun,’ ebmou. 
ACT.22.9	Ato ebmou bok, sun ni ab tonkwa banmoubwe nang ara sinarya berengna ara asing eibmai cok, nisi ebmanou uram ara sun kum kekebmai. 
ACT.22.10	Ura, niryi ni uram ebmanounyi bisi asibdenmase, ‘Nai Du, nira una kubkwan do?’ ebmase uca, Erci nisi ato ebmanou, ‘Tikokminyi ura, Damsyik atei wengbirum. Wengbiminyi ura, ninyi aryi eterebkingnyi uca, Er Imtamnyi biryi takubdeibkwankir dinyi nirya asi bikwandim,’ ebmou. 
ACT.22.11	Ebmou ura, ni asing ara sinarya milil aryi kubmanou tok iya kubmurubmanou. Ba, sun ni ab tonkwa banmoubwe nang aryi nisi taruk talebmanei ura, Damsyik atei bobinmanei. 
ACT.22.12	Ura, Damsyik atei ara ninyi tentok si Ananias kuramwe. Anyi bira Er Imtamnyi bisi miliramunyi kuramuryi, er Musa biryi ebdeiamwe uram asi kunuramunyi kuramwe. Sun Damsyik atei kuramnyi Yahudi yala nang nirya aryi erti, ‘Anyi bira telebnyi kurur,’ eramnyi. 
ACT.22.13	Anyi Ananias biryi yandoka ni dam tikmou ci, ‘Saulus, ni kwit, kan asing eibkatana teleb,’ ebnou. Ebnou ura, ‘Naie,’ tenen diranse uca, ni asing eibkatabsiryi, niryi ersi diboka eibmase. 
ACT.22.14	Ura, er Ananias biryi nisi ato ebmanou, ‘Er Imtamnyi bira nun aibweyabwe aryi moloraminyi biryi kansi wibdobmakou. Ara, nun Nai Imtamnyi biryi Paulus kanda, “Ni teleb tenenun dinyi asi bikwandur,” tenen wibdobmakou. Tonda, “Er Yesus bira iya telebnyi bisi asing eibdiryi, er uram kekebkwandur,” tenen Er Imtamnyi biryi kansi wibdobmakou. 
ACT.22.15	Ati, kan asing eibmumwe dinyi ton kan amol kekebmumwe uram ton asi kanci aminda aryi boboka sun yuk nang asi lak, “Dib en uram akwe,” ebmin ci, eterebkwandim. Ara, ninyi nirya aryi Er Yesus bisi dib tenebkwaming ati, kanci Teleb Uram boboka lak eterebdum. 
ACT.22.16	Ati, ukuryok kan ukurlona kuma. Erda, kan tikokminyi ura, niryi kansi me dongobkwinkin. Tonda, kanci nun Du Yesus si weik ebmin ci, nabminyi ura, Er Imtamnyi biryi kan malyi kun dinyi asi kilibkwamakir,’ eboka Ananias biryi nisi ato ebmanou,” ebmou.
ACT.22.17	Ato ebmou cok, Paulus biryi uram ebmurubmou ci, ato ebmou, “Ura, nira Damsyik atei aryi anaboka ani, Yerusalem atei tamuryanmase. Tamuryanmase ura, nira Er Imtamnyi biti ninyi dama deirin ai Bait Allah ai dam wengbindoka absiryi, Er Imtamnyi bisi molobmase. Molobmase uca, Er Imtamnyi Kanya Roh Kudus aryi nisi karebmanou ba, dib asi asing eibmase. 
ACT.22.18	Dinmase uca, nun Du Yesus biryi nisi ato eboka arukmanou. ‘Paulus, kanda Yerusalem atei aryi anaboka cungbirum. Kanci Ni Yesus deyok ati dib en uram lak erum bok, sun Yerusalem atei nang aryi dib kum tenebkwaming ati, kan anaboka birum,’ eboka nun Du Yesus biryi nisi arukmanou. 
ACT.22.19	Arukmanou bok, niryi nun Du Yesus bisi ato ebmase. ‘Nai Du, ni Yerusalem atei asi tuba kubtinyi. Sun Yerusalem atei nang aryi ni minob kuranse to nirya bingnunung. Ara, niryi sun Kansi dib tenen nang ati, “Diboka talebtinyi,” teneransiryi, sun Musa Uram eteren ai yuk-yuk asi wengbindoka absiryi, niryi sunsi taleransiryi, bongnanse. 
ACT.22.20	Tonda, sun Yerusalem atei nang aryi Kan dib en uram asi lak etereramunyi si Stefanus bisi onmai ara, nibabyi a tikmasiryi, ni ab tonkwa obmoubwe. Ara, sunci er Stefanus bisi obmai bok, niryi, “Er Stefanus bisi ona teleb,” tenebmasiryok, sun ersi obmai nang alib ongon aling asi kalikde tikmase. Ura, ukuryok niryi, “Nun Du deyok ati dib en uram asi lak ebtinyi,” tenen Yerusalem atei tuba kubtinyi,’ ebmase. 
ACT.22.21	Niryi ato ebmase bok, Er Iya Mikibnyi biryi nisi ato ebmanou. ‘Kan anaboka birum. Kanci sun yana mutuk kuraming nang yuk yala nang asi Teleb Uram eterebde binkwandim ati, arukmakin,’ eboka Er Iya Mikibnyi biryi nisi arukmanou,” ebmou.
ACT.22.22	Er Paulus biryi ato ebmou ba, sun bulubmai nang ara erci ebmou uram tuba kum kekebmai. Erda, yu wekmou ura, sun uram weikanun ngolokoka dobkanikmai. Ara, “Anyi bisi boboka obkwayeb,” ebmai. “Atonyi bira kam tuba kubcei,” ebmai.
ACT.22.23	“Atonyi bira kam tuba kubcei,” ebmai ci, sunci, “Anyi biryi Er Imtamnyi si yan yanibmar se,” tenen sun alib ongon aling kwilikdandoka tukwe borbosa dobtaleboka im sukmai. 
ACT.22.24	Ura, sun Yahudi yala nang aryi uram weikanun doboka ngolokmai bok, sun yin doun nang sienyi biryi sun yin doun nang asi arukoka, “Anyi Paulus bisi nun yin doun nang atei bowengbindarur,” ebmou. Ebmou cok, erci, “Anyi Paulus biryi er malyi kubmaci to lak ebkwandura,” tenen sunci ersi tabwe aryi lituk-lituk ebmun cok, asibdendarur. Ara, “‘Sun Yahudi yala nang aryi ersi tatab-tatab ebmangnyi deyok asi bikwayeb,’ tenen ato kubdarur,” eboka er sienyi biryi sun yin doun nang asi arukmou. 
ACT.22.25	Arukmou ura, sun yin doun nang aryi er Paulus bisi tabwe debmai ura, “Tabwe aryi lituk-lituk ebkub,” tenebmai. Lituk-lituk ebkoi ba, er Paulus biryi yin doun nang seratus baryi nang kalingnamunyi bisi uram ton asibdenmou. Ara, erci, “Nira Kaisar biryi kalingnaniranyi kunun ati, sunci nisi lituk-lituk ena teleb do malyi do? Tonda, sun malyi deyok lilin nang aryi niti, ‘Malyi kubmar,’ kum ebmaning bok, sunci nira Kaisar biryi kalingnaniranyi bisi lituk-lituk ena teleb do mem do?” eboka asibdenmou.
ACT.22.26	Ato eboka asibdenmou ba, a kalingnamunyi biryi sun yin doun nang sienyi bisi bindoka, “Nai o. Nun una kubkwayeb do? Nun talebmabnyi biryi, ‘Nira Kaisar biryi kalingnurutnyi kunun,’ ebmar. Ati, nunci ersi tabwe aryi lituk-lituk ebibyi asi, ukubman kum dinyi dobibyei,” ebmou. 
ACT.22.27	Sun yin doun nang seratus baryi nang asi kalingnamunyi biryi ato ebmou ba, sun yin doun nang sienyi biryi er Paulus bisi yandoka aburyi, ato eboka asibmou. “Kanda dib Kaisar biryi kalingkurutnyi kurum do?” eboka asibmou. Asibmou uca, er Paulus biryi, “Diba, nira Kaisar biryi kalingnurutnyi kunun,” ebmou. 
ACT.22.28	Ebmou uca, sun yin doun nang sienyi biryi er Paulus bisi ato ebmou. “Nibabyi Kaisar biryi kalingnurutnyi kunun bok, co bok ilinto deksiryi, Kaisar kalingnanyi kibdobmase,” ebmou. Ebmou uca, er Paulus biryi ersi, “Ni nai ab ni kwin ab ara Kaisar kalingna nang bitinyi kurandei ci, nisi deianirei ati, nibabyi Kaisar kalingnurutnyi kunun,” ebmou.
ACT.22.29	Ebmou ba, sun er Paulus deyok asi lilibkoi nang aryi kekebmai ci, sunci, “Anyi bira Kaisar biryi kalingdurnyi bisi lituk-lituk ebibyei,” tenen akiryok kisibdakoka er Paulus deyok asi lilina kum kubmai. Tonda, sun yin doun nang sienyi bibabyi ilil kubmou. Ara, “Se, niryi arukman ba, Kaisar biryi kalingdurnyi bisi tabwe debmanga,” tenebmou ura, er ilil kubmou.
ACT.22.30	Mabmai ani, berekwe ura, sun yin doun nang sienyi biryi, “Sun Yahudi yala nang aryi Paulus bisi tatab-tatab ebmang deyok ati ni biktinyi,” tenebmou. Ato tenebmou ura, erci sun Er Imtamnyi kan ninyi kan noutam kuboka antanirdeirin deyok nang ab sun Yahudi yala nang asi kalikoka uram sengkwetena nang yuk nang ab asi arukoka, “Bulubdarur,” ebmou. Ebmou ba, sirya bulubmai ura, sun yin doun nang sienyi biryi er Paulus bisi sun bulubmai nang urasintam bobinmou. Ara, erci sirya arukmou to, er Paulus bisi tabwe deamnyi asi lobdeibmai ura, erci er Paulus bisi sun Yahudi yala nang kalingna nang dam bobinmou.
ACT.23.1	Bobinmou ura, er Paulus biryi sun uram sengkwetena nang asi diboka dinmou cok, erci sunsi ato ebmou. “Ni kwityabwe e, minob aryi kuboka arub ababyi nira Er Imtamnyi biryi arungsurur to nirya kununun. Ara, ni kanya dam aryi, ‘Malyi kun dinyi nirya bai donokman,’ tenen bikdandoka kununun ati ebman,” ebmou. 
ACT.23.2	Er Paulus biryi ato ebmou ba, Er Imtamnyi kan ninyi kan noutam kuboka antanirdeirin sienyi si Ananias biryi arukmou ba, ninyi tentok ara er Paulus dam tikmunyi biryi er Paulus sibambol asi taruk inin aryi si moubdongobmou. 
ACT.23.3	Si moubdongobmou ba, er Paulus biryi yu asa aryi Er Imtamnyi kan ninyi kan noutam kuboka antanirdeirin sienyi Imam Besar bisi ato ebmou. “Er Imtamnyi biryi kanda malinyi bisi wenena teleb se. Kanci niti, ‘Er Musa takubdeiansou uram asi yan yanibmar do?’ tenen ni deyok ati lilibde bukmarim bok, er Musa biryi takubdeiamwe uram asi kanci yan yanibmarim. Ati, kanci anyi bisi, ‘Er Paulus bisi si moubdongobdum,’ ebmarim ci, kanci er Musa Uram asi yan yanibmarim ci,” ebmou.
ACT.23.4	Er Paulus biryi ato ebmou ba, sun er dam tikmai nang aryi, “Se,” ebmai cok, “Kanda Imam Besar bisi ‘Malinyi,’ ebmarim do? Er Imtamnyi biryi tikeibmunyi bisi kanci wenena mem,” ebmai. 
ACT.23.5	Ebmai uca, er Paulus biryi uram lelekoka, “Ni kwityabwe, ni malyi to ebman. Anyi bira Imam Besar kurur ara ni kum bikmonwe aryi ato ebman. Er Imtamnyi Uram aryi ato eboka eteresurur,
ACT.23.5	‘Sun kalingnansingnyi sien nang asi, “Malinyi,” ebmunyei,’ ebmou. 
ACT.23.5	Ato ebmasou bok, ni malyi to ebman,” ebmou.
ACT.23.6	Ura, er Paulus biryi sun bulubmai uram sengkwetena nang asi dinmou uca, ton wekmai nang ara Saduki nang ton wekmai. Ura tonda, yuk wekmai nang ara Farisi nang ton wekmai asi eibmou. Eibmou ura, er Paulus biryi, “Sun Farisi nang aryi nisi libniting,” tenen erci sun bulubmai nang asi ato ebmou. “Ni kwityabwe, nira Farisi nang deibdobanyi kunun. Ni nai bira Farisi nang kuramwe to, nibabyi Farisinyi kunun. Farisinyi kunun cok, niryi, ‘Sun din nang ara kam bukokwaming,’ tenen dibde bunun. Niryi kam burdeirina deyok ati dib tenenun ati, sun bulubmarum nang aryi niti, ‘Er malyi deyok lilibkwayeb,’ teneranurum ati ebman,” ebmou. 
ACT.23.7	Er Paulus biryi ato ebmou ba, sun a buluboka wekmai Farisi nang ab sun Saduki nang ab aryi sun mamun lulubdanmai. Lulubdanmai ci, sunci bokoka sisikdanmai. Ara, sun Farisi nang aryi er Paulus bisi libdobmai bok, sun Saduki nang aryi er Paulus deyok ati tuba tatab-tatab ebmai. 
ACT.23.8	Sun Saduki nang ara sun din nang ati, “Kam tubto kum bukokwaming,” teneramnyi. Tonda sunci, “Imtam aryi kuboka Er Imtamnyi Uram yuryangan nang ara ton kum kunung,” teneramnyi. Tonda, “Isa kanya ababyi ton kum kurur,” teneramnyi. Bok, sun Farisi nang ara, “Imtam aryi kuboka uram eryuryangan nang ab isa kanya ababyi diba kurur,” tenen lak eramnyi. Tonda, sun din nang deyok ati sun Farisi nang aryi, “Kam tubto bukokwaming,” tenen lak eramnyi.
ACT.23.9	Ura, er Paulus biryi, “Nira Farisinyi kunun,” ebmou ba, sun bulubmai nang aryi uram weikanun ngolokoka lulubdanmai. Ura, ton Farisi nang ara er Musa ebdeiamwe uram eteren nang kuramnyi nang aryi tikoka abiryi, “Anyi Paulus bira malyi dinyi utotoa ton dobmar asi kum bikmab. Ati, anyi bira Er Imtamnyi Uram eryuryangananyi ab ebdanmarei kum? Isa kanya aryi ersi eterebmou kum? Ati, nunci anyi deyok lilina ara, takwayeb,” eboka Farisi nang mikbaryi aryi sun Saduki nang ab tonkwa lulubdanmai.
ACT.23.10	Ebmai uca, sun a bulubmai nang nirya aryi sun mamun lulurdana uram tabakdongo weik kibmai. Lulurdana uram weik kibmai ba, sun yin doun nang sienyi biryi, “Er Paulus bisi libtaleboka obingnyei,” tenen ilil kubmou. Ura, erci sun yin doun nang asi arukoka, “Er Paulus bira a lulurdanmang nang dam tikmaranyi bisi leboka bobindarur,” ebmou. Ato eboka arukmou ba, sun yin doun nang aryi er Paulus bisi lembindoka sun yin doun nang atei tamuboka bobinmai.
ACT.23.11	Sirya bobinmai ura, lukunda kubmou ura, nun Du Yesus anaboka er Paulus dam tikmou ci, ersi ato ebmou. “Kan kanya katabum ekina teleb. Kanda sun Yerusalem atei nang asi Ni Yesus uram dib en uram eboka lak ebmarim to, aminda aryi sun sien atei si Roma kunung nang ababyi neiktoto lak ebkwandim,” eboka nun Du Yesus biryi er Paulus bisi ebmou.
ACT.23.12	Mabmai ani, berekwe ura, Yahudi yala nang ninyi mikbaryi aryi, “Er Paulus bisi obtibyi,” tenen marmun yibmai. Ara, sunci, “Er Paulus bisi kum obibyi ura, Er Imtamnyi biryi nunsi wenesina teleb,” ebdanmai. Ebdanmai cok, sunci, “Er Paulus bisi ona kum ura, kwaning me utotoa kum yibkwayeb,” eboka si tebmai. 
ACT.23.13	Sun ato ebdanmai nang ara ninyi empat puluh baryi nang aryi kubmai asi, yuk nang ababyi tabakoka er Paulus bisi marmun yibmai. 
ACT.23.14	Ura, sunci sun Er Imtamnyi kan ninyi kan noutam kuboka antanirdeirin deyok nang ab sun Yahudi yala nang kalingna nang ab asi bindoka ato ebmai. “Naiyabwe o, nunci er Paulus bisi obkwamib. Ati, ‘Nunci Paulus bisi kum obibyi ura, Er Imtamnyi biryi nunsi wenesina teleb,’ ebmabibiryi, ‘Anyi bisi ona kum ura, kwaning me utotoa si tebkwayeb,’ ebdanmoubwe,” ebmai. 
ACT.23.15	Ebmai cok, sun marmun yibmai nang aryi ato ebmai, “Ati, ukuryok sunda uram sengkwetena nang aryi sun yin doun nang sienyi bisi ato eboka molobdarur. ‘Nunda er Paulus deyok ati tubto lilibkwayeb ati, “Kanci er Paulus bisi nun dam tubto boyarum,” tenen molobmakib,’ ebdarur. Ba, sun yin doun nang sienyi biryi er Paulus bisi sun uram sengkwetena nang dam boyangaci asi, bisik noutam aryi nunci anaboka abibiryi, lukdandoka er Paulus bisi taleboka obkwayeb ati, sunci yin doun nang sienyi bisi ebdeibdarur.” Sun marmun yibmai nang aryi sun Israel yala nang kalikoka uram sengkweten nang asi ato ebmai.
ACT.23.16	Ato eboka marmun yinmai asi Paulus er malner mi aryi kekebmou ura, erci akiryok sun yin doun nang atei binmou ura, erci Paulus bisi erbinmou. Ara, “Nai mam o, kanti, ‘Obkwamakib,’ tenen marmun yinmaking,” erbinmou. 
ACT.23.17	Asi, Paulus biryi kekebmou ura, erci yin doun nang seratus baryi kalingnamunyi bisi naboka, “A mi ara uram ton eryanmar ati, sun yin doun nang sienyi bisi ebkwandur,” eboka molobmou. 
ACT.23.18	Molobmou ba, er yin doun nang seratus baryi nang kalingnamunyi biryi a mi asi sun yin doun nang sienyi bisi bobinmou. Bobinmou ura, erci sienyi bisi ato ebmou. “Nai, nun talebmabubunyi si Paulus biryi nisi nabmanir ura, erci nisi ato eboka molobmanir, ‘A mi ara uram kareryanmar ati er sienyi bisi uram ton ebkwandur ati, a mi boboka sienyi dam bobirum,’ ebmar ati boyanman,” ebmou. 
ACT.23.19	Ebmou ba, sun yin doun nang sienyi biryi a mi asi taruk talebmou cok, ai lumun tam bobinmou. Talebindoka aburyi, erci a mi asi, “A mi, kanci nisi una ebkarebtinyi tenebmarim do?” eboka asibmou. 
ACT.23.20	Asibmou uca, a mi aryi uram lelekoka, “Nai o, sun Yahudi yala nang aryi, ‘Er Paulus bisi obtibyi,’ tenen marmun yinmang. ‘Obtibyi,’ tenebmang ci, sunci sienyi kansi eboka ato molobkwamaking, ‘Nunda uram sengkwetena nang aryi er Paulus deyok ati tubto lilibtibyi tenebmab. A deyok aryi, sienyi kanci ambutum aryi er Paulus bisi nun dam boyarum,’ eboka molobkingiryi, sunci er Paulus deyok tubto kum lilibkwamang. Erda, sunci er Paulus biti, ‘Obkwayeb,’ tenebmang. 
ACT.23.21	Ati nai o, kanci sun Yahudi yala nang aryi ebkingnyi uram asi diba tenebminyei. Ninyi empat puluh baryi nang kum lima puluh baryi nang kum aryi, ‘Er Paulus bisi obtibyi,’ tenen bisik noutam aryi duknuboka wekmanyi ani, Paulus bisi bisik noutam aryi taleboka obkwamang. A nang nirya ara, ‘Er Paulus bisi kum obibyi ura, Er Imtamnyi biryi nunsi wenebsicei,’ ebmang. Tonda, sunci, ‘Anyi bisi ona kum ura, kwaning me si tebkwayeb,’ ebmang. Ati, sienyi kanci, ‘Er Paulus bisi boyankwansin,’ en uram asi dibde bukmang ci, sunci, ‘Ato-ato kuboka obkwayeb,’ tenen sun sirya kiknibminikdanmang,” eboka Paulus er malner mi aryi sun yin doun nang sienyi bisi lak ebmou. 
ACT.23.22	Lak ebmou ura, er sienyi biryi ersi, “Kanci nisi lak ebmanirim uram asi ninyi tentok ababyi lak ebminyei,” ebmou ura, a mi asi, “Ur bindobdum,” ebmou.
ACT.23.23	Ura, sun yin doun nang sienyi biryi yin doun nang kalingna nang bitinyi asi naboka erci sunsi ato eboka arukmou. “Yin doun nang ninyi dua ratus baryi asi, ‘Sundamnyi kiknibminikdandarur,’ eboka arukdurum. Tonda, kuda deici bukoka mar ibaraming yin doun nang ara ninyi tujuh puluh baryi ababyi neiktoto sundamnyi kiknibminikdating. Tonda, co balang doun nang ara dua ratus baryi ababyi sundamnyi kiknibminikdating. A lukunda aryok, a yin doun nang nirya aryi antaniboka kalikdamingiryok, sunci er Paulus bisi Kaisarea atei bobindarur. 
ACT.23.24	Kuda ababyi kiknibminikdeiboka er Paulus bibabyi kuda deici bukeiboka er Paulus bisi lebingiryok, nun nai Feliks bira Kaisar amwetam bunanyi dam bobinkwanung,” ebmou.
ACT.23.25	Sun yin doun nang sienyi biryi ato eboka arukmou ura, erci er Feliks bisi kerek sengna ton kerek sekeibmou. Ara, erci ato eboka kerek sekmou,
ACT.23.26	“Nira Klaudius Lisias biryi nun nai Feliks Kaisar amwetam bunanyi kanti, ‘Teleb,’ ebmakin.
ACT.23.27	Sun Yahudi yala nang aryi, ‘Anyi Paulus bisi taleboka obkwayeb,’ tenen taleboka abiryi, obkoi bok, ni ab ni yin doun nang ab tonkwa yandoka lebmoubwe. ‘Anyi bira Kaisar biryi kalingdurnyi kurur,’ en uram asi kekebmase ati, nunda ersi lembinmoubwe. 
ACT.23.28	Ura, niryi, ‘Sun Yahudi yala nang aryi ersi tatab-tatab ena uram biktinyi,’ tenen niryi ersi sun Yahudi yala nang asi uram sengkwetena nang bulun ai dam bobinmase. 
ACT.23.29	Bobinmase ura, anyi dam asi malyi dinyi ton kum eibmase. Sun Yahudi yala nang aryi ersi tatab-tatab ebmang deyok ara sun Musa biryi, ‘Ukubdarur-Ukuna mem,’ en uram kununa deyok ati tatab-tatab ebmang. Anyi biryi, ‘Wenebkwayeb,’ tenen dinyi ton kum kubmar. Ara, ‘Weneboka obkwayeb,’ tenen dinyi erci ton kum kubmar. Tonda, ‘Ninyi wenen ai asi dongobkwayeb,’ tenen dinyi ababyi erci ton kum kubmar. 
ACT.23.30	Ura, ninyi aryi nisi eterebmanei ci, ‘Sun Yahudi yala nang aryi anyi biti, “Obtibyi,” tenen marmun yibmang,’ ebmai. Ebmanei uca, niryi arukmonwe ba, anyi bisi nun nai kan dam anmalakoka boyanmang. Ura, sun anyi bisi tatab-tatab ebmang nang asi niryi ato ebman, ‘Nun nai Feliks Kaisar amwetam bunanyi dam bimunyi ura, sun tatab-tatab ena uram ur lak ebdarur,’ eboka arukmase.
ACT.23.30	Yo, ni nai, nira Klaudius Lisias biryi kansi a kunum sirya kerek sekeibmakin,” eboka sekeibmou.
ACT.23.31	Ura, er sienyi Klaudius Lisias biryi arukmou to, sun yin doun nang aryi kunubmai. Kunubmai ci, sunci a tum lukunda aryok Yerusalem atei aryi Paulus boboka anabmai ci, Antipatris atei bobinmai. 
ACT.23.32	Ura, a bindoka mabmai ani, berekwe ura, sun kuda deici bukoka mar ibaramnyi yin doun nang aryi er Paulus bisi Kaisarea atei bobinmai. Bobinmai bok, sun tukwe bis banmai yin doun nang ab sun co balang doun nang ab tamurbindoka sun Yerusalem atei sun yin doun nang kuramnyi atei tubto bindobmai. 
ACT.23.33	Ura, sun kuda deici bukoka banmai yin doun nang aryi Kaisarea atei binmai ura, sunci sun sienyi biryi kerek sekeibmou kerek sengna asi boboka weik sienyi Kaisar amwetam bunanyi bisi karebmai. A kerek sengna asi karebmai ci, sunci er Paulus bisi Kaisar amwetam bunanyi si Feliks dam bobinmai. 
ACT.23.34+ACT.23.35	Ura, Kaisar amwetam bunanyi biryi a kerek sengna asi sirya nukmou ura, Paulus bisi, “Kanda dan mutuk nang kurum do?” eboka asibdenmou. Ato eboka asibmou uca, er Paulus biryi, “Nira Kilikia mutuknyi kunun,” ebmou. Ebmou uca, Kaisar amwetam bunanyi biryi er Paulus bisi ato ebmou, “Teleb, sun kansi tatab-tatab ekunung nang atam sirya yanmangnyi ura, niryi kan deyok ati lilibdenkwankin,” eboka Kaisar amwetam bunanyi biryi ato ebmou. Ura, erci er arungna nang asi ato ebmou, “Anyi Paulus bisi er Herodes biryi doamwe sien ai asi bobindongobmunyi ura, ersi kaliki kubdarur,” eboka er Kaisar amwetam bunanyi si Feliks biryi arukmou.
ACT.24.1	Ura, uki amubaryi mabmai ani, sun Yahudi yala nang kalikoka uram sengketena nang ton Yerusalem atei aryi anaboka Kaisarea atei yanmai. Ara, Er Imtamnyi kan ninyi kan noutam kuboka antanirdeirin sienyi si Ananias ab, ton sun Yahudi yala nang asi kalingna yuk nang ab aryi, “Er Paulus bisi tatab-tatab ebkwayeb,” tenen sun Kaisar amwetam bunanyi si Feliks bisi yanmai. A yanganmai ura, tatab-tatab ena diboka lilibde bingnamunyi si Tertulus bira sun ab tonkwa yanmai. Sirya yanmai ura, sunci er Paulus bisi tatab-tatab ebmai. 
ACT.24.2	Ura, er Kaisar amwetam bunanyi biryi, “Er Paulus bisi ai weki boyandarur,” eboka arukmou ura, er Tertulus bira sun Yahudi yala nang uram bobmunyi biryi er Paulus bisi tatab-tatab ebmou. Ara, erci ato ebmou,
ACT.24.2	“Nai, Kaisar amwetam bunanyi kanti niryi, ‘Teleb,’ ebmakin. Kanci nun mutuk kalingsurum akiryi nunda tuba-tuba teleb akwe kuramib. Kan bikdobto kuboka kalingnansirim akiryi nun mutuk asi bitabdeibmanto dinyi ilinto nai Kaisar amwetam bunanyi kanci bitardeiriransumwe. 
ACT.24.3	Nun Yahudi yala nang nirya aryi nun nai Feliks kanti, ‘Nun teleb kurdeirisurutnyi,’ tenen kan si weik tuba-tuba ererdeikunub. 
ACT.24.4	Ura, niryi, ‘Nun nai uki bumang kibminiknyei,’ tenen uram cang kum ebkun. Ati, kanda teleb kanya borumnyi biryi kekeniminyi bok, niryi uram mitikanun ebniryi, anyi Paulus bisi tatab-tatab ebkun. 
ACT.24.5	Anyi Paulus bira ninyi malyi kiminingdurnyi kurur asi eibmoubwe. Dantam-dantam yibarur atei nirya asi anyi biryi nun Yahudi yala nang asi, ‘Sun kalingnansing nang uram kekebmunyei,’ eboka eteresurur. Anyi bira Nazaret ateinyi si Yesus bisi miliramnyi nang sienyi kurur. 
ACT.24.6+ACT.24.7	Tonda, anyi biryi mem en dinyi kunuboka Bait Allah ai asi malyi kibdeibmou. A deyok aryi, nunci ersi talebmoubwe. Ura, nunci anyi biti, ‘Er Musa biryi takubdeiansou to wenebkwayeb,’ tenebmoubwe bok, sun yin doun nang sienyi Klaudius Lisias biryi nun tenebmoubwe to sekminikoka anyi Paulus bisi lemyanmou. Lemyanmou ura, erci nunsi, ‘Sunci er Kaisar amwetam bunanyi dam bindoka abmun ci, er Paulus bisi tatab-tatab ena teleb,’ ebmou. 
ACT.24.8	Ura, ukuryok Kaisar amwetam bunanyi kanci anyi Paulus deyok lilibminyi ura, anyi bira malinyi kurur ara kanbabyi eibkwamarim. Ara, nunci ersi tatab-tatab enub uram asi kanci, ‘Diba ati ening,’ tenen bikwamarim,” ebmou. 
ACT.24.9	Ura, er Tertulus biryi a kunum sirya ebmou ura, sun er ab tonkwa wekmai Yahudi yala nang ababyi, “Tola kuma,” eboka er Paulus bisi tatab-tatab ebmai.
ACT.24.10	Sirya tatab-tatab ebmai ura, er Kaisar amwetam bunanyi biryi, “Er Paulus biryi uram ton ebkwandura,” tenen er taruk mobmob ebdongobmou. Er taruk mobmob ebdongobmou ba, er Paulus biryi erdamnyi libdandoka ato ebmou.
ACT.24.10	“Nai o, kwalina mitik kum kwaliramoubwe talak nirya asi kanci nun Yahudi yala nang deyok liliboka sengkweterandim. A deyok aryi, niryi teleb kanya boboka abniryi, ‘Nun nai biryi ni deyok ababyi diboka lilibkwamanir,’ tenen nidamnyi libdankun. Sun Yahudi yala nang aryi nisi tatab-tatab enunung bok, niryi malyi dinyi ton kum kubmase ati ebman. 
ACT.24.11	Nira Yerusalem atei asi yanmase ura, uki amolbaryi a kunum kubde binmoubwe ati ebman. Ara, ‘Er Imtamnyi si weik eboka molobkwan,’ tenen ni Yerusalem atei asi yanmase. Kanci lilinmaniminyi ababyi, niryi tola uram kum ebman ara bikwamanirim. 
ACT.24.12	Nira Yerusalem atei yanmase ura, ninyi tentok ababyi uram ton kum lulubdanmoubwe. Tonda, niryi sun bulubmai nang asi malyi kiminingna ton kum kubmase. Ara, sun Bait Allah ai dam asi bulubmai nang ab, sun Musa Uram eteren ai wekmai nang ab, sun atei keta bulubmai nang ab ababyi niryi malyi ton kum kibminikmase ati ebman. 
ACT.24.13	A nang aryi niti tatab-tatab enunung bok, ni malyi kun dinyi ton kum kunun ati, talyi uram akwe eboka abingiryi, nisi tatab-tatab ebmaning. Sunci niti, ‘Er malyi kubmou to asing eibmoubwe,’ ena kum enunung. 
ACT.24.14	Niryi malyi dinyi ton kum kubmase deyok aryi, niryi kansi uram ton lak ebkwaman. Nira nun Nai Imtamnyi nun aibweyabwe aryi moloraminyi bisi molonun. Er Imtamnyi bisi molonun, ukuryok eterena uram dib tenenun. Ninyi aryi nun Du Yesus deyok ati eterena uram dib tenen nang nunsi, ‘Malyi uram asi dib tenenung,’ eransing. Ato eransing bok, niryi a uram ati, ‘Dib en uram,’ tenenun ci, nun Nai Imtamnyi bisi molonun. Er Musa biryi ebdeiansou uram nirya ara nibabyi dib tenenun. Tonda, sun Er Imtamnyi Uram ebdeibmaci to lak etereramnyi nang yuk nang aryi kerek sekmai uram nirya asi nibabyi dib tenenun. 
ACT.24.15	Sun yuk Yahudi yala nang aryi Er Imtamnyi bisi dibde bunung to, nibabyi Er Imtamnyi bisi dibde bunun. Ara, sunci, ‘Sun din nang kam bukokwaming,’ tenen dibde buraming to, nibabyi neiktoto teneboka dibde buran. Ara, ‘Teleb kun nang babyi malyi kun nang babyi erci kam bukeibkwansir,’ tenen ni dib tenenun. 
ACT.24.16	Ato tenenun ci, busul kuboka abniryi, niryi, ‘Teleb dinyi akwe kubdeibtinyi,’ tenen tuba-tuba kurdeirirderan. Ara, ‘Er Imtamnyi bisi malyi kubminiknyei,’ tenen, ‘Sun ninyi asi malyi kubminiknyei,’ tenen teleb dinyi akwe kurdeirirderan.
ACT.24.17	Ura, kwalina mikbaryi kwalibmai talak ara Yerusalem atei ton kum yangaranse ani, Yerusalem atei tamuryanmase. Ara, co bok bobmasiryi, ‘Ni kwityabwe Yahudi yala nang kankan aryi utotoa ataranci nang asi karebkwan,’ teneboka yanmase. Tonda, ‘Er Imtamnyi bisi dama deibkwan,’ tenen yanmase. 
ACT.24.18	Ura, nira ato kubmase bok, Yahudi yala nang ninyi mikbaryi aryi nisi eibmanei. Ara, niryi er Musa biryi ebdeiansou to, nidamnyi me ilikeibdanmase ura, Bait Allah ai dam kunmase bok, a nang aryi nisi asing eibmanei. A eibmanei talak ara ninyi ilinto ni dam ton kum bulubmai ati ebman. Tonda, ni dam tikmai ci, wekmai nang ara uram weikanun ngolokoka lulurdana uram ton kum ebmai. 
ACT.24.19	Niryi ninyi asi malyi kum kibminikmase bok, Asia mutuk kuramnyi Yahudi yala nang ton yanmai ura, sunci ninyi asi malyi kibminikmai. A nang ara nisi tatab-tatab ebmanei cok, kanda Kaisar amwetam bunanyi urasintam kum yanmang. A nang aryi kan urasintam asi yanmating obura, ni malyi kubmase dinyi asi lak eboka tatab-tatab ebniting. 
ACT.24.20	Ura, a yanmang nang aryi nisi, ‘Tatab-tatab ebtibyi,’ tenebmaning ara sun asing eibmanei to lak ebningiryi, ni malyi kubmanyi deyok asi lak kimdeirina teleb. Sun nun Yahudi yala nang asi uram sengkwetena nang aryi ni deyok asi lilibmai uca, niryi nidamnyi libdanmase ura, niryi una malyi dinyi kubmase do? Ni damnyi ton kum bikdanman ati, a nang aryi ni malyi kubmanyi dinyi lak kibkwaning. 
ACT.24.21	Niryi a nang urasintam tikoka absiryi, nidamnyi libdanmasiryok, niryi uram doboka ato ebmase. ‘ “Sun din nang asi kam bukokwaming,” tenena ara dib tenenun deyok aryi, sunci nisi ukuryok tatab-tatab ebmanurum.’ Niryi ato ebmase deyok aryi, a nang aryi nisi tatab-tatab ebmaning do?” ebmou. 
ACT.24.22	Ato eboka er Paulus biryi erdamnyi libdanmou. Sirya libdanmou ura, er sienyi Feliks bira sun Yesus miliramnyi nang dib tenen dinyi ati bita bikmunyi biryi, “A deyok ati a kunum sirya sisikmab,” ebmou. Ebmou cok, erci, “Sun yin doun nang sienyi Klaudius Lisias yanmaci ura, niryi kan deyok ati uram sekwetebkwan,” ebmou. 
ACT.24.23	Ura, er sienyi Feliks biryi sun yin doun nang seratus baryi kalingnamunyi bisi ato arukmou. “Er Paulus bisi diboka kalingdamunyi ababyi, er dongoboka kalingnandum ai umbura ara ur yibarandur. Tonda, er atabmaci dinyi asi er kwityabwe aryi deiboka kareryangaramingnyi ura, sunci bisik seksinibmunyei.” Ato eboka er Kaisar amwetam bunanyi si Feliks biryi er Paulus deyok ati arukmou.
ACT.24.24	Uki mikbaryi kunmai ani, er sienyi Feliks ab er ner si Drusila ab aryi, “Er Paulus ab ebdatibyi,” tenen yanmarei. Feliks ner Drusila bira Yahudi ner kuramwe. A nang bitinyi yanmarei ura, er Feliks biryi arukmou ba, sun yin doun nang aryi er Paulus bisi boyanmai. Boyanmai ura, Feliks ab er ner ab kekenmarei ura, Paulus biryi Kristus Yesus bisi dib tenena deyok ati lak ebmou. 
ACT.24.25	Eterebmou ura, er Paulus biryi, “Er Imtamnyi teleb tenesurur dinyi ukuna teleb,” ebmou. Tonda, erci, “Nun malyi tenen dinyi darabdongobdandoka teleb ukuna teleb,” ebmou. Tonda, erci, “Er Imtamnyi biryi ninyi nirya ati sun malyi deyok lilibkwansir,” ebmou. Er Paulus biryi a dinyi nirya ebmou ba, er sienyi Feliks biryi kekebmou ura, er ilil kubmou. Ilil kubmou ba, erci Paulus bisi, “Ukuryok ara uram sirya sisikmanim. Aminda aryi teleb uki tum kubnici ura, niryi nabkiniryi, kan ab tonkwa tubto ebdankwankin,” ebmou. 
ACT.24.26	Ara, erci, “Er Paulus biryi nisi co bok karebnici ura, niryi ersi lobdeibkwan,” tenen erci Paulus bisi liki ilinto nabmou ura, uram sisingnandei. 
ACT.24.27	Kunmai ani, kwalina bitinyi sirya bisibmou ura, er weik sienyi si Kaisar biryi yuk amwetam bunanyi bisi tikeibmou ba, sienyi si Perkius Festus biryi er Feliks bisi unubmou. Ununa kabul bok, er Feliks biryi er Paulus bisi kum lobdeibmou. Ara, erci, “Sun Yahudi yala nang aryi nisi teleb tenebniting,” tenen erci Paulus bisi kum lobdeibmou.
ACT.25.1	Ura, er ukuryok amwetam bunanyi si Festus bira Yahudi mutuk yanmou ura, er sokon kubkwamwe atei Kaisarea minob binmou. Binmou ura, uki bitinyi mabmou ura, uki winiryi tum ara Yerusalem atei binmou. 
ACT.25.2	Yerusalem atei binmou ura, sun Er Imtamnyi kan ninyi kan noutam kuboka antanirdeirin deyok nang ab ton sun Yahudi yala nang yuk kalingna nang ab er ab tonkwa ebdanmai. Ebdanmai ci, sunci er Paulus bisi tatab-tatab ena asi er Festus bisi lak eterebmai. Sun uram ebdarabmai cok, sunci er Festus bisi ato eboka molobmai. 
ACT.25.3	“Nai, kanci nunti, ‘Ni kwityabwe,’ tenebsiminyi ura, anyi Paulus bisi, ‘Yerusalem atei boyandarur,’ eboka arukdum,” ebmai. Ati, sunci marmun yibmai ura, “Er Paulus bisi bobangnyi ba, nunci bisik noutam aryi sekoka nunci ersi obkwayeb,” tenen ato eboka molobmai. 
ACT.25.4	Molobmai bok, er Festus biryi, “Anyi Paulus bisi Kaisarea atei asi kalingna teleb. Nira uki kuna kum kubkwaman Kaisarea atei tamurbinkwan ati, er Paulus bira Kaisarea atei asi iya kuna teleb. 
ACT.25.5	Anyi Paulus biryi malyi kubmaci ura, sun sien nang ab ni ab tonkwa Kaisarea atei binkwayeb. Sirya binmabyi ura, sunci anyi Paulus bisi tatab-tatab ena teleb.” Ato eboka Kaisar amwetam bunanyi si Festus biryi sun Yahudi yala nang asi ebmou.
ACT.25.6	Ura, er Festus bira uki inbaryi kum takubaryi kum Yerusalem atei kunmou ani, Kaisarea atei tubto tamurbinmou. Ura, mabmou ani, berekwe ura, erci ninyi malyi kun deyok lilin ai bukmou ura, “Er Paulus boboka a boyandarur,” eboka arukmou. 
ACT.25.7	Er Paulus boboka sirya er dam boyanmai ura, sun Yerusalem atei aryi kuboka yanmai Yahudi yala nang aryi er dam aknabdongoboka abiryi, “Iya malyi kubumwe,” eboka abiryi, er Paulus bisi tatab-tatab ebdongobmai. Tatab-tatab enmai bok, sunci er malyi kun deyok asi lak kimdeirin dinyi ton kum ebmai.
ACT.25.8	Ura, er Paulus biryi erdamnyi libdanmou ci, erci sunsi ato ebmou. “Er Musa biryi nunda Yahudi yala nang asi ebdeiansou uram asi niryi yan kum yanibmase. Tonda, Bait Allah ai asi niryi malyi ai kum kibdeibmase. Tonda, weik sienyi si Kaisar biryi ebdeiansou to ababyi neiktoto yan ton kum yanibmase,” ebmou. 
ACT.25.9	Er Paulus biryi erdamnyi libdandoka ato ebmou ura, er sienyi Festus biryi, “Sun Yahudi yala nang aryi niti, ‘Telebnyi,’ tenebniting,” tenen er Paulus bisi ato eboka asibdenmou. “Yerusalem atei bana ara kan teleb kubmakir do? Yerusalem atei asi biminyi ura, niryi kan deyok asi lilibkitinyi ara kan teleb do?” eboka asibdenmou. 
ACT.25.10	Ato eboka asibdenmou uca, er Paulus biryi ersi ato ebmou, “Kaisar biryi kalingdur malyi deyok lilin ai asi boyanmaning ati, Kaisar biryi kalingdur deyok lilin ai akiryi ni deyok lilina teleb. Kanda Kaisar amwetam bunanyi biryi bikmarim to, niryi sun Yahudi yala nang asi malyi kum kubmase. 
ACT.25.11	Niryi Kaisar biryi takubdeibsou uram asi yan yanibmatinyi ura, ‘Weneboka obkwayeb,’ tenebmaniting ababyi, niryi, ‘Weneboka obmunyei,’ kum ebtinyi. Erda, a nang aryi tatab-tatab ebmaningiryi, ni malyi deyok asi lak kum kibdeibningnyi ura, ninyi tentok ababyi nisi sun taruk dam karebnicei. Ati, nira weik sienyi si Kaisar biryi ni deyok ati lilina teleb,” ebmou.
ACT.25.12	Er Paulus biryi ato eboka molobmou ura, er sienyi Festus biryi er bikdob uram erkaren nang ab tonkwa uram sisikmai. Uram sisikmai ura, er Festus biryi uram dodeibmou ura, erci er Paulus bisi ato ebmou, “Kanci, ‘Kaisar biryi ni deyok lilibkwanurur,’ eboka molobmanirim ati, kanda Kaisar dam birum. Sirya biminyi ura, Kaisar biryi kan deyok asi lilibkwankir,” ebmou.
ACT.25.13	Uki mikbaryi kunmai ani, weik sienyi si Agripa ab sien ner si Bernike ab aryi, “Er Festus bisi dirbinkwanim,” tenen Kaisarea atei yanmarei. 
ACT.25.14	Ura, uki ilinto Kaisarea atei kubmarei ani, er Festus biryi er Agripa ab tonkwa uram sisingmarei ci, er Paulus deyok ati liliboka nukmou. Ara, Kaisar amwetam bunanyi Feliks biryi er weik sienyi Agripa bisi ato ebmou, “Herodes doamwe sien ai asi ninyi tentok taleboka tabwe dongoaminyi bisi tuba kurur. Nun kwit Feliks Kaisar amwetam bunanyi tuba kuramwe uca, erci arukamwe ba, anyi bisi kalingdamnyi. Kalikde kuramnyi talak uca, er Feliks biryi anyi biti, ‘Ur lobdeibdarur,’ kum ebmou. 
ACT.25.15	Ura, nira Yerusalem atei binmase ura, sun Er Imtamnyi kan ninyi kan noutam kuboka antanirdeirin deyok nang ab sun Yahudi yala nang yuk kalingna nang ab aryi ni dam yanmai ura, anyi bisi tatab-tatab ebmai. Tatab-tatab ebmai ci, sunci nisi, ‘Kanci uram sekwetebmin ci, kanci anyi biti, “Malyi kubmou ati wenebkwan,” ebdum,’ eboka sun Yahudi yala nang aryi ato eboka molobmanei.
ACT.25.16	Molobmanei bok, niryi sunsi ato ebmase, ‘Nunda Kaisar milin nang ara ato kum kuramib. Erda, nun kuramib to ara sun tatab-tatab enmangnyi nang ara sun tatab-tatab enmanginyi ab ebdanmangiryok, er malyi deyok asi lak kimdeirinung. A sirya ura, er tatab-tatab enmanginyi biryi erdamnyi limdana teleb. Limdana uram kum kekebmabibiryok, nunci er tatab-tatab enmanginyi bisi sun ersi tatab-tatab enmangnyi nang taruk dam asi karena kum kunub,’ ebmase. 
ACT.25.17	Ura, sun Yahudi yala nang sien nang aryi ni dam yanmai ura, niryi uki kum kublobmase. Erda, mabmoubwe ani, berekwe ura, niryi malyi deyok lilin ai asi bukmasiryi, ‘Er Paulus bisi a boyandarur,’ eboka arukmase. 
ACT.25.18	Ba, boyanmai ura, sun tatab-tatab ena ati yanmai nang aryi anyi bisi tatab-tatab ebmai bok, er malyi kun dinyi ton kum eibmai. Ara, niryi, ‘Anyi biryi iya malyi kubmou ati lak kibkwaming,’ teneanse bok, sunci er malyi kun dinyi ton kum lak kibmai. 
ACT.25.19	Erda, sun Yahudi yala nang ab aryi anyi Paulus biti, ‘Nun Yahudi yala nang aryi dib tenen uram ati yan yanibmou,’ eboka lulubdanmai. Lulubdanmai cok, sunci ninyi si Yesus bira sirya dibmounyi biti lulubdanmai. Anyi bira sirya dibmou bok, anyi Paulus biryi erti, ‘Kam bukokwe,’ eboka lak erur. 
ACT.25.20	Ura, ni kanya kankana kubnou aryi niryi, ‘Sun Yahudi yala nang dib tenena ati lulurdana deyok asi ni una kuboka lilibtinyi do?’ tenen er Paulus bisi ato eboka asibdenmase. Ara, ‘Yerusalem atei bana ara kanda teleb kubmakir do?’ eboka asibdenmase. Tonda, ‘Yerusalem atei aryi kan deyok lilibdenkwankib do?’ eboka asibdenmase. 
ACT.25.21	Ato eboka asibdenmase uca, er Paulus biryi, ‘Weik sienyi si Kaisar biryi ni deyok lilibniriryok, uram sekwetebkwanute,’ eboka molobmou. Molobmou uca, niryi, ‘Teleb,’ eboka, ‘Kaisar biryi kan deyok asi lilina teleb,’ ebmase. Ebmasiryok, niryi er Paulus biti ato eboka arukmase, ‘Anyi bisi Kaisar dam bobana kum cok, ersi diboka kalikdarur,’ eboka arukmase,” ebmou.
ACT.25.22	Ura, er Festus biryi a uram sirya ebmou ura, er weik sienyi Agripa biryi ersi, “Nibabyi anyi Paulus ab tonkwa ebdatinimnyi,” ebmou. Ebmou ba, er Festus biryi ersi, “Ambutum berekci ura, er ab tonkwa ebdankwandurum,” ebmou.
ACT.25.23	Ura, mabmai ani, berekwe ura, er weik sienyi Agripa ab sien ner si Bernike ab yanmarei bok, ninyi nirya aryi sun si erebdeiboka kibdobmai. Kibdobmai ura, sunci malyi deyok lilin ai yandoka abdeici, sun yin doun nang sien nang ab, ton sun Kaisarea atei sien nang ab tonkwa bukmai. Ura, Kaisar amwetam bunanyi Festus bira sun ab tonkwa bukmai ura, erci arukmou ba, er Paulus boyanmai. 
ACT.25.24	Boyanmai ura, er Festus biryi sun bulubmai nang asi ato ebmou, “Weik sienyi Agripa kan ab, sun a wekmarum nang nirya asi niryi, ‘Ni kwityabwe teleb,’ ebmasin. Anyi Paulus bisi dibdendarur. Anyi bisi sun Yahudi yala nang nirya aryi tatab-tatab enung. Ara, sun Yerusalem atei kuraming Yahudi yala nang ababyi, tonda sun akatei Kaisarea atei kurandum Yahudi yala nang ababyi ara uram weikanun ngolokoka, ‘Anyi bisi obdarur. Anyi bira kam tuba kubcei,’ eboka molonunung. 
ACT.25.25	Molonunung bok, niryi anyi deyok lilibdenmase uca, er malyi deyok ton kum eibmase. Ara, ‘Weneboka obkwayeb,’ tenen dinyi erci ton kum kubmou. Ura, anyi biryi, ‘Kaisar biryi ni deyok lilibnute,’ eboka molobmanou. Molobmanou ba, niryi uram dodeibmasiryok, ato ebmase, ‘Anyi bisi Kaisar dam bobinung. Sirya bobinmangnyi ura, Kaisar bira iya weik Erebdobnyi biryi er deyok ati lilibdiryok, uram sengkwetena teleb,’ eboka dobdeibse. 
ACT.25.26	Ato eboka uram dodeibmasiryok, niryi, ‘Kaisar bisi kerek sekniryi, niryi anyi biti una eboka kerek sekwan do?’ tenen ni bita kum bikman. A deyok aryi, niryi anyi bisi weik sienyi Agripa kan urasintam ab sun yuk wekmarum sien nang urasintam ab boyanman. Ara, nun tonkwa er deyok asi lilibibyi ura, niryi, ‘Kaisar bisi ato-ato eboka kerek sekeibkwan,’ tenen bikwan ati, niryi anyi bisi sun urasintam asi a boyanman. 
ACT.25.27	Tabwe debmainyi bisi tatab-tatab ena uram asi kum kerek sekmatinyi ura, niryi anyi bisi unato ati, Kaisar dam bokeibtinyi do? Ato kuna ara kikib kum kubte.” Er Kaisar amwetam bunanyi Festus biryi er weik sienyi Agripa ab sun yuk wekmai sien nang ab asi ato ebmou.
ACT.26.1	Ura, er weik sienyi Agripa biryi er Paulus bisi ato ebmou, “Kanci kandamnyi libdamin ci, uram ur ebdum,” ebmou. Ba, er Paulus biryi, “Ni naiyabwe,” tenen er taruk ninikoka lakmou ura, erdamnyi ato eboka libdanmou.
ACT.26.2	“Nai weik sienyi Agripa, niryi kan urasintam tikoka abniryi, nidamnyi libdankun ati, ni kanya kilkil kubmanir. Sun Yahudi yala nang aryi nisi tola ati uram eboka tatab-tatab enunung deyok ati, niryi nidamnyi libdankun. 
ACT.26.3	Kanda nun Yahudi yala nang kuramibto ab lulurdana deyok ababyi bita bingsurumnyi kurum ati, niryi kilkil asa aryi kan urasintam tikoka nidamnyi libdankun. Ati, ‘Nai, kanci teleb kanya boboka ni ebkun uram asi kekebnurum,’ tenen molobmakin.
ACT.26.4	Ni mitik talak kuranse to ara sun Yahudi yala nang nirya aryi bingnunung. Ara, yuma kobdob aryi nisi deianei mutuk Kilikia kuranse ani, Yerusalem atei bina kuranse. 
ACT.26.5	Ni mitik talak ara Farisinyi kuranse ara, sun Yahudi yala nang nirya bingnunung. Nun Yahudi yala nang nirya aryi nun Nai Imtamnyi bisi molonub bok, nun Farisi nang ara iya busul kuboka Er Imtamnyi bisi molonub. Sun Yahudi yala nang aryi ni kuranse to lak ebnitingnyi ura, sunci niti, ‘Tola kuma. Anyi bira Farisi nang aca,’ ebniting. 
ACT.26.6	Ura, ukuryok sun Yahudi yala nang aryi nisi tatab-tatab enunung. Ara, niryi, ‘Er Imtamnyi biryi nun aibweyabwe asi ebdeibmou uram asi kunubkwansir,’ tenen dibde bunun ati, sunci nisi tatab-tatab enunung. 
ACT.26.7	Nun Israel yala amolbaryi nang nirya aryi, ‘Er Imtamnyi biryi ebdeiansou to kununa teleb,’ tenen dibde bunub. Ara, busul kuboka kitingtam lukunda nirya aryi Er Imtamnyi si weik eboka molonub ci, nun Israel yala nang nirya aryi, ‘Er Imtamnyi biryi nun din nang asi kam bukeibsute,’ tenen dibde bunub. Ura ukuryok, weik sienyi kanci nisi kekenurum. Sun Yahudi yala nang aryi ato tenen dibde bunung cok, sunci nisi kam burdeirinin deyok ati tatab-tatab enunung. 
ACT.26.8	Er Imtamnyi biryi sun din nang asi kam kum bukeibsute do? Unato ati, sunci a dinyi ati, ‘Dib tenebman kum dinyi,’ tenebmarum do?
ACT.26.9	Minob talak ara niryi, ‘Nazaret ateinyi si Yesus bisi mikib kuboka bisik sengna ara kublobman kum dinyi kurur,’ teneranse. 
ACT.26.10	Niryi Yerusalem atei asi ato akwe kuranse. Ara, nun Du Yesus milin nang ara Er Imtamnyi Uram diboka kunuramnyi nang asi niryi taleboka sun ninyi wenen ai asi dongorbaranse. Ara, niryi sun Er Imtamnyi kan ninyi kan noutam kuboka antanirdeirin deyok nang dam molorbaranse ba, sunci, ‘Ur talebdum,’ eranei ura, niryi taleboka weneranse. Tonda, nun sien nang aryi, ‘A nang asi obkwayeb,’ eboka uram dodeibne ura, nibabyi, ‘Ur obkwayeb,’ teneranse. 
ACT.26.11	Tonda, niryi sun buluboka Musa Uram eteren ai yuk-yuk asi wengbindoka absiryi, niryi sunsi weneranse. Ara, niryi, ‘A nang aryi Er Yesus bisi dib tenena taklobting,’ tenen niryi sunsi weneranse. Ni kanya a nang ati, iya tin weik kuranou akiryi, niryi yuk atei yuk atei yibindoka a nang asi domkiringnanse. Weik mutuk atei ababyi yibinkirikoka niryi sunsi domkiringnanse,” eboka nukmou ci, libdandobmou.
ACT.26.12	Ebmou cok, Paulus biryi ato ebmou, “Ura, ato kuboka domkiringnansiryi, ni Damsyik atei binmase. Ara, sun Er Imtamnyi kan ninyi kan noutam kuboka antanirdeirin deyok nang aryi niti, ‘Sun Yesus milin nang ur talebdur,’ eboka kerek sekmai ura, niryi a kerek sengna boboka Damsyik atei binmase. 
ACT.26.13	Damsyik atei kum binmasiryok, bisik noutam banmase uca, kiting dukduk en aryi, ‘Naie,’ imtam aryi kuboka sinarya milil weik berengna aryi ni ab ni ab tonkwa banmoubwe nang ab asi aknabdongobsou cok, lukdandoka berekeibmasou. Nai Agripa, kiting sinarya berengna ababyi berengdeirisurur bok, a dangebmasou berengna ara bisibkaboka iya milil ilinto berengna asi berekeibmasou. 
ACT.26.14	A berengna aryi dangebdeibmasou uca, nun nirya sakoka tukwe ai maryibinmoubwe. Ura, niryi kekenmase uca, Ibrani uram aryi ebmunyi biryi nisi ato ebmanou, ‘Saulus, Saulus! Kanci unato ati Nisi domkiringnanirim do? Kanci Ni Erebdobnyi biti, “Er ab obdatinimnyi,” tenen ukubdeminyei. Ukubdeminyi ura, kandamnyi dilaka dobdeibdaminyei,’ ebmou.
ACT.26.15	Ato ebmou ba, niryi nisi uram ebmanounyi bisi, ‘Nai Arungdeirisurumnyi, Kanda unanyi do?’ eboka asibdenmase. Ato eboka asibdenmase uca, Anyi Erebdobnyi biryi imtam aryi kuboka ato ebmanou, ‘Nira Yesus, kanci domkiringnanirimnyi kunun,’ ebmanou. 
ACT.26.16	Ebmou cok, Erci nisi ton ato ebmanou, ‘Kan tikokdum. Niryi kanti, “Ni arungnanyi kubkwande,” tenen kansi Nidamnyi lak kibmakin. Ara, kanci Niti eibmanirim dinyi yuk nang asi lak etereboka, “Dib,” ebkwandim ati, Niryi kansi Nidamnyi lak kibmakin. Tonda, aminda aryi lak kibkwankin dinyi ababyi kanci yuk nang asi, “Dib en uram akwe kurur,” ebkwandim ati, Niryi kansi tikeibkwinkin. 
ACT.26.17	Ura, ninyi aryi Paulus kansi malyi kubdeibdekingyi ababyi, Ni Yesus biryi kansi lebdeibkwankin. Ara, kan mining yala Yahudi yala nang aryi malyi kubdeibdekingnyi ababyi, sun yuk yala nang aryi malyi kubdeibdekingnyi ababyi, Niryi kansi lebkwankin. Ni Yesus biryi Paulus kansi, “Sun yuk yala nang asi birum,” eboka bokdonokwinkin. Ara, sun Nisi kum bingnunung nang aryi Nisi dib tenebkwaning ati, Niryi kansi bokdonokwankin. 
ACT.26.18	Sun dib en uram ati asing kum eirinung nang aryi dib en uram diboka eibkwaming ati, bokdonokwinkin. Ara, a nang aryi sun kuramingnyi kunuk dam asi takloboka Ni berengna dam asi yankwaming ati, bokdonokwinkin. Tonda, isa sienyi si Iblis biryi kalingna dam asi takloboka Er Imtamnyi kalingna dam yankwaming ati, Niryi kansi bokdonokwinkin. Tonda, Er Imtamnyi biryi sun malyi kun dinyi kilibkwande ati, Er Imtamnyi biryi sunti, “Ni mabwe,” tenen iya teleb kubdeibkwande ati, bokdonokwinkin. Sun yuk yala nang ababyi Ni Yesus bisi dib tenebkwaning deyok aryi, Er Imtamnyi biryi sunbabyi, “Ni mabwe nermabwe,” tenerur ati ebman.’ Ato eboka nun Du Yesus biryi nisi, ‘Yuk yala nang dam asi birum,’ eboka bokdonoknou,” ebmou.
ACT.26.19	Ebmou cok, Paulus biryi ton ato ebmou, “Ati, nai o, weik sienyi Agripa, kanci kekenurum! Nun Du biryi nisi lak kibdanmuryok, ‘Sun yuk yala nang dam asi birum,’ eboka aruknou ati, niryi, ‘Ni li,’ kum ebmase. 
ACT.26.20	Erda, ‘Ukubkwan,’ tenen niryi Damsyik atei yuma bindoka absiryi, Yerusalem atei asi aminda binmase ani, ‘Teleb Uram dib tenebdarur,’ eboka lak eterebde baranse. Ura, Yudea mutuk kuboka atei nirya asi bindoka absiryi, sun yuk yala nang dam ababyi binmase ani, niryi ninyi nirya asi Teleb Uram lak etereranse. Etereranse ura, niryi sunsi ato ebmase, ‘Sun malyi kurandau dinyi asi takloboka Er Imtamnyi biryi teleb tenesurur to asi ukubdarur,’ eranse. Tonda, niryi sunsi ato eranse, ‘Er Imtamnyi bisi tamurbindoka teleb akwe ukubdarur. Ato kubmunyi ura, sunda Er Imtamnyi biryi teleb tenesurur dinyi kunun nang kurandum ati, lak kibkwande,’ eranse. 
ACT.26.21	Niryi ato eboka etereranse deyok aryi, sun Yahudi yala nang aryi, ‘A uram nun li,’ tenen nisi talebmanei. Ara, nira Bait Allah ai dam keta asi kunmase bok, sunci nisi taleboka obdenmanei. 
ACT.26.22	Obdenmanei bok, Er Imtamnyi biryi nisi miliboka kalingnanir. Arub ababyi Erci nisi miliboka kalikmanir ba, ato kuboka niryi sun urasintam tikman aryi, niryi sun nirya asi dib en uram lak ebmasin. Ara, sun erebdob nang nirya ton, sun luknubdob nang nirya ababyi dib en uram lak esunun. Sun Er Imtamnyi Uram ebdeibmaci to lak etereramnyi nang aryi, ‘Ato-ato kubkwande,’ eramnyi to nibabyi eterenun. Tonda, er Musa biryi, ‘Ato-ato kubkwande,’ eramwe to nibabyi eterenun. Nira yuk dinyi aryi kum eterenun ati ebman. 
ACT.26.23	Sunci eramnyi to Er Imtamnyi biryi bokwetebmou ninyi Lemsurutnyi sirya yankwamwe ura, ninyi aryi Ersi mambul weik kubdeibkwamnyi ba, dibkwamwe. Sirya dibkwamwe ani, kam tubto bukokwamwe. Anyi bira yuma kobdob aryi kam bukokwamwe ura, sun din nang yuk nang ababyi ara aminda aryi miliboka kam bukokwaming. Anyi yuma kobdob aryi kam bukokwamunyi biryi sun Israel yala nang ab sun yuk yala nang ababyi binkwamuryok, Erci, ‘ “Ni berengna karebkwansin,” eboka sunsi lebkwamwe.’ Ati, sun Er Imtamnyi Uram ebdeibmaci bobaramnyi nang aryi er yankwamunyi ninyi Lemsurutnyi biti ato eramnyi. Ura, sunci eramnyi to nibabyi eterenun,” ebmou.
ACT.26.24	Ura, er Paulus biryi erdamnyi tuba limdanmou bok, er Kaisar amwetam bunanyi Festus biryi uram sekoka uram weik dobmou cok, er Paulus bisi ebmou. “Paulus, kanda luba talebmakir do? Kanda utotoa nirya lilibde bingdumnyi kurum bok, luba talebmakir. Kanci tanglona kum uca, ‘Utotoa nirya biktinyi,’ tenebde lilirum akiryi luba talebmakir aryi enmarim,” ebmou.
ACT.26.25	Ebmou uca, er Paulus biryi ersi ato ebmou, “Ni nai Festus, Kaisar amwetam bunanyi. Kekenurum. Ni luba kum talebmanir. Erda, dib en uram ton bikdob uram ton akwe ebmasin. 
ACT.26.26	Kanci nisi, ‘Luba talebmakir,’ ebmanirim bok, nun nai weik sienyi Agripa biryi a ebmasin dinyi ati bita bikmar. A deyok aryi, niryi ilil kum asa aryi a dinyi nirya asi er urasintam lak ena teleb. Niryi sunsi lak ebmasin dinyi nirya ara nun nai Agripa bita bikmar tenebman. Niryi nun Du Yesus deyok ati lak ebmasin dinyi ara duknuboka dinyi kum kurur. Ninyi nirya aryi a bingnung. 
ACT.26.27	Ura, nai, weik sienyi Agripa. Niryi kansi asirdena teleb do? ‘Sun Er Imtamnyi Uram ebdeibmaci to lak etereramnyi nang aryi kerek sekmai uram asi kanci dib tenebmarim do?’ Dib tenebmarim ara ni bikman,” ebmou.
ACT.26.28	Ebmou uca, er Agripa biryi er Paulus bisi ato ebmou, “Kanci niti, ‘Uki kum uca Kristus milinanyi kibdeibkwan,’ tenebmanirim darib?” ebmou. 
ACT.26.29	Ebmou uca, er Paulus biryi Agripa bisi ato ebmou, “Uki kum uca nun Du Yesus bisi milinanyi kimna ara teleb. Tonda, uki weik uca nun Du Yesus bisi milinanyi kimna ababyi teleb. Nai o, niryi kan ab sun yuk wekmang weik nang nirya ab ati molobmilisiniryi, ‘Ni kuranto kubkwanting,’ tenen Er Imtamnyi bisi molonun. Ara, ‘Nisi besi tabwe debmanei to sunbabyi besi tabwe debsiting,’ tenen kum molonun. Erda, ‘Nira Er Kristus bisi milinun to sunbabyi arub aryi kuboka er Kristus bisi milibting,’ tenen niryi sun nirya ati molormilisunun,” ebmou.
ACT.26.30	Er Paulus biryi sirya ato ebmou ura, er weik sienyi Agripa ab, er Kaisar amwetam bunanyi Festus ab, tonda sien ner si Bernike ab aryi, “A kunum sirya kekebmab,” tenen tikokmai. Tonda, sun yuk a wekmai weik nang ababyi tikokmai. Tikokmai ura, sun nirya sakwetebmai. 
ACT.26.31	Ura, sakwetebmai cok, sunci sun mamun asi ato ebdanmai, “Anyi Paulus bira malyi dinyi ton kum kubmou. Ati, erci, ‘Weneboka obkwayeb,’ tenen dinyi ton kum kubmou. Tonda, erci, ‘Ninyi wenen ai asi dongobkwayeb,’ tenen dinyi ababyi ton kum kubmou,” ebmai. 
ACT.26.32	Ebmai cok, er weik sienyi Agripa biryi Kaisar amwetam bunanyi Festus bisi ato ebmou. “Anyi Paulus bira malyi dinyi ton kum kubmou ati, lobdeibtibyi. Lobdeibtibyi bok, erci, ‘Er Kaisar biryi ni deyok lilibkwanir,’ eboka molobmou ababyi lobdeibman kum kurur,” ebmou.
ACT.27.1	Ura, Kaisar amwetam bunanyi biryi er Paulus biti, “Kaisar kurande mutuk si Italea birur,” eboka uram dodeibmou ura, sun yin doun nang sien nang aryi er Paulus bisi ninyi si Yulius taruk dam karebmai. Anyi Yulius bira yin doun nang seratus baryi asi arungnamuryok, er wekamwe yin doun nang buluna si ara, “Kaisar bisi Kalikoka Milina Nang,” kuramwe. Ara, sun yin doun nang sien nang aryi er Yulius ab er milibmai yin doun nang ab asi ato eboka arukmai. “Er Paulus ab yuk tabwe debmai nang ab asi bobindoka Kaisar kurande weik atei Roma asi bobindarur,” eboka arukmai. 
ACT.27.2	Ato eboka arukmou ura, nunda weik co ngun-ngun wengbinmoubwe. A co ngun-ngun ara atei si Adramitium aryi kuboka Asia mutuk co ngun-ngun dararyangan atei yuk-yuk asi binkwamou co ngun-ngun asi wekmoubwe. Sirya wekmoubwe ura, nunda Kaisarea atei aryi anaboka mekwan deici banmoubwe. Banmabwe ura, nun kwit Aristarkhus bira Makedonia mutuk atei si Tesalonika ateinyi nun ab tonkwa banmoubwe. 
ACT.27.3	Banmabuburyi, mabmoubwe ani, berekwe ura, Sidon atei dararbinmoubwe. Dararbinmoubwe ura, sun yin doun nang arungnanyi si Yulius bira er Paulus bisi er kanya namin kuramwe deyok aryi, erci Paulus bisi ato ebmou. “Kanci, kan kwityabwe akatei kuramingnyi nang ati, ‘Ni ataranici tok karebniting,’ tenebminyi ura, kanci sunsi ur dirbirum,” ebmou. 
ACT.27.4	Ura, dirbinmoubwe ani, sirya dibdenmoubwe ura, nunda co ngun-ngun tubto wekoka abuburyi, Sidon atei aryi anaboka ilila mekwan deici tubto banmoubwe. Banmabu bok, kumwe ara nun uw deiboka banmoubwe tam aryi kuboka mikibanun yanmou. Ati, sun co ngun-ngun kalingna nang aryi, “Kumwe mikib kum donmar tam bindoka yibinkwayeb,” tenen kalukdongobmai uca, nunda me dumdum si Siprus bisiboka kumwe mikib kum tam asi yibinmoubwe. 
ACT.27.5	Sirya bisiryibinmoubwe ura, ilila mekwan noutam asi banmoubwe. Ara, Kilikia mutuk tam kuboka ab, Pamfilia mutuk tam kuboka ab mekwan deici banmoubwe. A ilila mekwan noutam aryi banmoubwe ani, Likia mutuk atei si Mira dararbinmoubwe. 
ACT.27.6	Ura, a weik co ngun-ngun asi takmoubwe ura, er yin doun nang arungnanyi biryi eibmou co ngun-ngun yuk dinyi asi wekmoubwe. A weik co ngun-ngun ara Aleksandria atei aryi kuboka yanganmou ani, Italea mutuk binkwamwe asi nun wekmoubwe.
ACT.27.7	Ura, kumwe aryi nun baramoubwe tam aryi mikibanun yanmou akiryi, nunda nimalyok-nimalyok banmoubwe. Nimalyok-nimalyok baramoubwe uca, uki ilinto bisibmou. Baramoubwe ani, co ngun-ngun dararyangan atei si Knidus dam binmoubwe. Kumwe mikibanun donmou akiryi, nunci akatei asi dararbinman kum kubmoubwe. Ura, nunci weik me dumdum si Kreta youkwa tam bisiboka kumwe mikib kum donmou tam asi yibinmoubwe. Yibanmaburyok, me akwe dam atei si Salmone kanimbindoka abuburyi Kreta asi youkwa tam yibinmoubwe. 
ACT.27.8	Weik me dumdum Kreta katum dam nimalyok-nimalyok yibanmoubwe ani, co ngun-ngun dararban ai si, “Dararyangan teleb ai,” dararbinmoubwe. A dararyangan ai ara atei si Lasea dam dararbaramnyi. 
ACT.27.9	Nunda akatei aryi uki weik kunmoubwe ani, nun Yahudi yala nang aryi yina kum yiramib uki tum si, “Malyi Kun Dinyi Kilina,” uki tum bisibmou. A uki tum sirya bisibmaci ura, ibalya ara weik dorande akiryi, ilila mekwan deici bana ara, “Obsicei,” teneramnyi. A deyok aryi, er Paulus biryi, “Ilila mekwan deici bibyei,” tenen sun weik co ngun-ngun kalingna nang asi ato ebmou. 
ACT.27.10	“Ni kwityabwe, ibalya ara weikanun dobkwamar ati, nunda anaboka ilila mekwan deici bibyei. Mekwan deici banmabyi ura, ibalya weik dobci uca, co ngun-ngun asi tolobcei. Tolobmaci ura, co ngun-ngun umbura bon dinyi ara me umbura wekoka wanikminiksicei. Tonda, nunda co ngun-ngun bukoka baramib nang ababyi ibalya aryi obsicei. A deyok aryi, niryi sunsi, ‘Ilila mekwan deici bibyei,’ ebmasin,” ebmou. 
ACT.27.11	Er Paulus biryi ato ebmou bok, er co ngun-ngun kalingna sienyi ab er co ngun-ngun damnyi ab aryi, “Anabdobkwayeb,” ebmai. Ura, sun yin doun nang arungnamunyi Yulius biryi er Paulus biryi ebmou uram ara malyi kibminikoka sun a co ngun-ngun kalingna nang aryi ebmarei to asi kekebmou ci, “Ur anabdobkwayeb,” ebmou. 
ACT.27.12	Ura, nun kunmoubwe dararyangan ai ara ibalya don talak asi kuramwe ba, dararyangana kikib kum kuramwe. A deyok aryi, ton nang aryi, “Anabdobibyei,” ebmoubwe bok, yuk nang ilinto aryi, “Anabkwayeb,” ebmai. Ati, sunci ato tenebmai. “Me dumdum si Kreta aryi kuboka Feniks atei bibyi ura, ibalya don li dibde buktibyi,” tenebmai. A co ngun-ngun dararyangan atei si Feniks ara, me dumdum Kreta asi kitingbantam katum kuboka doramnyi atei.
ACT.27.13	Ura, kumwe ara mitikanun me youkwa tam aryi doboka yanganmou bok, sun co ngun-ngun kalingna nang aryi, “Ukuryok loubsir ati, anabkwayeb,” tenebmai. Tenebmai ura, sunci co ngun-ngun darardongon keil asi bowelebmai. Sirya bowelebmai ura, nunci anaboka ilila mekwan deici banmoubwe. Kitingbantam kuboka banmoubwe ani, me dumdum si Kreta bisiboka yibanmoubwe. 
ACT.27.14	Uki mitikanun yibanmoubwe ura, ibalya dobkalibmou. Ara, ibalya si, “Me Utam Kan Yaletam Kan Dorande Kumwe,” aryi weikanun dobmou cok, bubatikde yanmou. Ara, me dumdum Kreta tam aryi yanmou ibalya ara weik dobmou. 
ACT.27.15	Ibalya weikanun dobmou uca, mekwan kwatib-kwatib eboka, nun co ngun-ngun asi obmou. Ura, nunci, “Co ngun-ngun asi tamubdeiboka ibalya yangan tam asi bobinkwayeb,” tenen ukubdenmoubwe. Uca, ibalya yanganmou tam asi tamubdeibman kum kubmasou ura, nunci, “Ibalya mikib aryi co ngun-ngun bobisurur” tenen bisik sekman kum ati, taklobmoubwe. 
ACT.27.16	Ba, banmoubwe ani, mitik me dumdum si Kauda bisiboka ibalya mikib kum tam yibinmoubwe. Yibinmaburyok, nun bukmoubwe weik co ngun-ngun ara lemdaron co ngun-ngun mitik-mitik co ngun-ngun aryi weik co ngun-ngun asi bokilibmou. Bokilibmou bok, kumwe aryi mikibanun donmou uca, nun lemdaron co ngun-ngun asi bobinkou. Bobinkou bok, nunci lemdaron co ngun-ngun mitik dinyi asi erebdeiboka nun bukmoubwe weik co ngun-ngun deici deibdenmoubwe. Bok, me ilinto kwatib-kwatib erongmou aryi, mitik co ngun-ngun ara min dobman kum to kubmasou. Ura, tubto ukuramoubwe uca, lemdaron co ngun-ngun asi dobtaleboka weik co ngun-ngun deici diboka deibmoubwe. 
ACT.27.17	Ura, lemdaron co ngun-ngun dobweleboka diboka deibmoubwe ura, nunci, “Me kwatib-kwatib ena weik aryi weik co ngun-ngun er yuk daksaksicei,” tenen nunci co ngun-ngun asi tabwe biribdongoboka aknaboka libmoubwe. A sirya ura, nunci, “Ibalya aryi Libia mutuk otam boyasici ura, ilila mekwan umbura me wininga erebdob ai kwebtelebibyei,” tenebmoubwe. Tenebmoubwe uca, sun co ngun-ngun kalingna nang aryi weik aling ara kumwe aryi co ngun-ngun bobana aling asi loboka yuryanmai. Loboka yuryanmai ura, nunci, “Ibalya bisik sekman kum ati, da bobisurur,” tenen taklobokmoubwe ba, co ngun-ngun er yuk ibalyi aryi borkengmasou. 
ACT.27.18	A borkengmasou bok, mabmoubwe ani, berekwe ura, ibalya ara weiktoto tuba donmou ati, co ngun-ngun umbura bona aling ya nirya asi doboka me dongobmoubwe. Ara, “Co ngun-ngun tolobcei,” tenen nunci ikin dinyi nirya asi doboka me dongobmoubwe. 
ACT.27.19	Ura, a uki tum ababyi tubto mabmoubwe ani, berekwe ura, ibalya weik tuba donmou bok, sun co ngun-ngun kalingna nang aryi, “Co ngun-ngun ikin tuba ati, tolobcei,” tenen sunci co ngun-ngun umbura ingwelen co ara co ngun-ngun bobana aling birina co asi kweboka me dongobmai. Ara, sunci a ikin-ikin co ara sun taruk aryi dobtaleboka me dongobmai. 
ACT.27.20	Ura, ibalya weikanun tuba dormururamwe ba, uki-uki ilinto mabisibmou. A ibalya ilinto doramwe talak ara, nunci kiting ababyi kurya ababyi asing ton kum eiriramoubwe. Ato kuransou deyok aryi, nunci, “Lebdankwamib,” tenen kanya ara ton kum tenebmou, erda nirya taklobmoubwe.
ACT.27.21	Ura, uki ilinto bisibmou ba, nunda weik co ngun-ngun umbura bukmoubwe nang ara yina ton kum yibmoubwe. Yina ton kum yibmabuburyi, bukamoubwe asi, er Paulus biryi tikoka sun yuk nang asi ato ebmou. “Ni kwityabwe, sunci ni ebmasise to kekeanindaute ura, me dumdum si Kreta aryi kum anabdobmatibyi. Ura, nun boamoubwe dinyi ab co ngun-ngun asi bobana dinyi ab ara waningminingna kum kubmatibyi. 
ACT.27.22	Bok, ukuryok akiryi niryi sunsi ton ebkwinsin ara, sun kanya katabum erdongordana teleb. Nun wekoubwe weik co ngun-ngun ababyi daksakwamar bok, nun kankan aryi ninyi tentok ababyi ton kum dibkwamab ati ebman. 
ACT.27.23	Ambutum mabmoubwe lukunda aryi Er Imtamnyi ni molonunyi biryi Er uram eryuryangananyi ton nisi bokdonokmo. Ba, imtam aryi yuryandoka ni Er Imtamnyi Uram diboka kunununyi dam yandoka tikmou. 
ACT.27.24	Ni dam yandoka tikmou ura, Er Uram eryuryangananyi biryi nisi ato ebmano. ‘Paulus o, kanda ilil kanya bon mem. Weik sienyi si Kaisar biryi kan deyok asi lilibkwankir ati, kan ukuryok kum dibkwandim. Er Imtamnyi biryi Paulus kansi lebkwankiriryi, Erci sun kan ab tonkwa bandarur nang ababyi bico tenen nisintum lebdeikwansir.’ Imtam aryi kuboka uram eryuryangananyi biryi ato ebmanou. 
ACT.27.25	A deyok aryi, niryi sunsi, ‘Sun kanya katabum erdongordana teleb,’ ebmasin. ‘Er Imtamnyi biryi nisi ebmanir to diboka kunubkwamasir,’ tenen niryi sunsi, ‘Ilil kuna mem,’ ebsin. 
ACT.27.26	Ibalya aryi co ngun-ngun asi bobanmasici ani, mitik me dumdum asi bobinkwamasir,” eboka er Paulus biryi sun co ngun-ngun umbura wekamnyi nang kanya asi katabum ebdeibmou.
ACT.27.27	Ura, ibalya ara co ngun-ngun asi cabdonoknin bobanmasou ani, ilila mekwan si Adria mekwan bordeirirbinmasou. Ura, uki empat belas baryi tum aryi bordeirirbanmasou. Ura, lukunda dukduk en aryi sun co ngun-ngun kalingna nang aryi, “Ei, tukwe kib ai sirya boyasir darib?” ebdanmai. 
ACT.27.28	Ura, sunci kiklina tabwe biribmai keil asi doboka me umbura donokoka, “Me umbong weik do? Me wininga damtoto do?” tenen kiklibdenmai. Kiklibdenmai uca, mekwan umbong ara empat puluh meter kubmou asi bikmai. Ura, mitikanun bai ani, tubto kiklibdenmai uca, umbong ara tiga puluh meter kubmou asi bikmai. 
ACT.27.29	Ura, sunci, “Co ngun-ngun ara ola banmariryi, keil ai kwebtelebibyei,” tenen, “Darabdongobkwayeb,” tenen sunci darardeirina keil dumbaryi asi dobkwetebmai. Ara, co ngun-ngun dongtam tikoka sunci tabwe birikmai darardeirina keil dumbaryi asi dobkwetebmai. Dobkwetebmai ura, sunci, “Minola berekdur,” tenen dibde bunmai. 
ACT.27.30	Ura, sun co ngun-ngun kalingna nang aryi, “Lebdankwayeb,” tenen kebum eboka co ngun-ngun aryi sakwetebdenmai. Ara, sunci co ngun-ngun menekoka ban tam bindoka abiryi, yuk darardeirina keil asi dorkweteninto kubmai cok, sunci aibminikmai. Ara, sunci, “Lebdandobtibyi,” tenen lemdana co ngun-ngun mitika asi dobkwetebmai. 
ACT.27.31	Lemdana co ngun-ngun asi dobkwetebmai bok, er Paulus biryi sun yin doun nang arungnamunyi ab sun yin doun nang ab asi ato ebmou. “Sun co ngun-ngun kalingna nang ara nun ab tonkwa kum buktibyi ura, sun nirya ara kum lebdankwandaute,” ebmou. 
ACT.27.32	Er Paulus biryi ato ebmou ba, sun yin doun nang aryi, “Co ngun-ngun kalingna nang bindobingnyei,” tenen lemdaron co ngun-ngun asi birikamwe tabwe asi sekdongobmai uca, lemdaron co ngun-ngun asi ibalya aryi caboka me aryi bobinmou.
ACT.27.33	Ura, berekwamou ci, im ki likmou ura, er Paulus biryi sun co ngun-ngun umbura wekamnyi nang nirya asi ato ebmou. “Sunci yina doboka yibdarur. Uki empat belas baryi kubde yanamoubwe bok, sun nirya ara ilil kubsou ba, yina utotoa ton kum yirandarur. 
ACT.27.34	A deyok aryi, niryi ebdaraboka ato ebmasin. Sunci, ‘Lebdankwayeb,’ tenen yina mitikanun yibdarur. Nun nirya ara nundamnyi lebdandoka tukwe kib binkwamib ati ato ebman. Lemdaronmamunyi ura, dilaka mitik ababyi ton kum sakwamasir. Sun kisok otong tentok ababyi ton kum leksakwamasir,” ebmou. 
ACT.27.35	Er Paulus biryi ato ebmou ura, erci roti doboka aburyi, Er Imtamnyi si weik eboka molobmou. Ara, sun co ngun-ngun wekamnyi nang nirya aryi kekenmai ba, erci molobmou. Sirya molobmou ura, er Paulus biryi roti toboka yibmou. 
ACT.27.36	Er Paulus bira minob yuma yibmou ura, sun yuk wekmai nang nirya aryi asing eibmai ci, sun kanya darabum ebdongobmou uca, sunbabyi yina mitikanun yibmai. 
ACT.27.37	A weik co ngun-ngun wekamoubwe nang ara dua ratus tujuh puluh enam baryi nang wekamoubwe. 
ACT.27.38	Ura, a wekamoubwe nang nirya yibmabu ba, sirya boubmasou ura, sun co ngun-ngun kalingna nang aryi, “Co ngun-ngun caknam kibkwayeb,” tenen sunci co ngun-ngun umbura bobaramoubwe gandum asi doboka me umbura dongobmai.
ACT.27.39	Sirya berekwe ura, sun co ngun-ngun kalingna nang aryi dinmai uca, tukwe kib asi asing eibmai. Eibmai ci, sunci, “A eibmab mutuk si ara a mutuk,” tenen ara kum bikmai. A mutuk ara sun kum bikmai cok, sunci mekwan lumun asi asing eibmai. Eibmai ci, sunci, “Co ngun-ngun ara mekwan lumun katum dam asi bobitibyi uca, co ngun-ngun dararbitibyi,” tenen uram dodeibmai. 
ACT.27.40	Ati, sunci darardeirina keil birikmai tabwe asi sekmai uca, co ngun-ngun darardeirina keil asi mekwan umbong wekmou. Ura, sunci, “Co ngun-ngun kalukwayeb,” tenen kalurdongona asi darardongon tabwe birikamnyi asi sekdongobmai. Sirya sekdongobmai ura, sunci, “Kumwe aryi me katum dam bobinkwansurur,” tenen sunci kumwe aryi co ngun-ngun bobana aling mitika biribwelebmai. Akaling ara co ngun-ngun menekoka ban tam tikamwe co ingwelena asi tengeboka biribwelebmai. Biribwelebmai ura, kumwe aryi bobaransou ba, me katum tam banmoubwe. 
ACT.27.41	Kumwe aryi bobaransou ba, co ngun-ngun ara me katum damtoto kuramwe me wininga dam kwebtelebmou. Co ngun-ngun urasintam asi me wininga kwebtelebmou akiryi luluboka bobinman kum kubmou. Ura, co ngun-ngun amwetam ara me lontik-lontik ebmou akiryi tolobdonokoka daksakmou.
ACT.27.42	Ura, sun yin doun nang aryi sun tabwe debmai nang ati, “Me kekoka bindobingnyei,” tenen, “Obkwayeb,” ebdanmai. 
ACT.27.43	Ebdanmai bok, sun yin doun nang arungnamunyi biryi sun tenen dinyi asi bisik sekoka, “Obmunyei,” eboka arukmou. Ara, “Er Paulus bisi obingnyei,” tenen erci ato eboka arukmou. Arukmou cok, erci sun co ngun-ngun wekamnyi nang asi ato ebmou. “Co ngun-ngun aryi sakwetebibyi ura, sun me kengna bingna nang ara minob me kekeboka abmun ci, me katum dam minob bindarur. 
ACT.27.44	Ura, sunda me kengna walwal nang ara co ngun-ngun abilinga kum dakdob co lase kum talebdobmunyi ura, co deici bukoka me katum dam bindarur,” ebmou. Ura, ato kuboka abuburyi, nun co ngun-ngun wekamoubwe nang nirya ara nundamnyi lebdandoka tukwe kib ai bindobmoubwe.
ACT.28.1	Ura, nun nirya ara nundamnyi lebdanmabuburyi me katum dam binmoubwe ura, ninyi aryi nunsi, “Me dumdum mutuk si Malta dam yanmarum,” ebmasei asi kekebmoubwe. 
ACT.28.2	Sun me dumdum atei kuramnyi nang aryi nunti, “Nun kwityabwe,” tenen kibdobmasei. Mo cebkalibmou ba, arum kubmasou ura, sun Malta nang aryi uk sekoka nunsi iknibmasei. 
ACT.28.3	Ura, er Paulus biryi co buluboka uk dongonmou uca, uk co kankan aryi kwatima maamwe asi co ab labtaleboka dongobmou uca, uk tin aryi anabmou. Anabmou ci, a kwatima aryi er Paulus taruk asi si tobdongobmou asi lobkabman kum kubmou. 
ACT.28.4	Ura, sun me dumdum atei kuramnyi nang aryi asing eibmai ci, sunci, “Ei, anyi Paulus bira ninyi onanyi kurur darib?” ebdanmai. Ebdanmai cok, sunci er Paulus biti, “Ibalya aryi lebdanmar bok, kwemdina ner si, ‘Malyi Kun Nang Wenen Ner,’ aryi, ‘Wenebkwan,’ tenen arukmou uca, kwatima aryi ersi si tobmar. ‘Malyi Kun Nang Wenen Ner,’ aryi ersi wenebmar ati, dibkwamar,” ebmai. 
ACT.28.5	Ato ebdanmai bok, er Paulus biryi er taruk bolong-bolong ebdongobmou uca, kwatima sakoka uk wekmou. Kwatima aryi er Paulus bisi si tobdongobmou bok, er Paulus bira teleb akwe kubmou ba, mitik u ababyi ton kum yibmou. 
ACT.28.6	Ura, sun Malta nang aryi asing dinmai uca, “Kwatima si tobmou ai ara nebci ura, dibkwamar do?” tenen dibde bukmai bok, er Paulus bira teleb akwe kubmou. Teleb akwe kubmou ati, sun tenen kanya dangubmou ci, sunci er Paulus biti, “Ei, anyi bira ninyi sun du kurur,” tenebmai.
ACT.28.7	Nun kunmoubwe mutuk dam bukamwe mutuk ara ninyi si Publius mutuk bukamwe. Anyi Publius bira sun Malta nang asi kalingnamwe sienyi kuramwe. Anyi biryi nunsi du dongobmasou ura, nunda er ab tonkwa uki winiryi kubmoubwe. 
ACT.28.8	Nun a kubmoubwe talak ara, Publius er nai bira uk aruma yun taleamwe ba, dororamwe. Tonda, ining dei batukna yaramwe. Ba, man sokon mabmou asi er Paulus biryi dirbinmou. Dirbinmou ci, er Paulus biryi Er Imtamnyi bisi molobmou ura, erci, “Er Imtamnyi biryi kwetebte,” tenen er taruk asi lakoka Publius er nai deici asi deibdongobmou ba, Er Imtamnyi biryi ersi kwetebmou. 
ACT.28.9	Kwetebmou ura, sun a me dumdum atei kuramnyi nang u yiramwe nang nirya aryi, “Nunbabyi kwetebsute,” tenen er Paulus dam yanmai. Yanmai ura, er Paulus biryi sun nirya asi kweteramwe. 
ACT.28.10	Ura, sunci nunti, “Nun naiyabwe,” tenen bona ilinto muna karebmasei. Ura, kunmoubwe ani, nunci, “Anabdobkwayeb,” tenebmoubwe ura, yuk co ngun-ngun wekoka anabdobkoubwe. Anabdobkoubwe bok, sunci nunti, “Bisik noutam atari ba, yibkwaming,” tenen dinyi asi yina utotoa nirya boboka bodongoryanmasei.
ACT.28.11	Ura, nunda me dumdum si Malta asi wala winiryi kuramoubwe ani, co ngun-ngun wekoka anabdobmoubwe. Nun wekmoubwe weik co ngun-ngun ara Aleksandria atei aryi yanamwe co ngun-ngun asi wengbinmoubwe. A co ngun-ngun si ara, “Kwalengna nang Kastor ab Poluks ab,” eboka doamnyi co ngun-ngun. A co ngun-ngun ara ibalya li doamwe ba, me dumdum atei Malta dararyangan ai asi darardeiriyanamnyi ani, ibalya li sirya bisibmou ati, Roma atei tam binkwamwe asi wengbinmoubwe. 
ACT.28.12	Anabmoubwe ura, mekwan deici banmoubwe ani, Sirakusa atei dararbinmoubwe ura, nunda akatei asi uki winiryi mabmoubwe. 
ACT.28.13	Akatei aryi anaboka ilila mekwan deici tubto banmoubwe ani, co ngun-ngun dararyangan atei si Regium binmoubwe. Ura, a bindoka mabmoubwe ani, berekwe ura, kumwe ara dabura mutuk aryi kuboka yanganmou. Kumwe aryi nun co ngun-ngun asi dongtam bokekdongobmasou ba, nunda Putioli atei minola binmoubwe. Ara, uki bitinyok mekwan deici banmoubwe ani, Putioli dararyangan ai binmoubwe. 
ACT.28.14	Binmoubwe ura, nunda akatei kuramnyi dib tenen nang asi eibmoubwe. Ura, sunci nunsi du dongobmasei ba, sun ab tonkwa uki tabaryi kunmoubwe. Kunmoubwe ani, nunda tubto co ngun-ngun wekoka anabdobmoubwe ura, Roma atei tam banmoubwe. 
ACT.28.15	Ura, sun Roma atei kuramnyi dib tenen nang aryi nunti, “Yanganmang,” en uram kekebmai ura, sunci, “Bisik noutam kibdobkwayeb,” tenen yanganmai. Bisik weik yanganmai ani, ton nang ara pasar dengna keta si, “Apius,” yandoka nun ab ebdanmoubwe. Ton, yuk nang ababyi bisik weik yanganmai ani, atei si, “Ur Yangan Nang Man Ai Winiryi,” eramnyi ai asi yandoka nun ab ebdanmoubwe. Sun Roma atei kuramnyi dib tenen nang yanganmai asi er Paulus biryi asing eibmou ura, erci Er Imtamnyi bisi, “Ei nun Nai,” ebmou ba, er kanya katabum ebdongobmou.
ACT.28.16	Iya weik atei Roma asi sirya binmoubwe ura, er Paulus bira wenen ai asi wekoka kum kuramwe. Erda, sun Kaisar arungna uram eblikniramnyi sien nang aryi, “Teleb,” ebmai ura, er Paulus bira yuk ai wekoka kuramwe. Er Paulus bira er yuk kuramwe bok, yin dounanyi tentok aryi ersi tuba-tuba kalingnamwe.
ACT.28.17	Lukunda winiryi mabmou ani, er Paulus biryi sun Roma atei kuramnyi Yahudi yala nang sien nang asi, “Bulubkwayeb,” eboka nabmou. Ba, sirya bulubmai ura, er Paulus biryi sunsi ato ebmou, “Ni kwityabwe e, sun Yerusalem atei kuraming Yahudi yala nang aryi nisi tatab-tatab ebmanei bok, niryi nun Yahudi yala nang asi malyi ton kum kubse. Tonda, nun aibweyabwe aryi, ‘Ato-ato kubdarur,’ eboka etereransei dinyi ababyi ni ton kum yan yanibse. Malyi kuna ton kum kubmase asi, nira Yerusalem atei kunmase bok, sun Yahudi yala nang aryi nisi taleboka sun Kaisar milin nang taruk dam karebmanei. 
ACT.28.18	Karebmanei ura, sun Kaisar milin nang aryi ni deyok ati lilibdenmanei uca, sunci ni malyi deyok ton kum eibmai. Nira, ‘Weneboka obmanto,’ tenen dinyi ton kum kubmase ati, sun Kaisar milin nang aryi niti, ‘Lebdobkwayeb,’ tenebmanei. 
ACT.28.19	Ato tenebmanei bok, sun Yahudi yala nang aryi niti, ‘Lebdobmunyei,’ ebmai. Sunci niti, ‘Lebdobmunyei,’ ebmanei ati, niryi, ‘Yuk bisik da ton kum kubkwanir,’ tenen, ‘Weik sienyi si Kaisar biryi ni deyok lilina teleb,’ eboka molobmase. Ura, niryi, ‘Nun Yahudi yala nang asi tatab-tatab ebkwan,’ tenen kum yanmase ara sun biknindarur. 
ACT.28.20	A deyok aryi, niryi, ‘Tonkwa ebdandoka uram sisikwayeb,’ eboka molobmasin. Nun Israel yala nang aryi dibde bunubnyi bisi dibde bunun deyok aryi, a besi tabwe aryi debmanei,” ebmou.
ACT.28.21	Er Paulus biryi sunsi ato ebmou ba, sun Yahudi yala nang aryi uram doboka ersi ato ebmai. “Nun kwityabwe Yudea mutuk kuraming Yahudi yala nang aryi kan deyok ati kerek sengna ton kum deibmasing. Tonda, Yudea mutuk kuraming ninyi tentok ababyi kan deyok ati uram ton kum eryanmai. Ara, kanti, ‘Malinyi,’ ebde yangananyi ton kum ebde yanganmai. 
ACT.28.22	Erda, nunci kan dib tenena ati, ‘Kekebtibyi,’ tenebmab. Kan kwityabwe neik uram etereraming nang ati sun dantam-dantam kuramingnyi nang aryi, ‘Nun li,’ eraming ati kekebmoubwe. A deyok aryi, nunci kansi, ‘Kan dib tenena lak kibsurum,’ eboka molobmakib,” ebmai.
ACT.28.23	Molobmai ura, sun Yahudi yala nang ab er Paulus ab aryi, “Yuk uki tum aryi uram tubto sisikwayeb,” ebdanmai. Ura, uram sisikwamai uki tum berekwe ura, Yahudi yala nang ninyi ilinto er Paulus kuramwe ai dam yanmai. Yanmai ura, er Paulus biryi belerukna kobdob aryi kuboka lukunda ababyi nirya sunsi liliboka eterebmou cok, erci Er Imtamnyi biryi Weik Sienyi kurur ci, ninyi kalingsurur deyok ati eboka eterebmou. Ara, erci sun Yahudi yala nang asi, “Nun Du Yesus bisi dib tenebdarur,” eboka Er Yesus deyok eterebmou. Eterebmou cok, er Paulus biryi Musa Uram sekamwe to ab, sun Er Imtamnyi Uram ebdeibmaci to lak etereramnyi nang kerek sekamnyi uram ab aryi nukmou ci, “Er Yesus bira nun dibde bunubnyi,” eboka lak kibmou. 
ACT.28.24	Eterenmou ba, ton nang aryi er eterena asi dib tenebmai bok, yuk nang aryi dib kum tenebmai. 
ACT.28.25	Ura, sun Yahudi yala nang aryi sun mamun lulubdanmai ci, er Paulus kuramwe ai asi deibloboka bindobmai. Ara, er Paulus biryi sunsi, “Sun yuk yala nang ababyi Er Imtamnyi biryi lebkwande,” ebmou ura, sun Yahudi yala nang aryi lulubdandoka er kuramwe ai asi deiblobmai. Kum deiblobmai bok, er Paulus biryi sunsi ato ebmou, “Er Imtamnyi Kanya Roh Kudus aryi sun aibweyabwe ati ebmou uram ara diboka kikiman uram asi ebmou. Ara, Erci Er Uram ebdeibmaca bobaramunyi si Yesaya deici aryi sunsi wenebmou uram ati ebman. 
ACT.28.26	Ara, Erci sunsi ato eamwe,
ACT.28.26	‘Kanci a nang asi bindoka ato ebdum,
ACT.28.26	“Sunci tuba-tuba kekebdenkwandum bok, sun kekebkwandum uram asi sunci kum bikwandum.
ACT.28.26	Sunci diboka asing dibdenkwandum bok, sun dibdenkwandum dinyi asi sunci kum eibkwandum,” ebdum.
ACT.28.27	A nang kanya ara kat kurur akiryi, “Bingdona nun li,” teneraming ati ato ebman.
ACT.28.27	“Kekena nun li,” tenen sunci sun amol asi kiningdaraming.
ACT.28.27	“Asing eirina nun li,” tenen sunci sun asing lilirdaraming.
ACT.28.27	“Dib en uram bikdobibiryi, Er Imtamnyi bisi tamuboka binkwayeb,” tenena ara sun kanya dam aryi kum teneirdenung.
ACT.28.27	Tonda, “Er Imtamnyi biryi nunda malyi nang asi teleb kubdeibsute,” tenena ara sunci kanya kum teneirdenung.’ 
ACT.28.27	Ato eboka Er Imtamnyi Kanya Roh Kudus aryi sun aibweyabwe asi wenebmou.
ACT.28.28	Ati, Yahudi yala nang sun aibweyabwe aryi Er Imtamnyi Uram ati, ‘Kekena nun li,’ teneramnyi deyok aryi, niryi sunsi uram ton lak ebkwinsin. Er Imtamnyi biryi, ‘Sun yuk yala nang ababyi lebkwan,’ tenen erci, ‘Sun yuk yala nang asi lemsina uram lak eterebde bindarur,’ eboka arukmou. Sun yuk yala nang ara a uram asi diboka kekebkwaming ati ebman,” ebmou. 
ACT.28.29	Er Paulus biryi ato ebmou ba, sun Yahudi yala nang ara sun mamun lulubdandoka er Paulus kuramwe ai deibloboka binsekdobmai.
ACT.28.30	Ura, er Paulus bira er kuramwe ai asi kuramwe bok, kwalina bitinyi bisibmou. Ara, erci er ai damnyi bisi ai dengna kareramuryi, erda akai asi iya kuramwe. A kuramwe ba, ninyi ilinto aryi ersi diryangaramnyi ba, erci sun nirya asi du dongoboka-du dongoboka kimnamwe. 
ACT.28.31	Ato kuramuryok, er Paulus biryi ilil kum asa aryi Er Imtamnyi biryi Weik Sienyi kurur ci, ninyi kalingsurur deyok ati lak eboka, “Dib tenebdarur,” eramwe. Tonda, ninyi tentok ababyi Paulus bisi uram kum kilikdeibmou bok, erci, “Nun Du Yesus Kristus bira iya Weik Sienyi kuboka kalingmurusurur,” eboka etereramwe.
ROM.1.1	Teleb ni kwityabwe, ni Paulus bira nun Du Yesus Kristus wa irmilinanyi kunun cok, sunda weik atei Roma kurandum dib tenen nang asi kerek sengna ton sekeibkwinsin. Nun Nai Imtamnyi biryi nisi naboka tikeibnou uca, niryi nun Nai biryi ebdeibnou uram eterebde banun. Ara, nun Du Yesus uram Teleb Uram ninyi lemsina uram eterebkwan ati takubdeibnou ati, niryi deyok kouboka a uram asi eterebmurubde banun. 
ROM.1.2	Nun Du uram Teleb Uram eterenun ara ukuryok uram kuma. Erda, sun minob uca Er Imtamnyi biryi kunubkwamwe uram ebdeibmaci to lak etereramnyi nang ara nun Du Yesus deyok ati minob kerek sekansei. Ara, sunci, “Ato-ato kuboka kunubkwansir,” ebdeiboka sunci Er Imtamnyi Uram minob uram umbura aryi nun Du Yesus deyok ati minob kerek sekansei. Ara, nun Nai Imtamnyi biryi a nang asi takubdeiamwe to, sunci kerek sekeiboka nunda ukuryok kubde baramib nang asi nun Du Yesus uram Teleb Uram minob lak kiansei. 
ROM.1.3	Nun Du bira Er Imtamnyi Mi kurur cok, Erda ninyi kibdandoka nun aibwe Daud yalanyi kurur. 
ROM.1.4	Tonda, nun Du Yesus bira Er Imtamnyi Mi Kobdob ababyi kurur ara laktoto kubmar. Ara, nun Du Yesus diboka dibmou ani, Er Imtamnyi Kanya Roh Kudus mikib biriman aryi Ersi kam bukeibmou. Kam bukeibmou biriman aryi, Er Imtamnyi Kanya Roh Kudus aryi nun Du Yesus biti, “Erda Er Imtamnyi Mi diboka kurur,” eboka lak kibmou. Nun Du Yesus Kristus nun arungdeirisurur iya weik sienyi kurur ati ato ebman. 
ROM.1.5	Er Imtamnyi biryi teleb teneranou to, nun Du Yesus biryi nisi kisal daknou ci, “Deyok kouboka Teleb Uram eterebde birum,” ebdeiboka tikeibmanou. Tikeibmanou cok, Erci nisi ato eboka ebdeibmanou. “Sun im dangna tukwe dangna nang mutuk yuk-yuk yibinkirikmin cok, kanci sun Yahudi yala kum nang ara lemsina uram ati walwal nang ati ‘Nun Du Yesus bisi dib tenebmunyi uca, sunci du mouboka Er Uram kunubde bindarur,’ eboka eterebdum.” Nun Du biryi nisi tikeibnou ati ebman. Tonda, “Ninyi nirya aryi nun Du Yesus si weik erebdeibkwaming,” tenen niryi Teleb Uram eterebde banun. 
ROM.1.6	Ura, sunda Roma nang ababyi lemsina uram ati walwal kurandau asi, nun Nai Imtamnyi biryi, “Ni Mi Yesus Kristus amwetam bun nang kibdarur,” eboka sunbabyi nabmasou.
ROM.1.7	Ura, ni Paulus biryi sunda Roma atei kurandum dib tenen nang asi kerek sekeibmasin. Ati, niryi sunti, “Nun Nai Imtamnyi biryi boukwe kurur nang,” tenen kibdobmasin. Tonda, sunda nun Nai biryi, “Ni dam kun nang kibting,” tenen nabsou nang asi, “Teleb,” ebmasin. Nun Nai Imtamnyi ab nun Du Yesus Kristus ab aryi sunsi kisal dangsina teleb. Tonda, nun Nai ab nun Du Yesus ab aryi antanibdeiboka sun kanya yuk-yuk namin kurdeirisina teleb.
ROM.1.8	Ura, yuma kobdob ebkun ara ato ebkun. Sunda Roma nang ara ninyi lemsina uram ati walwal kurandau ani, ukuryok ara nun Du Yesus bisi dib tenerandum. A deyok aryi, niryi nun Nai bisi, “Ei ni Nai,” enun. Sun dib tenen dinyi ara laktoto kurur ati, sun im dangna tukwe dangna kuramingnyi nang aryi sunti ato eboka lak eransing. “Sun Roma nang ara walwal kuramnyi ani, ukuryok ara sunbabyi nun Du Yesus bisi dib tenenung.” A deyok aryi, niryi nun Nai Imtamnyi bisi, “Ei ni Nai,” enun ba, nun Du Yesus Kristus biryi a uram ermiliboka nun Nai Imtamnyi urasintam bobarur. 
ROM.1.9	Ni Paulus bira sunda Roma nang asi tuba-tuba teneibde basunun. Tola kuma. Nun Nai Imtamnyi biryi niti, “Dib ebmar,” tenen bingnurur. Nira busul kuboka nun Nai takubdeibnou to diboka kununun. Ara, Er Imtamnyi Mi uram Teleb Uram lak eterebde banun cok, niryi nun Nai Imtamnyi karebnou wa asi diboka inun. 
ROM.1.10	Ati, niryi sunti tuba-tuba teneirisunun cok, nun Nai Imtamnyi bisi ato eboka molonun. “Nai, kanci teleb tenebniminyi uca, bublan kukeibniminyi ba, niryi sun Roma nang asi dirbinkwan.” Ato eboka moloranse ani, ukuryok tubto molonun.
ROM.1.11	Ni sun ab tonkwa ebdatibyi ati ebman. Sirya ebdandoka eterebsitinyi uca, Er Imtamnyi Kanya Roh Kudus aryi sunsi muna karen dinyi ton karebtabaksute uca, sun dib tenena ara katabum ebtabaksute ati tenesunun. 
ROM.1.12	Sirya ebdatibyi ura, niryi sun dib tenena asi katabum ebtabaksitinyi ba, sunci ni dib tenena ababyi katabum ebtabaksutum. Ara, nunci, “Mikib kuboka nun Du Yesus bisi dib tenenub,” tenen nun mamun bingdanub cok, nun dib tenena katabum ebtabakdatibyi. 
ROM.1.13	Ura, ni kwityabwe. Uki-uki ilinto aryi niryi, “Sun Roma nang dirbinkun,” tenen ukurderanse uca, bisik sengna dinyi yuk-yuk aryi nisi tuba-tuba bisik sengminingnanou ati sun diboka bikdarur. A deyok aryi, niryi, “Sun Roma nang dam bindoka Teleb Uram ati eterebtabaknyi uca, sun kankan kuboka yuk nang ilinto ababyi dib tenebkalibting,” tenen ukurderanse uca, ni sun dam kum yanmase. Niryi sun Yahudi yala kum nang bindoka Teleb Uram eterebde banun uca, du mourande ati sun bikmarum. Ura, sunbabyi Yahudi yala kum nang kurandum ati, niryi sunbabyi yandoka Teleb Uram deyok ati eterebtabakde basitinyi uca, sun kankan ababyi du moubtabakwansute ati ebman.
ROM.1.14	Er Imtamnyi biryi nisi takubdeibnou to, niryi sun Yahudi kum yala yuk-yuk asi bindoka Teleb Uram eterebde banun. Ara, sun Yunani yala nang babyi, sun yuk yala-yuk yala nang ababyi bindoka niryi Teleb Uram eterenun. Niryi sun bikdob dinyi bingna nang bindoka sun bikdob dinyi bingna kum nang ababyi bindoka Teleb Uram eterebde banun. 
ROM.1.15	A deyok aryi, niryi sunda Roma atei nang kum diryanmase ati, “Sunbabyi dam bindoka Teleb Uram eterebtabaktinyi,” tenesunun.
ROM.1.16	Nun Du Yesus uram Teleb Uram ati niryi ilil kum asa aryi kuboka lak eterebde banun. Nun Du uram Teleb Uram ara Er Imtamnyi biryi karebsou mikib uram kurur. A uram mikib biriman aryi sun dib tenebmangnyi nang nirya asi Er Imtamnyi biryi lemsurur. Ara, nun Nai biryi sun Yahudi yala nang asi deyok kouboka lebde baramwe ani, ukuryok tuba lebde barur ci, sun Yahudi yala kum nang asi aminda bindoka sunbabyi lebde barur. 
ROM.1.17	Teleb Uram umbura aryi Er Imtamnyi biryi ato eboka lak kimsurur. “Malyi kun nang asi teleb kibdeiboka Ni mabwe nermabwe dobdobkwan. Sirya dobdobnyi uca, Ni urasintam aryi teleb dinyi kunubkwaming.” Er Imtamnyi biryi nunda malyi kun nang asi dorosurur ara dib tenena deici akwe dorosurur. Tonda, Er Imtamnyi biryi nunda malyi kun nang asi dorosurur uca, nunci tabakoka dib tenenub. A dinyi ati Er Imtamnyi Uram minob uram umbura aryi ato erur.
ROM.1.17	“Er Imtamnyi biryi dobdobmaci nang ara dib tenena biriman aryi kam kun dinyi dobdobkwaming,” ebmou. 
ROM.1.18	Ba, Er Imtamnyi bira iya teleb kurutnyi biryi malyi dinyi nirya ati, “Ni li,” tenen kurur ati, Erci, “Diboka wenebkwan,” ena uram ababyi imtam aryi kuboka lak kimsurur. Ara, ninyi aryi Er Imtamnyi biti, “Nun li,” tenena uca malyi dinyi akwe kunuramingnyi asi Er Imtamnyi biryi diba ati wenebkwande. Tonda, sun yuk nang asi malyi kimdeiriramingnyi nang asi nun Nai biryi wenebkwande. A nang ara Er Imtamnyi dib en uram asi bingnamingiryok, sunci, “Malyi dinyi akwe kunubtibyi,” teneraming uca, “Dib en uram kekena nun li,” tenen malyi dinyi kuraming. 
ROM.1.19	Er Imtamnyi biryi Erdamnyi ninyi nirya asi lak kimdaramwe uca, sun, “Er Imtamnyi biti nun walwal,” en nang ababyi Er Imtamnyi biti walwal diboka kum kuraming. Erda, sunci, “Dib en uram kekena nun li,” tenen malyi dinyi akwe kuraming. 
ROM.1.20	Ara, nun Nai Imtamnyi biryi im ton tukwe ton nirya kiknibmou ura, Erci ninyi nirya asi Erdamnyi lak kimdansou ani, ukuryok ababyi tuba lak kimdasurur. Ara, “Er Imtamnyi bira Iya Erebdobnyi kurur,” tenen ninyi nirya bingnung. Tonda, “Yuma kobdob talak aryi kuboka Er Imtamnyi bira iya mikibnyi kuramwe ani, ukuryok ababyi iya mikibnyi kurur,” tenen ninyi nirya bingnung. Nunda tukwetam nang aryi Er Imtamnyi bisi asing eibmanto kum kunub bok, Er Imtamnyi biryi nun nirya asi Erdamnyi lak kimdasurur. Ati, nunci im dangna tukwe dangna dinyi kurande asing eirinub dinyi asi asing eirinub cok, nunci, “Nun Nai Imtamnyi biryi a dinyi nirya kiknibmou,” tenen bingnub. Ati, Er Imtamnyi biryi Erdamnyi lak kimdasurur ati, ninyi tentok ababyi, “Er Imtamnyi biti walwal kunun ati, Erci nisi wenebnicei,” kum ebmote.
ROM.1.21	A malyi kun nang ara Er Imtamnyi biti walwal kum kuramiryok, sunci, “Nun molonubnyi,” tenen Er Imtamnyi si weik ena kum kunung. Tonda, sunci, “Nun Nai biryi kisal dakmasir,” tenen Er Imtamnyi bisi, “Ei nun Nai,” kum enung. Erda, sun kanya ara kunuk dakmou uca, sunci bikdob dinyi tenena kum uca, talyi dinyi akwe teneboka malyi dinyi akwe kunubde baraming. 
ROM.1.22	A nang ara sundamnyi ati, “Nunda bikdob dinyi bingna nang kunub,” erdaraming cok, lub nang kanya akwe bonung. 
ROM.1.23	A nang ara Er Imtamnyi biti, “Er Iya Erebdobnyi,” tenen kum molonung. Erda, sunci Er Iya Erebdobnyi bisi unubdeiboka talyi dinyi akwe kikniboka molonung. Ara, co keil doboka sunci, “Nun molon dinyi kiknibkwayeb,” tenen tukwetam nang minola dibmanto kun nang ato dinyi kikliboka kikniraming. Tonda, maka ato dinyi kikniraming. Bisam kwatima ato dinyi kikniraming. Kikniramingiryok, sunci a kiknibmai dinyi yuk-yuk asi naboka, “Nai du o, nong o,” eboka molonung.
ROM.1.24	Kwemdina dinyi akwe molonung deyok aryi, Er Imtamnyi biryi, “Niryi a nang asi deiblobkwan uca, sunci sun kanya aryi kuboka malyi kun dinyi akwe ur kunubting,” tenen wenebmou. Ato tenen wenebmou uca, a nang ara kwemdina dinyi molormururamingiryok, sunci, “Sal ner talyi yobtibyi,” tenen, “Yuk alyi tenen dinyi kunubtibyi,” tenen talyi yordana akwe kuraming. 
ROM.1.25	Ati, sunci Er Imtamnyi biryi dib en uram asi bai donokoka tola en dinyi akwe talebdoboka kwemdina moloraming. Moloramingiryok, im dangna tukwe dangna Kikniamunyi bisi tuba kum molonung. Erda, sunci keil co doboka Er Imtamnyi biryi kikniamwe dinyi asi kikliboka kiknibmai ati, “Nai du o, nong o,” eboka molonung. Nun Nai Imtamnyi bira tanglona kum uca Er si iya weik ebkwanubnyi kurur ati ebman. Amin.
ROM.1.26	Dib en uram asi bai donokmai deyok aryi, Er Imtamnyi biryi, “Niryi sunsi deiblobkwan uca, sunci sun kanya aryi kuboka malyi kun dinyi akwe kunubkwanung,” eboka wenebmou. Wenebmou uca, sun nerabwe ara sal aryi kum yoraming. Erda, nerabwe ara sun mamun tablangdaraming. 
ROM.1.27	Tonda, sun sal nang ara sun ner asi tuba kum yoraming. Erda, sal ara den atan weik kuboka sun mamun yordaraming. Ato kuboka alyi weik tenen dinyi kunuraming uca, sunci sundamnyi lemdana kum uca malyi kun dinyi tabakoka kunurmururaming. Ati, Er Imtamnyi biryi a nang asi wenebde barur uca, Erci sunsi, “Sun malyi kun dinyi taklobdarur,” tuba kum erur. Tuba kum erur ati, Er Imtamnyi biryi a nang asi dokdonokdiryi, kum lebkwande.
ROM.1.28	Ura, a kwemdina molon nang ara Er Imtamnyi dib en uram asi bingnamiryok, sunci a uram ati, “Talyi uram aca,” tenen kum kunuramnyi. Ato tenen kuramnyi deyok aryi, Er Imtamnyi biryi yu kanya boramuryi, sunsi taklobmou. Ati, Erci, “Sun kanya dam kuboka malyi kun dinyi akwe ur kunubkwanung,” eboka sunsi taklobmou. Uca, sunci alyi tenen dinyi ab ukubman kum dinyi akwe kununung. 
ROM.1.29	A nang ara langdeiboka malyi kun dinyi yuk-yuk akwe kunuraming. Tonda, sunci teneiboka yuk nang asi malyi dinyi akwe kununung. Tonda, “Bona bon dinyi ilinto dobdobtibyi,” tenen ingkiringnung. Tonda, “Iya malyi kun dinyi akwe kunubkwayeb,” tenenung. A nang ara yu kanya boboka yuk nang dinyi ati, “Dobdobtibyi,” tenenung. Tonda, “Ninyi obtibyi,” tenenung. Tonda, “Yuk nang uram kekena ati nun li,” tenenung. Tonda, tola uram akwe enung. Yuk nang ati, “Malyi kibdeibtibyi se,” tenenung. A nang ara murmur eboka yuk nang asi talakdonung. 
ROM.1.30	A nang ara yuk nang ati, “Malyi nang,” enung. Tonda, sunci Er Imtamnyi biti, “Nun li,” tenenung. Tonda, sunci talyi ati sundamnyi ati, “Nunda sien nang aca,” erdanung. A nang ara sundamnyi erebdeibdandoka yuk nang asi ina ngilingnaming. Tonda, sunci, “Ato-ato kuboka malyi dinyi kunubtabakwayeb,” tenena akwe kunung. A nang ara sun nai sun kwin uram diboka kum kekenung. 
ROM.1.31	A nang ara bikdob dinyi tenen kanya kum bonung. Sunci yuk nang asi, “Ato-ato kubkwan,” ebdeibtingnyi uca, sunci ebloboka diboka kum kununung. Tonda, yuk nang asi boukwe kum kunung. Tonda, bico tenena kum uca, yuk nang asi malyi kimnaming. 
ROM.1.32	A nang ara Er Imtamnyi biryi, “Wenebkwan,” en uram kikib asi bingnung cok, sunci Er Imtamnyi Uram kum kununung. Ara, Er Imtamnyi biryi, “Sun ato kuboka malyi kun nang asi weneboka obkwanun,” en uram bingnung cok, sunci sun malyi kun dinyi tanglona kum kunung. Erda, sunci iya malyi kun nang kuraming ati, sun malyi kun nang yuk nang aryi malyi kunuramingyi to kisal dangnung.
ROM.2.1	Ura, sunda yuk nang asi, “Malyi dinyi akwe kuraming,” eboka wenerandum nang se. Er Imtamnyi biryi sunbabyi diba ati wenebkwansir ati ebman. Sunbabyi neiktoto malyi dinyi kunurandum ati, sunci, “Nunbabyi Er Imtamnyi urasintam aryi malyi dinyi kunuramib,” tenen sundamnyi wenerdana teleb. Sunbabyi Er Imtamnyi Uram diboka kum kunurandum ati ato ebman. 
ROM.2.2	Er Imtamnyi biryi sun malyi kun dinyi yuk-yuk kunuramingnyi nang asi wenebkwande ara diboka lilibdiryok, wenebkwande ati nun bingnub. 
ROM.2.3	Ura, sunbabyi tukwetam nang kuramun cok, sunbabyi malyi kun dinyi kuramun cok, unato ati sunci sundamnyi erebdeibdamun ci, yuk nang asi, “Malyi dinyi kurandum se!” eboka wenerandum do? Ati, sunci, “Nunda malyi kun dinyi kunubde banub asi Er Imtamnyi biryi diboka kum wenebkwansir,” tenerandum do? Er Imtamnyi biryi sunbabyi diboka lilibsiryok, wenebkwansir ati ebman. 
ROM.2.4	Ura, Er Imtamnyi biryi bico tenen deyok aryi, sunsi minola kum wenesurur ati sunci kum bikmarum do? Er Imtamnyi biryi, “Sun malyi tenen dinyi takloboka Ni uram kunubting,” tenen minola kum wenesurur bok, sunci, “Nun li,” tenen nun Nai langdeiboka teleb kimdeirisurutnyi bisi ina ngilingnandum do? Nun Nai bira nun malyi kun dinyi ati, “Ni li,” tenesurur ci, Erci, “Sun malyi kun dinyi taklobting,” tenen dibde burur cok, sunsi minola kum wenesurur.
ROM.2.5	Sun kanya ara kat weik kuransir ba, sunbabyi, “Nun malyi tenen dinyi takloboka Er Imtamnyi Uram kununa ara nun li,” tenerandum ati, sunci malyi kun dinyi tabaknin-tabaknin kunurandum ati, Er Imtamnyi biryi sunsi weik wenena kareboka wenebkwansir. Ara, Er Imtamnyi biryi malyi dinyi wenena kikib laktoto karebkwande uki tum berekci ura, Erci sunbabyi wenena kikib kareboka wenebkwansir. 
ROM.2.6	Ninyi yuk-yuk aryi malyi dinyi kum teleb dinyi kum kunuramibyi tok, Er Imtamnyi biryi nunsi wenen dinyi kum kisal dangna dinyi kum karebkwansir. 
ROM.2.7	Sun tanglona kum uca, “Er Imtamnyi biryi nunsi erebdeiboka iya kam kun dinyi karebsute,” tenen ingkiringnamingnyi nang asi nun Nai biryi iya kam kun dinyi karebkwande. 
ROM.2.8	Ba, sundamnyi ererdeirirdaramingnyi nang ton sun dib en uram bai donokoka malyi kun nang asi Er Imtamnyi biryi yu weik kuboka weik wenena karebkwansir. 
ROM.2.9	Sun malyi dinyi kuramingnyi nang nirya asi Er Imtamnyi biryi weneboka mambul weik dinyi karebkwansir. Ara, sun Yahudi yala nang kankan aryi malyi kun nang asi deyok kouboka wenebkalibsici ura, sun Yahudi yala kum nang kankan aryi malyi kun nang ababyi wenebkwansir. 
ROM.2.10	Ura, sun teleb dinyi kunuramingnyi nang asi nun Nai biryi erebdeiboka antanirdeirin dinyi karebkwansir. Ara, sun Yahudi yala nang kankan aryi teleb dinyi kunun nang asi deyok kouboka kisal dakalibkwande ura, sun Yahudi yala kum nang kankan aryi teleb dinyi kunun nang asi aminda kisal dakwansir. 
ROM.2.11	Nun Nai Imtamnyi biryi, “A yala nang dobdobkwan, o yala nang donokwan,” tenena kum kurur ati ato ebman.
ROM.2.12	Sun Yahudi yala kum nang ara Er Imtamnyi biryi, “Ukubdarur-Ukuna mem,” en uram kum kekeramiryok, Er Imtamnyi urasintam aryi malyi dinyi kunung. A nang nirya ara a uram Musa biryi ebmurubmou uram ati walwal kunung cok, weik wenena dobdobkwaming. Ba, sun Yahudi yala nang ara Musa Uram kekeboka bingnung cok, sunbabyi Er Imtamnyi urasintam aryi malyi dinyi kunung. A nang ara Musa Uram yan yaniramnyi deyok aryi, sunbabyi weik wenena dobdobkwaming. 
ROM.2.13	Sun Musa Uram asi amol dem aryi keken nang ati Er Imtamnyi biryi, “Ni mabwe nermabwe dobdobkwan,” kum tenesurur. Erda, sun, “Ukubdarur-Ukuna mem,” en uram kekeboka diboka kununung nang ati Er Imtamnyi biryi, “Ni mabwe nermabwe dobdobkwan,” tenesurur. 
ROM.2.14	Sun Yahudi kum yala nang ara, “Ukubdarur-Ukuna mem,” en uram Musa biryi ebmurubmou uram asi minob kum kekeramiryok, sun kankan aryi ton nang ara teleb dinyi kunubde baraming. Ati, sunci sun kanya dam aryi, “Ato kuna ara teleb, ato kuna ara malyi to,” tenen bingdaramingiryok, kunubde baraming. 
ROM.2.15	A nang ara Er Imtamnyi biryi, “Ukubdarur-Ukuna mem,” en uram kum kekeramnyi bok, Er Imtamnyi biryi ato en uram asi sun kanya dam aryi diboka lak kimdur. Ati, sunci sun kanya dam aryi, “Ato kuna ara teleb dinyi, ato kuna ara malyi dinyi,” bingnung. Ati, sun Musa Uram asi bingna kum nang aryi malyi dinyi kunubingnyi uca, sunci sun kanya dam aryi, “Malyi dinyi kunubmab se,” tenen bingdanung. Tonda, sunci teleb dinyi kunubingnyi uca, sunci sun kanya dam aryi, “Teleb dinyi kunubmab,” tenen bingdanung. 
ROM.2.16	Ura, nun Nai Imtamnyi biryi takubdeibmou uca, nun Du Yesus Kristus biryi ninyi kanya aryi kuboka malyi tenen dinyi ton teleb tenen dinyi ton nirya lilibkwansir. Ara, lak kimdeirin tenen dinyi ton inirdeirirdan tenen dinyi ababyi Erci liliboka lak kibdeibkwansir. A dinyi nirya lilibkwansir uki tum berekci uca, nun Du Yesus biryi sun malyi kun nang asi wenebdiryok, Erci sun Er Imtamnyi Uram kunun nang asi kisal dangkwansir. Niryi eterebde banun Teleb Uram aryi ato eboka lak eteresurur to, nun Du Yesus bira ninyi kanya lilibkwandanyi yamuryankwande ati ebman.
ROM.2.17	Ura, nun kankan kuboka Yahudi yala nang ati uram ton ebkun. Sunci sundamnyi ati, “Nunda Yahudi yala nang kunub,” erdaramun ci, “Musa Uram udikum deirinub,” erdarandum. Erdaramun cok, sunci sundamnyi erebdeibdandoka, “Nunda Er Imtamnyi Uram kununub ati Er dam kun nang kunub,” erdarandum. 
ROM.2.18	Er Imtamnyi biryi teleb tenerur to sun sirya bikmarum. Tonda, sunci, Musa Uram bikmarum ati, sunci a uram deici aryi, “Ato kuna ara teleb, ato kuna ara malyito,” tenen bikmarum. 
ROM.2.19	Ati, sunci sun Er Imtamnyi Uram ati walwal nang ati, “Udikum bisik eterebkwayeb,” tenen kunurandum cok, sunci sundamnyi ati, “Nunda dib en uram eterena deyok nang kunub,” tenerdarandum. Tonda, sun kanya kunuk kuramingnyi nang asi sunci Musa Uram etererandum cok, sunci sundamnyi ati, “Nunda bikdob nang kunub ati, sun walwal nang asi berengdeirin uram eterenub,” tenerandum. 
ROM.2.20	Sunci sundamnyi erebdeibdandoka ato tenerdarandum, “Nunda sun bingna kum nang asi eteren nang kunub.” Tonda, “Nunda wise kanya bon kum nang asi eteren nang kunub.” Ati, sunci, “Ukubdarur-Ukuna mem,” en uram ara bikdob uram dib en uram kerek sengna liliboka bingnandum ati, sunci sundamnyi ati, “Nunda bikdob nang kunub,” tenen ererdeirirdarandum. 
ROM.2.21	Ura, kekebdarur. Sunci yuk nang asi, “Ukubdarur-Ukuna mem,” en uram etererandum ati, sunci sundamnyi ababyi etererdarandum do? Ato tenen kum. Ati, sunci, “Yuk nang dinyi ukula dobdobmunyei,” eboka eterebmunyi ati, sunbabyi neiktoto a uram kunuramun cok, yuk nang dinyi kum dobdobmarum do? Ato tenen kum. 
ROM.2.22	Tonda, sunci, “Yuk nang ner talyi yobmunyei,” eboka etereramunyi ati, sunbabyi neiktoto a uram kunuramun ci, yuk nang ner kum yobmarum do? Ato tenen kum. Tonda, sunci, “Kwemdina dinyi molobmunyei,” eboka eterebmunyi ati, sunbabyi neiktoto a uram kunurandum do? Ato tenen kum. Sunci kwemdina molon ai dinyi ukula dobdobmarum ati niryi ato ebman. 
ROM.2.23	Tonda, sunci, “Nunda Er Imtamnyi biryi, ‘Ukubdarur-Ukuna mem,’ en uram bingnub,” eboka sundamnyi ererdeirirdarandum ati, sunci Er Imtamnyi Uram diboka kunurandum do yan yanirandum do? Sunbabyi “Ukubdarur-Ukuna mem,” en uram yan yanirandum ati, Er Imtamnyi bisi ina ngilingnandum ati ebman. 
ROM.2.24	Er Imtamnyi Uram umbura aryi sunti ato eboka lak kimdur.
ROM.2.24	“Sunda Er Imtamnyi Uram bingna nang aryi Er Imtamnyi urasintam aryi malyi kunurandum deyok aryi, sun Yahudi yala kum nang ara Er Imtamnyi Uram walwal nang aryi asing eiriransingnyi uca, Er Imtamnyi biti, ‘Nun li,’ tenen ina ngilingnaming.” 
ROM.2.25	Sunda Yahudi yala nang ara den bama sengsina nang kurandum. Sunci, “Ukubdarur-Ukuna mem,” en uram diboka kunubdate ura, den bama sengsina sunti teleb kubdeibmasute. Ba, sunci “Ukubdarur-Ukuna mem,” en uram diboka kum kunurandum ati, sunci den bama sengna kum nang ato kibdanmarum. 
ROM.2.26	Ba, sun Yahudi yala kum nang ara den bama sengna kum nang kuramingiryok, Er Imtamnyi Uram kunuramingnyi uca, Er Imtamnyi biryi a nang ati, “Ni mabwe nermabwe,” tenerur. 
ROM.2.27	Ato kuboka sun Yahudi yala kum nang aryi sunda Yahudi yala nang asi, “Malyito kurandau se,” eboka kerebkwansing. Sunda Yahudi yala nang ara den bama sengsina nang kurandum cok, “Ukubdarur-Ukuna mem,” eboka kerek sengna diboka bingnandum cok, sunci kununa kum uca a uram yan yanirandum ati ato ebman. Ba, sun Yahudi yala kum nang ara den bama sengna kum nang kuramingiryok, “Ukubdarur-Ukuna mem,” en uram kunuraming ati ebman. 
ROM.2.28	Ati, unato nang ara diboka Er Imtamnyi mabwe nermabwe kunung do? Unato nang ara diboka Yahudi yala nang kunung do? Unato nang ara den bama sengna nang diboka kunung do? Sun ninyi taruk aryi den bama sengna nang ara Er Imtamnyi mabwe diboka kunung do? Ato tenen kum. 
ROM.2.29	Erda, sun kanya dam Er Imtamnyi Uram diboka teneibde kunun nang ara diboka Er Imtamnyi mabwe nermabwe kunung. Sun ato kun nang kanya ara danguboka Er Imtamnyi Uram kununung. Ara, “Ukubdarur-Ukuna mem,” eboka kerek sengna kununa deib aryi Er Imtamnyi mabwe nermabwe kum kunung. Erda, Er Imtamnyi Kanya Roh Kudus aryi sun kanya dam aryi wa ibci uca, du mourande. Sun ato kun nang ati tukwetam nang aryi kisal dangsina kum kunung. Erda, Er Imtamnyi biryi kisal dangnansir.
ROM.3.1	Ati, Er Imtamnyi biryi sun Yahudi yala nang asi den bama sengna deib aryi, “Ni mabwe nermabwe,” tenen kum dororur ati nun sirya kekebmab. Ati, nunci, “Er Imtamnyi biryi sun Yahudi yala nang asi kum wibdeibmou ci, kisal dangna dinyi ton kum kareramwe,” ebtibyi do? Tonda, nunci, “Den bama sengna dinyi ara talyi dinyi akwe kurur,” ebtibyi do? 
ROM.3.2	Ato tenen kum. Er Imtamnyi biryi sun Yahudi yala nang asi diboka kisal dangna dinyi ilinto kareramwe ani, ukuryok ababyi tuba karerur ati ebman. Er Imtamnyi biryi sun Yahudi yala nang asi Er ebdeibmou uram dib en uram yuk-yuk asi kareramwe. Er Imtamnyi Uram ara kisal dangna dinyi iya udikum tenen dinyi kurur asi Erci sunsi minob karebmou. Ara, Er Imtamnyi biryi minob ura sun Yahudi yala nang aibweyabwe asi Er Uram lak etereramwe ani, ukuryok ababyi sun Yahudi yala nang a uram asi tuba taleraming. Ura, kisal dangna dinyi yuk dinyi ilinto ababyi Erci sun Yahudi yala nang asi minob uca kareramwe ani, ukuryok ababyi karerur. 
ROM.3.3	Sun Yahudi yala nang kankan kuboka ton nang ara nun Du Yesus bisi dib tenenung bok, yuk nang aryi nun Du Yesus bisi dib kum tenenung. Sun Yahudi yala nang kankan kuboka ton nang ara dib kum tenenung deyok aryi, Er Imtamnyi biryi sun Yahudi yala nang nirya asi taklobkwande do? 
ROM.3.4	Ato tenen kum. Ton nang aryi, “Dib tenena nun li,” teneraming bok, Er Imtamnyi biryi, “Sun Yahudi yala nang nirya asi taklobkwan,” tenena kum kurur. Er Imtamnyi bira dib en uram erutnyi kurur ati Erci minob ebdeibmou uram diboka kunubkwande ati ebman. Er Imtamnyi Uram umbura aryi a deyok ati ato esurur,
ROM.3.4	“Kanda Imtamnyi biryi uram ton lak eraminyi uca, ninyi nirya aryi, ‘Dib en uram akwe ebmasir,’ tenen bikwanking. Ba, ninyi ton nang ara talyi uram eboka kanda Imtamnyi biti, ‘Malyi kun dinyi kubmar,’ ebtingnyi ababyi, kanci kandamnyi libdandoka, ‘Teleb dinyi akwe kunun,’ eboka lak kibdeibdatum. Ato kuboka kanda Imtamnyi biryi sun kansi tatab-tatab ebkitingnyi nang asi uram kilikeibtum.” 
ROM.3.4	Er Imtamnyi biryi ato esurur uram deib aryi nunci, “Er Imtamnyi bira dib en uram esurutnyi kurur ba, nunda tukwetam nang nirya ara tola uram en nang akwe kunub,” tenen bingnub.
ROM.3.5	Bok, nun tukwe nang ara Er Imtamnyi urasintam aryi malyi dinyi kunub. A deyok Er Imtamnyi biryi, “Ni tikwa kikiman dinyi deib aryi malyi dinyi lilinunyi kunun,” tenen tabakoka lak kimdeirisurur. Ati, tukwe nang aryi eranting to nunbabyi ebtibyi do? Ara, “Er Imtamnyi biryi, ‘Ni tikwa kikiman dinyi deib aryi malyi dinyi lilinunyi kunun ati lak kibdeibkwan,’ tenerur ci, nun malyi kun dinyi asi wenesurur ara kikiman kum dinyi deib aryi wenesurur,” ebtibyi do? 
ROM.3.6	Ato tenen kum. Er Imtamnyi bira kikiman dinyi deib aryi sun im dangna tukwe dangna nang malyi kun dinyi nirya lilirdeirisurur. Kikiman kum dinyi deib aryi malyi kun dinyi lilibmasute ura, Erda im dangna tukwe dangna nang malyi kun dinyi lilisurutnyi kum kurante. 
ROM.3.7	Ton nang ara ato ebting. “Nira tola uram ebtinyi uca, Er Imtamnyi tentok ara dib en uram erutnyi kurur ati lak kibkwande. Ati, niryi tola uram ebtinyi uca, yuk nang aryi bikoka sunci, ‘Er Imtamnyi bikwa dib en uram enanyi kurur,’ eboka Er Imtamnyi si weik ebkwaming. Ati, unato ati Er Imtamnyi biryi niti, ‘Tola enanyi,’ eboka wenebnute do?” Ninyi ton nang ara ato uram ebting bok, ato en uram ara malyi uram akwe kurur ati ebman. 
ROM.3.8	Tonda, yuk nang ara tola ati nunda nun Du Yesus Kristus milin nang asi talyi ati eboka tatab-tatab eransing. “Malyi dinyi ur kunubibyi uca, teleb dinyi du moubkwansir,” eboka etereraming. Ara, “‘Er Imtamnyi tentok iya telebnyi kurur ati lak kibkwayeb,’ tenen malyi dinyi ur kunubkwayeb.” Ato eboka tatab-tatab eransing bok, nunci ato uram kum eterenub. Tonda, ato dinyi nun kum kunub. Er Imtamnyi biryi a tola en nang asi wenebkwande ara kikib.
ROM.3.9	Ati, nunci una ebkwayeb do? Nunda Yahudi yala nang ara teleb nang kunub bok, sun Yahudi kum yala nang ara malyi nang kunung do? Ato tenen kum. Nunda Yahudi yala nang ab Yahudi yala kum nang ab neiktoto ara malyi kun dinyi aryi tabwe deansou nang ato kunub ati, malyi kun dinyi kununub. Ato sirya ebman. 
ROM.3.10	A dinyi ara Er Imtamnyi Uram umbura aryi kerek sekeibmou to kurur,
ROM.3.10	“Ninyi tentok ababyi ara Er Imtamnyi urasintam aryi teleb kunanyi kum kurur.
ROM.3.11	Ninyi tentok ababyi ara Er Imtamnyi biti bikdob tenen kanya kum borur.
ROM.3.11	Ninyi tentok ara, ‘Er Imtamnyi bisi milibkwan,’ tenen ingkiringna kum kurur.
ROM.3.12	Ninyi nirya ara Er Imtamnyi biti, ‘Nun li,’ tenen taklobmang.
ROM.3.12	Malyi dinyi akwe kununung.
ROM.3.12	Ninyi tentok ababyi ara teleb kunanyi kum kurur.” 
ROM.3.13	“Ninyi nirya ara malyi uram akwe enung.
ROM.3.13	Kwatima silalum akwe kunung cok, tola uram enung.
ROM.3.13	Tonda, sunci, ‘Malyi kibminiktibyi,’ tenen malyi uram akwe eraming.” 
ROM.3.14	“Ninyi nirya ara, ‘Dibting,’ tenen yuk nang asi sumnaming.
ROM.3.14	Tonda, yu uram akwe eraming.” 
ROM.3.15	“‘Ninyi obkwayeb,’ tenen minola kunuraming.
ROM.3.16	A nang aryi kunuraming to ara yuk nang asi mambul weik kurdeiriraming.
ROM.3.17	Yuk nang ab antanirdeirirdana ara kum kuraming.” 
ROM.3.18	“Ilil kuna kum uca, sunci, ‘Er Imtamnyi biryi weneboka obsicei,’ tenen kanya kum boraming.” 
ROM.3.19	Ura, Er Imtamnyi biryi “Ukubdarur-Ukuna mem,” en uram ebdeiamwe ara Erci sun, “Ukubdarur-Ukuna mem,” en uram keken nang asi ebdeiamwe ati nun bingnub. Ati, sun Yahudi yala nang asi a uram asi ebdeibmou. Ati, nun Nai biryi, “Ninyi tentok ababyi Er Imtamnyi urasintam aryi teleb dinyi kum kunurur,” ebmou ara Erci sun Yahudi yala nang ababyi wenebmou. Ara, im dangna tukwe dangna nang nirya kankan aryi ninyi tentok ababyi, “Er Imtamnyi urasintam aryi teleb dinyi kunun,” kum ebdankwamwe ati, nun Nai biryi sun Yahudi yala nang ababyi ato eboka wenebmou. 
ROM.3.20	Ati, nun nirya ara malyi nang kunub ati, nunci, “Ukubdarur-Ukuna mem,” en uram kunubman kum kunub. Kunubman kum kunub ati, ninyi tentok ababyi, “Ukubdarur-Ukuna mem,” en uram kununa deib aryi Er Imtamnyi dam kunanyi kum kibkwante. Erda, “Ukubdarur-Ukuna mem,” en uram deib aryi nunci, “Malyi nang kunub,” tenen bingdordanub.
ROM.3.21	Ani, ukuryok ara Er Imtamnyi biryi, “Niryi sun malyi kun dinyi kilibniryok, ‘Ni urasintam aryi teleb dinyi kun nang,’ tenen dobdobkwansin,” eboka lak kimsurur. Ara, “Ukubdarur-Ukuna mem,” en uram kununa deib aryi Erci nunsi kum dosurur. “Ur dobdobkwan,” en uram ara ukuryok uram kuma. Minob Musa Uram umbura aryi kerek sekamwe to ababyi neik dinyi eboka lak kimnamwe. Tonda, Er Imtamnyi ebdeibmou tok bobaramnyi nang yuk-yuk aryi minob kerek sekamnyi to ababyi neik dinyi eboka lak kimnamnyi. 
ROM.3.22	Ati, nunci nun Du Yesus Kristus bisi dib tenebibyi biriman aryi nun Nai biryi nunsi dosurur. Sun nun Du Yesus bisi dib tenen nang nirya asi Er Imtamnyi biryi, “Ni mabwe nermabwe,” tenen, “Ni urasintam aryi teleb kun nang” tenen dosurur. Yahudi yala nang kankan kuboka dib tenen nang ton, Yahudi kum yala kum nang kankan kuboka dib tenen nang ababyi nun Nai biryi dosurur. Nun Nai biryi, “A yala wibdeibkwan, o yala donokwan,” kum tenesurur. Erda, Erci nunda dib tenen nang nirya asi dosurur. 
ROM.3.23	Ninyi nirya ara Er Imtamnyi urasintam aryi malyi dinyi kununub cok, Er Imtamnyi Iya Erebdobnyi urasintam aryi sungloramib. A deyok aryi, Er Imtamnyi biryi, “A yala wibdeibkwan, o yala dokdonokwan,” kum tenesurur. 
ROM.3.24	Ura, Er Imtamnyi biryi sun Yahudi yala nang ab, sun Yahudi yala kum nang ababyi nun malyi kun dinyi kilibsiryok, muna karen dinyi karebsiryi, Erci nun nirya ati, “Ni mabwe nermabwe kibdeibkwan,” tenen dorosurur. Ara, nun Du Yesus Kristus nunsi lebdeibsou deyok aryi, nunsi dosurur. 
ROM.3.25	Ati, nun Du Yesus biryi Erdamnyi karebdandoka dibmou ati, Er Imtamnyi biryi, “Sunglona kum uca ninyi dama deibmou ati ninyi ab antanibdeibdankwayeb,” eboka lak kibdeibsou. Ara, nunci, “Nun Du Er ining diksakmou deyok aryi, Er Imtamnyi biryi nun malyi kun dinyi diboka kilibmasou,” tenenub ati, nun Nai biryi nunsi dorosurur. Nun Nai Imtamnyi biryi, “Nira malyi kun dinyi kikibto wenenunyi kunun tenen bikting,” tenen Erci nun Du Yesus bira nun malyi kun dinyi boramunyi bisi weik wenen dinyi karebmou. Minob ura ninyi aryi malyi dinyi kuramnyi asi, Er Imtamnyi biryi diboka kum weneramwe. Ani, ukuryok ara Erci nun malyi kun dinyi diba ati wenebmou. 
ROM.3.26	Ati, ukuryok ara nun Nai biryi Erdamnyi ati, “Nira malyi kun dinyi kikibto wenenunyi kunun,” eboka lak kimsurur. Tonda, Erci, “Sun Ni Mi Yesus bisi dib tenebingnyi nang ara malyi dinyi kunuramnyi bok, niryi kiliboka, ‘Ni mabwe nermabwe,’ tenen doronun,” eboka lak kimsurur.
ROM.3.27	“Ukubdarur-Ukuna mem,” en uram kununa deici aryi Er Imtamnyi biryi nunsi kum dorosurur. Ati, im dangna tukwe dangna nang nirya kankan asi unanyi-unaner aryi, “Nira telebnyi, ni teleb ner,” eboka erdamnyi erebdeibdankwante do? “Ukubdarur-Ukuna mem,” en uram kununa deici aryi ninyi tentok ababyi erdamnyi kum erebdeibdankwante ati ebman. Nun Du Yesus bisi dib tenena deici aryi nun Nai biryi nunsi dosurur ati nunci nundamnyi erebdeibdanman kum kunub. 
ROM.3.28	Ati, nunci ato tenen lak eramib. Er Imtamnyi biryi nunsi dorosurur ara nun Du Yesus bisi dib tenena deib aryi dorosurur. “Ukubdarur-Ukuna mem,” en uram kununa deici Erci kum dosurur.
ROM.3.29	Ura, nun Nai Imtamnyi bira nunda Yahudi yala nang Molonubnyi akwe kurur do, sun Yahudi yala kum nang Molonungnyi ababyi kurur do? Nun Nai bira sun Yahudi yala kum nang aryi Molonungnyi ababyi kurur ati ebman. 
ROM.3.30	Nun Molonubnyi tentoknyi akwe kurur ati, Erci ninyi nirya asi dib tenena biriman aryi dorosurur. Ara, sun den bama sengna nang kankan kuboka dib tenen nang aryi Erci dib tenena biriman aryi dorosurur. Tonda, sun den bama sengna kum nang kankan kuboka dib tenen nang ababyi nun Nai biryi dib tenena biriman aryi dosurur. 
ROM.3.31	Dib tenena uram ara, “Ukubdarur-Ukuna mem,” en uram minob uram asi bisik sekoka kum daneibmar do? Ato tenen kum. Erda, dib tenena uram ara, “Ukubdarur-Ukuna mem,” en uram ati, “Dib en uram aca,” eboka lak kimsurur.
ROM.4.1	Ura, nunci nunda Yahudi yala nang nun aibwe Abraham deyok ati una ebkwayeb do? Er Imtamnyi biryi nun aibwe bisi dobdobmou ara una deyok aryi dobdobmou do? Nun aibwe bira Er Imtamnyi urasintam aryi teleb kuramwe deyok aryi, Er Imtamnyi biryi ersi dobdobmou do? Ato tenen kum. Nun aibwe bira Er Imtamnyi urasintam aryi teleb dinyi kunuramwe bok, Er Imtamnyi biryi ersi a deyok ati kum dobdobmou. 
ROM.4.2	Nun aibwe biryi teleb dinyi kunuramwe deib aryi Er Imtamnyi dam kunanyi kibmote uca, erci erdamnyi ati erebdandoka, “Nira teleb kunanyi kunun ati, Er Imtamnyi biryi nisi dobdobmanir,” ebdanmote. Ato kuboka erdamnyi erebdeibdanmote ura, tukwetam nang aryi nun aibwe bisi kisal dakting bok, Er Imtamnyi biryi nun aibwe biti kisal kum dakmote. 
ROM.4.3	Ati, Er Imtamnyi Uram una esurur do? Er Imtamnyi Uram ara ato eboka eteresur.
ROM.4.3	“Nun aibwe Abraham bira Er Imtamnyi bisi dib teneramwe deyok aryi, Er Imtamnyi biryi erti, ‘Ni mi, Ni urasintam aryi teleb kunanyi kibdeibman,’ tenen muna dobdobmou.” 
ROM.4.4	Nunda tukwetam nang aryi nun wa ibibyi uca, nun wa karesunung nang ara wa in dengna karenub. A wa in dengna dinyi ara muna karen dinyi kuma. Erda, wa in dengna dinyi kurur. 
ROM.4.5	Ura, Er Imtamnyi biryi nun aibwe bisi dobdobmou ara, “Busul kuboka Ni wa iramwe ati dengna dinyi ato karebkwan,” tenen kum dobdobmou. Erda, nun aibwe biryi Er Imtamnyi bisi er kanya deiriramwe ati, Er Imtamnyi biryi nun aibwe bisi muna dobdobmou. Ara, nun aibwe biryi, “Er Imtamnyi bira ni malyi kun dinyi kilinurur cok, nira malyi dinyi kunanyi dorosurur,” teneramwe. Ato teneramwe uca, Er Imtamnyi biryi, “Ni mi,” tenen nun aibwe bisi muna dobdobmou. Nun aibwe bisi muna dobdobmou to, nun Nai biryi nun aibwe bito tenen kun nang nirya asi muna dorosurur ati ebman. 
ROM.4.6	Ura, nun aibwe Daud bibabyi neik en uram akwe ebmou cok, Er Imtamnyi bisi dib tenen nang asi kisal dakmou. Ati, erci a nang ara, “‘Ukubdarur-Ukuna mem,’ en uram kunubibyi deib aryi Er Imtamnyi biryi nunsi kum dobdobkwansir,” tenen nang ati ato ebmou.
ROM.4.7	“Sun malyi kun dinyi kilibmasou nang asi Er Imtamnyi biryi kisal dangsurur.
ROM.4.7	A nang ara Er Imtamnyi Uram yan yaniramnyi asi Er Imtamnyi biryi, ‘Tuba kum teneibkwan,’ tenerur ati kisal dangna nang ato kunung.
ROM.4.8	Malyi dinyi kuramnyi bok, Er Imtamnyi biryi, ‘Malyi dinyi kubmumwe,’ eboka tatab-tatab ena kum kum kubkwande ati, kisal dangna nang ato kunung.” 
ROM.4.9	Ura, a uram deib aryi sun Yahudi yala nang ara den bama sengna nang akwe kisal dangna dinyi dororaming do? Sun Yahudi yala kum nang ara den bama sengna kum nang ababyi kisal dangna dinyi dororaming do? Nun lilibmab to ara, nun aibwe Abraham Er Imtamnyi bisi dib teneramwe deyok aryi, Er Imtamnyi biryi erti, “Ni mi,” tenen dobdobmou. Ati, sun Yahudi yala nang ab Yahudi kum yala nang kankan aryi dib teneramingnyi nang ab aryi kisal dangna dinyi dororaming ati Er Imtamnyi Uram aryi ato ebmou. 
ROM.4.10	Nun aibwe Abraham bira unato anyi kuramwe ba, aryi Er Imtamnyi biryi ersi, “Ni mi,” tenen dobdobmou do? Nun aibwe bira den bama sirya sengnamunyi bisi dobdobmou do? Ato tenen kum. Den bama sengna kumnyi tuba kuramwe ba, dobdobmou do? Diba. Nun aibwe Abraham den bama sengna kumnyi tuba kuramwe ba, Er Imtamnyi biryi ersi, “Ni mi,” tenen dobdobmou. 
ROM.4.11	Ati, nun aibwe Abraham biryi Er Imtamnyi bisi dib tenebkalibmou ani, Er Imtamnyi biryi ersi, “Den bama dekdarum,” eboka aminda aryi ebdeibmou. A den bama sengna dinyi ara, “Abraham bira Er Imtamnyi bisi dib tenerur ati, Er Imtamnyi urasintam aryi teleb kunanyi bitonyi kurur,” tenen lak kimna dinyi kuramwe. Ati, nun aibwe Abraham bira kikliboka sun Yahudi yala kum nang kankan kuboka dib tenen nang asi sun aibwe kuramwe. Ara, Er Imtamnyi biryi a nang ababyi dobdobkwamwe ati, Abraham bira sun aibwe kuramwe. 
ROM.4.12	Tonda, nunda Yahudi yala nang ara den bama sengsina nang kankan kuboka dib tenen nang ababyi nun aibwe kuramwe. Ara, nun aibwe den bama sengna kum uca minob dib teneramwe to nunbabyi dib tenenub ati, Abraham bira nun aibwe bibabyi kuramwe.
ROM.4.13	Er Imtamnyi biryi nun aibwe Abraham ab er yala nang ab asi, “Im dangna tukwe dangna mutuk nirya karebkwansin,” ebdeibmou ara, “Ukubdarur-Ukuna mem,” en uram kunuramwe deib aryi ato eboka kum ebdeibmou. Erda, Abraham biryi, “Er Imtamnyi biryi ebdeibsou to diboka kunubkwansir,” tenebmou deyok aryi, Er Imtamnyi biryi nun aibwe biti, “Ni urasintam aryi teleb kunanyi,” teneramwe deyok aryi, Erci ato eboka ebdeibmou. 
ROM.4.14	Sun dib tenena kum uca, “Ukubdarur-Ukuna mem,” en uram kunun nang ara Er Imtamnyi biryi kisal dangna dinyi muna karen dinyi kum doronung ati ebman. Ato kubmote ura, dib tenen dinyi ton, Er Imtamnyi muna erdeirin dinyi ton, ara talyi dinyi akwe kurante. 
ROM.4.15	“Ukubdarur-Ukuna mem,” en uram ara ninyi kum lebkwansute. Erda, a uram ara nun malyi kun dinyi lak kibdeiboka wenesin dinyi akwe boyangansou. “Ukubdarur-Ukuna mem,” en uram kum kubmote ura, “Ukubdarur-Ukuna mem,” en uram ati yan yanina lak kimna dinyi ababyi kum kurante.
ROM.4.16	Abraham biryi “Ukubdarur-Ukuna mem,” en uram kunuramwe deyok aryi, Er Imtamnyi biryi ersi, “Kisal dangna dinyi karebkwansin,” eboka kum ebdeibmou. Erda, Abraham biryi, “Diboka kunubkwansir,” tenen Er Imtamnyi bisi dib teneramwe deyok aryi, Er Imtamnyi biryi ersi kisal dangna dinyi ebdeibmou. Ara, dib tenena biriman aryi kisal dangna dinyi muna doronub deyok aryi, ninyi ilinto aryi muna karen dinyi doronub. Den bama sengna nang babyi den bama sengna kum nang babyi nun aibwe Abraham yala nang kunub ati, nunci Er Imtamnyi biryi ebdeibsou kisal dangsina dinyi asi dib tenena biriman aryi doronub. 
ROM.4.17	Er Imtamnyi Uram umbura aryi nun aibwe Abraham biti ato erur.
ROM.4.17	“Nira Imtamnyi karebkinyi uca, kanda yala ilinto ati sun aibwe kibkwandim.” 
ROM.4.17	Abraham bira Er Imtamnyi urasintam aryi nun aibwe kurur ati ebman. Ara, nun aibwe bira Er Imtamnyi bisi dib teneramwe deyok aryi, Erda nunda dib tenen nang nirya asi nun aibwe bitonyi kunub. Nun aibwe bira Er Imtamnyi biti, “Erda mikibnyi biryi sun din nang ababyi kam bukeibkwande,” tenen dib teneramwe. Tonda, erci, “Ukuryok kum kurande dinyi kiknina ababyi er mikib kurur,” tenen dib teneramwe.
ROM.4.18	Nun aibwe Abraham bira Er Imtamnyi biryi ebdeibmou to dibde buramuryok, kununa asi asing kum eiriramuryi, erci Er Imtamnyi bisi dib tenermururamwe. Dibde bukoka dib tenermururamuryi, Er Imtamnyi biryi Er ebdeibmou to kunubmou uca, Abraham bira yala ilinto ati sun aibwe kuramwe. Ara, Er Imtamnyi biryi,
ROM.4.18	“Niryi karebkinyi uca, kan yala nang ara ilinto kubkwaming,” ebmou to, sirya kunubmou. 
ROM.4.19	Ara, nun aibwe wise dandobmou ci, mi kum deibmou bok, erci tanglona kum uca Er Imtamnyi bisi dib teneramwe. Ati, erci kwalina seratus baryi kwaleamuryi, er mi deibte talak sirya bisibmou bok, nun aibwe bira Er Imtamnyi bisi dib teneramwe. Tonda, nun aibwe ner si Sara bibabyi iya wise dandobmou ba, er mi deibte talak sirya bisibmou bok, nun aibwe biryi tanglona kum uca dib teneboka, “Er Imtamnyi biryi karebsici uca, mi deibkwanim,” teneramwe. 
ROM.4.20	Ato kuboka nun aibwe bira bintinin kanya bona kum uca Er Imtamnyi bisi dib tenermururamwe. Ba, er dib tenena ara er kanya asi katabum erdeiriramwe. Katabum erdeiriramwe ba, nun aibwe biryi Er Imtamnyi si weik eramwe. 
ROM.4.21	Ati, nun aibwe bira ato teneramwe. “Er Imtamnyi bira iya mikibnyi kurur ati, Erci ebdeibmanou to diboka kunubkwanir.” 
ROM.4.22	Nun aibwe biryi er kanya asi Er Imtamnyi biti deibmou deyok aryi, Er Imtamnyi biryi nun aibwe biti, “Ni mi, Ni urasintam aryi teleb kunanyi,” teneramwe. 
ROM.4.23	A uram ara, “‘Ni mi, Ni urasintam aryi teleb kunanyi,’ teneramwe,” ara nun aibwe Abraham biti kerek sekdeiamwe ara nun aibwe bikwa ati kum kerek sekdeiamwe. 
ROM.4.24	Erda, nunda ukuryok kubde baramib Er Imtamnyi bisi dib tenenub nang ababyi ato eboka kerek sekdeiamwe. Ati, nunci Er Imtamnyi biti, “Nun Du Yesus dibmou asi kam bukeibmou,” tenen dib tenenub deyok aryi, Er Imtamnyi biryi nunbabyi neiktoto, “Ni mabwe nermabwe, Ni urasintam aryi teleb kun nang,” tenesurur. 
ROM.4.25	Nun malyi kun dinyi deyok aryi, nun Nai biryi karebmou uca, ninyi aryi nun Du Yesus bisi taleboka obmai. Ba, Er Imtamnyi biryi nunda malyi kuramoubwe nang ati, “Ni mi aryi lebci uca, Ni urasintam aryi teleb dinyi kunun nang kibdeibkwan,” teneransou deyok aryi, Erci nun Du Yesus dibmou asi kam tubto bukeibmou.
ROM.5.1	Ati, Er Imtamnyi biryi nunda malyi kuramoubwe nang ati, “Niryi lebdeiboka ni mabwe nermabwe kibdeibkwan,” tenen dobdobmasou ara nunci nun Du Yesus bisi dib tenebmoubwe biriman aryi nunsi dobdobmasou. Ura, nun Nai biryi nunsi dobdobmasou deyok aryi, nunda Er Imtamnyi ab antanibdeibsou nang kunub. Ara, nun Du Yesus Kristus biryi nunsi lebdeibmasou deyok aryi, nunda nun Nai ab antanibdeibsou nang kunub ati ebman. 
ROM.5.2	Nunda Er Imtamnyi dam kun kum nang kuramoubwe ani, nun Du Yesus biryi nunsi lebdeibmasou uca, Er Imtamnyi dam kun nang sirya kibmoubwe. Ati, nunci nun Du Yesus bisi dib tenenub biriman aryi, Er Imtamnyi biryi nunti tikeiboka, “Ni mabwe nermabwe,” tenen kisal dangsurur. Uca, nunci, “Nunda Er Imtamnyi biryi kisal dangsina nang kunub,” tenen bingdaramibiryok, katabum eboka dib tenen kanya bonub. Katabum eboka dib tenenub cok, nunci ilil asa kum uca kilkil kanya bonub cok, ato eboka lak enub. “Er Imtamnyi biryi nunsi erebdeiboka iya kam kun dinyi karebkwansir ati dibde bunub,” eboka lak enub. 
ROM.5.3	Tonda, ninyi aryi nunsi mambul kimdeirisingnyi ababyi nunci ilil kuna kum kanya boboka Er Imtamnyi bisi, “Ei nun Nai,” enub. Ati, nunci, “Ninyi aryi nunsi mambul kimdeirisingnyi uca, nunci katabum ebtabakoka nun Du Yesus bisi milirmurunub,” tenen bingnub cok, ilil kuna kum kanya tuba-tuba bonub. 
ROM.5.4	Tonda, nunci katabum eboka nun Du Yesus bisi milirmurunub uca, nunda tanglona kum uca dib tenen nang kunub. Tonda, nunda tanglona kum uca dib tenen nang kunub uca, nunda “Er Imtamnyi biryi ebdeibsou to diboka kunubkwansir,” tenen dibde bunub. 
ROM.5.5	Er Imtamnyi biryi, “Erebdeiboka iya kam kun dinyi karebkwansin,” eboka ebdeibsou to dibde bunub ara talyi ati kum ebdeibsou. Erda, nun Nai biryi a ebdeibsou to diboka kunubkwansir ati ebman. Er Imtamnyi biryi Er Imtamnyi Kanya Roh Kudus biriman aryi Er boukwe tenen dinyi nun kanya dam langdeiboka karebmasou. Er Imtamnyi boukwe tenen dinyi nun kanya dam kusurur deyok aryi, nunci, “Nun dibde bunub dinyi ara nun Nai biryi diboka kunubkwansir,” tenen diboka bingnub.
ROM.5.6	Nunda minob ura Er Imtamnyi urasintam aryi malyi dinyi akwe kuramaburyi, Er Imtamnyi Uram kunubmanto kum kuramoubwe. Ato kuramoubwe ani, nun Nai Imtamnyi biryi teleb teneamwe uki tum berekmou ura, nun Du Yesus Kristus biryi, “Lebkwan,” tenen Erdamnyi karebdandoka nunda Er Imtamnyi biti, “Nun li,” teneramoubwe nang ati dibmasou. 
ROM.5.7	Nunda tukwetam nang ara malyi kun nang ati, “Lebdeibkwayeb,” tenen, “Nunci unubdeiboka wenen dinyi dobdobibiryok, dibkwayeb,” tenen kum kunub. Ba, ninyi tentok-tentok ara teleb kunanyi biti, “Anyi bira deyok kum kurur ati, weneboka obingnyei,” tenen, “Niryi unubdeiboka wenen dinyi dobdobniryok, dibkwan,” tenebting. 
ROM.5.8	Ba, nun Nai Imtamnyi biryi nunda malyi kuramoubwe nang ati, “Iya boukwe weik kunun,” tenen ato kuboka lak kibdeibsou. Nunda malyi dinyi kuramoubwe ababyi nun Nai biryi karebmou uca, nun Du Yesus Kristus biryi Erdamnyi karebdandoka nunti dibmasou.
ROM.5.9	Nun Du Er ining nunti diksakmou deyok aryi, Er Imtamnyi biryi nunti, “Ni mabwe nermabwe,” tenen dobdobmasou. Ura, nunda Er Imtamnyi biryi dobdobmasou nang sirya kimnub ati, nun Du Yesus biryi nunsi aminda aryi taklobkwansir do? Ato tenen kum. Erda, Erci nunsi tabakdongoboka lebkwansir. Ara, Er Imtamnyi biryi aminda aryi sun malyi dinyi kurmurun nang asi weneboka iya mambul dinyi karebkwande ba, nun Nai biryi nunda dib tenen nang asi lebdeibkwansir. Ara, nun Du Yesus biriman aryi lebdeibkwansir uca, nunci wenen dinyi kum dobdobkwayeb. 
ROM.5.10	Minob ura nunda malyi dinyi akwe kunuramaburyok, Er Imtamnyi biti, “Nun li,” tenen mar ordana nang ato kuramoubwe. Ato kuramoubwe ababyi Er Imtamnyi biryi karebmou uca, Er Mi biryi Erdamnyi nunti dibmasou uca, Er Imtamnyi ab antanibdeibsou. Ani, ukuryok ara malyi dinyi kurmurun nang tuba kum kunub. Erda, Er Imtamnyi ab antanibdeibsou nang sirya kunub deyok aryi, Er Imtamnyi biryi tabakdongoboka, “Diboka lebde binkwan,” tenesurur. Tonda, Er Imtamnyi biryi nunsi lebdeibsou ara Er Mi dibmou biriman aryi lebdeibsou. Ani, nun Nai biryi nunsi aminda lebde binkwansir ara nun Du Yesus kam bukoka iya kam kurutnyi biriman aryi lebdeibkwansir. A deyok aryi, nunci tabakdongoboka, “Er Imtamnyi biryi nunsi diboka lebde binkwansir,” tenen bingnub. 
ROM.5.11	Ura, nunci, “Er Imtamnyi biryi nunsi iya kam kun dinyi karebkwansir,” tenen kilkil kanya bonub cok, nunci nun Nai Imtamnyi biti, “Ei nun Nai,” tenen kilkil kanya bonub. Ara, nun Du Yesus Kristus biriman aryi nunci, “Ei nun Nai,” enub. Tonda, “Nun Du Yesus Kristus Er ining diksakmou deyok aryi, nun Nai Imtamnyi biryi nun ab Er ab antanibdeibsou,” tenen deyok ababyi nun kanya kilkil weik kusurur.
ROM.5.12	Yuma kobdob talak ara nun aibwe Adam tentok aryi deyok kouboka Er Imtamnyi urasintam aryi malyi kun dinyi kubmou. Malyi dinyi kubmou uca, nun tukwetam nang nirya aryi malyi kun dinyi akwe kubde baramoubwe ani, ukuryok ababyi malyi dinyi tuba kunub. Ura, nun aibwe biryi malyi kun dinyi kubmou ati, erda din dinyi dobdobmou ci, Er Imtamnyi dam kuramunyi tuba kum kuramwe. Nunda im dangna tukwe dangna nang nirya ara Er Imtamnyi urasintam aryi malyi dinyi kunub deyok aryi, nun nirya ara din dinyi doronub ci, Er Imtamnyi dam kun nang tuba kum kunub. 
ROM.5.13	Yuma kobdob talak ara Musa kum kuramwe talak aryi Er Imtamnyi biryi, “Ukubdarur-Ukuna mem,” eboka lak kum kimnamwe. A talak ababyi ninyi aryi Er Imtamnyi urasintam aryi malyi dinyi kuramiryi, sunci, “Ukubdarur-Ukuna mem,” en uram kum kekebmai ati, a uram deici aryi tatab-tatab ebman kum kuramnyi. 
ROM.5.14	Musa Uram deib aryi tatab-tatab ena kum kuramiryok, sun yuma kobdob talak kubde baramnyi nang nirya ababyi din dinyi dororamiryi, Er Imtamnyi dam kun nang kum kuramnyi. Din dinyi ara mikib weik kuboka ninyi nirya asi taleramwe ati ebman. Ara, nun aibwe Adam biryi deyok kouboka Er Imtamnyi urasintam aryi malyi kuamwe ani, Musa biryi, “Ukubdarur-Ukuna mem,” en uram lak kum kibmou bok, ninyi nirya ara din dinyi dororamnyi. Nun aibwe Adam bira Er Imtamnyi Uram bingnamuryok, erci Er Imtamnyi urasintam aryi iya malyi kubmou uca, din dinyi dobdobmou. Ba, sun minob kubde baramnyi nang yuk nang ara, “Ukubdarur-Ukuna mem,” en uram kum bingnamiryok, sunbabyi Er Imtamnyi urasintam aryi malyi dinyi kuramnyi uca, din dinyi dororamnyi. Nun aibwe Adam bira kikliboka nun Du Yesus Kristus biti lak kibdeibmounyi bitonyi kuramwe ati ebman. Ara, nun aibwe bira malyi dinyi talena deyoknyi kuramwe to, nun Du Yesus bira ninyi lemsina deyoknyi kurur.
ROM.5.15	Ba, nun aibwe Adam biryi malyi dinyi koubsou ara yuk. Nun Du biryi lemsina dinyi koubsou ara yuk. Nun aibwe Adam biryi Er Imtamnyi Uram yan yanibmou uca, ninyi ilinto din dinyi dororamnyi ani, ukuryok tuba din dinyi doronub. Ba, nun Nai Imtamnyi biryi, “Ni mabwe nermabwe kibdeibkwan,” tenen dobdobmasou ara erebkaboka ninyi ilinto dobdobde basurur. Ara, nun Du Yesus Kristus biryi Erdamnyi nunti karebdanmou biriman aryi Er Imtamnyi biryi langdeiboka ninyi ilinto dobdobmasou. 
ROM.5.16	Nun aibwe Adam biryi deyok kouboka malyi kun dinyi tentok asi kunubmou uca, ninyi nirya ara din dinyi dororamnyi ani, ukuryok ababyi din dinyi doronub. Ba, Er Imtamnyi biryi lemsina boyasin dinyi ara yuk. A lemsina boyasin dinyi ara malyi kun dinyi tentok akwe kilina kum kurur. Erda, malyi kun dinyi ilinto kilisirur. Ara, nun Adam yala nang nirya aryi malyi kun dinyi ilinto tabakoka kuramoubwe ati, Er Imtamnyi biryi malyi kun dinyi ilinto kilibdeibmuryok, ninyi ilinto ati, “Ni mabwe nermabwe,” tenen dobdobmasou. 
ROM.5.17	Nun aibwe Adam tentok aryi deyok kouboka Er Imtamnyi Uram yan yanibmou uca, ninyi nirya ara din dinyi dororamiryi, Er Imtamnyi dam kun nang kum kunub. Ara, nun aibwe malyi kubmou biriman aryi ninyi dirdeirisin dinyi mikib weik kuboka taleransou ani, ukuryok ababyi mikib weik kuboka taleransir uca, din dinyi dororamib. Ura, Er Imtamnyi biryi nunti, “Ni mabwe nermabwe,” tenen dobdobmasou ba, nun Er Imtamnyi kisal dangna dinyi ab kam kun dinyi ab langdeiboka dobdobmoubwe. Nunda kam kun dinyi dobdobmoubwe nang ara nun Du Yesus Kristus mikib biriman aryi weik sien nang ato kuboka mikib kuboka kalikwayeb. Ara, ninyi dirdeirisin dinyi minob ura mikib weik kuransou ato, nunda erebkaboka iya mikib kuboka kalikwayeb.
ROM.5.18	Ati, nun aibwe Adam tentok aryi deyok kouboka Er Imtamnyi urasintam aryi malyi kun dinyi kubmou deyok aryi, Er Imtamnyi biryi ninyi nirya asi, “Sun nirya ara din dinyi dobdobkwandarur,” eboka wenebsou. Ura, Du Yesus Kristus neiktoto Er tentok aryi deyok kouboka Er Imtamnyi urasintam aryi teleb dinyi kunuramwe deyok aryi, Er Imtamnyi biryi ninyi ilinto ati, “Ni mabwe nermabwe,” eboka iya kam kun dinyi karesurur. 
ROM.5.19	Ara, nun aibwe tentok aryi malyi kubmou uca, ninyi nirya asi malyi kun nang kibmoubwe to, nun Du Yesus tentok aryi Er Imtamnyi Uram diboka kunubmou deyok aryi, Er Imtamnyi biryi ninyi ilinto asi, “Ni mabwe nermabwe,” tenen dobdobmasou. 
ROM.5.20	Ura, Er Imtamnyi biryi imtam tukwetam kiknibmou ura, Erci, “Ukubdarur-Ukuna mem,” en uram anmalakoka kum karebmou. Erda, yuma kobdob kubde baramnyi nang kubde baramnyi ani, nun Nai biryi Musa biriman aryi, “Ukubdarur-Ukuna mem,” en uram aminda aryi lak kibdeibmou. Ura, ninyi aryi busul kuboka, “Er Imtamnyi Uram kunubtibyi,” tenen ingkiringnamiryok, sunci malyi kun dinyi tabakoka Er Imtamnyi Uram yan yaniramnyi. Ura, nun malyi kun dinyi tabakoka langdeiriransou to, Er Imtamnyi biryi, “Ni mabwe nermabwe,” tenen dobdobmasou dinyi ara erebkaboka iya langdeirisurur. 
ROM.5.21	Ati, minob ura malyi kun dinyi mikib weik kuboka taleransou ci, ninyi dirdeirisin dinyi boyansou. Ura, ukuryok ara nun Nai biryi nunsi kisal dangsurur ara neiktoto mikib weik kuboka kisal dangsurur. Ara, “Ni mabwe nermabwe kibdeibkwan,” tenen dobdobde basurur uca, nun Nai biryi nun Du Yesus Kristus biriman aryi nunsi iya kam kun dinyi karebkwansir.
ROM.6.1	Ati, nunci unato ebdankwayeb do? “Nunda malyi kun dinyi aryi tabwe debsou nang kubmurubde binkwayeb,” ebdankwayeb do? Ato tenen kum. Ura, nunci, “Malyi dinyi kunubtabakde bibyi uca, Er Imtamnyi biryi tabakoka lebdeiboka kisal dakeibsute,” tenebkwayeb do? 
ROM.6.2	Ato tenen kum. Nunda nun Du Yesus biryi lebdeibsou nang ara malyi dinyi kununa ati dibdeibdanmoubwe nang ato kunub ci, “Malyi dinyi kununa nun li,” tenena akwe kunub ati ebman. Ati, nunci teneiboka, “Malyi kun dinyi ur kunubmurubde binkwayeb,” tenena kubkwayeb do? Ato tenen kum. 
ROM.6.3	Nunda nun Du Yesus bisi dib tenen nang ara nun Du Yesus dibmounyi si deib aryi me dongobmasei. Me dongobmasei ara, “Nun Du dibmounyi dam kun nang kibmai uca, malyi kun dinyi kununa ati dibdeibdanmai nang ato kunung,” tenebmai cok, me dongobmasei. 
ROM.6.4	Me dongobmasei biriman aryi nunda nun Du Yesus Kristus ab tonkwa dibmoubwe nang ato kibmaburyok, Er ab tonkwa tukwe dongobmasei nang ato kibmoubwe. Ati, nunci, “Ukuryok kanya boboka Er Imtamnyi urasintam aryi teleb dinyi kunubkwayeb,” tenen me dongona biriman aryi nun Du Yesus ab tonkwa dibmoubwe nang ato kibmoubwe. Ara, nunci, “Nun Nai Iya Erebdobnyi aryi nun Du Yesus dibmounyi bisi kam bukeibmou to, nunbabyi neiktoto kam bukeibsici uca, Er Imtamnyi urasintam aryi teleb dinyi kunubde binkwayeb,” tenebmoubwe asi me dongobmasei.
ROM.6.5	Ati, nunda nun Du Yesus dibmounyi dam kun nang kuboka, “Malyi kun dinyi nun li,” tenen nang kuramibyi ura, nunda nun Du Yesus kam bukokmounyi dam kun nang kuramibiryok, Er Imtamnyi urasintam aryi teleb dinyi kunubde binkwayeb ati ebman. 
ROM.6.6	Nun minob, “Malyi dinyi kunubde binkwayeb,” tenen kanya boramoubwe asi nun Du Yesus Kristus biryi doboka co lase deiboka dibdeibsou ati bingnub. Ara, nunda malyi tenen dinyi aryi tabwe debsou nang tuba kum kubkwamoubwe ati, nun Du Yesus biryi a malyi tenen dinyi dibdeibsou. Nun a dinyi bingnub. 
ROM.6.7	Ara, unanyi-unaner malyi kun dinyi kununa ati dibdeibdamingnyi ura, malyi kun dinyi aryi tabwe deamwe nang tuba kum kunung. 
ROM.6.8	Nunda nun Du Yesus Kristus ab tonkwa dibmoubwe deyok aryi, nunda neiktoto nun Du Yesus ab tonkwa iya kam kubkwayeb ati nun dib tenenub. 
ROM.6.9	Nun Nai Imtamnyi biryi nun Du Yesus Kristus dibmou asi kam bukeibmou ati, Erda dina kum uca iya kam kubkwande ati nun bingnub. Nun Du dibmou ara dirdeirin dinyi aryi tabwe debmunyi tiya kubmou ani, Erda dirdeirin dinyi aryi tabwe demnanyi tuba kum kurur ati ebman. 
ROM.6.10	Nun Du sirya dibmou ara nun malyi kun dinyi nirya kum daneibkwansou ati, liki tentok akwe nunti dibmasou. Ura, kam bukokmou ani, Erda, “Er Imtamnyi teleb tenenurur to kunubkwan,” tenen kurur. 
ROM.6.11	Ura, sunbabyi neiktoto sundamnyi ati ato tenebdankwandarur. “Nunda malyi dinyi kununa ati dibdeibdanmoubwe nang ato kunub.” Tonda, “Nun Du Kristus Yesus biriman aryi nunda Er Imtamnyi teleb tenesurur to kunubkwayeb,” tenebdarur.
ROM.6.12	Ati, sunda tukwetam aryi tiya akwe kam kurandum nang kurandum cok, malyi kun dinyi aryi tabwe demna nang ato tuba kum kubdarur. Ara, sunci sun kanya dam aryi anaranci, “Malyi dinyi kunubkwayeb,” tenen dinyi tuba kubmunyei. 
ROM.6.13	Tonda, sunci sun kanya ab sun yan taruk biriman aryi malyi dinyi kubmunyei. Ara, sunci sun nong kanya nirya asi malyi dinyi kuna ati ya kibdamunyei. Erda, sunci sun kanya ab sun yan taruk nong nirya ababyi karebdandoka Er Imtamnyi biti ya ato kibdandarur. Ara, “Er Imtamnyi biryi nunda malyi kun dinyi deyok aryi, din nang kuramoubwe asi kam bukeibsou,” tenen sunci sundamnyi karebdandoka Er Imtamnyi biryi teleb tenesurur to kunubdarur. 
ROM.6.14	Sunda Musa biryi wenesina uram aryi tabwe demsina nang tuba kum kurandum ati, malyi kun dinyi ababyi sunsi tamuboka tabwe debsicei. Erda, Er Imtamnyi biryi sunti, “Ni mabwe nermabwe,” tenen dobdobmasou ati, sunda Er Imtamnyi amwetam bun nang kurandum.
ROM.6.15	Ati, nunci nundamnyi ati unato dinyi ebdankwayeb do? Nunda Musa wenesina uram aryi tabwe demsina nang tuba kum kunub ati, nunci malyi kun dinyi ur kubkwayeb do? Ato tenen kum. Tonda, Er Imtamnyi biryi nunsi dobdobmasou ci, nunda Er Imtamnyi amwetam bun nang kibmoubwe ati, nunci malyi kun dinyi tamuboka kubmurubde binkwayeb do? Ato tenen kum. 
ROM.6.16	Nunda tukwetam kun nang nirya ara ikin wa bon nang ato akwe kunub ati ebman. Ton nang ara sundamnyi karebdandoka malyi kun dinyi kubde baraming. Ba, yuk nang ara sundamnyi karebdandoka Er Imtamnyi biryi arungdeirisin dinyi kunuraming. Ati, sun malyi kun dinyi kunun nang babyi sun teleb dinyi kunun nang babyi ara ikin wa bon nang ato akwe kunub ati ebman. Sunci a dinyi bikmarum do? Ura, sun malyi kun dinyi asi kubde ban nang ara wenen dinyi ara din dinyi asi dobdobkwaming. Ba, sun Er Imtamnyi bisi arungna nang ara Er Imtamnyi Uram kunuraming uca, Er Imtamnyi biryi sunti, “Ni mabwe nermabwe,” tenen dobdobkwande. 
ROM.6.17	Ni kwityabwe. Sunda minob ura malyi kun dinyi aryi tabwe deansou nang kurandau cok, malyi kun dinyi akwe kurandau. Ani, Teleb Uram lak eteren nang aryi nun Du Yesus uram Teleb Uram eterebmurubmasei ba, sunci sun kanya dam aryi, “A uram ara dib en uram akwe,” tenen kunurandau ani, ukuryok tuba kunurandum. A deyok aryi, niryi nun Nai Imtamnyi bisi, “Ei ni Nai,” enun. 
ROM.6.18	Nun Du biryi sunsi lebdeibmasou ara, “Malyi kun dinyi tuba kunubmurubingnyei,” tenen lebdeibmasou. Ati, sunci malyi kun dinyi aryi tabwe debsou tuba kum kurandum. Erda, sunda Er Imtamnyi amwetam bun nang kibmandau ci, Er Imtamnyi urasintam aryi teleb dinyi akwe kunurandum.
ROM.6.19	Ura, sunci sun kanya dam aryi dib en uram minola kum bikdobmarum ati, niryi tukwetam nang bikmanto kiklina uram ton doboka eterebmasin. Ara, sunci minob ura sun yan taruk nong nirya asi karebdandoka, malyi kun dinyi aryi tabwe deansou nang ato kurandau. Kurandau cok, sunci Er Imtamnyi biryi, “Ni li,” tenen dinyi kunurandau cok, malyi kun dinyi tabakoka kubde barandau. Ani, ukuryok ara sunci danguboka sun yan taruk nong nirya asi Er Imtamnyi bisi karebdandarur. Ati, sunci, “Nunda Er Imtamnyi biryi arungdeirisurur nang kunub,” tenebdandoka Er Imtamnyi urasintam aryi teleb dinyi akwe kunubdarur. Ato kunubmunyi uca, sunci Er Imtamnyi urasintam aryi kilibdob kanya bobkwandum.
ROM.6.20	Sunda minob ura malyi dinyi aryi tabwe debsou nang ato kurandau ci, Er Imtamnyi amwetam bun nang kum kurandau ci, Er Imtamnyi arungdeirisina uram kum kunurandau. 
ROM.6.21	Minob ura malyi dinyi akwe kunurandau ati, a dinyi ara sunsi teleb dinyi ton boyangaransou do? Ato tenen kum. A malyi kurandau dinyi ati sunci alyi weik kuboka, “Iya malyi kun dinyi kuramoubwe se,” tenerandum. Malyi kun dinyi kunurandau ara teleb dinyi tentok ababyi sun dam kum boyangaransou. Erda, dirdeirisin dinyi akwe boyangaransou. 
ROM.6.22	Ura, ukuryok ara nun Du Yesus biryi sunsi lebdeibsou ara malyi dinyi tuba kum kunurmururandum. Malyi kun dinyi aryi tabwe debsou nang tuba kum kuramun cok, Er Imtamnyi amwetam bun nang akwe kurandum. Ato kurandum cok, sunci Er Imtamnyi urasintam aryi kilibdob kanya boramunyi uca, iya kam kun dinyi dobdobkwandum. 
ROM.6.23	Ara, unanyi-unaner ara malyi dinyi kunubtingnyi uca, a nang ara dirdeirisin dinyi dobdobkwaming. Ba, Er Imtamnyi biryi Er amwetam bun nang asi muna karen dinyi karebkwansir. Ara, nun Du Yesus Kristus biriman aryi iya kam kun dinyi karebkwansir.
ROM.7.1	Ura, ni kwityabwe. Kekebdarur. Sunbabyi Musa biryi, “Ukubdarur-Ukuna mem,” en uram bingna nang kurandum ati, niryi sunti, “Ni kwityabwe,” ebmasin. Ura, niryi sunsi Musa biryi arungdeirisin uram deyok ati eterebkwinsin. Musa biryi, “Ukubdarur-Ukuna mem,” en uram ebdeibsou asi nunci barwetam kum deibtibyi. Erda, nunda a uram aryi tabwe demsina nang ato kunub. Ani, nun sirya dibmabyi ura, a arungdeirisin uram aryi nunsi tuba kum arungdeirisurur. 
ROM.7.2	Ura, niryi kiklina uram ton doboka eterebkwinsin. Ara, sal aryi ner dobmaci ura, sun nang bitinyi ara tabwe deboka iya dordaranding nang ato kururung. Ati, ner dobmarinyi kam tuba kuranci ba, er ner ara er akenyi ab tonkwa iya kurantiring ba, yuknyi biryi ersi dobcei. Ba, ner dobmarinyi sirya dibmaci ura, tabwe loblobmar ati, yuknyi biryi a ner asi ur dobkwande. 
ROM.7.3	Ati, er akenyi kam tuba kuranci ba, yuknyi biryi a ner asi dobmaci ura, a ner ara talyi yon ner ato kubkwande. Ba, er akenyi sirya dibmaci ura, tabwe sirya loblobmar ati, yuknyi biryi a ner ara sulyi ner asi ur dobkwande. Ara, yuknyi biryi sulyi ner asi dobci ura, a ner ara talyi yon ner ato kum kurante.
ROM.7.4	Ati, ni kwityabwe dib tenen nang. Sunbabyi neiktoto tabwe lobdeibsou nang ato kurandum. Ara, nun Du Yesus Kristus Er ining sunti diksaksou deyok aryi, sunda Musa biryi arungsina uram aryi tabwe demsina nang tuba kum kurandum. Erda, sunda nun Du Yesus Kristus amwetam bun nang sirya kibmarum. Ati, Er Imtamnyi urasintam aryi du moubkwansir ati, sunda nun Du Yesus Er Imtamnyi biryi kam bukeibmounyi dam kun nang ato kibmarum. 
ROM.7.5	Nunda minob ura malyi kun dinyi aryi tabwe deiboka arungnansou nang ato kuramoubwe. Ato kuramaburyok, nun kanya dam aryi, “Malyi kubtibyi,” tenen dinyi yuk-yuk anaransou tok, nunci nun yan taruk nong biriman aryi malyi dinyi akwe kuramoubwe. Musa Uram aryi nunsi tabwe demnansou bok, nunci, “Er Imtamnyi Uram kununa nun li,” tabakoka teneramoubwe uca, du kum mouriransou. Erda, malyi kun dinyi akwe kuramoubwe ati, din dinyi akwe dororamoubwe. 
ROM.7.6	Musa Uram aryi nunsi minob ura tabwe deboka arungnansou ani, nun Du Yesus biryi nunsi lebdeibsou ura, Musa Uram tabwe deboka arungsina nang tuba kum kunub. Musa Uram aryi nunsi minob ura tabwe deboka arungnansou ba, nunda Musa biryi, “Ukubdarur-Ukuna mem,” eboka kerek sengna deib aryi Er Imtamnyi Uram kunurderamoubwe. Ba, nun Du Yesus biryi nunsi lebdeibsou ura, nunda ukuryok kanya boboka Er Imtamnyi Kanya Roh Kudus biriman aryi Er Imtamnyi Uram asi kunubde banub.
ROM.7.7	Ati, nunci unato dinyi ebkwayeb do? Musa Uram deib aryi ninyi aryi malyi kun dinyi tabakoka kunuramoubwe ati, nunci, “Musa Uram ara malyi dinyi akwe kurur,” ebtibyi do? Ato tenen kum. Musa Uram kum kekebtibyi ura, nunci, “Nira malyi dinyi kunanyi,” tenen kum bikdatibyi. Musa Uram aryi, “‘Yuk nang dinyi dobdobtinyi,’ tenena mem,” ebdeibsou ati, nunci, “Yuk nang dinyi dobdobtinyi,” tenena ara malyi dinyi kurur tenen bingnub. Musa Uram kum kekebtibyi ura, nunci ato tenen kum bikdatibyi. 
ROM.7.8	Ba, Musa Uram aryi, “Ukubdarur-Ukuna mem,” ebdeibsou bok, nunci nun kanya dam aryi, “Nun li,” teneramaburyi, malyi kun dinyi yuk-yuk tabakoka kunuramoubwe. “Ukubdarur-Ukuna mem,” en uram kum kubmati ura, malyi kun dinyi ababyi kum kurante ati ebman. 
ROM.7.9	Niryi minob ura, “Ukubdarur-Ukuna mem,” en uram kum kekebmasiryok, kam kurandanyi bitonyi tuba kuranse. Ba, aminda aryi “Ukubdarur-Ukuna mem,” en uram sirya kekebmase ura, niryi ni kanya dam, niryi ni kanya dam aryi, “Ni li,” tenen malyi kun dinyi tabakoka kunuranse. Malyi dinyi akwe kunuranse deyok aryi, nira dina anyi atonyi kuranse. 
ROM.7.10	Ati, Musa biryi, “Ukubdarur-Ukuna mem,” en uram ebdeibsou ara, “A uram deib aryi kam kun dinyi dobdobting,” tenen ebdeibsou. Ato tenen ebdeibsou bok, a uram ara kam kun dinyi kum boyangaransou. Erda, din dinyi akwe boyangaranou ati ebman. 
ROM.7.11	Ara, Musa biryi, “Ukubdarur-Ukuna mem,” ebdeibsou bok, ni kanya dam aryi, “Ni li,” tenen dinyi anabnou uca, malyi kun dinyi kunuranse. Ni kanya dam aryi anaranou malyi kun dinyi ara nisi bowanikminikoka obminiknou. Ara, Musa Uram aryi malyi kun dinyi ati sokon loubdeibmou ura, a malyi kun dinyi nisi bowanikminikoka obminiknou.
ROM.7.12	Ati, ni kwityabwe. Niryi, ato ebmasin bok, nunci, “Musa Uram ara malyi dinyi,” kum ebtibyi. Erda, Er Imtamnyi biryi, “Ukubdarur-Ukuna mem,” en uram ara tatab-tatab ebman kum uram kurur. A uram ara, “Er Imtamnyi urasintam aryi teleb dinyi akwe kunubdarur,” eboka arungdeirisurur. Tonda, a uram ara Teleb Uram akwe kurur. 
ROM.7.13	Ati, Musa Uram ara teleb dinyi kurur ati nisi obminikmanou do? Ato tenen kum. Erda, Musa Uram deib aryi ni malyi kun dinyi lak kibnou uca, a malyi kun dinyi nisi obminiknou. Ara, Musa Uram ara Teleb Uram kuramuryok, malyi kun dinyi sokon loubdeibmou uca, nunsi din dinyi boyanganmasou. Ara, malyi kun dinyi lak kibdeibkwansou ati, Musa Uram aryi din dinyi boyangansou. Ara, Musa Uram aryi lak kibdeibsou uca, nunci malyi kun dinyi ati, “Er Imtamnyi urasintam aryi iya malyi kurur,” tenen bingnub.
ROM.7.14	“Ukubdarur-Ukuna mem,” en uram ara Er Imtamnyi biryi ebdeibsou uram kurur ati iya teleb dinyi kurur ati ebman. Ba, nira, “Malyi dinyi kunubtinyi,” tenenanyi kunun ati, malyi kun dinyi aryi tabwe debnounyi kunun. Ara, nun Du Yesus biryi nisi lebdeibnou bok, ni kanya dam yuk aryi malyi tenen dinyi tuba anarande. 
ROM.7.15	Ni kanya ara wiliboka-wiliboka kuranir ati, ni kanya ara kankana kuranir. Niryi, “Teleb dinyi kunubkwan,” teneran cok, malyi kun dinyi tuba kubde banun. Ba, niryi, “Malyi dinyi kuna ni li,” teneran cok, malyi kun dinyi tuba kubde banun. Ati, niryi, “Ato kunubkwan,” tenen dinyi kum kunuran cok, “Ukuna ni li,” tenen dinyi tuba kubde baran. 
ROM.7.16	Ati, niryi, “Malyi dinyi kuna ni li,” tenenun ati, niryi Musa Uram ati, “Teleb Uram akwe,” tenenun. Ati, niryi Musa Uram tuba yan yaniran cok, niryi a uram ati, “A uram ara Teleb Uram ati niryi kunubtinyi,” tenenun. 
ROM.7.17	Ura, niryi, “Malyi dinyi kuna ni li,” tenenun ati, a malyi kubde ban dinyi ni yuk aryi tuba kum kubde banun. Erda, ni kanya dam aryi malyi tenen dinyi aryi nisi mikib kuboka tabwe tuba demnurur ati, niryi, “Ni li,” tenenun cok, a malyi kun dinyi tuba kubmilibde banun. 
ROM.7.18	Ni kanya dam yuk ara, “Teleb dinyi kunubkwan,” tenen dinyi ton kum anaranir ati ebman. Ara, ni kanya dam aryi minob tukwetam nang tenen kanya ati ato ebman. Ati, niryi, “Er Imtamnyi urasintam aryi teleb dinyi kunubtinyi,” tenenun cok, a teleb dinyi diboka kununa ati mikib kum kunun. 
ROM.7.19	Ati, niryi, “Teleb dinyi kunubkwan,” tenenun cok, teleb dinyi kum kubde banun. Ba, “Malyi kun dinyi kubnyei,” tenenun cok, malyi kun dinyi tuba kubde banun. Ati, niryi, “Kunubtinyi,” tenen dinyi ara yuk, niryi kubde baran dinyi ara yuk. 
ROM.7.20	Ati, niryi, “Malyi kun dinyi kubnyei,” tenenun ati, ni yuk aryi a malyi kun dinyi tuba kubde kum banun. Erda, ni kanya dam aryi anaranir malyi tenen dinyi nisi tabwe tuba demnurur uca, niryi, “Ni li,” tenenun cok, malyi kun dinyi kubmilibde banun.
ROM.7.21	Ati, ni kanya umbura tenen dinyi ara bisik sengna kum uca ato kuranir. Niryi, “Teleb dinyi kunubkwan,” tenebde banun cok, “Malyi dinyi kubkwan,” tenen dinyi anaboka anmalakoka bisik sengnanir. 
ROM.7.22	Ura, niryi ni kanya dam aryi, “Teleb dinyi kunubtinyi,” teneibde banun ati, niryi Er Imtamnyi biryi arukdeibsou uram ati, “Teleb Uram akwe,” tenenun. 
ROM.7.23	Ura, niryi ni kanya dam aryi Er Imtamnyi arungdeirisin uram ati, “Teleb Uram,” teneibde banun bok, malyi tenen dinyi ara ni kanya dam anaboka ni kanya ab ni nong ababyi tabwe demnurur ati ebman. A malyi tenen dinyi ara ni kanya dam aryi teleb teneibde banun dinyi ati, “Bisik sektinyi,” tenen orminingyangaranir. A malyi tenen dinyi ara ni kanya ab ni nong ab asi tabwe demnurur uca, niryi malyi kun dinyi tuba kubde banun ati ebman. 
ROM.7.24	Nibabyi sunbabyi malyi kun dinyi aryi tabwe demsina nang tuba kunub ati, nun mambul weik kun nang tuba kunub se. Nun nong kanya ara malyi tenen dinyi aryi tabwe demnansir ati, unanyi biryi nunsi lebdeibkwansir do? 
ROM.7.25	Nun Du Yesus Kristus lebdeibsounyi biryi nunsi iya lebdeibkwansir ati ebman. A deyok aryi, niryi nisi, “Ei nun Nai,” enun. 
ROM.7.26	Ati, niryi ni kanya dam ukuryok kanya aryi Er Imtamnyi biryi arungdeirisin uram kunubde banun cok, ni kanya dam minob kanya aryi malyi tenen dinyi aryi tabwe demninanyi tuba kunun.
ROM.8.1	Er Imtamnyi biryi nunda nun Du Yesus Kristus dam kun nang ati, “Ni mabwe nermabwe,” tenen dobdobmasou deyok aryi, nun Nai biryi nun malyi kuramoubwe to teneina kum uca, nunsi weik wenesin dinyi kum karebkwansir. 
ROM.8.2	Nunda malyi kun dinyi ab dirdeisin dinyi ab aryi tabwe demnansou nang kuramoubwe asi nun Du Yesus Kristus biryi lebdeibsou uca, Er Imtamnyi Kanya Roh Kudus ara ninyi kanya kam kurdeirisurutnyi mikib biriman aryi nunda malyi kun dinyi ab dirdeirisin dinyi ab aryi tabwe demsina nang tuba kum kunub. A deyok aryi, Er Imtamnyi biryi nunsi weik wenesin dinyi kum karebkwansir. 
ROM.8.3	Nunda malyi dinyi akwe tenen kuramoubwe deyok aryi, Er Imtamnyi biryi Musa biriman aryi arukdeibmasou uram ara lemsina ati mitang kiboka nunsi kum lebdeibmasou. Musa biriman aryi arukdeibmasou uram ara nunsi lemdeirisina ati mikib kum kuramwe bok, nun Nai Imtamnyi biryi nunsi lemdeirisina ati mikib dinyi karebmasou. Ati, nun Nai Imtamnyi biryi Er Mi kobdoba bokwetebsou ura, Erda malyi kun dinyi kum kuramuryok, nun tonyi kiboka ninyi kibmou. Ara, nun malyi kun dinyi kilibkwansou ati nun Du Yesus bira Erdamnyi karebdanmou ba, dibmou. Ato kuboka nun Du Yesus bira, “Malyi kanya bon nang aryi malyi kun dinyi ara Er Imtamnyi biryi wenen dinyi kurur,” tenen lak kibdeibmou. 
ROM.8.4	Nun Du biryi Erdamnyi karebdanmou ara “Sun dib tenen nang ara Ni mikib deib aryi Er Imtamnyi biryi arungdeirisina uram Teleb Uram asi diboka kunubde binkwanung,” tenen Erdamnyi karebdanmou. Ara, nunda nun kanya dam aryi malyi tenen dinyi tuba kum kubmurubde ban nang ati ato ebman. Nunda Er Imtamnyi Kanya Roh Kudus aryi teleb tenesurur to, kunubde banub nang ati ato ebman.
ROM.8.5	Sun kanya dam aryi malyi tenen dinyi kubmurubde ban nang ara sun kanya dam aryi malyi kun dinyi akwe tenebde baraming. Bok, nunda Er Imtamnyi Kanya Roh Kudus aryi teleb tenesurur dinyi kunubde ban nang ara Er Imtamnyi Kanya Roh Kudus aryi teleb tenesurur to akwe tenebde banub. 
ROM.8.6	Sun kanya dam aryi malyi dinyi tenen dinyi kubmurubde baramingnyi nang ara dirdeirisin dinyi doronung. Bok, nunda Er Imtamnyi Kanya Roh Kudus aryi teleb tenesurur to milibde banub nang ara kam kun dinyi ton, kilkil kanya bon dinyi ton doronung. 
ROM.8.7	Ara, nun kanya dam aryi malyi tenen dinyi tenen kunubde baramibyi uca, nunda Er Imtamnyi biti ordana nang ato kunub. Sun ato kuramingnyi nang ara Er Imtamnyi arungdeirisina uram ati, “Nun li,” tenen kunubde kum kununung. A nang ara Er Imtamnyi arungdeirisin uram asi kunubman kum kunung ati ebman. 
ROM.8.8	Sun mining kanya aryi malyi tenen dinyi akwe kuramingnyi nang ati Er Imtamnyi biryi, “Ni mabwe nermabwe, Ni kanya teleb kimdeirinunung” kum tenerur.
ROM.8.9	Ura, ni kwityabwe. Ato ebman bok, sunda dib tenen nang ara sun kanya aryi kuboka malyi tenen dinyi aryi tabwe demsina nang kum kurandum. Erda, sunda Er Imtamnyi Kanya Roh Kudus aryi teleb tenesurur to kunubde barandum ati ebman. Ara, Roh Kudus aryi sun kanya dam kuransici nang ati ato ebman. Bok, Roh Kudus aryi sun kanya dam asi kum kuransici uca, sunda nun Du Yesus Kristus dam kun nang kum kurandum ati ebman. 
ROM.8.10	Nun Du Kristus bira sun kanya dam kuransici uca, sunci sun kanya dam kam kurdeirisin dinyi dobdobmarum. Ara, sun nong ara malyi kun dinyi deyok aryi, dibmar dinyi ato kurur. Bok, Er Imtamnyi biryi sunti, “Ni mabwe nermabwe,” tenen dobdobmasou deyok aryi, sunci sun kanya dam aryi Er Imtamnyi Kanya Roh Kudus ara kam kurdeirisurutnyi dobdobmarum. 
ROM.8.11	Er Imtamnyi biryi Er Kanya Roh Kudus biriman aryi nun Du Yesus bisi kam bukeibmou. Ura, Roh Kudus sun kanya dam kubsici uca, Er Imtamnyi biryi neiktoto sunbabyi Er Kanya Roh Kudus biriman aryi kam kubdeibkwansir. Ara, sun nong ara ukuryok tuba dibde barandum dinyi ababyi kam bukeibkwansir ati ebman.
ROM.8.12	A deyok aryi, ni kwityabwe, nunda Er Imtamnyi Kanya Roh Kudus aryi arukdeibsici tok kunubde binkwayeb. Ba, nun mining kanya aryi anaranci malyi tenen dinyi aryi tabwe demsina nang tuba kubibyei. Nunci a dinyi kubmurubde bibyei. 
ROM.8.13	Ara, sunci sun mining kanya aryi malyi tenen dinyi kubmurubde baramunyi uca, sunci iya din dinyi dobdobkwandum. Ba, sunci Er Imtamnyi Kanya Roh Kudus mikib biriman aryi sun kanya aryi malyi tenen dinyi singibkweteboka dibdeibdamunyi uca, kam kurdeirin dinyi dobdobkwandum. 
ROM.8.14	Er Imtamnyi Kanya Roh Kudus aryi etereboka taruk taleboka bobde baransir nang ara Er Imtamnyi mabwe nermabwe kunub ati ato ebman. 
ROM.8.15	Er Imtamnyi biryi sun kanya dam asi Er Imtamnyi Kanya Roh Kudus karebsou. Ara, “Malyi kun dinyi aryi tabwe demna nang tuba kubmurubting,” tenen Erci Roh Kudus kum karebsou. Tonda, “Ilil tenen kanya bormururanting,” tenen Erci Roh Kudus kum karebsou. Erda, sunci, “Nunda Er Imtamnyi mabwe nermabwe kunub,” tenen bikdankwandum ati, nun Nai biryi Roh Kudus asi karebmasou. Ati, Er Imtamnyi Kanya Roh Kudus biriman aryi nun yuk-yuk aryi Er Imtamnyi bisi, “Abba, nun Nai,” eboka namnub. A deyok aryi, sunda Er Imtamnyi mabwe nermabwe kurandum ati ebman. 
ROM.8.16	Nunda dib tenen nang ara nun kanya dam aryi, “Nunda Er Imtamnyi mabwe nermabwe kunub,” tenen bingdanub ba, Er Imtamnyi Kanya Roh Kudus ababyi, “Sunda Er Imtamnyi mabwe nermabwe kurandum,” eboka nun kanya dam aryi lak kimsurur. 
ROM.8.17	Ura, nunda Er Imtamnyi mabwe nermabwe kunub ati, nunda Er Imtamnyi biryi ebdeibsou iya kisal dangsin dinyi dobdobkwayeb. Ara, nun Nai Imtamnyi biryi nun Du Yesus bisi, “Iya erebdeibkwankin,” ebdeibmou to karebkwande to, Erci nunbabyi neik dinyi karebkwansir cok, nunda nun Du Yesus dam kun nang ababyi Er ab tonkwa erebdeibkwansir. Ati, nunci nun Du Yesus mambul dinyi boramunyi bisi miliramib deyok aryi, mambul dinyi boramibyi uca, Er Imtamnyi biryi nunsi nun Du Yesus erebdeibmounyi ab tonkwa erebdeibkwansir ati ebman.
ROM.8.18	Nunda dib tenen nang ukuryok kubde banub ara nun Du Yesus bisi milinub deyok aryi, mambul dinyi yuk-yuk boramibyi ani, Er Imtamnyi biryi nunsi aminda aryi dekeiboka iya erebdeibkwansir. Ukuryok ara mambul weik dinyi boramibyi ani, aminda ara utotoa nirya asi bisibkaboka iya ererdeirisin dinyi dobdobkwayeb. Niryi kankana kum uca ato dib tenenun. 
ROM.8.19	Im dangna tukwe dangna dinyi ara Er Imtamnyi biryi kiknibmou dinyi nirya ara mambul weik tuba kurande ati ebman. Ninyi atikwe ato kum ebman. Erda, mutuk kon, mekwan, bisam, kam, maka nirya ati ato ebman. A dinyi nirya ababyi dirdeirin dinyi aryi tabwe debmou dinyi aryi, “Lebdeibsute,” tenen dibde buraming. Ara, “Er Imtamnyi biryi Er mabwe nermabwe erebdeibdiryok, dirdeirisin dinyi nirya asi kum daneibsute,” tenen dibde buraming. 
ROM.8.20	Im dangna tukwe dangna dinyi ara Er Imtamnyi biryi kiknibmou dinyi nirya ara ninyi malyi kun dinyi deyok aryi, mambul kurdeirin dinyi yuk-yuk tuba boraming. Ara, “Mambul dinyi ur bobkwayeb,” tenena deyok aryi, mambul kurdeirin dinyi kum boraming. Erda, Er Imtamnyi biryi, “Malyi kun dinyi deyok aryi, mambul dinyi bobting,” tenena deyok aryi, mambul dinyi boraming. A dinyi nirya mambul weik kurandiryok, “Er Imtamnyi biryi din dinyi nirya asi kum daneibsute,” tenen dibde buraming. 
ROM.8.21	Ara, im dangna tukwe dangna dinyi nirya ara “Dirdeirisin dinyi aryi tabwe debsou ati lebdeibsute,” tenen dibde buraming. Tonda, “Er Imtamnyi biryi Er mabwe nermabwe lebdeiboka iya erebdeibkwande ba, Erci im dangna tukwe dangna dinyi nirya ababyi nisintum lebdeibsute,” tenen dibde bunung.
ROM.8.22	Im dangna tukwe dangna dinyi ara Er Imtamnyi biryi kiknibmou dinyi nirya ara nun dirdeirisin dinyi deyok aryi, mambul weik kurur ati nun bingnub. Mi deibkwanci ner ara mi deyok aryi, mambul weik kurande to, im dangna tukwe dangna dinyi nirya ara mambul weik kuboka engena weik ato kurur. Ara, minob talak aryi kuboka engena weik ato kuramwe ani, ukuryok ababyi engena weik tuba kurur. 
ROM.8.23	A dinyi atikwe engena kum kurande. Erda, nunda dib tenen nang ara Er Imtamnyi Kanya Roh Kudus aryi deyok kouboka du moubdeibsou dinyi dobdobmoubwe nang ababyi engen weik kanya boramib. Ati, nunci, “Er Imtamnyi biryi nun nong ababyi minola kam bukeibsiryok, Erci nunti, ‘Ni mabwe, nermabwe,’ eboka erebdeibsute,” tenen dibde bunub. 
ROM.8.24	Er Imtamnyi biryi nunsi lebdeibsou ara Erci, “Aminda aryi lebmurubde binkwan dinyi asi dibde bukting,” tenen lebdeibsou. Sirya kunubmasici dinyi asi tuba dibde buktibyi do? Ato tenen kum. Erda, nun dibde bunub dinyi ara kum kunubdeibmasici dinyi akwe dibde bunub ati ebman. 
ROM.8.25	Ati, Er Imtamnyi biryi a dinyi kum kunubmasir bok, nunci dakeiam kanya boboka, “Aminda aryi diboka kunubkwansir,” tenen dibde bunub.
ROM.8.26	Tonda, nunda mitang nang kuramib asi Er Imtamnyi Kanya Roh Kudus aryi ebmuruboka milisurur. Ati, nunci, “Una eboka Er Imtamnyi bisi molobkwayeb do?” tenen bita kum bingnub bok, Er Imtamnyi Kanya Roh Kudus aryi nunti molormilisurur ati ebman. Ara, Er Imtamnyi Kanya Roh Kudus aryi iya engermilin kanya weik boboka tukwetam nang aryi ebman kum uram eboka nun Nai Imtamnyi bisi molormilisurur. 
ROM.8.27	Ura, nun Nai Imtamnyi ninyi kanya dibliliboka bingsurutnyi biryi Er Imtamnyi Kanya Roh Kudus tenesurur to ababyi diboka bingdur. Ba, Er Imtamnyi Kanya Roh Kudus ara Er Imtamnyi biryi teleb tenesurur to bikoka erur cok, Erci nunda Er Imtamnyi dam kun nang ati molormilisurur. Ati, Er Imtamnyi biryi Roh Kudus aryi molormilisina uram asi kunubdeibkwansir.
ROM.8.28	Nunda Er Imtamnyi bisi boukwe weik kimnub nang asi Er Imtamnyi biryi diboka teleb kubdeiboka lebdeibkwansir ati nun bingnub. Ara, teleb dinyi dobdobibyi ababyi, mambul dinyi nun dam yasici ababyi, Er Imtamnyi biryi nunti, “Teleb kubdeibkwan,” tenen nunsi milisurur. Ara, Er Imtamnyi biryi teleb tenebsou to nabdeibsou nang asi Er Imtamnyi biryi tuba-tuba milisurur ati ebman. 
ROM.8.29	Ura, Er Imtamnyi biryi nunda dib tenen nang asi yuma kobdob talak aryi bikamuryok, Erci nunsi, “Ni Mi kobdoba kurur to kibdeibkwan,” tenen wibdeibsou. Ara, nunda dib tenen nang ninyi ilinto Er weityabwe malnerabwe ato kunub bok, nun Du Yesus bira nun kankan aryi dunyi bitonyi kurur. Er Imtamnyi biryi minob ura ato tenen nunsi wibdeibsou. 
ROM.8.30	Ura, Er Imtamnyi biryi yuma kobdob talak aryi wibdeibsou nang ati Erci aminda aryi nabdeibsou. Ara, “Sun malyi kun dinyi taklobmunci nisi milibnindarur,” eboka nabdeibsou. Ura, Er Imtamnyi biryi nabdeibsou nang ati Erci, “Ni mabwe nermabwe,” tenen dobdobmasou. Tonda, nun Nai Imtamnyi biryi nunsi dobdobmasou ani, Erci nunsi erebdeibkwansir.
ROM.8.31	Ati, nunci a dinyi nirya liliboka kekebmab ati unato dinyi ebkwayeb do? Er Imtamnyi biryi nunsi tuba-tuba milibde basurur ati, unanyi-unaner aryi bisik sekoka nunsi malyi kiknibminiksute do? Ninyi tentok ababyi nunsi malyi kum kiknibminiksute ati ebman. 
ROM.8.32	Nun Nai Imtamnyi biryi Er Mi kobdob ati, “Lebkwan,” kum tenebmou cok, Erci Er Mi bisi nunti karebmasou. Er Mi kobdoba karebmasou ati, Erci nunsi yuk dinyi-yuk dinyi tabakoka kum karebkwansir do? Ato tenen kum. Nun Nai biryi kisal dakoka yuk dinyi-yuk dinyi ababyi tabakoka karebkwansir ati ebman. 
ROM.8.33	Nunda Er Imtamnyi biryi wibdeibsou nang kunub ati, unanyi-unaner aryi nunsi tatab-tatab ebsute do? Ninyi tentok ababyi nunsi tatab-tatab ebman kum kubsute ati ebman. Er Imtamnyi biryi nunti, “Ni mabwe nermabwe kunung ati kum wenebkwan,” tenen milisurur ati ato ebman. 
ROM.8.34	Unanyi-unaner aryi, “Malyi nang kurandum, se,” eboka wenebdeibsute do? Nun Du Kristus Yesus bitikwa malyi nang wenerutnyi kurur cok, Erci nunsi kum wenebkwansir ati ebman. Nun Du biryi nunti dibmasou deyok aryi, ninyi aryi nunsi tatab-tatab ebmasin kum kusurur. Nun Du bira kam bukokmou ani, Er Imtamnyi siriktam aryi burutnyi bira nunti molormilisurur. 
ROM.8.35	Unanyi-unaner aryi nun kan nun Du Yesus Kristus boukwe weik kimsurur kan tikoka bisik seksute do? Ninyi tentok ababyi bisik kum seksute. Mambul dinyi nun dam yangasici uca bisik seksute uca, nun Du Yesus biryi nunsi boukwe tuba kum kubsute do? Ato tenen kum. Ninyi aryi, “Obtibyi,” tenen domkiringnansingnyi uca, nun Du Yesus biryi nunsi boukwe tuba kum kubsute do? Ato tenen kum. Kwaning ataransici dinyi bisik seksute uca, nun Du Yesus biryi nunsi boukwe tuba kum kubsute do? Ato tenen kum. Ongon aling kum ongoramibyi dinyi bisik seksute do? Ato tenen kum. “Obsicei,” tenen dinyi kankan kuramibyi ura, ato dinyi bisik seksute do? Ato tenen kum. Ninyi aryi on ya biriman aryi obsingnyi uca, nun Du Yesus biryi nunsi boukwe tuba kum kubsute do? Ato tenen kum. 
ROM.8.36	A dinyi nirya nun dam yangasici dinyi ati Er Imtamnyi Uram umbura aryi ato eboka kerek sekeibmou,
ROM.8.36	“Nunda kanda Imtamnyi bisi milibde banub nang kunub deyok aryi, ninyi aryi nunti tuba-tuba, ‘Obkwayeb,’ tenen marmun yibde basunung.
ROM.8.36	Marmun yibde basunung cok, sunci nunti, ‘Oyibkwana domba ato kunung ati obkwayeb,’ tenesunung.” 
ROM.8.37	“Obtibyi,” tenesunung dinyi ton mambul dinyi yuk dinyi-yuk dinyi nun dam yangasici ababyi nunda dib tenen nang ara mikib kuboka muna kimdongona nang ato kunub. Ara, nun Du Yesus biryi nunsi iya boukwe weik kusurutnyi mikib biriman aryi nunci iya muna kimdongona nang ato kunub ati ebman. 
ROM.8.38	Niryi kankana kum uca ato tenen dib tenenun. Nun Du biryi nunsi tuba-tuba boukwe weik kusurur ba, din dinyi ababyi kam kun dinyi ababyi nunsi bisik kum seksute ati ni dib tenenun. Er Imtamnyi Uram eryuryangan nang ababyi nunsi bisik kum seksute. Tonda, isa nang weik sienyi ab Er amwetam nang ababyi bisik kum seksute. Weik sien nang yuk nang ababyi bisik kum seksute. Ukuryok kubde baraming dinyi ton aminda aryi kubde binkwaming dinyi ababyi bisik kum seksute. Er Imtamnyi biryi nunsi tanglona kum uca boukwe weik kusurur ati ebman. 
ROM.8.39	Iya erebdob dinyi aryi bisik kum seksute. Tonda, iya amwetam dinyi ababyi bisik kum seksute. Imtam tukwetam aryi kuranci dinyi tentok ababyi bisik kum seksute. A dinyi nirya ara nun kan Er Imtamnyi biryi boukwe kusurur kan tikoka bisik kum seksute ati ebman. Er Imtamnyi biryi nunsi boukwe weik kusurur ara nun Du Yesus Kristus biriman aryi nunsi iya boukwe weik kusurur ati, bokdanman kum kunub ati ebman.
ROM.9.1	Ni yala nang Israel yala nang kankan kuraming ninyi yana yubwa ara nun Du Yesus Kristus bisi dib kum teneraming asi ni Paulus biryi sunti bico weik tenenun ati ebman. Tola kuma. Nira nun Du Yesus dam kunanyi kunun ci, dib en uram akwe ebman. Er Imtamnyi Kanya Roh Kudus ara ni kanya dam aryi dib en dinyi lak kimnurur ba, niryi, “Tola kuma, niryi ni yala nang asi bico tenenun,” tenen bingdanun. 
ROM.9.2	Ni yala nang Israel yala nang ara nun Du Yesus bisi dib kum tenenung ati ni kanya ara tanglona kum uca mambul weik kuranir ati ebman. 
ROM.9.3	Ati, niryi, “Er Imtamnyi biryi ni duweityabwe asi weneboka bai donoksekcei,” tenenun. Ati, niryi bico weik deyok aryi, ato tenerdanun. “Nira Kristus dam kunanyi kunun bok, Er Imtamnyi biryi nisi suboka ur bai donoknute uca, nira Kristus dam tuba kum kurantinyi. Bok, Er Imtamnyi biryi ni yala nang asi bai donokcei. Erda, Erci sunbabyi nun Du Yesus bisi dib tenen dinyi kareboka lebdeibte,” tenenun. 
ROM.9.4	Ni yala nang ara sun Israel yala nang ati ato ebman. Er Imtamnyi biryi, “Ni mabwe nermabwe,” tenen sun Israel yala nang asi minob dobdobmou. Tonda, Er Imtamnyi bira iya mikibnyi kuboka Erdamnyi sun Israel yala nang asi minob lak kimdeirirdaramwe. Ni yala nang Israel yala nang asi Er Imtamnyi biryi, “Nira Imtamnyi ab murubdeibkwayeb,” en uram yuk-yuk kareramwe. Tonda, “Ukubdarur-Ukuna mem,” en uram Erci Musa biriman aryi sunsi minob kareramwe. Tonda, Erci sun Israel yala nang asi takubdeibmou cok, Erci sunsi, “Er Imtamnyi bisi ninyi dama deirin ai bimunyi ura, sunci ato-ato kuboka Ni si weik ebdarur,” minob ebdeibmou. Tonda, Er Imtamnyi biryi sun Israel yala nang asi, “Ato kuboka kisal dakwansin,” eboka erdeiriramwe uram yuk-yuk kareramwe. A dinyi nirya asi dororamiryok, sunci nun Du Yesus bisi dib kum tenenung ati ni se tenen kanya bonun. 
ROM.9.5	Ni yala nang Israel yala nang nun aibweyabwe ara Er Imtamnyi bisi dib tenen nang Abraham ab, Ishak ab, Yakub ab, Yakub er mabwe ab kuramnyi. Odei-odei yal dakde baramnyi ani, nun Du Yesus Kristus ninyi kibdandoka Israel yala kuramunyi bisi deibmai. Nun Du bira utotoa nirya bisibkaboka Er Iya Erebdobnyi kurur ati ebman. Ninyi nirya ara tuba-tuba Er si weik ena teleb. Amin.
ROM.9.6	Ura, Er Imtamnyi biryi nunda Israel yala nang asi minob dobdobmasou ani, nun kankan aryi ninyi yana yubwa ara nun Du Yesus bisi dib kum tenenung. Ati, nunci, “Er Imtamnyi biryi ebdeibsou ani, kum kunubmou ati Er Uram ara talyi uram akwe kurur,” ebtibyi do? Ato tenen kum. Nun nirya ara Israel yala nang kunub cok, nun kankan aryi ninyi ilinto aryi Er Imtamnyi bisi diboka kum miliraming deyok aryi, nun nirya ara Israel yala nang kobdob kum kunub. Ati, nunci, “Er Imtamnyi biryi Er Uram biriman aryi ebdeibsou bok, kum kunubdeibsou,” tenebibyei. 
ROM.9.7	Ura, “Sun Israel yala nang nirya ara nun aibwe Abraham biryi yal dangnansou mabwe nermabwe kunung ati, sun nirya ara Er Imtamnyi dam kun nang kunung,” ebtibyi do? Ato tenen kum. Er Imtamnyi biryi Abraham bisi minob ato ebmou,
ROM.9.7	“Kan mi Ishak ab er yal dakwande mabwe nermabwe ab atikwe Niryi, ‘Ni kwit Abraham yala nang diboka kunung,’ eboka nabkwansin,” ebmou. 
ROM.9.8	Ati, nun aibwe Abraham biryi yal dakmou mabwe nermabwe nirya ara Er Imtamnyi mabwe nermabwe kum kunung. Erda, Er Imtamnyi biryi wibdeiboka, “Kisal dakwan,” eboka ebdeibsou nang atikwe Er Imtamnyi biryi, “Ni mabwe nermabwe,” tenerur. 
ROM.9.9	Ara, nun aibwe Abraham biryi Ishak bisi kum deibmou bok, Er Imtamnyi biryi ersi ato eboka ebdeibmou.
ROM.9.9	“Kan ner Sara ara mundu boboka mi deibkwande. Mi sirya deibmaci ani, Niryi kansi, ‘Ato-ato kubkwande uki tum Ni tubto yandoka kan ab tubto ebdankwanim,’ ebmakin uki tum berekci ura, tubto ebdankwanim.” 
ROM.9.10	“Abraham ab Sara ab deibmarei mabwe akwe ato kurandei,” tenebibyei. Erda, Abraham mi Ishak ab er ner Ribka ab aryi deibmarei mabwe neiktoto kurandei ati ebman. A mabwe bitinyi ara nun aibwe Ishak er mabwe kurandei cok, tonyi bira Er Imtamnyi dam kunanyi kuramwe bok, yuknyi bira Er Imtamnyi dam kunanyi kum kuramwe. 
ROM.9.11+ROM.9.12	Ishak ner Ribka biryi er mabwe bitinyi asi kum deibmou bok, Er Imtamnyi biryi ersi ato eboka lak ebmou.
ROM.9.11+ROM.9.12	“Kanci deibkwandim mi dunyi bira er weit er wa irmilirandanyi kubkwande,” ebmou. 
ROM.9.11+ROM.9.12	Ara, Er Imtamnyi biryi, “Anyi bisi wibdeibkwan, onyi bisi taklobkwan,” tenen dinyi kunubkwamwe ati Erci a dinyi minob lak ebmou. Ara, a mabwe bitinyi asi kum deibmarei bok, sunci teleb dinyi babyi malyi kun dinyi ababyi kum kunubmarei bok, Erci, “Anyi bisi wibdeibkwan, onyi bisi dokdonokwan,” minob lak ebmou. Ara, ninyi aryi teleb kunubde ban dinyi deib aryi Er Imtamnyi nunsi kum dorosurur. Erda, Er Imtamnyi ninyi namdeirirutnyi biryi teleb tenesurur deib aryi Erci nunsi dorosurur. 
ROM.9.13	Ara, Er Imtamnyi Uram umbura aryi a deyok ati kerek sekmou to kuramwe.
ROM.9.13	“Nira Imtamnyi biryi Yakub biti boukwe weik kunun cok, Esau bisi bimsa yaringnun.” 
ROM.9.14	Ati, nunci una to dinyi ebtibyi do? Er Imtamnyi biryi ato kuboka, “Anyi bisi wibdeibkwan, onyi bisi taklobkwan,” tenesurur ati, nunci Erti, “Kikib kum dinyi kunusurur,” ebtibyi do? Ato tenen kum. 
ROM.9.15	Er Imtamnyi bira Musa bisi ato eboka lak ebmou.
ROM.9.15	“Ni ninyi bico tenenun cok, Niryi teleb tenenun to wimdeiriranyi nang ati bico tenebkwan.
ROM.9.15	Tonda, Ni ninyi boukwe weik kununyi kunun cok, Niryi teleb tenenun to wimdeiriranyi nang ati boukwe kibkwan.” 
ROM.9.15	A deyok aryi, nunci Er Imtamnyi biti, “Kikib kum dinyi kunusur,” ebibyei. 
ROM.9.16	Ati, Er Imtamnyi bira ninyi lemsurur ara ninyi aryi, “Teleb dinyi kunubtibyi,” tenen dinyi deici aryi kum lemsurur. Tonda, ninyi aryi teleb dinyi kunubting deici ababyi Erci ninyi kum lemsurur. Erda, Er Imtamnyi bico tenen dinyi deici aryi Erci ninyi lemsurur. 
ROM.9.17+ROM.9.18	Er Imtamnyi Uram umbura aryi kerek sekamwe to, Er Imtamnyi biryi Mesir nang kalingnamwe weik sienyi si Firaun biti ato ebmou.
ROM.9.17+ROM.9.18	“Nira Imtamnyi biryi kansi erebdeibmakise ara Niryi Ni mikib lak kibdeiboka kansi wenebkwanse ati erebdeibmakise.
ROM.9.17+ROM.9.18	Niryi Ni mikib lak kibdeiboka kansi wenebkinyi uca, sun im dangna tukwe dangna nang nirya aryi Nira Imtamnyi si weik ebkwaning.” 
ROM.9.17+ROM.9.18	A uram deib aryi nunci, “Er Imtamnyi biryi teleb tenerur to, Erci ninyi bico tenerur kum, ninyi kanya kat kimdeirirur kum,” tenen bingnub.
ROM.9.19	Ura, sun kankan aryi tonyi biryi niti ato eboka asibdenkwanute. “Er Imtamnyi biryi Erci teleb tenen dinyi bisik sengna kum uca kunubde barur ati, ninyi tentok ababyi Er tenen dinyi bisik sekman kum kunub. Ati, Er Imtamnyi biryi teleb tenerur to ninyi kanya kat kimdeirirur ati, una deyok aryi Erci a nang asi tatab-tatab eboka wenerur do?” 
ROM.9.20	Ato ebdate bok, niryi sunsi ato ebkwinsin. Nunda tukwetam nang akwe kunub ati, nunci Er Imtamnyi bisi, “Kan una kubmarim do?” ena ara kikib kum kubsute. Er Imtamnyi bira nunsi kiknibdeibsounyi kurur ati, nunci Ersi, “Unato ati Kanci nunsi ato-ato kuboka kiknibmasirim do?” eboka asibdetibyi do? Ato tenen kum. 
ROM.9.21	Tukwe moyok kiknin nang ara tukwe doboka teleb moyok kum malyi moyok kum kikniraming. Ara, tukwe moyok kiknin nang aryi teleb teneramingnyi tok, sunci weik kwalina uki tum aryi talebkwaming moyok kum talyi moyok kum kikniraming. Ura, Er Imtamnyi bibabyi neiktoto kurur. Erci teleb tenebmaci tok, ton nang asi wimdeirirur cok, yuk nang asi tanglorur. 
ROM.9.22	Er Imtamnyi bira, “Malyi kun dinyi wenebkwan ati lak kibdeibkwan,” tenerur cok, “Ni mikib lak kibdeibkwan,” tenerur. Ato tenerur cok, Erci namin kanya boboka sun malyi kun nang ara Erci, “Wenebkwan,” tenen nang asi minola kum weneramwe. Sun iya kum danein dinyi kikiman dinyi dobdobkwamingnyi nang ati ato ebman. 
ROM.9.23	Tonda, Er Imtamnyi biryi, “Ni bico tenen nang asi Ni mikib weik asi langdeiboka lak kibdeibkwan,” tenen Erci sun kat kanya bon nang minola kum weneramwe. Er Imtamnyi biryi Er bico tenen nang asi minob wibdeibmou ara, “Aminda aryi erebdeibkwan,” tenen kiknirminingnamwe. 
ROM.9.24	Ara, nun Nai biryi, “Ni dam yandarur,” eboka nunda dib tenen nang nabmasou ara sun Yahudi yala nang kankan aryi nabmasou ci, sun im dangna tukwe dangna aryi kuboka yuk yala nang kankan ababyi nabmou. Ara, Erci nun nirya ati, “Erebdeibkwan,” tenesurur. 
ROM.9.25	A dinyi ati Er Imtamnyi aminda kunubkwamwe dinyi ermuruna bobaramunyi si Hosea biryi minob ura ato ebmou.
ROM.9.25	“Nira Imtamnyi biryi Ni dam kun kum nang ati, ‘Ni dam kun nang,’ eboka si nabkwan.
ROM.9.25	Tonda, Niryi boukwe kum kimnanse nang ati, ‘Ni boukwe weik kun nang,’ eboka si nabkwan.” 
ROM.9.26	Ebmou cok, Hosea biryi ato eboka ebmurubmou.
ROM.9.26	“Er Imtamnyi biryi a nang ati, ‘Sunda Ni dam kun nang kum kurandum,’ minob eramwe.
ROM.9.26	Eramwe ani, Erci a nang neik nang ati, ‘Sunda Er Imtamnyi Iya Kam kurutnyi dam kuboka mabwe nermabwe kurandum,’ ebkwande.” 
ROM.9.27	Ura, Er Imtamnyi aminda kunubkwamwe dinyi ermuruna bobaramunyi yuknyi si Yesaya biryi uram doboka ato ebmou.
ROM.9.27	“Sun Israel yala nang ara ilila mekwan katum dam kurande me winingna ato ninyi ilinto kunung asi, sun kankan aryi ninyi ilinto wenen dinyi dobdobkwaming bok, Er Imtamnyi biryi a nang kankan aryi kuboka ninyi mitik akwe wibdeiboka lebkwande.
ROM.9.28	Er Imtamnyi biryi sun im dangna tukwe dangna nang asi wenebkwande ati, Erci sunsi minola aryi diba ati wenebkwande.” 
ROM.9.29	Ura, Yesaya biryi ato kum ebmou cok, erci ato ebmou.
ROM.9.29	“Er Imtamnyi Iya Mikibnyi biryi nunsi wenebmasou cok, bico tuba tenebmasou uca, ninyi nirya kum obkiribmasou. Nun Nai biryi nun kankan aryi ton nang kum lebte uca, nunda Sodom atei nang ara Er Imtamnyi biryi weneboka obkiribmou nang ato kibmatibyi. Tonda, Gomora atei nang ato kibmatibyi.” 
ROM.9.30	Ati, nunci una ebkwayeb do? Sun Er Imtamnyi Uram walwal nang ara, “Er Imtamnyi biryi nunsi dobdobsute,” tenen kum kuramnyi bok, Er Imtamnyi biryi sunti, “Ni mabwe nermabwe,” tenen dobdobmasou ati ebman. Ara, dib tenena deici aryi Er Imtamnyi biryi sunsi dobdobmou. 
ROM.9.31	Ba, sun Israel yala nang ara, “‘Ukubdarur-Ukuna mem,’ en uram kunubibyi uca, Er Imtamnyi biryi nunsi dobdobsute,” tenen ingkiringnamnyi bok, Er Imtamnyi biryi sunsi kum dobdobmou. 
ROM.9.32	Unato ati Er Imtamnyi biryi sun Israel yala nang asi kum dobdobmou do? Ara, sunci, “Nun yuk aryi busul kuboka, ‘Ukubdarur-Ukuna mem,’ en uram kunubtibyi uca, Er Imtamnyi biryi nunsi dobdobsute,” tenen ingkiringnamnyi deyok aryi, Er Imtamnyi sunsi kum dobdobmou. Ati, sunci nun Du Yesus biti, “Nun li,” tenen dokdonokmai ati, sunci yan dum dukoka sangna keil deici aryi sakmang nang ato kibmai. 
ROM.9.33	Ara, Er Imtamnyi Uram umbura aryi a deyok ati ebmou to sirya kunubmou.
ROM.9.33	“Nira Imtamnyi bira Sion atei aryi yan dum dungna keil atonyi tikeibkwan.
ROM.9.33	Ara, ninyi sangdeirin keil atonyi ton tikeibkwan.
ROM.9.33	Uca, ninyi ilinto ara a keil deici aryi sakwaming.
ROM.9.33	Ba, unanyi-unaner ara anyi bisi dib tenebingnyi uca, alyi kum kubkwaming.” 
ROM.10.1	Ni kwityabwe. Ni yala nang Israel yala nang ilinto ara nun Du Yesus biti dib kum tenenung ati niryi sunti bico tenenun cok, “Er Imtamnyi biryi lebdeibte se,” tenen diboka molormilibde banun. 
ROM.10.2	Ni yala nang Israel yala nang ara busul kanya boboka, “Er Imtamnyi Uram kunubde binkwayeb,” tenen kuraming ati ebman. Ato tenen kuramingiryok, sunci Er Imtamnyi biryi lak kimsurur dib en uram diboka kum bingnung ati ebman. 
ROM.10.3	Ati, sunci, “Er Imtamnyi biryi kisal dakoka malyi kun nang asi muna dororur,” tenen kum bingnaming. Erda, sunci, “Nunci Er Imtamnyi biryi arungdeirisin uram kunubibyi uca, Er Imtamnyi biryi nunsi dobdobkwansir,” tenen teneraming. Ato tenen ukurderamingiryok, sunci Er Imtamnyi biryi, “Ni mabwe nermabwe,” eboka dorosina uram ati, “Nun li,” tenen dongdonongnaming.
ROM.10.4	Nun Du Kristus yuryandoka sirya lebdeibmasou ati nunci Er Imtamnyi arungdeirisin uram kunubde barantibyi deici aryi Er Imtamnyi biryi nunsi tuba kum dobdobkwansir. Erda, nun Du Yesus biryi lebdeibmasou uca, nun Nai Imtamnyi biryi sun nun Du Yesus bisi dib teneramingnyi nang nirya ati, “Ni mabwe nermabwe,” tenen dorosurur ati ebman.
ROM.10.5	Er Imtamnyi arungdeirisin uram kununa deici aryi Er Imtamnyi biryi nunsi kum dorosurur. Nun aibwe Musa biryi a deyok ati ato eboka kerek sekeibmou.
ROM.10.5	“Unanyi-unaner ara a arungdeirisin uram nirya diboka kunurantingnyi uca, a nang ara kam kun dinyi dobdobting,” sekeibmou. 
ROM.10.6	Ba, Er Imtamnyi biryi nun Du Yesus bisi dib tenena deici aryi dorosurur. Ati, Er Imtamnyi biryi nunsi dib tenena deici aryi sirya dobdobmasou ati, nunci ato eboka lak eramib. “Sunci sun kanya dam aryi, ‘Unanyi biryi imtam welebte uca, nun Du Yesus Kristus lemsina uram esurutnyi bisi nun dam boyuryansute do?’ tenebmunyei.” 
ROM.10.7	Tonda, sunci, “Unanyi biryi ilila mutuk kon amwetam asi yurbite uca, nun Du Yesus Kristus lemsina uram esurutnyi bisi kam kubdeibsute uca, nun dam boweleyasute do?” tenebmunyei. 
ROM.10.8	Ba, nunda Er Imtamnyi biryi dobdobmasou nang ara ato eboka lak enub. “Er Imtamnyi biryi lemsina uram ara nun dam kusurur. Er Imtamnyi biryi a uram karebmasou uca, nunci a uram asi silalum deici eramibiryok, nun kanya dam aryi teneiriramib.” Ati, nunci a uram ara nun Du Yesus bisi dib tenen uram ati, “Dib en uram akwe,” eboka lak eramib. 
ROM.10.9	Ati, sunci, “Yesus bira Iya Erebdobnyi kurur,” lak ebmun ci, “Er Imtamnyi biryi nun Du Yesus dibmou asi kam bukeibmou,” tenen dib tenebmunyi uca, Er Imtamnyi biryi sunsi lebdeibkwansir. 
ROM.10.10	Nunci nun kanya dam aryi nun Du Yesus bisi dib tenebibyi uca, Er Imtamnyi biryi nunti, “Ni mabwe nermabwe,” tenen dosurur ati ato ebman. Tonda, nunci ninyi urasintam aryi nun Du Yesus deyok ati dib en uram lak ebibyi uca, Er Imtamnyi biryi nunsi lebdeibkwansir. 
ROM.10.11	Ara, Er Imtamnyi Uram umbura aryi a deyok ati esurur to ara dib en uram akwe kurur.
ROM.10.11	“Unanyi-unaner ara Anyi bisi dib tenebmangnyi asi Er Imtamnyi biryi alyi kum kibdeibkwansir.” 
ROM.10.12	Ati, sun Yahudi yala nang kankan dib tenen nang ababyi, sun Yahudi yala kum nang kankan dib tenen nang ababyi, Er Imtamnyi biryi alyi kum kibdeibkwansir. Sun Yahudi yala nang ton, sun Yahudi yala kum nang ton, ara yuk-yuk kum kurur ati ebman. Nun Nai bira Iya Erebdobnyi kurur cok, nunda im dangna tukwe dangna nang nirya asi arungdeirisur ci, Erci sun Ersi namnamingnyi nang nirya asi langdeiboka kisal dangsurur. 
ROM.10.13	Er Imtamnyi Uram ara a deyok ati ato eboka eteresurur.
ROM.10.13	“Unanyi-unaner ara Er Iya Erebdobnyi si namnamingnyi uca, Er Imtamnyi biryi lebdeibkwansir.” 
ROM.10.14	Ati, sun dib tenen kum nang aryi Er Imtamnyi si nabkwaming do? Ato tenen kum. Tonda, Er Imtamnyi Uram keken kum nang aryi Ersi dib tenebkwaming do? Ato tenen kum. Tonda, Teleb Uram eterebde ban nang Teleb Uram kum eterebting uca, sunci Er Imtamnyi Uram kekebting do? Ato tenen kum. 
ROM.10.15	Tonda, Er Imtamnyi biryi “Dib en uram lak ebdarur,” kum ebte uca, sun dib en uram lak en nang aryi dib en uram lak ebkwanting do? Ato tenen kum. Er Imtamnyi Uram umbura aryi a deyok ati ato esurur,
ROM.10.15	“Sun Teleb Uram bobde yangan nang ara Teleb Uram bobde yangangnyi ba, sun uram keken nang kanya ara kilkil weik kurande.” 
ROM.10.16	Ba, sun Israel yala nang ara Teleb Uram kekebmai cok, sun kankan aryi ninyi nirya ara a uram kum dobdobmai. Ati, nabi Yesaya biryi ebmou to, sirya kunubmou. Ara, Yesaya biryi ato ebmou,
ROM.10.16	“Nai Iya Erebdobnyi, nun lak eramib dib en uram asi unanyi-unaner aryi dib tenebmai do?” ebmou. 
ROM.10.17	Ati, lemsina uram kekeramib deici aryi nun dib tenen dinyi doronub. Tonda, nun Du Yesus Kristus uram Teleb Uram biriman aryi nunci lemsina uram kekenub. 
ROM.10.18	Ati, niryi asirdena ton asibdenkwan. Sun Israel yala nang ara lemsina uram amol kum kekebmai darib? Ato tenen kum. Lemsina uram sirya kekeramiryok, sunci, “Nun li,” tenen dokdonokmai ati ebman. Er Imtamnyi Uram umbura aryi a deyok ati ato ebmou,
ROM.10.18	“Dib en uram ara im dangna tukwe dangna nang nirya aryi kekebmai. Mutuk sirya kobdob dam kuramingnyi nang ababyi a uram sirya kekebmai,” ebmou.
ROM.10.19	Ura, niryi asirdena ton tuba asibdenkwan. Sun Israel yala nang ara a uram sirya kekeramiryok, sunci a uram deyok asi diboka kum bikmai darib? Ato tenen kum. Sun Israel yala nang ara lemsina uram deyok bikmai cok, sunci a uram asi dokdonokmai. Nun aibwe Musa biryi sun Israel yala nang ati ato ebmou.
ROM.10.19	“Nira Imtamnyi biryi karebnyi uca, yuk yala nang ara lemsina uram bikwaming ati, sunda yu kanya boboka, ‘Se,’ tenebkwandum.
ROM.10.19	Niryi karebnyi uca, sun dib en uram ati walwal kuramnyi nang ara dib en uram bikwaming ati, sun kanya tin kubkwansir,” ebmou. 
ROM.10.20	Tonda, nabi Yesaya biryi ilil kuna kum kanya boboka a deyok ato-ato ebmou.
ROM.10.20	“Nun Nai Imtamnyi biryi ato ebmou,
ROM.10.20	‘Sun Nisi kum ingkiringnaning nang ara Nisi dobdobkwaning. Sun Nisi kum moloraning nang asi Niryi Nidamnyi lak kibdeibdankwan,’” ebmou.
ROM.10.21	Ba, sun Israel yala nang ati Erci ato ebmou.
ROM.10.21	“Niryi, ‘Ni dam yandarur,’ eboka tuba-tuba namnanse bok, A nang ara kat kanya boramingiryok, Ni uram ati, ‘Kununa nun li,’ tenen Ni dam kum yanganung,” ebmou. 
ROM.11.1	Ura, niryi asirdena uram ton asibdenkwan. Nun Nai Imtamnyi biryi sun Israel yala nang ati, “Ni mabwe nermabwe,” tenen minob dobdobmou ani, ukuryok aryi, “Ni li,” tenen dokdonokmar darib? Ato tenen kum. Er Imtamnyi biryi nun kankan aryi ninyi ilinto asi dokdonokmou cok, yuk nang asi tuba dorosurur ati ebman. Ni Paulus bibabyi Israel yala nang kunun asi Er Imtamnyi boukwe dam kunanyi tuba kunun. Abraham bira ni aibwe kisok kurur ba, nira Israel mi Benyamin yalanyi kunun. 
ROM.11.2	Er Imtamnyi biryi, “Ni mabwe nermabwe kibdeibkwan,” tenen minob wibdeibsou nang asi ukuryok kum dokdonokmasir ati ebman. Er Imtamnyi Uram umbura aryi nabi Elia biti eteresurur to kum bikmarum do? Nabi Elia biryi, “Sun Israel yala nang nirya aryi Er Imtamnyi bisi taklobmang se,” tenebmou cok, erci Er Imtamnyi urasintam aryi sun Israel yala nang ati ato eboka tatab-tatab ebmou.
ROM.11.3	“Nai Iya Erebdobnyi, sun Israel yala nang ara Kansi takloboka Kan kunubkwandim dinyi ebdeibmaci to lak etereramnyi nang asi sirya obkiribmang.
ROM.11.3	Tonda, Kanda Imtamnyi bisi dama deirin dam keil lamna dam nirya asi dakmang.
ROM.11.3	Sun Kan uram minob bikoka ermururamoubwe nang kankan aryi ni tikwe kam tuba kubman.
ROM.11.3	Yuk nang nirya asi sirya obkiribmang ani, sunci nibabyi ati, ‘Obkwayeb,’ tenen domkiringmaning.” 
ROM.11.4	Nabi Elia biryi ato ebmou bok, Er Imtamnyi biryi uram dekeiboka ato ebmou.
ROM.11.4	“Sun Israel yala nang kankan aryi ninyi yana yubwa aryi Nisi taklobmanei bok, Niryi karebmase uca, ninyi tujuh ribu baryi Nisi tuba milinunung.
ROM.11.4	A nang ara kutam ingdongona kum uca kwemdina si Baal kum milinung,” ebmou. 
ROM.11.5	Ura, ukuryok ababyi neiktoto sun Israel yala nang kankan aryi ninyi yana yubwa aryi Er Imtamnyi biryi lemsina uram dib kum tenenung cok, ton nang aryi Er Imtamnyi Uram dib tuba tenenub. A nang ara nun Nai Imtamnyi biryi, “Ni mabwe nermabwe,” tenen wibdeibsou uca, lotok miningna nang ato kuboka Er Imtamnyi bisi tuba milinub. 
ROM.11.6	Er Imtamnyi biryi ninyi wimdeirisurur ara nunci teleb dinyi kunuramibyi deici aryi wimdeirisur do? Ato tenen kum. Erda, nun Nai biryi, “Ni mabwe nermabwe,” tenesurur deici aryi muna wimdeirisurur. Nun teleb dinyi kunuramibyi deici aryi wibdeibsute uca, Erci, “Ni mabwe nermabwe,” tenena deici aryi muna kum wibdeibsute.
ROM.11.7	Ati, nunci una ebkwayeb do? Sun Israel yala nang kankan aryi ninyi ilinto aryi busul kanya boboka, “Nunci teleb dinyi kunubibyi uca, Er Imtamnyi biryi nunsi dobdobsute,” tenen ingkiringnamnyi bok, Er Imtamnyi biryi sunsi kum dobdobmou. Erda, Er Imtamnyi karebmou uca, a nang kanya kat kibmou uca, Er Imtamnyi lemsina uram dib kum teneramnyi. Ba, sun Israel yala nang kankan ton nang asi Er Imtamnyi biryi dobdobmou. A nang ara Er Imtamnyi biryi minob wibdeibsou nang ati Er Imtamnyi biryi, “Ni mabwe nermabwe,” tenen muna dobdobmou. 
ROM.11.8	Ara, Er Imtamnyi Uram umbura aryi sun kat kanya bon nang ati eteresurur to sirya kunubmou.
ROM.11.8	“Er Imtamnyi biryi karebmou uca, a nang ara wi mana bon kanya boramingiryok, dib en uram diboka kum bingnung.
ROM.11.8	A nang ara asing boramingiryok, asing kun nang ato kunung.
ROM.11.8	A nang ara amol boramingiryok, amol kiningna nang ato kunung.
ROM.11.8	Minob aryi kuboka ato kuramnyi ani, ukuryok ababyi kat kanya tuba bonung.” 
ROM.11.9	Tonda, nun aibwe Daud biryi a nang ati ato ebmou.
ROM.11.9	“A nang ara kilkil kanya boboka kwalibde baraming asi Kanda Imtamnyi biryi lukdandoka wenena teleb.
ROM.11.9	A nang aryi mangkau kanya boraming asi Kanci sakeiboka wenen dinyi kikiman karebtum.
ROM.11.10	A nang ara asing boraming asi Kanci asing kubdeibtum.
ROM.11.10	A nang ara yuk tingna nang kuraming asi Kanci sunsi yuk nang aryi arukmangnyi tok ikin wa iraming nang ato iya kibdeibtum.” 
ROM.11.11	Ati, niryi asirdena tubto asibdenkwinsin, sun Israel yala nang kankan aryi ninyi yana yubwa aryi nun Du Yesus uram Teleb Uram dib kum teneraming ati, Er Imtamnyi biryi sunsi tamuboka kum dobdobte do? Ato tenen kum. A kat kanya bon nang ababyi Er Imtamnyi biryi tamuboka dobdobte. Sun Israel yala nang aryi kat kanya boboka Er Imtamnyi biti, “Nun li,” teneramnyi deyok aryi, Er Imtamnyi biryi a nang asi tiya tanglorandiryok, sun yuk yala nang ara Er Imtamnyi Uram walwal kuramnyi nang asi lebdeibde barur ati ebman. Ara, sun Israel yala nang aryi lungdana kanya boboka, “Sun yuk yala nang lebdeibde barur se,” tenen, “Nunbabyi neiktoto lebdeibsute,” tenebkwaming ati Er Imtamnyi biryi sun yuk yala nang asi lebdeibde barur. 
ROM.11.12	Sun Israel yala nang kankan aryi ninyi yana yubwa aryi Er Imtamnyi bisi taklobmai uca, Er Imtamnyi biryi sun Israel yala nang asi tiya tanglorandiryok, sun im dangna tukwe dangna aryi kuboka yuk yala nang asi langdeiboka kisal dangnande. Ura, sun Israel yala nang kankan aryi ninyi yana yubwa aryi danguboka Er Imtamnyi lemsina uram tubto dib tenebingnyi uca, Er Imtamnyi biryi sun Israel yala nang asi langdeiboka kisal daktabakdiryi, sun yuk yala nang ababyi langdeiboka kisal daktabakwande.
ROM.11.13	Ura, ni Paulus biryi sunda Israel yala kum nang asi uram ton ebkwinsin. Er Imtamnyi biryi, “Sun yuk yala nang asi Teleb Uram eterebde birum,” eboka takubdeibnou ati, niryi a wa asi busul kuboka kunubde banun. 
ROM.11.14	Ati, niryi sunda yuk yala nang asi nun Du Yesus uram Teleb Uram eterebde banun cok, niryi, “Ni yala nang Israel yala nang aryi ni wa ibde banun to asing eibingnyi uca, sunbabyi nun Du Yesus bisi milibting,” tenen Teleb Uram eterebde banun. Ati, ni yala nang lungdana kanya boboka, “Nunbabyi neiktoto Er Imtamnyi biryi lemsin dinyi dobdobtibyi, se,” tenebkwaming ati, niryi sun yuk yala nang asi Teleb Uram eterebde banun. 
ROM.11.15	Er Imtamnyi biryi sun Israel yala nang asi tiya dokdonokmou cok, Erci ilil tenen dinyi kikniboka sunda yuk yala nang ab antanibdeibdanmarum ati ebman. Ura, Er Imtamnyi biryi aminda aryi sun Israel yala nang kankan aryi yana yubwa nang asi, “Ni mabwe nermabwe,” tenen tubto dobdobkwande ara tabakoka iya ilil tenen dinyi kubkwande. A dinyi ara din nang asi kam burdeirin dinyi ato kubkwande. 
ROM.11.16	Roti yuma kiknin dinyi ara Er Imtamnyi bisi dama deiriraming ati, Er Imtamnyi biryi a roti ati, “Teleb dinyi,” tenerande uca, neik talbalin dinyi aryi doboka aminda aryi kiknibkwaming roti nirya ababyi Er Imtamnyi urasintam aryi teleb dinyi kurur. Tonda, co deyok ara teleb akwe kubci uca, co te yuk-yuk ababyi teleb akwe kubkwande. Ara, sun Israel yala nang aibweyabwe Er Imtamnyi bisi dam kun nang kuramnyi deyok aryi, Er Imtamnyi biryi sun yal dangna nang dib tenen kum nang ababyi, “Ni dam kun nang,” tenerur.
ROM.11.17	Ura, ukuryok ara Er Imtamnyi biryi Israel yala nang ilinto asi dokdonokmar. Ara, nun Nai biryi zaitun co te mikbaryi bulakeiboka sekmou ci, bai donokmar. Zaitun co te diba ati ato kum ebman. Erda, sun Israel yala nang ati kebdeiboka ato ebman. Ura, sunda yuk yala nang Er Imtamnyi Uram walwal kurandau nang ara teleb co zaitun co te kum kurandau. Erda, bai kurande malyi co aryi kuboka co te ato kurandau. Ato kurandau bok, Er Imtamnyi biryi sunsi touboka teleb co zaitun co nong deyok dam asi makdongobmasir. Zaitun co te yuk co te kankan aryi makdongobmasir uca, zaitun co deyok tam aryi kuboka teleb co yung biriman aryi du mouriransir. 
ROM.11.18	Ura, sunci sundamnyi erebdandoka, “Nunda diboka teleb co te ato kunub,” ebmunyei. Tonda, sunci sun Israel yala nang ati, “Co te bulakeiboka bai donokmar,” tenen ina ngilikmunyei. Sun Israel yala nang ara Er Imtamnyi biryi kisal dangsin dinyi sunsi likniboka kareransing deyok aryi, co nong ato nang kunung. Ba, sunda yuk yala nang ara Er Imtamnyi biryi kisal dangsin dinyi likniboka dororandum ati, co te ato nang kurandum. Ati, sunda co te ato nang aryi co nong ato kun nang ati malyi ebmunyei. Co te ara co deyok borande do? Ato tenen kum. Erda, co deyok ab co nong ab ara co te asi borande. 
ROM.11.19	Ura, sunci nisi ato ebnindate. “Er Imtamnyi biryi co te yuma dinyi bulakeiboka sekmar ara nunda yuk yala nang asi aminda aryi co nong dam makdongobkwansou ati bulakeiboka sekmar.” 
ROM.11.20	Sunci diboka ebmarum bok, ererdan kanya bobmunyei. Sun Israel yala nang ara nun Du Yesus bisi dib kum teneramnyi deyok aryi, Er Imtamnyi biryi sunsi bulakeiboka sekmar. Ba, Er Imtamnyi biryi karebsou uca, sunda yuk yala nang ara katabum eboka nun Du Yesus bisi dib tenerandum. Ati, sunci ererdan kanya bobmunyei. Erda, “Nunbabyi neiktoto bulakeiboka seksicei,” tenen ilil kanya bobdarur. 
ROM.11.21	Sun Israel yala nang ara zaitun co te diba ato kuramiryok, Er Imtamnyi bisi taklobmai asi Er Imtamnyi biryi kum lebdeibmou. Ati, sunda zaitun nong dam makdongobmasou co te ato kurandum cok, Er Imtamnyi bisi taklobtum uca, Er Imtamnyi biryi sunsi lebdeibsute do? Ato tenen kum.
ROM.11.22	Nun Nai Imtamnyi bira ninyi dosurutnyi bibabyi malyi kun dinyi diboka wenesurutnyi bibabyi kurur ati sunci tenebdarur. Sun Israel yala nang aryi Ersi taklobmai asi Er Imtamnyi biryi diba ati wenebmou. Ba, sunda yuk yala nang ara asi Er Imtamnyi biryi muna dobdobmasou. Ati, sunci tanglona kum uca Er Imtamnyi bisi dib tenebmunyi uca, Er Imtamnyi biryi sunsi tanglona kum uca dorosurur. Ato kum kubdate ura, Er Imtamnyi biryi ya sektaleboka sunbabyi neiktoto bai donoksute. 
ROM.11.23	Ura, sun Israel yala nang ara dib kum teneramnyi ani, tubto dib tenebingnyi uca, Er Imtamnyi biryi sunbabyi co nong tam asi tamuboka makdongobkwande. Nun Nai Imtamnyi bira iya mikibnyi kurur ati, Erci sun Ersi taklobmai nang asi Er dam kun nang tamuboka kibdeibkwande ati mikib kurur ati ebman. 
ROM.11.24	Sunda yuk yala nang ara bai kankan aryi kuboka malyi co zaitun co te ato kurandau asi Er Imtamnyi biryi sunsi doboka atei dam kurande teleb zaitun co nong asi makdongobmasou. Ura, sun Israel yala nang ara atei dam kurande teleb co zaitun co te ato kuramnyi asi Er Imtamnyi biryi a co te asi teleb co nong tamuboka kum makdongobkwande do? Ato tenen kum. Erda, Erci a co te asi tabakoka diblilibdiryok, diboka makdongobkwande ati ebman.
ROM.11.25	Ni kwityabwe dib tenen nang. Niryi sunti, “Ererdan kanya bobingnyei,” tenen Er Imtamnyi biryi sun Israel yala nang ati teleb teneramwe dinyi asi lak kibdeibkwinsin. A dinyi ara minob lak kum kuramwe dinyi ati sunci diboka bikdarur. Sun Israel yala nang kankan aryi ninyi ilinto ara kat kanya boboka Er Imtamnyi bisi tangloramnyi ani, ukuryok tuba tangloraming. Ani, sun yuk yala nang Er Imtamnyi Uram walwal kuramnyi nang nirya aryi Er Imtamnyi boukwe dam nirya yankwaming ani, Er Imtamnyi biryi sun Israel yala nang tamuboka dobdobkwande ati ebman. 
ROM.11.26	Ato kuboka Er Imtamnyi biryi sun Israel yala nang nirya asi lebdeibkwande. Ara, Er Imtamnyi Uram umbura aryi esurur to, kunubkwande.
ROM.11.26	“Ninyi lebkwansiranyi bira Sion atei aryi kuboka yankwansir.
ROM.11.26	Erci karebci uca, sun Yakub yala nang ara Er Imtamnyi urasintam aryi malyi kun dinyi tuba kum kubkwaming.” 
ROM.11.27	“Tonda, Nira Imtamnyi biryi a nang ab tonkwa te murubdongobdamibiryok,
ROM.11.27	Niryi sun malyi kun dinyi nirya kilibkwan.” 
ROM.11.28	Sun Israel yala nang ara nun Du Yesus uram Teleb Uram tuba bai donongnaming ati, nun Nai Imtamnyi biryi sunti, “Mar ordana nang ato tuba kunung,” tenerur. Teleb Uram bai donokmai uca, sunda yuk yala nang aryi lemsin dinyi dororandum ati ebman. Ba, Er Imtamnyi biryi sun Israel yala nang aibweyabwe asi wibdeibmou deyok aryi, Erci sun Israel yala nang kankan dib tenen kum nang ababyi bico tuba tenerur. 
ROM.11.29	Er Imtamnyi biryi sun Israel yala nang asi kisal dangna dinyi minob karebmou ani, Erci sunti, “Taklobkwan,” tenena kum kurur. Tonda, Erci sun Israel yala nang asi, “Ni mabwe nermabwe kubdarur,” eboka nabmou ani, Erci sunti, “Deiblobkwan,” tenena kum kurur. 
ROM.11.30	Sunda yuk yala nang ara minob uca Er Imtamnyi Uram kum kunurandau bok, Er Imtamnyi biryi sunsi bico tenen lebdeibmasou. Ara, sun Israel yala nang aryi Er Imtamnyi Uram ati, “Kununa nun li,” teneramnyi deyok aryi, Er Imtamnyi biryi sunda yuk yala nang asi bico tenen lebdeibmasou. 
ROM.11.31	Ura, ukuryok ara sun Israel yala nang ababyi neiktoto Er Imtamnyi Uram ati, “Kununa nun li,” teneraming uca, Er Imtamnyi biryi sunsi bico tenen lebdeibkwande. Ara, nun Nai biryi sunda yuk yala nang asi bico tenen lebdeibmasou to, Erci sun Israel yala nang ababyi neiktoto bico tenen lebdeibkwande ati ebman. 
ROM.11.32	Ati, Er Imtamnyi biryi sun Israel yala nang babyi, sun Israel yala kum nang ababyi, “Er Imtamnyi Uram ati kununa kum nang kuraming,” eboka lak esurur. Ara, Erci ninyi nirya asi bico tenebkwansir ati, Erci ato eboka lak esurur.
ROM.11.33	Naie, nun Nai Imtamnyi bira langdeiboka bikdob dinyi tenen kunurutnyi kurur. Nun Nai biryi bingna dinyi ara iya erebdobtoto kurur. Nun Nai biryi teleb tenerur to ara ninyi kanya aryi ingkirikoka bikdobman kum.
ROM.11.33	Nun Nai biryi kunurur dinyi ababyi ilila weik kurur ati, ninyi aryi diboka bikdobman kum kurur.
ROM.11.34	Ninyi tentok ababyi Er Imtamnyi tenen kanya bingdur do? Ato tenen kum.
ROM.11.34	Ninyi tentok ababyi Er Imtamnyi bisi, “Ato-ato kubdum,” erur do? Ato tenen kum. 
ROM.11.35	Ninyi tentok ababyi Er Imtamnyi bisi muna karebmou do? Ato tenen kum.
ROM.11.35	Ninyi tentok ababyi Er Imtamnyi bisi, “Niryi kansi karebmakise ati kanci dengna karebnurum,” ebkwande do? Ato tenen kum. 
ROM.11.36	Nun Nai bira utotoa nirya asi kiknina deyoknyi kurur. Tonda, nun Nai mikib biriman aryi im ton tukwe ton nirya tuba kurur.
ROM.11.36	Tonda, nun Nai si weik ena ati utotoa nirya kurur. Ati, nunci tanglona kum uca nun Nai si weik ena teleb. Amin.
ROM.12.1	Ati, ni kwityabwe dib tenen nang. Niryi, “Ato kubde bindarur,” en uram ton ebdeibkwinsin ara ebdarab eboka ebdeibkwinsin. Ara, nun Nai Imtamnyi biryi bico tenen lebdeibsou deyok aryi, sunci, “Ei, nun Nai,” tenen sun nong kanya nirya asi Er Imtamnyi bisi karebdamun ci, Er urasintam aryi teleb dinyi akwe kunubde bindarur. Ati, sunci, “Nun nong ab nun kanya ab Er Imtamnyi bisi dama deibdankwayeb,” tenen kilibdob kanya boramun ci, Er Imtamnyi teleb tenesurur to kunubde bindarur. Sunda dib tenen nang aryi ato kubmunyi ura, sunci Er Imtamnyi bisi diboka milibkwandum. 
ROM.12.2	Ba, sunci sun malyi kun dinyi kubmurubde ban nang aryi malyi kuramingnyi to tuba milibmunyei. Erda, sunci ukuryok dangurdeirisin kanya boramunyi uca, sunci minob malyi tenen dinyi taklobmun ci, sun kanya dam aryi Er Imtamnyi urasintam aryi teleb dinyi akwe teneibtabakde kunubdarur. Ato kubmunyi uca, sunci, “Er Imtamnyi biryi arukdeibmasir ara ato-ato eboka arukdeibmasir,” tenen diboka bikdankwandum. Nun Nai biryi nunsi arungdeirisurur dinyi ara Er Imtamnyi urasintam aryi sunglona kum uca iya teleb dinyi kurur ati ebman.
ROM.12.3	Er Imtamnyi biryi kisal dakoka nisi Er arungnanyi kibdeibmanou deib aryi, niryi sun nirya yuk-yuk asi ato ebdeibkwansin. Sunci sundamnyi erebdeibdandoka, “Nunda sien nang ato kunub,” tenebdamunyei. Erda, bikdob tenen kanya boramun ci, sunci sundamnyi ati, “Nunda luknubdongon nang akwe kunub,” tenerdana teleb. Ara, Er Imtamnyi biryi sun yuk-yuk asi dib tenen dinyi mitik kum ilinto kum karebmasou to, sun yuk-yuk aryi dobdobmumwe dib tenen dinyi deici aryi sundamnyi ati luknurdongordana teleb. 
ROM.12.4	Nunda tukwetam nang yuk-yuk ara nong bol tentok akwe bonub bok, nun yan ara yuk, nun taruk ara yuk, nun asing ara yuk. Ura, a dinyi yuk-yuk biriman aryi wa yuk-yuk iramib. Ara, nun yan biriman aryi yibaramib. Taruk biriman aryi taleramib. Asing biriman aryi eiriramib. 
ROM.12.5	Ura, nunda nun Du Yesus Kristus dam kun nang ababyi neiktoto kunub. Nun yuk-yuk aryi wa ibde banub to ara yuk-yuk kurur bok, nun nirya ara antaniboka nong tentok ato kunub. Wa yuk-yuk ibde banub cok, nun nirya aryi, “Nun kwityabwe yuk nang asi dibnilibkwayeb,” tenerdanub ci, wa ibde banub. 
ROM.12.6	Nun Nai Imtamnyi biryi nun yuk-yuk asi kisal dangsin dinyi karebmasou to, Er Imtamnyi Kanya Roh Kudus aryi nun yuk-yuk asi karesin dinyi amuma-amuma karebmasou. Er Imtamnyi biryi karebmou uca, ton nang aryi Er Imtamnyi biryi kunubkwande dinyi minob bikoka lak ermururaming. Ati, a nang aryi Er Imtamnyi biryi kunubkwande dinyi lak ur ebmurubkwaming. Ara, Er Imtamnyi biryi a nang asi dib tenen dinyi karebmou to, a nang aryi Er Imtamnyi Uram ermuruna teleb. 
ROM.12.7	Tonda, Er Imtamnyi biryi karebmou uca, yuk nang aryi yuk nang asi dirniliraming. Ati, a nang aryi yuk nang asi ur dirnilibkwaming. Tonda, Er Imtamnyi biryi karebmou uca, yuk nang aryi yuk nang asi dib en uram etereraming. A nang ara dib en uram ur eterebkwaming. 
ROM.12.8	Tonda, Er Imtamnyi biryi karebmou uca, yuk nang aryi yuk nang kanya asi katabum erdeiriraming. Ati, a nang aryi yuk nang kanya asi katabum ur ebdeibkwaming. Tonda, Er Imtamnyi biryi karebmou uca, yuk nang aryi sun atan kuramingnyi nang asi yina kareraming. Ati, a nang aryi te ol yokoka sun atan kuramingnyi nang asi yina karena teleb. Tonda, Er Imtamnyi biryi karebmou uca, yuk nang ara yuk nang asi bomenekoka kalingnaming. Ati, a nang aryi busul kanya boboka yuk nang asi bomenekoka ur kalikwaming. Tonda, Er Imtamnyi biryi karebmou uca, yuk nang ara bico tenen yuk nang asi dirniliraming. Ati, a nang aryi bico weik kanya boboka sun yuk nang asi dirnilina teleb.
ROM.12.9	Sun mamun boukwe weik kibdamun ci, silalum dem aryi boukwe weik kibdamunyei. Erda, sun kanya dam aryi diboka boukwe weik kibdandarur. Sunci malyi kun dinyi ati, “Nun li,” tenen kuramun ci, teleb dinyi akwe taleboka kunubde bindarur. 
ROM.12.10	Sunci sun kwityabwe dib tenen nang ati, “Nun duweityabwe,” tenen boukwe weik kibdandarur. Sunci sundamnyi ati erebdeibdandoka sun yuk nang ati, “Talyi nang aca,” tenebmunyei. Erda, sunci sun yuk nang ati, “Nun naiyabwe, nun kwinyabwe,” tenen erebdeibdarur. 
ROM.12.11	Sunci, “Er Imtamnyi Uram kunubkwayeb,” teneramun ci, sulbalyi kanya bobmunyei. Erda, busul kuboka Er Imtamnyi bisi milibdarur. 
ROM.12.12	Sunci Er Imtamnyi biryi ebdeibsou to dibde buramun ci, kilkil kanya bobdarur. Mambul dinyi sun dam yangasici ababyi, sunci tingdon kum kanya boboka Er Imtamnyi bisi dibde bukdarur. Tonda, sunci tanglona kum uca, Er Imtamnyi bisi Ersi molobdarur. 
ROM.12.13	Er Imtamnyi dam kun nang yuk nang ara atan kubmaci uca, sunci sun dinyi aryi doboka a nang ataranci tok karena teleb. Yuk atei aryi kuboka yangan nang ati sunci, “Ninyi bun kuma,” tenen kum. Erda, sunci a nang ababyi du dongoboka dirnilina teleb.
ROM.12.14	Ninyi aryi sunsi, “Obtibyi,” tenen domkiringsingnyi ababyi, sunci sunsi molormilina teleb. Ati, sunci Er Imtamnyi bisi, “Nun domkirisingnyi nang asi weneboka obdum,” eboka molobmunyei. Erda, sunci, “Nun domkiringsingnyi nang ababyi kisal dakdum,” eboka molormilina teleb. 
ROM.12.15	Sun kilkil kanya boramingnyi nang ab tonkwa kubmunyi ura, sunbabyi a nang ab tonkwa kilkil kanya bobmilibdarur. Yuk nang ara engen kanya boramingnyi ura, sunci a nang ab tonkwa kuboka engermilin kanya bobdarur. 
ROM.12.16	Sunci neik kanya boboka yuk nang ab antanibdeibdandarur. Sunci sundamnyi ererdeirdana mem. Erda, sien kum nang ababyi tonkwa kubdarur. Ati, sunci sundamnyi erebdeibdandoka, “Nunda bikdob nang kunub,” tenebdandoka yuk nang ati, “Talyi nang aca,” tenebmunyei. 
ROM.12.17	Ninyi aryi sunsi malyi kibdeibsingnyi ababyi sunci, “Malyi dinyi dengdeibkwayeb,” tenebmunyei. Erda, sunci sundamnyi kalikdandoka yuk nang urasintam aryi teleb dinyi kununa teleb. 
ROM.12.18	Sunci busul weik kuboka, “Neik kanya boboka ninyi nirya ab tonkwa antanibdeibdandoka kubkwayeb,” tenena teleb. Ara, yuk nang aryi, “Antanirdeirirdana nun li,” tenebingnyi ababyi sunci namin kanya boboka antanibdeibdankwandum. 
ROM.12.19	Yuk nang aryi sunsi malyi kibdeibsingnyi ababyi sunci, “Dekoka malyi kibdeibkwayeb,” tenena mem. Er Imtamnyi Uram umbura aryi ato esurur,
ROM.12.19	“Nira Imtamnyi bitikwe malyi dinyi wenenunyi kunun. Niryi dekeiboka malyi kun dinyi wenebkwan,” ebmou. 
ROM.12.19	Ati, sunci a uram teneibmun ci, yuk nang aryi malyi kun dinyi dekeibmunyei. 
ROM.12.20	Erda, sunci Er Imtamnyi Uram umbura aryi eteresurur to kunubde bindarur. Ara, Er Imtamnyi Uram aryi ato eboka eteresurur.
ROM.12.20	“Sun ordaransingnyi nang ababyi kwaning ataranci ba, sunci sunsi yina karebdarur. Me ataranci ba, sunci sunsi me karena teleb.
ROM.12.20	Ato kuramunyi uca, sun malyi kibdeibsingnyi nang aryi asing eibingnyi uca, sunci danguboka, ‘Nun malyi kubmoubwe se,’ tenebkwaming,” ebmou. 
ROM.12.21	Malyi kun dinyi aryi sunsi muna kibdongobsicei. Erda, sunci teleb dinyi akwe kunubde baramun cok, malyi kun dinyi muna kibdongobdarur.
ROM.13.1	Sun im dangna tukwe dangna kuramingnyi sien nang nirya asi nun Nai Imtamnyi biryi tikeibmou. Nun Nai biryi tikeibmou deyok aryi, ninyi nirya aryi a nang ati, “Nun naiyabwe,” tenen sun arungdeirisingnyi uram asi kunubde banung. 
ROM.13.2	Uca, sun, “Sien nang arungdeirisin uram kunubde bana nun li,” tenebingnyi nang ara Er Imtamnyi biryi tikeibmou nang uram ati, “Nun li,” tenenung. Sun ato kuramingnyi nang ara Er Imtamnyi biryi karebkwande weik wenena dobdobkwaming. 
ROM.13.3	Sun sien nang dobdobmangnyi mikib ara sun teleb kun nang wenena ati mikib kum dororaming. Erda, sun malyi dinyi kuramingnyi nang asi wenebkwaming ati Er Imtamnyi biryi sunsi mikib karerur. Ati, sunci, “Sien nang aryi nunsi wenebsingnyei,” tenen, “Ilil kanya bobibyei,” tenen ur kubde barandaute ati, sunci teleb dinyi kunubde bindarur. Teleb dinyi kunubde baramunyi uca, sien nang aryi sunsi wenen dinyi kum karebkwansing, Erda, sunsi kisal dakwansing. 
ROM.13.4	Sun tukwetam kuboka sien nang nirya ara Er Imtamnyi wa irmilin nang ato kuraming. Er Imtamnyi biryi sunsi mikib karebmou uca, a nang aryi sun uram keken nang asi teleb kurdeirisina ati wa ibde banung. Ba, sunci malyi kun dinyi kunubde baramunyi uca, sunci ilil kanya boboka, “Nun malyi deyok aryi, sien nang aryi nunsi wenebkwansing,” tenen bikdarur. Er Imtamnyi biryi sun sien nang asi ninyi wenen mikib ara ninyi on ya ato dinyi karebwe. Ara, ninyi wenen mikib talyi ati kum karebmou ati ebman. Ara, Er Imtamnyi biryi takubdeibmou uca, sun sien nang aryi likniboka sun malyi kun nang asi wenen dinyi karebde banung. 
ROM.13.5	Sun sien nang ara Er Imtamnyi bisi wa irmilin nang kuraming deyok aryi, sunci sun sien nang ati, “Nun naiyabwe,” tenen sun uram kunubde bindarur. Ati, sunci sun sien nang arungdeirisin uram kunubde baramun ci, sunci ilil kanya boboka, “Wenebsingnyei,” tenena deici sun uram kunubde baramunyei. Erda, “Er Imtamnyi urasintam aryi teleb dinyi kunubkwayeb,” tenena deici aryi sunci a nang uram as kunubde bindarur. 
ROM.13.6	A deyok aryi, sunci sun sien nang aryi moloramingnyi to dengna si pajak karebde barandum. Sun sien nang ara uki-uki nirya kubde baramingiryok, sunsi teleb kuboka kalikwansing deyok aryi, sunci sunsi dengna si pajak kikib karebde bindarur. 
ROM.13.7	Ninyi aryi sunsi, “Sun dengna kum kunubmarum ati karebdarur,” eboka arungdeiriransingnyi ura, sunci dengna kareboka kunubde bindarur. Ara, sun sien nang aryi sunsi, “Dengna si pajak karebsindarur,” eboka arungdeiriransingnyi to, sunci sunsi dengna si pajak karebde bindarur. Tonda, sun erebdob nang nirya ati, sunci, “Nun naiyabwe,” tenena teleb.
ROM.13.8	Sunci yuk nang asi co bok bobloandum ba, sunci co bok asi ola tamurkarena teleb. Tonda, sunci sun mamun boukwe weik kibdandarur. Sunci yuk nang asi boukwe weik kimnamunyi uca, Musa biryi arungdeirisin uram sirya kunubmarumci. 
ROM.13.9	Musa biryi, “Ukubdarur-Ukuna mem,” en uram umbura aryi ara ato eboka arungdeirisurur.
ROM.13.9	“Sal kum ner kum ukula yordana mem.”
ROM.13.9	Tonda, “Ninyi ona mem.”
ROM.13.9	Tonda, “Yuk nang dinyi aryi ukula dona mem.”
ROM.13.9	Tonda, “‘Yuk nang dinyi dobtalebtinyi,’ tenena mem.” 
ROM.13.9	Tonda, “Ato-ato kubdarur,” en uram yuk uram ababyi arungdeirisurur. Ura, a arungdeirisin uram yuk-yuk kurur bok, deyok tentok akwe kurur. Ara,
ROM.13.9	“Kanci kandamnyi boukwe kimdaraminyi to,
ROM.13.9	yuk nang asi boukwe kibdum.” 
ROM.13.10	Nunci yuk nang asi boukwe kimnub biriman aryi yuk nang asi malyi kibdeibtibyi do? Ato kuma. A deyok aryi, nunci boukwe kimna biriman aryi Musa biryi arungdeirisin uram kunubde banub ati ebman.
ROM.13.11	Ati, sunci boukwe kibdandoka ukuryok kubde banub talak ati, “Nun Du tamuryankwande talak dam kubmar,” tenen bikdarur. Sunda wi mana nang ato kibmarum ati, sunci, “Bukokwayeb,” tenen uki tum sirya yanmar ati ebman. Nunda yuma kobdob aryi dib tenebkalibmoubwe ba, nunci, “Er Imtamnyi biryi nunsi iya lebkwansir uki tum dam kubmar,” tenen bingnamoubwe. Ani, ukuryok ara Er Imtamnyi biryi nunsi lebkwamar uki tum iya dam kobdob kubmar ati ebman. 
ROM.13.12	Lukunda talak ara sirya bisibmar. Ani, kiting berekwamar talak dam kubmar. A deyok aryi, nunci nun malyi kubde baramoubwe dinyi ati, “Kunuk talak dinyi aca,” tenen deiblobkwayeb. Malyi kun dinyi deiblobmunyi ura, teleb kun dinyi ara berengna dinyi kunubde bindarur. Ati, sunci ato kuboka Er Imtamnyi biryi karebsou ting asi kinikokmun ci, teleb dinyi akwe kunubde bindarur. 
ROM.13.13	Ati, nunci teleb kun dinyi akwe kunubde binkwayeb. Ara, “Berengna tum sirya yanmar,” tenen nunci Er Imtamnyi urasintam aryi teleb dinyi akwe kunubde binkwayeb. Ati, nunci, “Mouwa karebdandoka malyi kun dinyi kunubde binkwayeb,” tenena mem. Tonda, “Anggur me ilinto yiboka walina talen dinyi kubde binkwayeb,” tenena mem. Tonda, “Sal kum ner kum talyi yobkwayeb,” tenena mem. Tonda, yuk malyi kun dinyi kunubmunyei. Tonda, “Yuk nang ab antanirdana nun li,” tenen lulubdamunyei. Tonda, “Yuk nang dinyi dobdobtibyi,” tenena mem. 
ROM.13.14	Sunci a malyi kun dinyi nirya deibloboka nun Du Yesus Kristus dam kun nang ato kubdarur. Ati, sunci, “Nun kanya aryi anaranci malyi tenen dinyi ato-ato kuboka kunubde binkwayeb,” teneina mem.
ROM.14.1	Ni kwityabwe. Sunda dib tenen nang kankan asi ton dib tenen nang ara ilil kuna kum kanya kum boraming asi sunda ilil kuna kum kanya bon nang aryi dobdobdarur. Ati, sunci, “A nang ara ilil kuna kum kanya kum boraming ati nunci bitabdeibkwayeb,” tenen dobdobmunyei. Erda, sunci lulurdana kum uca, a nang ati, “Nun kwityabwe,” tenen dobdobdarur. 
ROM.14.2	Nunda dib tenen nang kankan aryi ton nang ara ilil kuna kum kanya boboka ato teneraming. “Yina-yina utotoa asi ur yibkwayeb.” Ba, dib tenen nang yuk nang ara ilil kuna kum kanya bona kum uca, “Sapi tub yuk bisam tub yibibyei,” tenerdaramingiryi, buna akwe yiraming. 
ROM.14.3	Ura, sun, “Yina-yina utotoa dinyi ur yibkwayeb,” tenen nang ara sun, “Yina ton dinyi ara mem-mema tuba kusurur ati yibibyei,” tenen nang asi ina ngilikingnyei. Ba, sun, “Mem-mema yibibyei,” tenen nang ara sun yina utotoa yiramingnyi nang ati, “Malyi kun nang,” tenebingnyei. Nun Nai Imtamnyi biryi nunda dib tenen nang nirya asi dobdobmasou ati, nunci nun mamun ati, “Malyi kun nang,” tenen kerebdabibyei. 
ROM.14.4	Er Imtamnyi bira nunda dib tenen nang nirya ati arungdeirisurutnyi kurur ati, Er bitikwe nun kerebdeibsutinyi kurur. Nun nirya ara nun Nai biti arungna nang akwe kunub ati, nunci nun mamun ati kerebdabibyei. Nun Nai bitikwe nunda er wa arungna nang ati, “Teleb kuboka wa iraming,” tenen kisal dansurutnyi kurur. Tonda, nun Nai bitikwe, “Malyi wa iraming,” tenen bitardeirisurutnyi kurur ati ebman. Er Imtamnyi biryi, “Yuk nang aryi ni arungnina nang asi wenebingnyi bok, niryi sunsi tikeibkwan,” tenen Er arungna nang asi tikeibkwande ati mikib kurur ati ebman.
ROM.14.5	Ura, ton dib tenen nang ara sun kanya dam aryi ato tenenung. “Musa biryi arukdeibmasou to, nunci uki si Sabat tum ton mem uki tum taruk louboka bun tum yuk-yuk ababyi tuba diblilibkwanub.” Ba, dib tenen nang yuk nang ara ato tenenung. “Musa biryi arukdeibmasou to, mem uki tum yuk-yuk tuba kum kusurur ati, nunci tuba kum diblilibkwayeb.” Ni kwityabwe. Sunci a deyok ati lulubdamunyei. Erda, sun yuk-yuk ara sun kanya dam aryi, “Nun Nai kanya asi diboka teleb kubdeibtinyi,” tenen bikdandarur. 
ROM.14.6	Sun taruk louboka bun tum yuk-yuk asi dirlilin nang ara, “Er Imtamnyi kanya teleb kubdeibkwayeb,” tenen diblilibde baraming. Ba, yuk dib tenen nang ara a mem uki tum yuk-yuk dirlilina kum kuramingiryok, sunbabyi neiktoto, “Er Imtamnyi kanya teleb kubdeibkwayeb,” tenen ato kuraming. Tonda, sun sapi tub yuk bisam tub yiraming nang ara, “Er Imtamnyi kanya teleb kubdeibkwayeb,” tenen yiraming. Ara, sunci Er Imtamnyi si weik eramingiryi, yiraming ati ato ebman. Ba, yuk dib tenen nang aryi sapi tub yuk bisam tub kum yiramingiryi, sunbabyi neiktoto, “Er Imtamnyi kanya teleb kubdeibkwayeb,” tenen Er Imtamnyi bisi, “Ei nun nai,” eramingiryi, ato kuraming. 
ROM.14.7	Nunda dib tenen nang ara, “Nun mining kanya teleb kubdeibdankwayeb,” tenena kam kuramib. Tonda, nun dibkwamib ababyi ara, “Nun mining kanya teleb kubdeibdankwayeb,” tenen kum dibkwamib. 
ROM.14.8	Ara, nun kam kuramibyi ababyi, dibde baramibyi ababyi nunci, “Nun Nai Imtamnyi kanya teleb kubdeibkwayeb,” tenena akwe kunub. Ati, nun kam kuramibyi ababyi dibde baramibyi ababyi nunda Er Imtamnyi biti arungna nang kunub ati ebman.
ROM.14.9	Ati, nunda Er Imtamnyi biti arungna nang kibkwamoubwe ati, nun Du Yesus biryi dibmou ani, kam tubto bukokmou. Ara, Erda nunda kam kun nang ab din nang ab arukdeibkwansiranyi kubkwansou ati, nun Du Yesus dibmou ani, kam tubto bukokmou. 
ROM.14.10	Nun Du biryi nun arungdeirisurutnyi kurur ati, sunci unato ati sun dib tenen nang yuk nang ati, “Malyi nang,” tenen kererdarandum do? Unato ati sunci sun duweityabwe dib tenen nang yuk nang asi ina ngilirandum do? Er Imtamnyi bitikwe nun malyi deyok lilisurutnyi kurur ati, nun nirya ara Er erebdob sokon urasintam aryi tikeibyi asi Erci nun kuramibyi to lilibkwansir. 
ROM.14.11	Er Imtamnyi Uram umbura aryi a deyok ati ato esurur.
ROM.14.11	“Nira Imtamnyi iya kam kununyi biryi diboka kunubkwan uram ton ebkwinsin.
ROM.14.11	Sun im dangna tukwe dangna nang nirya ara sun kutam ikdongoboka Ni si weik ebkwaning.
ROM.14.11	Ninyi nirya ara, ‘Er Imtamnyi bitikwe molobde banub,’ eboka lak kibkwaning.” 
ROM.14.11	Ato eboka Er Imtamnyi biryi minob lak kibdeibsou. 
ROM.14.12	Ati, nun Nai Imtamnyi biryi nun deyok yuk-yuk lilibdeibkwansir ati, nun nirya yuk-yuk aryi Er Imtamnyi bisi, “Ato-ato kuboka kan kanya teleb kurdeiriranse,” ebkwanub. Tonda, nun yuk-yuk aryi nun Nai biti, “Ato-ato kuboka manmaliramoubwe,” ebkwanub.
ROM.14.13	Ati, sunci sun mamun ati, “Malyi nang,” eboka kererdana ati taklobdarur. Erda, sunci sun kanya dam aryi ato tenen kunubdarur. “Alib tenen dinyi lulubdabibyi uca, nunda dib tenen nang aryi nundamnyi asi talyi ati bisik sekdabibyei se,” tenen kunubdarur. 
ROM.14.14	Ni Paulus bira nun Du Yesus dam kunanyi kunun cok, niryi, “Yina-yina nirya kankan asi mem-mema ton diboka kum kusurur,” tenenun. Ba, dib tenen nang yuk nang ton ara, “Yina kankan ton dinyi ara mem-mema dinyi tuba kurur,” teneraming. A nang ara mem-mema ati, “Er Imtamnyi urasintam aryi malyi yina kurur ati nunci yibibyei,” teneramingiryi, kum yiraming. 
ROM.14.15	Sunda yina utotoa yirandum nang aryi sun duweityabwe, “Mem-mema yibibyei,” tenerdaramingnyi nang asi mambul kibdeibmunyei. Ati, sun tonkwa yiramun ci, sunbabyi “Mem-mema,” tenen dinyi yibmunyei. Ba, sunci mem-mema yin kum nang urasintam aryi mem-mema dinyi yibdate ura, sunci sun kwityabwe ati boukwe tuba kum kibdate. Ati, sunci mem-mema yibdate ura, sunci, “Nun Du Kristus biryi Er weityabwe mem-mema yin kum nang ababyi lebkwamwe ati dibmou,” tenen dinyi luba kubdate. Ato kubdate uca, sun duweityabwe mem-mema yin kum nang aryi sun dib tenen dinyi taklobting. 
ROM.14.16	Ura, sunci, “Yina-yina utotoa ur yibkwayeb,” tenen dib tenerandum asi yuk nang aryi sunti tatab-tatab ebsingnyei. Ara, “Mem-mema yiraming biriman aryi sun ilil kuna kum kanya bona kum nang asi malyi kimdeiriraming,” eboka tatab-tatab ebsingnyei. 
ROM.14.17	Er Imtamnyi biryi, “Nira Iya Weik Sienyi amwetam bun nang kibmun ci, Ni uram kunubde bindarur,” eboka namsurur ara “A yina yibdarur, o yina yina mem,” ena kum namsurur. Erda, sun Er Imtamnyi amwetam bun nang ara Er Imtamnyi urasintam aryi teleb dinyi kunubde baraming. Tonda, yuk nang ab tonkwa antanirdeirirdaraming. Tonda, Er Imtamnyi Kanya Roh Kudus biriman aryi kilkil kanya boraming. 
ROM.14.18	Ati, sun ato kuboka nun Du Yesus Kristus Uram kunubde baramingnyi nang ati Er Imtamnyi biryi, “Ni mabwe nermabwe,” tenen dosurur. Tonda, ninyi yuk nang ababyi sun ato kun nang ati, “Teleb kun nang,” tenebkwansing.
ROM.14.19	Ati, nunci busul kuboka, “Yuk nang ab antanibdeibdankwayeb,” tenen ingkirikwayeb. Tonda, nunci, “Dib tenen nang yuk nang kanya asi katabum ebdeibdankwayeb,” tenen ingkirikwayeb. 
ROM.14.20	Sunci mem-mema yina deyok ati sun duweityabwe dib tenen dinyi asi kum daneibmunyei. Nunda dib tenen nang aryi yina-yina nirya asi ur yinub cok, nunci nundamnyi kalikdandoka, “Nun kwityabwe dib tenen dinyi sakeibibyei,” tenebkwanub. Ara, Er Imtamnyi biryi sun kanya dam aryi dib tenen dinyi karebmou ati sunci sakeibdamunyei. Ati, sunci sun kwityabwe mem-mema yin kum nang urasintam aryi mem-mema yibmunyei. 
ROM.14.21	Ati, sunci, “Bisam tub ur yibkwayeb,” tenebmunyi bok, yuk dib tenen nang aryi, “Mem,” tenebingnyi ba, sunci sundamnyi kalikdamun ci, bisam tub yibmunyei. Tonda, sunci, “Anggur du yung ur yibkwayeb,” tenebmunyi bok, sun kwityabwe dib tenen nang aryi, “Mem,” teneramingnyi ba, sunci sun kwityabwe urasintam aryi anggur du yung yibmunyei. Tonda, sun kwityabwe dib tenena ati sangdeirin dinyi yuk dinyi ababyi sunci ukubmunyei. 
ROM.14.22	Ati, sunci, “Mem-mema ababyi ur yibkwayeb,” tenebmunyi uca, sunci ato eboka Er Imtamnyi urasintam aryi lak kimna teleb. “Sun mem-mema yin kum nang urasintam aryi mem-mema yibingnyei,” tenen ato ebman. Sun, “Ur dinyi kunubde baramoubwe ababyi nunci nundamnyi kalikdandoka yuk nang asi kum sakeibmoubwe,” tenen bingdamingnyi nang ara Er Imtamnyi biryi kisal dangna nang kunung ati ebman. 
ROM.14.23	Ba, sun, “Mem-mema yibibyei,” eramingnyi bok, yiramingnyi nang ati Er Imtamnyi biryi, “Bintinin kanya borandim ati, manmalin dinyi kurandim ci,” eboka sirya tatab-tatab ebmar. Ara, a nang aryi sun kanya dam aryi bintiniramingiryok yiraming ati, Er Imtamnyi biryi sunsi tatab-tatab ebmar. Ara, dib tenena kum uca yiraming ati, malyi dinyi kunuraming. Dib tenena kum uca bintinin kanya deici aryi kunubde baramibyi dinyi nirya ara Er Imtamnyi urasintam aryi malyi dinyi kurur ati ebman.
ROM.15.1	Nun kwityabwe dib tenen nang kankan asi ton nang ara dib tenena ati ilil kuna kum kanya kum boraming bok, nunda ilil kuna kum kanya boramibyi nang aryi a nang ati, “Dib en uram bita kum bingnung ati manmalibmang se,” tenebibyei. Erda, nunci a nang ababyi, “Nun kwityabwe dib tenen nang,” tenen dobdobkwayeb. Ati, nunci, “Nun mining kanya akwe teleb kubdeibdatibyi,” tenebdabibyei. 
ROM.15.2	Nunda dib tenen nang nirya ara dib tenen nang yuk nang teleb kubdeibkwanub. Ara, “Nun kwityabwe dib tenena tabakoka mikib kibte,” tenen nunci dib tenen nang yuk nang kanya asi teleb kubdeibdankwayeb. 
ROM.15.3	Nun Du Kristus bibabyi, “Ni mining kanya aryi teleb tenebmanyi tok kunubde binkwan,” tenena kum kuramwe. Erda, Erci, “Ni Nai Imtamnyi biryi teleb tenenurur to, kunubde binkwan,” tenen kuramwe. Ati, nunbabyi neiktoto nun mining kanya teleb tenebmabyi tok kunubibyei. Er Imtamnyi Uram umbura aryi nun Du Yesus biti ato erur. “Ninyi aryi kanda Imtamnyi bisi ina ngilikmaking cok, nira kan arungnaninyi bibabyi sintum ina ngilikmaning,” ebmou. 
ROM.15.4	Sun minob talak kuramnyi nang ara nunda aminda kubde bankwamoubwe nang ati, “Eterebtibyi,” tenen Er Imtamnyi Uram nirya asi ebmuruboka kerek sekansei. Ara, sunci, “A dib en uram biriman aryi sun kanya katabum ebtabakci uca, Er Imtamnyi kunubkwande dinyi dibde bukting,” tenen a uram nirya kerek sekdeiansei. Tonda, sunci, “Ninyi aryi malyi kibdeibingnyi ababyi, sunci tanglona kum uca dib tenebingnyi uca, dibde bukting,” tenen a uram yuk-yuk nirya asi nunti kerek sekansei.
ROM.15.5	Nun Nai Imtamnyi bira nunda dib tenen nang kanya katabum erdeirisurutnyi kurur. Tonda, ninyi aryi malyi kibdeibsingnyi ababyi nun Nai biryi karebde basurur uca, nunda tanglona kum uca dib tenenub. Ura, nun Nai biryi karebsici uca, sunda dib tenen nang aryi neik kanya boboka antanibdeibdankwandum. Ara, sunda nun Du Yesus Kristus bisi milirandum ati, sun mamun antanirdeirirdan kanya bobdarur. 
ROM.15.6	Uca, ato kuboka neik kanya boramun ci, sunci antaniboka nun Du Yesus Kristus Er Nai Imtamnyi si weik ebkwandum.
ROM.15.7	Ati, sunci sun mamun dobdobdandarur. Nun Du Kristus biryi sunsi dobdobmasou to, sunbabyi sun mamun dorona teleb. Ato kuramunyi uca, ninyi aryi asing eiboka Er Imtamnyi si weik ebkwaming. 
ROM.15.8	Nun Du Kristus bira, “Er Imtamnyi biryi dib en uram kunubde binkwan,” tenen sun Yahudi yala nang asi teleb kubdeibmou ati ebmasin. Ati, Er Imtamnyi biryi nun aibweyabwe minob kuramnyi nang asi ebdeibmou to kunubkwamwe ati nun Du Yesus biryi sun Yahudi yala nang asi teleb kubdeibmou. 
ROM.15.9	Tonda, sun Yahudi yala kum nang ababyi, “Er Imtamnyi biryi nunbabyi bico tenesurur,” eboka Er Imtamnyi si weik ebkwamai ati, nun Du Yesus biryi Er Imtamnyi Uram kunubde baramwe. Er Imtamnyi Uram umbura ara nun Du Yesus biti ato esurur.
ROM.15.9	“A deyok aryi, niryi Kanda Imtamnyi si weik ebkwan.
ROM.15.9	Sun Yahudi yala kum nang kankan aryi kubniryi, niryi Kan si weik eboka mot sebkwankin.” 
ROM.15.10	Tonda, Er Imtamnyi Uram umbura aryi yuk tam ara ato esurur,
ROM.15.10	“Sunda Yahudi yala kum nang ababyi kilkil kanya bobdarur.
ROM.15.10	Ara, sun Yahudi yala nang ab tonkwa kilkil kanya antaniboka bobdarur.” 
ROM.15.11	Tonda, Er Imtamnyi Uram umbura aryi yuk tam ara ato esurur,
ROM.15.11	“Sunda Yahudi yala kum kuramunyi nang nirya aryi Er Imtamnyi si weik ebdarur.
ROM.15.11	Sun im dangna tukwe dangna kuramunyi yala nang nirya aryi Er Imtamnyi urasintam aryi mot sebdarur.” 
ROM.15.12	Tonda, nabi Yesaya biryi minob ura nun Du Yesus biti ato eboka lak kibmou,
ROM.15.12	“Nun aibwe Isai yalanyi bira wa doboka iya weik sienyi kibkwande.
ROM.15.12	Anyi bira sun im dangna tukwe dangna kuramingnyi yala nirya asi arukdeibdiryok, kalikwande.
ROM.15.12	Sun Yahudi kum yala nang ababyi Ersi dibde bukwaming.” 
ROM.15.13	Ura, ni kwityabwe. Nun Nai Imtamnyi nun dibde bunubnyi biryi sunda Ersi dib tenen nang asi kilkil dinyi ab antanirdeirirdan dinyi ab langdeiboka karesina teleb. Uca, Er Imtamnyi Kanya Roh Kudus aryi mikib karebsici uca, sunci iya katabum kanya boboka Er Imtamnyi kunubkwansir dinyi dibde bukwandum.
ROM.15.14	Ni kwityabwe dib tenen nang. Sun nirya ara yuk nang asi langdeiboka teleb kurdeirirandum ati ni dib tenesunun. Tonda, sun nirya ara dib en uram sunglona kum uca bingnandum. Tonda, sun nirya ara, “Ato-ato kunubde binkwayeb,” eboka sun mamun asi etererdana ati bingnandum ati tenesunun. 
ROM.15.15	Ato tenesunun cok, niryi ilil kum asa aryi kuboka deyok ton ati sunsi kerek sekeibmasin. Ara, niryi, “A dinyi kum bikmang ati eterebkwan,” tenen kum kerek sekeibmasin. Erda, “A dinyi sirya bikmang asi tamuboka teneibting,” tenen kerek sekeibmasin. Er Imtamnyi biryi niti, “Ni mi,” tenen nisi takeibnou ati, niryi sunsi a deyok ati eboka kerek sekeibmasin. 
ROM.15.16	Ara, Er Imtamnyi biryi nisi takubdeibnou uca, niryi sun Yahudi yala kum nang asi bindoka nun Du Yesus Kristus uram Teleb Uram lak eterebde baranse ani, ukuryok tuba eterebde banun. Nira Er Imtamnyi kan ninyi kan noutam kuboka antanirdeirinanyi bitonyi kunun cok, niryi sun Yahudi yala kum nang ati, “Sunbabyi sundamnyi Er Imtamnyi bisi dama deibdamun ci, Er Imtamnyi Uram asi kunubde bindarur,” eboka namnun. Ara, “Er Imtamnyi Kanya Roh Kudus aryi sun kanya yuk-yuk asi kilibdobsici uca, Er Imtamnyi biryi sunti, ‘Ni mabwe nermabwe,’ tenen dobkwansir,” eboka nabde banun.
ROM.15.17	Ati, nira nun Nai Imtamnyi biti dama deirinanyi bitonyi wa ibde banun cok, niryi nun Du Yesus Kristus si weik ebde banun. 
ROM.15.18	Ati, niryi ilil kum asa aryi kanya bonun ci, nun Du Yesus biryi ni wa ibde banun biriman aryi kunubde barur dinyi akwe lak ebde banun. Yuk dinyi ati ni kum ebkwan. Ati, nun Du Yesus biryi karebmou uca, sun Yahudi yala kum nang ababyi Er Imtamnyi Uram kunubde banung ati ni lak ebman. Ara, niryi eterebde ban dinyi ton niryi wa ibde banun dinyi biriman aryi sun Yahudi yala kum nang ababyi Er Imtamnyi Uram kunubde banung. 
ROM.15.19	Tonda, Er Imtamnyi Kanya Roh Kudus aryi karebnou uca, niryi ilil tenen dinyi amuma-amuma kikniranse uca, sun Yahudi yala kum nang aryi dib tenenung. Ara, Yerusalem atei aryi kuboka im dangna tukwe dangna mutuk ilinto yibinkirikoka Ilirikum mutuk ababyi yibinmasiryok, niryi sunglona kum uca nun Du Yesus Kristus uram Teleb Uram eterebde baranse. 
ROM.15.20	Niryi ato kuboka wa ibde baranse ara ato teneranse. “Sun nun Du Yesus Kristus biti walwal nang atikwe Teleb Uram lak ebtinyi.” Ara, “Yuk nang aryi deyok kouboka Teleb Uram sirya eterebmangnyi mutuk ati eterebtabakde binyei,” teneranse. 
ROM.15.21	Er Imtamnyi Uram umbura aryi a deyok ati ato esurur.
ROM.15.21	“Sun Er Imtamnyi Uram ati walwal nang ara asing erekoka eibkwaming.
ROM.15.21	Sun Teleb Uram ati keken kum nang ara dib en uram bikdobkwaming.” 
ROM.15.22	Ati, niryi sun Er Imtamnyi Uram walwal nang bindoka Teleb Uram etereranse ati, niryi sunda Roma nang ati minob kum yanmasise. Sunda Teleb Uram sirya kekebmandau ati, niryi sun dam minola kum yanmase ati ebman.
ROM.15.23	Ura, niryi a mutuk nirya yibinkirikoka sun walwal nang asi nun Du Yesus uram Teleb Uram sirya eterebde baranse ani, niryi sunbabyi diryankwan ati ebman. Ara, kwalina mikbaryi kwalibde baransiryok, niryi sunda Roma atei aryi kuboka dib tenen nang ati, “Dirbitinyi,” teneransiryok, sun dam kum dirbinmase. Ba, aminda aryi sun dam yankwan ati tenebman. 
ROM.15.24	Ati, niryi Spanyol mutuk bana kum uca, Roma atei yankwan ati ebman. Ura, ni ab sun ab tonkwa kuramibyi ura, niryi Spanyol mutuk binkwan ati, niryi sunti “Bisik kona ton karebnindarur,” eboka molobkwansin. 
ROM.15.25	Ba, ni ukuryok binkun atei ara Yerusalem atei dirbinkun. Ara, sun Yerusalem atei aryi kuboka dib tenen nang asi dibnilibkwan ati akatei binkun. 
ROM.15.26	Ara, sun Makedonia mutuk ton Akhaya mutuk kuboka dib tenen nang ara, “Yerusalem atei ara atan nang ilinto kunung,” kekebmai uca, sunci co bok bulubdeiboka “Sun Yerusalem atei kuboka dib tenen nang ati karebdum,” ebdeibmaning. 
ROM.15.27	Ati, a nang ara sun mining kanya aryi kuboka, “Sun Yerusalem nang ara atan kunung ati nunci dibnilibkwayeb,” tenen co bok bulubdeiboka karebmang. Arungna uram biriman aryi kum karebmang. Erda, sun kanya bico deyok aryi, karebmang. Ura, sun Yahudi yala kum nang ara sun Yahudi yala nang asi ato kuboka dirniliraming ara iya kikib dinyi kurur ati ebman. Sun Yahudi yala nang ara Er Imtamnyi biryi kisal dakoka lemsin dinyi minob dororamnyi ani, sun Yahudi yala kum nang asi aminda aryi dorormilinung. Ani, ukuryok ara sun Yahudi yala kum nang aryi ninyi atan kunurdeirin dinyi dobdobmai ati, sunci a dinyi likniboka sun Yahudi yala nang kankan ataranci nang asi tamurkarena teleb. 
ROM.15.28	Ati, sun Makedonia mutuk ton Akhaya mutuk kuboka dib tenen nang ara co bok bulubdeiboka ni taruk dam deibmaning. Ati, niryi Yerusalem atei bindoka a co bok nirya asi sun akatei aryi kuboka dib tenen nang asi karebkwan. Ani, Yerusalem atei aryi kuboka niryi Spanyol mutuk bana kum uca, sunda Roma atei kuboka dib tenen nang asi diryankwan. 
ROM.15.29	Ura, niryi sunda Roma atei nang yanyi ura, nun Du Yesus Kristus biryi ni biriman aryi sunsi kisal dangna dinyi langdeiboka karebkwansir ati ebman.
ROM.15.30	Ati, ni kwityabwe dib tenen nang. Niryi sunsi ebdarab eboka uram ton ebdeibkwinsin. Sunda nun Du Yesus Kristus dam kun nang kurandum ati, sunci niti molormilibnindarur. Tonda, Er Imtamnyi Kanya Roh Kudus aryi karebmou uca, sunci boukwe weik kimdarandum ati, sunci niti molormilibnindarur. 
ROM.15.31	Sun Yudea mutuk aryi kuboka dib tenen kum nang ara niti marmun yiboka, “Obtibyi,” teneraning. Ati, sunci Er Imtamnyi bisi, “Nai, nun kwit Paulus bisi lebdum,” eboka molormilibnindarur. Tonda, “Sun Yerusalem atei kuboka dib tenen nang ara kilkil kanya bobingiryok, sun Yahudi yala kum nang aryi co bok bulubdeibmai asi dobdobting,” tenen molormilibdarur. 
ROM.15.32	Ati, sunci ato kuboka niti molormilibnumuyi uca, niryi kilkil kanya boboka sun dam diryankwan. Ara, nun Nai Imtamnyi biryi niti, “Teleb,” tenebnici uca, ni sun dam diryankwan. Sirya yanyi obura, sun kanya ab ni kanya ababyi katabum ebtabakwansir ati ebman. 
ROM.15.33	Nun Nai Imtamnyi antanirdeirisurutnyi biryi sun nirya ab tonkwa kuna teleb. Amin.
ROM.16.1	Ura, ni kwityabwe, dib tenen ner si Febe ati uram ton ebkwinsin. A ner ara teleb wa irur cok, sun Kengkrea atei kuboka buluraming dib tenen nang asi dirnilirur. Ati, sunci erti, “Nun malner dib tenen ner,” tenen dobdobdarur ati molobmasin. 
ROM.16.2	Ati, nun malner sun dam yangaci ura, sunci erti, “Nun Du milin ner,” tenen ersi diboka dobdobdarur. Nunda nun Du Yesus dam kun nang kunub ati, nunci teleb kuboka yuk nang asi du dongona kikib. Ati, sunci nun malner asi diboka kibdobmun ci, er molobmaci tok karebdarur. Nun malner ara ninyi ilinto dirniliramuryi, nibabyi dirniliranou ati, sunci erbabyi neiktoto dibnilibdarur. 
ROM.16.3	Ura, Priskila ab er akenyi Akwila ab asi niryi, “Teleb,” ebmasin. A nang bitinyi ara ni ab tonkwa wa iramaburyok, nun Du Yesus Kristus uram Teleb Uram lak etereramoubwe. 
ROM.16.4	A nang bitinyi ara, “Ninyi aryi nunsi obsitingnyi ababyi nunci nun Du Yesus uram Teleb Uram lak eterebmilibkwayeb,” tenen nisi diboka wa irmiliranirei. Ati, niryi sunti, “Ei ni nai, ni nong,” tenenun. Tonda, sun Yahudi yala kum nang kankan asi dib tenen nang nirya ababyi a nang bitinyi ati, “Ei nun nai, ei nun kwin,” tenenung. 
ROM.16.5	Tonda, sun kankan dib tenen nang ton nang ara Priskila ab er akenyi Akwila ai bulurandum asi niryi, “Teleb,” ebmasin.
ROM.16.5	Tonda, ni kwit boukwe weik kununyi si Epenetus bisi sunci uram ebmuruboka, “Teleb,” ebdeibdarur. Nunda minob ura Asia mutuk yandoka Teleb Uram eterebmoubwe ba, nun kwit Epenetus biryi deyok kouboka nun Du Yesus Kristus bisi dib tenebmou ani, Asia mutuk nang yuk nang ababyi aminda aryi dib tenebkalibmai. 
ROM.16.6	Tonda, Maria bibabyi, “Teleb,” ebdeibdarur. A ner ara busul kuboka sunti dibniliboka wa irmiliransou ani, ukuryok ababyi wa irmilisurur ati ato ebman. 
ROM.16.7	Nun kwit Andronikus ab nun malner Yunias ab asi sunci, “Teleb,” ebdarur. Ni Paulus bira Yahudi yalanyi kunun to, a nang ababyi Yahudi yala nang kururung. A nang ara deyok kouboka nun Du Yesus bisi dib tenebmarei ani, nira aminda aryi dib tenebmase. Sun nun Du Yesus uram Teleb Uram deyok kouboka eterebde bana nang ara a nang ati, “Iya teleb kun nang,” teneraming. Ninyi aryi nisi taleboka ninyi wenen ai dongobmanei ura, a nang ababyi ni ab tonkwa ninyi wenen ai buramoubwe.
ROM.16.8	Nun kwit Ampliatus bisi, “Nun Du dam kurutnyi,” tenen boukwe weik kunun cok, niryi erti, “Ni kwit, teleb,” ebman. 
ROM.16.9	Tonda, nun kwit Urbanus bibabyi, “Teleb,” ebman. Erda nun ab tonkwa wa iboka nun Du Yesus Kristus uram Teleb Uram eterenanyi kurur. Tonda, nun kwit boukwe weik kununyi si Stakhis bibabyi, “Teleb,” ebman. 
ROM.16.10	Tonda, Apeles bisi, “Teleb,” ebdarur. Anyi bira tanglona kum uca nun Du Yesus Kristus bisi milirutnyi kurur. Tonda, Aristobulus mabwe silib asi, “Teleb,” ebdarur. 
ROM.16.11	Tonda, Herodion bisi, “Teleb,” ebman. Anyi ab ni ab neik yala nang ara Yahudi yala nang kununum ati ato ebman. Tonda, Narkisus mabwe silib kankan kuboka ton nang ara nun Du Yesus dam kun nang kunung asi, “Teleb,” ebman.
ROM.16.12	Trifena ab Trifosa ab asi, “Teleb,” ebmasin. A nerabwe ara busul kuboka nun Du Yesus wa irmilin nerabwe kururung. Tonda, nun malner boukwe weik kunun ner si Persis bisi, “Teleb,” ebmakin. A ner ara busul kuboka nun Du Yesus wa irmiliramwe ner kurur. 
ROM.16.13	Tonda, Rufus bisi niryi, “Teleb,” ebman. Nun Du biryi wibdeiboka teleb wa takubdeibmunyi biti ato ebman. Tonda, Rufus er kwin ababyi, “Teleb,” ebman. A ner ara niryi, “Ni kwin,” tenenun asi niryi, “Teleb,” ebman. 
ROM.16.14	Tonda, niryi nun kwityabwe Asinkritus ab, Flegon ab, Hermes ab, Patrobas ab, Hermas ab, sun ab tonkwa kuramingnyi dib tenen nang yuk nang ab asi, “Teleb,” ebmasin. 
ROM.16.15	Tonda, nun kwit Filologus ab nun malner Yulia ab asi, “Teleb,” ebman. Nun kwit Nereus ab, er malner ab asi, “Teleb,” ebman. Tonda, Olimpas bibabyi, “Teleb,” ebman. Tonda, a nang ab tonkwa kuraming nang ababyi Er Imtamnyi dam kun nang kuraming ati niryi sun nirya asi, “Teleb,” ebmasin.
ROM.16.16	Nunda dib tenen nang aryi tonkwa buluboka, “Nun kwityabwe dib tenen nang,” tenen nun mamun irirdaramib to, sunci, “Nun kwityabwe,” tenen sun mamun iribdandarur. Nun Du Kristus dib tenen nang ara yuk atei yuk atei nirya aryi buluramingnyi nang asi sunda Roma atei aryi kuboka dib tenen nang ati, “Teleb,” ebmasing.
ROM.16.17	Ura, ni kwityabwe. Ton nang ara, “Sun dib tenen nang neik kanya bobingnyei,” tenen sun dib tenen nang bongminingnaming. Sunci a nang ati, “Bokminiksingnyei,” tenen diboka kisibdobdarur. Niryi uram ebdarab eboka sunsi ato ebdeibmasin. A nang ara sun nun Du Yesus biti dib tenen nang ati, “Sun dib tenena asi taklobting,” tenen ninyi bowaningminingnaming. A nang aryi etereraming uram ara tola uram kurur ci, sunci dobdobmandau dib en uram eterena ati bisik sengnande. Ati, sunci a nang asi kisibdobdarur. 
ROM.16.18	Sun ato kuboka tola uram eterebingiryok ninyi bongminingna nang ara nun Du Yesus Kristus wa irmilin nang diboka kum kunung. Erda, sunci sun mining kanya dam aryi anaranci malyi kun dinyi akwe kunung. A nang ara kisal dakoka ninyi kanya teleb kimdeirin uram eramingiryok, sunci eraming uram ara dib en uram kuma. Ato kuboka ninyi tangdeirin uram eboka sunci sun mangkau kanya bon nang kanya asi bowaningminingnaming. 
ROM.16.19	Ura, sunda Roma atei aryi kuboka dib tenen nang ara tanglona kum uca nun Du Yesus erdeirisin uram kunurandum. Ninyi nirya aryi sunti, “Nun Du uram kunuraming,” tenen bingsunung. Nibabyi neiktoto, “Nun Du uram kunuraming,” tenen bingsunun deyok aryi, ni kanya kilkil weik kunurur. Ato ebman cok, niryi sunsi bitardeirisin uram ton tabakoka ebdeibkwinsin. Sunci bikdob dinyi bingna nang ato kurandum ci, teleb dinyi diboka kunubdarur. Tonda, sunci namin kanya boramun ci, malyi kun dinyi kubmunyei. 
ROM.16.20	Ura, nun Nai Imtamnyi ninyi antanirdeirisurutnyi biryi karebsici uca, sunci isa sienyi Iblis bisi minola muna kibdongobmun ci, sun yan amwetam aryi yanibdaraboka kum daneibkwandum.
ROM.16.20	Nun Du Yesus biryi kisal dakoka sun ab tonkwa kuna teleb.
ROM.16.21	Ura, ni wa irmilinurutnyi Timotius biryi sunsi, “Teleb,” ebmasir. Tonda, Lukius ab, Yason ab, Sosipater bibabyi sunsi, “Teleb,” ebmasing. A nang ara ni yala Yahudi yala nang kunung. 
ROM.16.22	Tonda, nun kwit Tertius bibabyi sunda Roma nang ati, “Nun Du Kristus dam kun nang,” tenen sunsi, “Teleb,” ebmasir. Ni Paulus bira a kerek sengna deyoknyi kubman ba, nun kwit Tertius biryi ni ebdeibmasin to nirya kerek sekdeibmasir. 
ROM.16.23	Nun kwit Gayus bibabyi sunsi, “Teleb,” ebmasir. Gayus bira nisi du dongobnou ati, nira er ai kunun. Nun kwit biryi du dongorande ati, sun akatei kuboka dib tenen nang nirya yandoka er ai kuboka tonkwa buluraming.
ROM.16.23	Tonda, Erastus bira weik atei kalingna nang wa irmilinanyi biryi sunsi, “Teleb,” ebmasir. Tonda, nun kwit dib tenenanyi Kwartus bibabyi sunsi, “Teleb,” ebmasir. 
ROM.16.24	Nun Du Yesus Kristus bira kisal dakoka sun ab tonkwa kuna teleb. Amin.
ROM.16.25+ROM.16.26+ROM.16.27	Ura, nunci nun Nai Imtamnyi si weik ebkwayeb. Nun Nai bira iya mikibnyi kurur ati, Erci sun dib tenena ati katabum erdeirisina ati mikib kurur. Ara, niryi eteresunun to, ara nun Du Yesus Kristus uram Teleb Uram lak eteresunun to, nun Nai biryi sunsi katabum erdeirisina ati mikib kurur. Tonda, nun Nai Imtamnyi biryi er teleb tenesurur to ukuryok lak kibdeibsou to, Er Imtamnyi biryi sunsi katabum erdeirisina ati mikib.
ROM.16.25+ROM.16.26+ROM.16.27	Nun aibweyabwe minob kuramnyi nang ara kwalina seratus baryi yubwa-yubwa kwalibde baramiryok, sunci Er Imtamnyi biryi teleb tenesurur to kum bingnamnyi. Kum bingnamnyi ani, nun Nai biryi er teleb tenesurur uram lak kibdeibsou. Ara, Er Imtamnyi Uram ebdeibmaci to lak etereramnyi nang aryi kerek sekmai uram deib aryi Erci ato eboka lak kibdeibsou. “Nira Imtamnyi iya kam kurutnyi biryi sun im dangna tukwe dangna nang nirya asi ato eboka arukdeibmasin, ‘Sun nirya ara nisi dib tenebnumun ci, Ni uram kunubdarur,’ ebmasin,” eboka kibdeibsou.
ROM.16.25+ROM.16.26+ROM.16.27	Nun Nai Imtamnyi bikwa iya bikdob dinyi bingdurnyi kurur. Ati, nunci nun Nai si weik ebkwayeb. Ara, nun Du Yesus Kristus biriman aryi Er si tuba-tuba weik ebkwayeb. Amin.
1CO.1.1	Ni Paulus ab nun kwit dib tenenanyi Sostenes ab aryi sunda Korintus atei kurandum ci, nun Du Yesus Kristus bisi dib tenerandum nang asi, “Nun kwityabwe, teleb,” eboka kerek sekeibmasinim. Ni Paulus bira nun Du Yesus Kristus biryi, “Teleb Uram etererbirum,” eboka bokdonoknounyi kunun. Ara, nun Nai Imtamnyi biryi niti teleb tenebnou uca, nun Du Yesus biryi nisi bokdonoknou uca, niryi nun Du Yesus uram Teleb Uram eterebde banun. 
1CO.1.2	Ati, nunci sunda Korintus atei kuboka dib tenen nang asi kerek sekeibmasinim. Sunda Er Imtamnyi biryi naboka bulubdeibsou uca, Er Uram kunubde ban nang kurandum. Tonda, sunda nun Du Yesus Kristus dam kun nang kurandum ci, sunci sundamnyi karebdandoka Er Imtamnyi bisi milirandum. Er Imtamnyi biryi sunsi nabdeibsou ara, “Kilibdob kanya boboka Ni uram kunubde bindarur,” eboka nabdeibsou. A kerek sengna kerek sekeibmasinim ara sunda Korintus atei kuboka dib tenen nang akwe kum kerek sekeibmasinim. Erda, sun im dangna tukwe dangna mutuk kuboka dib tenen nang yuk nang nirya ababyi nisintum kerek sekeibmanim. Ara, nun Du Yesus Kristus si weik eboka moloramingnyi nang yuk nang nirya ababyi nisintum kerek sekeibmanim. Nun Du bira sunbabyi nunbabyi nun Arungdeirisurutnyi kurur ati ato ebman. 
1CO.1.3	Nun Nai Imtamnyi ab nun Du Yesus Kristus ab aryi sunsi kisal dangsina teleb. Tonda, nun Nai ab nun Du Yesus ab aryi sunsi antanirdeirisina teleb.
1CO.1.4	Nun Nai Imtamnyi biryi nun Du Yesus Kristus biriman aryi sunda Korintus atei nang ati, “Ni mabwe nermabwe,” tenen dobdobmou deyok aryi, niryi Ersi tuba-tuba, “Ei, ni Nai,” enun. 
1CO.1.5	Sunda nun Du Yesus dam kun nang yuk-yuk asi nun Nai Imtamnyi biryi mikib dinyi ab bingna dinyi utotoa langdeiboka karebmasou. Sun yuk-yuk aryi ato dinyi langdeiboka dobdobmarum deyok aryi, sunci nun Du Yesus deyok ati dib en uram yuk-yuk lak erandum. Tonda, nun Du Yesus uram bikdob uram diboka bingnandum. 
1CO.1.6	Sunci nun Du Yesus Kristus Uram dib en uram kekebmandau cok, sunci a uram ati, “Dib en uram aca,” tenebmandau ani, ukuryok ababyi dib tenerandum. Ati, sunci a uram dib tenerandum to, nun Du Yesus deyok ati dib en uram diboka bikoka lak erandum. 
1CO.1.7	Nun Nai Imtamnyi biryi sunsi mikib dinyi ab bingna dinyi nirya utotoa karebmasou ati ebman. A deyok aryi, imtam aryi kuboka karesin dinyi ton kum sunsi sungloransir. Ara, sunci, “Nun Du Yesus bira Erdamnyi lak kibdandoka imtam aryi kuboka minola tamuryuryate se,” tenen dibde burandum ci, imtam aryi kuboka karesin dinyi sunti kum sungloransir. 
1CO.1.8	Nun Nai biryi mikib kuboka sun dib tenena asi tuba-tuba katabum ebdeibde basici ani, nun Du Yesus Kristus imtam aryi kuboka tamuryuryankwande. Ara, “Sirya kobdob uki tum berekci ura, Ni Imtamnyi urasintam aryi tatab-tatab ebman kum kubting,” tenen nun Nai Imtamnyi biryi tanglona kum uca sun dib tenena asi katabum ebdeibde basurur. 
1CO.1.9	Nun Nai Imtamnyi bira uram ton ebdeibmaci ura, Erci diboka kunubde barur ati ebman. Nun Nai Imtamnyi bira, “Ni Mi Yesus Kristus dam kun nang kubting,” tenen nabdeibsounyi biti ato ebman. Er Imtamnyi Mi bira nun arungdeirisurutnyi kurur ati ebman.
1CO.1.10	Ni kwityabwe dib tenen nang, sun nirya ara neik kanya boboka neik uram lak eramun ci, sun mamun lulubdamunyei. “Nun Du Yesus Kristus biryi bokdonoknounyi kunun deyok aryi ni uram kunubting,” tenen niryi ato eboka ebkatabdeibmasin. Tonda, sunci yuk-yuk bokdamunyei. Erda, sunci sunglona kum uca neik kanya boboka antanibdandoka kubdarur. 
1CO.1.11	Ni kwityabwe dib tenen nang. Dib tenen ner si Kloë mabwe silib aryi kuboka ton nang ara nisi yandoka sunda Korintus nang ati, “Sun mamun lulubdanmang,” eboka nukmasei ati ato ebman. 
1CO.1.12	Ara, a nang aryi nukmanei to, sun kankan kuboka dib tenen nang ton nang ara ato eraming. “Nunda Paulus milin nang kunub.” Ba, yuk nang aryi, “Nunda Apolos milin nang kunub,” eraming. Ba, yuk nang aryi, “Nunda Petrus uruma si Kefas milin nang kunub,” eraming. Tonda, yuk nang ara, “Nunda Kristus milin nang kunub,” eraming. Sunci ato ebdandoka sun yuk-yuk bokdanmarum ati ebman.
1CO.1.13	Nun Du Kristus bira bongdeirina kum uca tentoknyi kurur deyok aryi, nunda Er milin nang ababyi neiktoto neik kanya boramibiryok, yuk-yuk bokdabyei. Tonda, ni Paulus bira sunti kum dibmasiryi, sun lemsinanyi kum kunun. A deyok aryi, sunci, “Nunda Paulus milin nang kunub,” ebnumunyei. Ni Paulus bisi co lase deici aryi deibmanei uca, niryi sunti dibmasise do? Ato tenenina kum. Tonda, me dongobmasei ba, Paulus si deici aryi me dongobmasei do? Ato tenenina kum. 
1CO.1.14	Ni ab sun Korintus nang ab tonkwa kuramaburyi, niryi ninyi mitikanun me dongobmase. Ara, Krispus ab Gayus ab me dongobmase. Ati, niryi, “Ninyi aryi nisi talyi ati erebdeibningnyei,” tenen ninyi mitik akwe me dongobmase. Yuk nang ara me kum dongobmase deyok aryi, niryi Er Imtamnyi bisi, “Ei, ni Nai,” enun. 
1CO.1.15	Ara, “Ninyi tentok ababyi, ‘Paulus si deici aryi me dongobmanou,’ ebnicei,” tenen niryi ninyi mitik akwe me dongobmase. 
1CO.1.16	Ura, Stefanus er mabwe silib ababyi niryi me dongobmase. Ba, niryi teneinun to, yuk nang ton kum me dongobmase ati ebman. 
1CO.1.17	Nun Du Kristus biryi nisi bokdonokmanou ara, “Ninyi me dongobdum,” eboka kum bokdonokmanou. A deyok aryi niryi ninyi mitikanun akwe me dongobmase. Erda, Erci, “Ni sun Du uram Teleb Uram lak eterebde birum,” eboka bokdonokmou. Teleb Uram eterebde banun ci, niryi, “Kekebting,” tenen tukwe nang aryi, “Bikdob,” tenen uram doboka kum eterenun. Ato en uram etererantinyi uca, niryi nun Du Yesus co lase deici aryi dibmounyi uram Teleb Uram bisik sektinyi. Erda, “Nun Du Kristus co lase deibmunyi biriman aryi Er Imtamnyi mabwe nermabwe kibting,” tenen niryi nun Du Yesus deyok ati lak en uram akwe eterebde banun.
1CO.1.18	Ati, Teleb Uram eterebde banun ci, niryi, “Nun Du bira co lase deici aryi dibmounyi bisi dib tenebmunyi uca, Er Imtamnyi mabwe nermabwe kibdarur,” eboka eterenun. Ato eboka Teleb Uram lak eterenun bok, sun dib tenen kum nang ara a uram ati, “Lub talebdob nang uram aca,” teneraming. Sun ato tenen nang ara iya din dinyi dobdobkwaming ati ebman. Ba, nunda dib tenen nang ara Er Imtamnyi biryi lebde basurur nang ara Teleb Uram ati, “Lub talebdob nang uram aca,” tenena kum kunub. Erda, nunci a uram ati, “Er Imtamnyi biryi karebmasou uram ara mikib weik uram kurur,” tenenub. 
1CO.1.19	Er Imtamnyi Uram umbura aryi a deyok ati ato eboka kerek sekeibmou.
1CO.1.19	“Sun tukwetam nang aryi sundamnyi biti, ‘Nunda bikdob nang kunub,’ tenerdaraming bok, Nira Imtamnyi biryi sun bikdob dinyi kum daneibkwan.
1CO.1.19	Tonda, sun bingna nang aryi bingna dinyi asi niryi bisik sekoka, ‘Talyi dinyi aca,’ eboka lak kibdeibkwan,” eboka sekeibmou. 
1CO.1.19	Ati, a uram deib aryi nunci, “Imtam aryi kuboka bikdob dinyi ara tukwetam aryi kuboka bikdob dinyi asi outam kimdongorur,” tenen bingnub.
1CO.1.20	Er Imtamnyi urasintam aryi ninyi tentok ababyi bikdobnyi a kubmar do? Ato tenen kum. Sun tukwetam nang kankan asi bingna dinyi liliboka diboka bikmaranyi ton a kubmar do? Ato tenen kum. Bikdob dinyi bikoka silalum caknam eboka eterenanyi a kubmar do? Ato tenen kum. Sun tukwetam nang aryi, “Bikdob dinyi bingnub,” tenerdaraming bok, Er Imtamnyi biryi sun bikdob dinyi nirya ati, “Talyi dinyi akwe,” eboka lak kibdeibmou. 
1CO.1.21	Nun Nai Imtamnyi iya bikdobnyi biryi teleb tenebsou to, nunda tukwetam nang aryi bikdob teneramib dinyi biriman aryi nunci Er Imtamnyi bisi kum bingnub. Erda, “Nun Du co lase deici aryi dibmasounyi biryi lebdeibmasou,” en uram biriman aryi Er Imtamnyi bisi bingnub. Ara, Teleb Uram ara tukwe kanya bon nang aryi, “Talyi dinyi aca,” teneraming dinyi biriman aryi nun Nai biryi sun dib tenen nang lebde basurur. A deyok aryi, niryi, “Er Imtamnyi biryi tukwetam nang aryi bikdob tenen dinyi ati, ‘Talyi dinyi aca,’ eboka lak kibdeibmou,” ebmasin. 
1CO.1.22	Sun Yahudi yala nang kankan asi dib tenen kum nang ara, “Ilil tenen dinyi kunubdate uca, dib tenebtibyi,” eramingiryok, nun Du Yesus uram Teleb Uram dib kum tenenung. Tonda, sun Yunani yala nang kankan aryi dib tenen kum nang ara, “Tukwetam nang bikdob dinyi akwe ingkirikoka kekebde banub,” teneramingiryi, nun Du Yesus co lase deici aryi dibmasounyi biti uram ati, “Talyi uram aca,” teneraming. A deyok aryi, niryi, “Tukwetam nang aryi bikdob dinyi biriman aryi Er Imtamnyi bisi kum bingnub,” ebmasin. 
1CO.1.23	Sun Yahudi yala nang babyi Yunani yala nang babyi, “Talyi uram aca,” teneraming bok, niryi nun Du Yesus Kristus uram Teleb Uram eterenun. Ara, “Nun Du Kristus co lase deici dibmounyi biriman aryi Er Imtamnyi mabwe nermabwe kibdeibsou,” en uram lak eterebde banun. Uca, sun Yahudi yala nang kankan asi dib tenen kum nang aryi a uram kekeramingiryok, sunci, “Ato en uram dib tenena nun li,” teneraming uca, nun Du Yesus uram Teleb Uram ara sunti yan dum dungna keil ato kimdur. Ba, sun Yunani yala nang kankan asi dib tenen kum nang ara a uram kekeramingiryok, sunci, “Talyi uram eteresunung se,” tenesunung. 
1CO.1.24	Ba, nunda Er Imtamnyi biryi nabdeibsou dib tenen nang ara nun Du Yesus Kristus biti, “Er Imtamnyi biryi bokwetebmasou mikibnyi,” tenen bingnub. Tonda, nunci nun Du Yesus biti, “Er Imtamnyi iya bikdob tenen dinyi lak kimdeirisurutnyi,” tenenub. Ara, sun Yahudi yala nang kankan ababyi yuk yala nang kankan ababyi nabdeibsou nang ara nun Du Yesus biti ato tenen bingnub. 
1CO.1.25	Nun Nai Imtamnyi bira iya bikdobnyi kurur. Tonda, nun Nai bira iya mikibnyi kurur. Ba, tukwetam nang aryi nun Du Yesus uram Teleb Uram, “Talyi uram aca,” tenen, “Co lase deici aryi dibmounyi uram ara mikib uram kuma,” teneraming. Ato teneraming bok, a uram ara iya bikdob uram ab, iya mikib uram ab kurur. Teleb Uram ara tukwetam nang aryi bikdob tenen dinyi bisibkaboka iya bikdob dinyi kurur. Tonda, a uram ara nun Du Yesus Uram ara tukwetam nang aryi mikib dinyi nirya outam kibdongoboka iya mikib kurur.
1CO.1.26	Ni kwityabwe dib tenen nang. Er Imtamnyi biryi bikdob dinyi bingna nang ilinto asi kum wimdeirirur. Erda, Erci wimdeirirur nang ara talyi nang bikdob dinyi bingna kum nang ilinto asi wimdeirisurur ati ebman. Sun minob kurandau to tubto teneibdarur. Er Imtamnyi biryi sunsi kum nabdeibsou ba, sun kankan asi tukwetam dinyi bikdob dinyi bingna nang ilinto kurandau do? Ato tenen kum. Nun Nai biryi sunsi nabdeibsou ba, sun kankan asi sien nang ilinto kurandau do? Ato tenen kum. Sun kankan asi weik nang ilinto kurandau do? Ato tenen kum. 
1CO.1.27	Ati, tukwetam nang aryi, “Talyi nang aca,” teneransing bok, Er Imtamnyi biryi, “Ni mabwe nermabwe kibdeibkwan,” tenen nabdeibmasou. Ara, nun Nai biryi, “Sun tukwetam bikdob dinyi bingna nang asi bisiboka alyi bobdongobkwan,” tenen taklobmou cok, nunda bikdob dinyi bingna kum nang asi wibdeibsou. Tonda, Erci, “Sun tukwetam aryi kuboka weik nang asi bisiboka alyi kibdeibkwan,” tenen taklobmou cok, nunda malyi talyi kun nang asi wibdeibsou. 
1CO.1.28	Nun Nai biryi wibdeibsou ara tukwetam nang aryi, “Talyi nang aca,” teneransing nang asi wibdeibsou. Tonda, tukwetam nang aryi ina ngilingnansing nang asi wibdeibsou. Tonda, “Tukwetam bun nang,” teneransing nang asi wibdeibsou. Ara, sun tukwetam nang aryi sundamnyi ererdeirirdan tenen kunubde ban dinyi nirya kum daneibkwamwe ati nun Nai biryi tukwetam bun nang asi wibdeibsou. 
1CO.1.29	Er Imtamnyi biryi sun tukwetam bun nang asi wibdeibmou. Ara, “Ninyi tentok ababyi erdamnyi erebdeibdandoka Ni urasintam aryi, ‘Nira telebnyi kunun deyok aryi, Er Imtamnyi biryi nisi wibdeibnou,’ ebcei,” tenen nun Nai biryi tukwetam bun nang asi wibdeibmou. 
1CO.1.30	Er Imtamnyi biryi sunsi muna wibdeibsou uca sunda nunda Kristus Yesus dam kun nang kurandum. Nun Du bira Er Imtamnyi biryi bikdob dinyi bingna deyoknyi kibsou uca, nunda Er dam kun nang ababyi imtam aryi kuboka bikdob dinyi bingna nang kunub. Tonda, nun Du Yesus bira Er Imtamnyi urasintam aryi teleb dinyi akwe kunurutnyi kurur uca, nunda er dam kun nang ababyi Er Imtamnyi biryi, “Ni mabwe nermabwe,” tenen dobdobsou nang kunub. Tonda, nun Du Yesus bira teleb kanya boboka Er Imtamnyi dam kurutnyi kurur uca, nunda er dam kun nang ababyi kilibdob kanya boboka Er Imtamnyi dam kun nang kunub. Tonda, nun Du Yesus bira ninyi Lemsinanyi kibsou uca, nunda Er dam kun nang ara nun Du Yesus biryi lebdeibsou nang kunub. 
1CO.1.31	Nun Nai Imtamnyi biryi a dinyi nirya muna karebsou deyok aryi, nunci nundamnyi erebdeibdandoka, “Nunda bikdob nang kunub,” ebibyei. Erda, Er Imtamnyi Uram umbura aryi kerek sekeibmou to kunubkwayeb. Ara, Er Imtamnyi Uram umbura aryi ato esurur. “Unanyi-unaner ara, ‘Kisal dangna uram ton lak ebtinyi,’ tenebingnyi ura, a nang ara nun Nai Arungdeirisurutnyi bisi si weik eboka kisal dakwanung,” ebmou.
1CO.2.1	Ni kwityabwe dib tenen nang. Nira minob ura sun kankan dam yandoka Teleb Uram eterebmasise ara, “Ni uram keken nang sun kanya teleb kibdeibtinyi,” tenen Teleb Uram kum eterebmasise. Tonda, niryi, “Yuk nang aryi bingna kum dinyi iya bikdob dinyi eterebkwan,” tenen tukwetam kanya bon nang aryi bikdob tenen dinyi kum eterebmasise. Erda, niryi Er Imtamnyi biryi lak kibdeibsou Teleb Uram lak etereransise. 
1CO.2.2	Ati, niryi, “Nun Du Yesus Kristus uram Teleb Uram akwa lak eterebkwan,” tenen etereransise. Ara, “Co lase deici aryi dibmounyi bikwa lak eterebkwan,” tenen lak etereransise. “Yuk deyok ton kum eterebkwan,” tenen uram dobdeibse ati ato ebman. 
1CO.2.3	Ura, niryi sun kankan asi nun Du Yesus uram Teleb Uram etereransise ara ni yuk aryi mikibnyi kuboka kum etereransise. Erda, ni nong mitang kuranou ba, niryi sunti, “A nang ara Teleb Uram dobdobkwaming do kum do?” tenen ilil kanya boransiryi, Teleb Uram etereransise. 
1CO.2.4	Niryi sunsi Teleb Uram etereransise ara tukwetam nang aryi, “Bikdob uram,” tenen dinyi kum etereransise. Tonda, uram nisin telebto ara ninyi kanya teleb kimdeirin uram eboka kum etereransise. Erda, nira mitangnyi biryi nun Du Yesus co lase deici aryi dibmounyi uram Teleb Uram lak etereransise ba, Er Imtamnyi Kanya Roh Kudus aryi mikib kuboka sun kankan asi ilil tenen dinyi kiknibdeibsou. 
1CO.2.5	Ara, niryi, “Tukwetam nang aryi bikdob tenen dinyi deici aryi dib kum tenebting,” tenen sunsi tukwetam nang aryi bikdob tenen dinyi eboka kum etereransise. Erda, “Er Imtamnyi mikib deici aryi dib tenebting,” tenen nira mitangnyi biryi sunsi etereransise.
1CO.2.6	Nunda nun Du Yesus uram Teleb Uram eterebde ban nang ara tukwetam nang aryi bikdob tenen uram kum eterenub cok, nunci yuk bikdob dinyi ara imtam aryi kuboka bikdob dinyi eterenub. Ara, sun dib tenen nang kankan kuboka nebdob kanya bon nang asi a uram asi lak eterenub. Ba, sun tukwetam kanya bon nang aryi bikdob tenen dinyi kum eterenub. Tonda, sun isa sien nang ton tukwetam sien nang aryi eteren dinyi kum eterenub. Nun Nai Imtamnyi biryi karebci uca, a mikib dinyi yuk-yuk ara kum dandobkwaming ati ebman. 
1CO.2.7	Ba, nunci lak eterenub bikdob uram ara iya ilil tenen dinyi Er Imtamnyi biryi teneamwe iya bikdob dinyi kurur. A bikdob dinyi ara Er Imtamnyi biryi minob teneamwe bok, lak kum kiansou ani, ukuryok aryi lak kibdeibmasou. Ara, im ton tukwe ton kum kikniamuryok, Er Imtamnyi biryi nunti, “Erebdeibkwan,” tenen a bikdob dinyi minob teneansou ani, lak kibdeibsou. 
1CO.2.8	Sun tukwetam kuboka sien nang ara imtam aryi kuboka bikdob uram bingdona kum kuramnyi ani, ukuryok ababyi bingna kum kuraming. A nang aryi Er Imtamnyi bikdob dinyi bikmatingnyi uca, sunci nun Du Yesus Iya Erebdobnyi bisi co lase deici kum deibmating. Bok, a nang aryi Er Imtamnyi bingna dinyi kum bingnamnyi deyok aryi, sunci nun Du Yesus bisi co lase deici aryi deibmai. 
1CO.2.9	Ara, sun weik nang aryi Er Imtamnyi bikdob uram bingna kum kuraming bok, Er Imtamnyi biryi, “Nisi boukwe kununung nang asi lak kum kuamwe dinyi lak kibdeibkwan,” tenen a uram minob teneamwe. Ara, Er Imtamnyi Uram umbura aryi a deyok ati kerek sekeibmou to, kunubmou. Er Imtamnyi Uram ara ato esurur.
1CO.2.9	“Er Imtamnyi biryi sun Ersi boukwe weik kimnung nang asi iya ilil tenen dinyi karebkwande.
1CO.2.9	A dinyi ara ninyi tentok ababyi asing kum eiriramwe.
1CO.2.9	A dinyi ara ninyi tentok ababyi amol kum kekeramwe.
1CO.2.9	Tonda, a dinyi ara ninyi kanya dam aryi tenerdan kum dinyi kurande.
1CO.2.9	A dinyi ara iya ilil tenen dinyi kubkwande asi Er Imtamnyi biryi minob teneamwe to, sun Ersi boukwe kimnaming nang asi karebkwande.” 
1CO.2.10	A dinyi ara ninyi kanya aryi bingdan kum dinyi kurande bok, Er Imtamnyi biryi Er Kanya Roh Kudus biriman aryi nunsi lak kibdeibmasou.
1CO.2.10	Er Imtamnyi Kanya Roh Kudus ara imtam tukwetam dinyi utotoa nirya liliboka bingdurnyi kurur cok, Er Imtamnyi biryi Er kanya dam aryi tenen dinyi lak kum kibdeiansou dinyi ababyi nirya liliboka bingdur ati ebman. 
1CO.2.11	Nunda tukwetam nang ara yuk nang tenebmangnyi tok diboka kum bingnub. Erda, nun yuk aryi teneramibyi dinyi ara nun bitikwe nun mining kanya dam aryi bingnub. Ura, Er Imtamnyi biryi Er kanya dam aryi tenebmaci dinyi ababyi neiktoto kurur. Er Imtamnyi biryi Er kanya dam aryi tenen dinyi ara yuk nang aryi bikmanto kum kurur. Erda, Er Imtamnyi Kanya Roh Kudus bikwa Er Imtamnyi tenen dinyi bingdur. 
1CO.2.12	Nunda dib tenen nang ara sun tukwetam kanya bon nang aryi bikdob tenen kanya kum dobdobmoubwe. Erda, Er Imtamnyi biryi karebmasou uca, Er Imtamnyi Kanya Roh Kudus asi dobdobmoubwe. Ara, nunci, “Er Imtamnyi biryi nunsi muna karebmasou uca, iya ererdeirisin dinyi dobdobkwayeb,” tenen diboka bikwamoubwe ati Er Imtamnyi biryi Er Kanya nunsi karebmasou. 
1CO.2.13	Ati, nunci Er Imtamnyi Kanya Roh Kudus aryi lak kimdeirisurur dinyi lak eramib. Ara, tukwetam nang aryi bikdob tenen dinyi dobdeiboka nunci Teleb Uram lak kum eramib. Erda, Er Imtamnyi Kanya aryi eteresurur to, nunci Er Imtamnyi Kanya dobdeibmaci uram dobdeibmiliboka dib en uram lak eramib. 
1CO.2.14	Sun tukwetam kanya bon nang ara Er Imtamnyi Kanya Roh Kudus aryi eteresurur uram ati dib kum teneraming. Sun ato kuramingnyi nang ara a uram ati, “Lub talebdob nang uram ato,” teneraming. Er Imtamnyi Kanya aryi eteresur uram ara Er Imtamnyi Kanya asi dobdobmangnyi nang akwe bingdonung. A deyok aryi, sun tukwetam kanya bon nang aryi a uram deyok kum bingdonung. 
1CO.2.15	Er Imtamnyi Kanya asi dobdobmangnyi nang ara utotoa nirya liliboka, “A dinyi ara teleb do malyi do?” tenen wimdeiriraming. Ato tenen kuraming asi yuk nang aryi sunsi, “Malyi kubmarum se,” eboka tatab-tatab ena kum kuraming. 
1CO.2.16	A dinyi ara Er Imtamnyi Uram umbura aryi esurur to kurur.
1CO.2.16	“Er Imtamnyi bira Iya Erebdobnyi kurur deyok aryi, unanyi-unaner ara Er tenen kanya bikmote do?
1CO.2.16	Nun Nai bira iya bikdobnyi kurur deyok aryi, unanyi biryi Ersi, ‘Eterebkitinyi,’ ebmote do?” ebmou. 
1CO.2.16	Ba, nunda dib tenen nang ara Er Imtamnyi Kanya Roh Kudus biriman aryi Kristus dam kun nang kunub ati, nunci nun Du Yesus Kristus biryi iya bikdob tenen dinyi bingdonub.
1CO.3.1	Ni kwityabwe dib tenen nang. Niryi sunsi nun Du Yesus uram Teleb Uram minob etereransise ara, “Er Imtamnyi Kanya Roh Kudus aryi eteresurur to bikoka milin nang kunung,” tenen kum etereransise. Erda, niryi sunti, “Tukwe tam kanya bon nang tuba kubmang,” tenen etereransise. Tonda, niryi sunti ato teneransise. “Nun Du Kristus bisi dib teneramingiryok, nebdob kum kanya boraming uca, dib tenen dinyi ati bikdob dinyi kum bingnaming.” Ato tenen etereransiryi, niryi sunsi nebdob kanya bon nang aryi bingdoraming bikdob uram kum etereransise. 
1CO.3.2	Sunda dib tenena ati alok mabwe ato kurandau deyok aryi, niryi sunsi etereransisiryi, caknam bingna dinyi ara mum yung dinin dinyi ato eterena etereransise. Kwaning ato dinyi ati yibman kum kurandau ati, niryi sunsi yongon yina dinin dinyi ato etereransise. Kwaning dib ati ato kum ebman. Erda, nebdob kanya bon nang aryi bingdoraming bikdob uram eterena ati ato ebman. Sunda minob talak aryi bikdob uram bikdobmanto kum nang kurandau ani, ukuryok ababyi bikdobmanto kum nang kurandum. 
1CO.3.3	Ukuryok ababyi sunda nebdob kanya kum borandum deyok aryi, tukwetam kanya bon nang kuraming to dinyi tuba kurandum ati ebman. Sunda dib tenen nang ara sun mamun yu kanya bordarandum cok, lulurdarandum ati ato ebmasin. Sunci ato kuboka tukwetam dinyi tenen nang kuramingnyi tok malyito kunurandum se. 
1CO.3.4	Sun kankan asi ton nang ara, “Nunda Paulus milin nang kunub,” erandum. Tonda, yuk nang aryi, “Nunda Apolos milin nang kunub,” erandum. Sunci ato kuboka lulubdandoka yuk-yuk bongdarandum deyok aryi, tukwetam dinyi tenen nang ato kunubde barandum ati ebman.
1CO.3.5	Nun kwit Apolos bira Erebdobnyi kurur do? Ato tenen kum. Ni Paulus bira sienyi kunun do? Ato tenen kum. Nunda Er Imtamnyi biryi wa irmilin nang akwe kununum ati, sunci nunsi erebdeibsumunyei. Ara, Er Imtamnyi takubdeibsou to, nun Du Yesus uram Teleb Uram etereransunumwe biriman aryi sunci dib tenerandau. Ara, nun Du Yesus biryi nun yuk-yuk asi wa kareboka takubdeibsou to, nun yuk-yuk aryi kunubde baranumwe uca, sunda Korintus nang aryi nun Du Yesus bisi dib tenerandau. 
1CO.3.6	Ni Paulus bira yala kounanyi bitonyi kuransiryi Teleb Uram eterebkalibsise. Ani, nun kwit Apolos bira kulonga deirinanyi bitonyi kuramuryi, Teleb Uram lilibdeiboka eterertabangdansou. Ato kuboka wa irmiliranumuryok, ni ab nun kwit ab aryi sunsi du mourdeirisin dinyi kum kareransumwe. Erda, nun Nai Imtamnyi biryok sunsi du mourdeirsin dinyi karebmasou. 
1CO.3.7	Yala kounanyi bira mourdeirin dinyi kum karebte deyok aryi, Erebdobnyi kum kurur. Tonda, kulonga deirinanyi bibabyi du mourdeirisin dinyi kum karebte deyok aryi, erbabyi sienyi kum kurur. Nunda wa irmilin nang ara talyi nang akwe kunub. Ba, Er Imtamnyi abdeiboka du mourdeirin dinyi karesurutnyi kurur ati, Erda iya weik sienyi kurur. 
1CO.3.8	Yala kouna nang ab kulongna deirin nang ab ara yuk-yuk tenen dinyi kum boraming. Erda, sunci neik kanya boboka, “A yala ara nong abturyi, du moubte,” tenen wa tonkwa iraming. Ura, nunda Er Imtamnyi wa irmilin nang yuk-yuk aryi wa iramib ara wa ilinto iramibyi kum, wa mitikanun iramibyi to, Er Imtamnyi biryi nun wa iramibyi kikib dekeiboka kisal dakwansir. 
1CO.3.9	Nun kwit Apolos ab ni Paulus ab ara Er Imtamnyi wa irmilin nang kununum. Ba, sunda dib tenen nang ara Er Imtamnyi waram ato kurandum. Tonda, sunda dib tenen nang ara Er Imtamnyi biryi dorur ai ato kurandum.
1CO.3.10	Er Imtamnyi biryi nisi kisal dakoka wa karebnou to, nira ai dona ati bingna deyoknyi bitonyi biryi tukwe liliboka ai ererdeirin keil deibmasise. Ara, niryi deyok kouboka Teleb Uram eterenun deyok ati ato ebman. Ani, yuk nang aryi yanmai ura, akai ererdeirin keil deici aryi ai doraming. Ara, sun aminda aryi Teleb uram tamuboka etereraming nang ati ato ebman. Ba, ai don nang kankan asi ton nang ai doraming ara telebto doraming. Bok, yuk nang aryi ai doraming ara diboka kum doraming. Ati, sun Teleb uram eteren nang ara ai doramingnyi nang ato kun nang yuk-yuk aryi, “Ni ai donman ara telebto donman do kum do?” tenen kalikdandoka Teleb Uram diboka eterebting. 
1CO.3.11	Ai ererdeirin keil ara tentok akwe kurur ati ebman. Nun Du Yesus Kristus bira nun dib tenena ati ai ererdeirin keil kurur. Ai ererdeirin keil yuk keil kum kurur ati, ai don nang ara nun Du Yesus bisi barwe tam deiboka ai ererdeirin keil yuk keil asi deibingnyei. 
1CO.3.12+1CO.3.13	Ura, sun kankan aryi kuboka, “Bikdob dinyi eterebkwansib,” eboka eteren nang ara ai ererdeirin keil deici aryi ai doraming nang ato kunung. Ara, nun Du Yesus uram dib en uram deici aryi ai doraming nang ato kunung. Ton nang ara emas ato dinyi doboka perak ato dinyi doboka dengna weik keil yuk-yuk ato dinyi doboka ai doraming. Ba, yuk nang ara co ato dinyi doboka maning ato dinyi doboka ai doraming. Ura, nun Du Yesus tamuryankwande uki tum berekci ura, Erci sun, “Bikdob uram eterebkwansib,” en nang aryi wa iboka eteren dinyi nirya asi diboka lilibkwande. Ara, sun bikdob uram diboka eteren nang asi nun Nai biryi, “Ai teleb dobmarum,” eboka kisal dakwande. Ba, sun talyi uram eteren nang asi nun Du Yesus biryi, “Malyi ai dobmarum se,” eboka lak kerebkwande. Uk aryi co ab maning ab yirande to, nun Du Yesus biryi talyi eteren dinyi nirya asi kum daneibkwande. Ba, dengna weik keil ara uk aryi kum yirande. Erda, uk ara malyi keil asi yirur bok, teleb keil dengna weik keil asi kum yirur ba, lak kimdeirirur. Ato kuboka nun Du Yesus biryi nun yuk-yuk aryi etereramib dinyi asi liliboka, “A dinyi ara teleb, o dinyi ara malyi to,” eboka lak kibdeibkwande. 
1CO.3.14	Ura, sun uk yibman kum ai doramingnyi nang asi Er Imtamnyi biryi kisal dakoka dekeibkwande. 
1CO.3.15	Co doboka maning doboka ai doramingnyi nang ai ara uk yibkwande uca, nun Du Yesus biryi a nang aryi wa iramingnyi to kikib dekeiboka kisal kum dakwande. Sun Teleb Uram eteren nang kankan asi diboka kum etereransingnyi nang ati ato ebman. A malyi ai don nang ara dib tenen nang kuraming deyok aryi, Er Imtamnyi biryi sunsi lebkwande. Lebkwande bok, a nang ara uk si bisik koubkaboka yandobingnyi nang ato kuboka lemsin dinyi dobdobkwaming.
1CO.3.16	Ura, sunda dib tenen nang ara Er Imtamnyi dam kun ai ato kurandum ati sun kum bikmarum do? Er Imtamnyi Kanya Roh Kudus ara sunda dib tenen nang kankan asi iya kusurur ati walwal kurandum do? 
1CO.3.17	Nunda dib tenen nang ara antaniboka Er Imtamnyi dam kurur ai ato kunub. Ati, nunci lulubdandoka yuk-yuk bokdabibyei. Yuk-yuk bokdanmatibyi ara Er Imtamnyi dam kun ai kum daneibmatibyi ati ebman. Er Imtamnyi biryi Er ai ati, “Ni dinyi,” tenen talerur. Ati, unanyi-unaner aryi Er Imtamnyi dam kun ai dakoka kum daneibingnyi uca, Er Imtamnyi biryi a nang asi weneboka kum daneibkwande. Ati, sunda dib tenen nang ara sundamnyi ati, “Nunda antaniboka Er Imtamnyi biryi wibdeibsou ai ato kunub asi nunci kum daneibdabyei,” tenebmun ci, sunci lulubdandoka yuk-yuk bokdamunyei. Ara, “Er Imtamnyi biryi wenebsicei,” tenen sunci lulubdandoka yuk-yuk bokdamunyei ati ebman.
1CO.3.18	Sun dib tenen nang aryi sundamnyi bowanikminikdamunyei. Sun kankan aryi kuboka, “Tukwetam kanya bon nang aryi bikdob tenen dinyi deib aryi, nunda bikdob nang kunub,” tenerdaramunyi nang asi uram ton ebkwan. Sunci tukwetam kanya bon nang aryi bikdob dinyi tenena ati taklobdarur. Uca, ninyi aryi sunti, “Lub nang aca,” tenebsingnyi ababyi, sunci, “Er Imtamnyi biryi eterebkwansir bikdob dinyi ara iya bikdob dinyi kurur,” tenen iya bikdob dinyi tenebdarur. 
1CO.3.19	Sun tukwetam kanya bon nang aryi bikdob tenen dinyi ara Er Imtamnyi urasintam aryi bikdob tenen kum dinyi ato kurur. Er Imtamnyi Uram umbura ara a deyok ati ato esurur.
1CO.3.19	“Sun tukwetam nang ara, ‘Nunda bikdob dinyi bingna nang kunub,’ tenen, ‘Ato-ato kubkwayeb,’ tenen kunubde baraming bok, Er Imtamnyi biryi sunsi bisibkaboka iya bikdob dinyi bingdurnyi biryi sunsi bisik sengdur.” 
1CO.3.20	Tonda, Er Imtamnyi Uram yuk tam ara a deyok ati ato esurur.
1CO.3.20	“Sun tukwetam aryi kuboka bikdob dinyi bingna nang aryi teneramingnyi to ara nun Nai Imtamnyi biryi bingdur. Ara, nun Nai biryi a tenen dinyi ati, ‘Talyi dinyi aca,’ tenen bingdur.” 
1CO.3.21	Ati, nunci tukwetam nang tenen dinyi ati, “Talyi dinyi aca,” tenen bingnub deyok aryi, nunci ato uram asi erebdeiboka kisal dakmurubmunyei. Imtam dinyi ton tukwetam dinyi ton nirya ara sunda dib tenen nang sun dinyi kurur ati sunci tukwetam aryi kuboka talyi dinyi erebdeibmunyei. 
1CO.3.22	Nunda Paulus ab Apolos ab Petrus uruma si Kefas ara sunda dib tenen nang asi dirnilisunub deyok aryi, sunci nunti, “Nun wa irmilin nang,” tenesina teleb. Tonda, tukwetam kurande dinyi nirya ara sun dinyi kurur. Kam kubde barandum ababyi dibkwandum ababyi utotoa nirya ara sun dinyi kurur. Ukuryok kurandum talak ababyi aminda aryi kubde binkwandum talak ababyi utotoa nirya ara sun dinyi kurur. Imtam tukwetam dinyi nirya ara sun dinyi kurur ati ebman. 
1CO.3.23	Ba, sunda dib tenen nang ara nun Du Yesus Kristus biryi, “Ni dinyi,” tenen talesurur nang kurandum. Ba, nun Nai Imtamnyi biryi nun Du Yesus Kristus biti, “Ni dinyi,” tenen talerutnyi kurur.
1CO.4.1	Ati, sunci ni Paulus ab Apolos ab ati Kefas ab ati ato tenebsindarur. “A nang ara nun Du Yesus Kristus Er wa irmilin nang kunung,” tenebsindarur. Tonda, “Er Imtamnyi biryi a nang asi Er Uram ebdeibmou uca, sunci Er Imtamnyi biryi minob lak kum kiamwe bikdob uram asi bikoka lak esunung,” tenebsindarur. 
1CO.4.2	Ura, wa arungdeirinanyi ton er wa irmilin nang asi, “Ato-ato kubdarur,” eboka takubdeibmaci ura, er wa irmilin nang ara tanglona kum uca a takubdeibmaci wa asi kunubkwanung. Ati, Er Imtamnyi biryi neiktoto nunbabyi, “Minob lak kum kianse uram asi lak eterebmurubdarur,” eboka takubdeibsou to, nunda Er wa irmilin nang aryi sulbalyi kuna kum uca a uram asi diboka kunubde binkwanub. 
1CO.4.3	Nun Du bikwa ni wa arungdeirinunyi kurur ati, Er bitikwa aryi niti, “Niryi takubdeibman wa diboka irur do kum do?” tenen lilirdeirinurutnyi kurur ati ebman. Ba, Sunda Korintus atei nang ton tukwetam nang yuk nang ara ni wa arungdeirin nang kum kurandum ati, sunci niti, “Er Imtamnyi biryi ebdeibmou to diboka wa ibde barur do kum do?” tenen lilibnindate ura, niryi, “Sun yuk da tenenmanunga malya,” tenebsitinyi. Ba, nibabyi nidamnyi asi, “Ato-ato kubdum,” eboka wa arungdeirirdananyi kum kunun ati, niryi nidamnyi ati, “Er Imtamnyi biryi ebdeibnou to diboka eterebde banun do kum do?” tenen kum lilirdanun. Erda, nun Du Yesus bikwa ni wa arungdeirinurutnyi kurur ati, Erci nisi ur lilibdur. 
1CO.4.4	Niryi ni kanya dam aryi, “Malyi dinyi ton kunuranse,” tenen kum bingdanun. Ba, niryi nidamnyi ati ato tenerdanun deib aryi niryi nidamyi ati, “Ni malyi deyok kum kubmanir,” kum tenerdanun. Nun Du Yesus bira nun Arungdeirisurutnyi bitikwa ni wa ibde banun to lilirdeirinurutnyi kurur ati ato ebman. Yuk nang aryi ni kunubde banun dinyi asi lilibnitingnyi ara talyi ati lilibmanitingnyi ati ebman. 
1CO.4.5	Ati, nun Du Yesus biryi ninyi deyok nirya asi lilibdeibkwansir deyok aryi, nunda tukwetam nang aryi nun mamun lilibdabibyei. Ati, nunci, “Er Imtamnyi biryi teleb teneamwe uki tum berekci ura, nun Du Yesus biryi ninyi deyok lilibkwansir,” tenen dibde bukwayeb. Nun Du tamuryankwande uki tum berekci ura, Erci nun nirya asi, “Malyi deyok kubmai do kum do?” tenen diboka lilibkwansir. A berekwande uki tum ara nun Du Yesus biryi kunuk dinyi ton malyi dinyi ninyi aryi inirdeirin dinyi ton nirya asi lak kibdeibkwande. Tonda, ninyi kanya dam yuk-yuk aryi teneramibyi dinyi nirya asi Erci lak kibdeibkwande. A berekwande uki tum ara nun Nai Imtamnyi biryi sun er uram kunubde ban nang asi dekeiboka kisal dakwansir.
1CO.4.6	Ura, ni kwityabwe, niryi kiklin dinyi doboka nidamnyi ab Apolos ab ati, “Nunda nun Du Yesus Er wa irmilin nang kunub,” eboka kerek sekeibmasin ara sun Korintus atei nang ati, “Bikdobting,” tenen kerek sekeibmasin. Ara, sunbabyi nun kunubde banunum to milibmun ci, sundamnyi luknubdongobdankwandum ati kerek sekeibmasin. Ninyi aryi bikdob en uram eraming ara, “Kerek sengna umbura aryi kerek sekeibmaci dinyi diboka kalingna teleb,” eraming. Ati, nunci sunti, “‘Er Imtamnyi Uram umbura aryi kerek sekeibmou to diboka kalikwayeb,’ tenen bikdobting,” tenesununum. Ara, sunci a kiklibdeibmasin uram deici aryi bikdobdate uca, sunci sundamnyi tuba kum erebdeibdankwandate. Ati, sunci luknubdongordan kanya bobdate ura, sunci nun Du Yesus Er wa irmilin nang ati, “Anyi bisi milibkwayeb, onyi bisi dokdonokwayeb,” tuba kum tenebdate. 
1CO.4.7	Sunda yuk nang asi bisibkaboka iya weik nang kurandum do? Ato tenen kum. Ati, unato ati sunci sundamnyi erebdeibdanmarum do? Tonda, unato ati sunci, “Nunda bona bon nang kunub,” tenen sundamnyi ererdeirirdarandum do? Sunci talerandum dinyi nirya asi Er Imtamnyi biryi sunsi karebmasir ati, sunci sundamnyi erebdeibdamunyei.
1CO.4.8	Sunci sundamnyi ererdeirirdaramun ci, “Lemsin dinyi utotoa nirya langdeiboka dobdobmoubwe,” tenerdarandum. Tonda, “Er Imtamnyi Kanya Roh Kudus aryi karebde basurur mikib dinyi yuk-yuk langdeiboka dobdobmoubwe,” tenerdarandum. Tonda, sunci sundamnyi erebdeibdandoka, “Nunda nun Du Yesus amwetam bun nang kunub ati, weik sien nang ato sirya kibmoubwe,” tenerdarandum. Ara, nunda Kristus biryi bokdonoksou nang asi outam kibdongobmasurum ci, sunda weik sien nang ato kibdanmarum. Ba, niryi sunti, “Weik sien nang diboka kibmating,” tenesunun. Ara, “Weik sien nang diboka kibmating uca, sunci nunda Teleb Uram eteren nang ababyi nisintum erebdeibmasiting,” tenesunun. 
1CO.4.9	Nunda nun Du Yesus biryi bokdonoksou nang ara weik nang ato kum kunub ati ebman. Erda, Er Imtamnyi biryi teleb tenebsou to, nunda iya outam bun nang ato kunub. Nunda Teleb Uram eterebde ban nang ara tabwe demna nang ato kunub. Tonda, weneboka obmanto nang ato kunub. Ara, Er Imtamnyi Uram eryuryangan nang babyi tukwetam nang babyi nirya aryi asing dinmasing uca, nunda weneboka obmanto nang ato kunub. 
1CO.4.10	Nunda nun Du Yesus Kristus bisi wa irmilin nang ara nun Du Yesus uram Teleb Uram eterebde banub deyok aryi, ninyi aryi, “Lub nang aca,” tenesunung. Ba, sunda sundamnyi erebdandoka, “Nun Du Kristus biti bikdob dinyi bingnub,” tenerdarandum. Nunda mitang nang kunub bok, sunda sundamnyi ati, “Nunda mikib nang kunub,” tenerdarandum. Sunda ninyi aryi kisal dangsunung nang kurandum bok, nunda ninyi aryi ina ngilingsunung nang kunub. 
1CO.4.11	Nunda nun Du Yesus Er wa irmilin nang ara Teleb Uram eterebde baramoubwe ba, kwaning ton me ton ataransou. Ani, ukuryok ababyi kwaning ton me ton ataransir. Nun ongoramib aling ara kwiriblob aling akwe ongoramib. Ninyi aryi, “Teleb Uram nun li,” tenen kulab-kulab eransing. Tonda, man ai sirik ton kum kuransir. 
1CO.4.12	Nunci, “Kwaning atabsicei,” tenen nun taruk aryi ikin wa sirik iramib. Ninyi aryi nunsi sumnansing bok, nunci a nang asi kisal dangnamib. Ninyi aryi, “Obtibyi,” tenen domkiringsunung bok, nunci namin kanya boramibiryi, tanglona kum uca nun Du Yesus biryi takubdeibsou wa kunubde baramib. 
1CO.4.13	Ninyi aryi tola ati tatab-tatab ebsingnyi ababyi, nunci namin uram akwe eboka uram dengdeiriramib. Nunda nun Du Yesus Kristus bokdonoksou nang kunub bok, ninyi nirya ara nunti, “Iya malyi kun nang,” tenen, “Yakdonokwayeb nang,” tenesunung.
1CO.4.14	Ni kwityabwe. Niryi nundamnyi ati, “Outam bun nang kunub,” eboka kerek sekeibmasin ara sunti, “Alyi kibdeibkwan,” tenen kum kerek sekeibmasin. Erda, niryi sunti, “Ni mabwe nermabwe,” tenesunun ati, niryi sunti, “Sundamnyi erebdeibdabingnyei,” tenen kerek sekeibmasin. 
1CO.4.15	Ninyi ilinto aryi sunti, “Nun Du Kristus deyok ati eterebkwayeb,” eboka kaliksiting ababyi, ni Paulus tentok ara sun nai bitonyi kunun. Niryi sunsi Teleb Uram yuma kobdob etereranse uca, sunda Kristus dam kun nang kibmandau. A deyok aryi, ni tentok ara sun nai bitonyi kunun. Yuk nang ara sun naiyabwe ato kum kunung. 
1CO.4.16	Ati, nira sun ai bitonyi kunun deyok aryi, sunci ni eterebmasin uram asi kekebmun ci, ni kunubde banun to milibde bindarur. 
1CO.4.17	Ati, niryi sunti, “Ni kunubde banun to milibniting,” tenen niryi nun kwit Timotius bisi sun dam bokdonokmasise. Ara, “Ni kunubde banun to eterebdum,” eboka nun kwit bisi sun dam bokdonokmase. Timotius bira ni boukwe weik kunun mi atonyi kurur. Erda tanglona kum uca nun Du Yesus Er wa irmilinanyi kurur ati ebman. Nun kwit biryi sun dam yaci ura, erci sunsi tubto eterebsici uca, sunci nira sun nai biti, “Ato-ato kuboka nun Du Yesus Kristus bisi milirur,” tenen tamuboka bikwanurum. Ara, niryi dantam-dantam bindoka sun bulubmangnyi dib tenen nang nirya asi eterebde banun to, nun kwit biryi neik uram aca eboka sunsi eterebkwansir. 
1CO.4.18	Ba, sun kankan asi ton nang ara sundamnyi ererdeirirdaraming se. Ara, “Anyi Paulus bira nun dam tubto kum yankwansir,” tenen sundamnyi erebdeibdanmang.
1CO.4.19	Ato teneraming bok, niryi sun dam minola tamuryankwan. Ara, nun Du Yesus biryi bublan kukeibnute uca, minola yankwan. Sirya yanmanyi ura, niryi a erebdeibdanmangnyi nang aryi eraming uram kekebnyi uca, niryi, “Ato-ato eboka sundamnyi ererdeiriraming,” tenen bikdobkwan. Tonda, niryi a nang ab ebdabyi uca, niryi sunti, “Sibambol dem deici aryi Er Imtamnyi mikib dobdobmang do diboka dobdobmang do?” tenen bikdobkwan. 
1CO.4.20	Er Imtamnyi bira iya weik sienyi kurur ba, nunda Er amwetam kun nang kunub deyok ara nunukoka bingna dinyi ara sibambol dem deici aryi lak en dinyi kum kurur. Erda, a dinyi nunukoka bingna dinyi ara Er Imtamnyi mikib lak kimdeirin dinyi diboka kurur ati ebman. 
1CO.4.21	Ati, sunci una tenebmanurum do? Niryi una kuboka sun dam yankwan do? “Mikib kuboka kerebkwan,” tenen kanya bobniryi, sun dam yankwan do? Boukwe kiboka namin kanya bobniryi, yankwan do?
1CO.5.1	Sunda dib tenen nang kankan asi talyi yordana nang ton diboka kuramingiryi, talyi yordaraming. Ninyi aryi sunti ato eboka nungnansing uram asi amol kekebman ati ato ebmasin. Tonda, sun kankan aryi kuboka tonyi biryi iya ukubman kum dinyi kunurande ara er nai ner asi doboka talyi yorande ati kekebman. Sun Er Imtamnyi Uram walwal nang ara talyi yordaramingiryok, sunci, “Nun nai er ner asi talyi yobibyei,” teneramingiryi, ato dinyi kum kunuraming. Ba, sun dib tenen nang kankan aryi tonyi biryi sun Er Imtamnyi Uram walwal nang malyi kun dinyi bisibkaboka iya ukubman kum dinyi kunurande se. 
1CO.5.2	Ba, sunda Korintus atei kuboka dib tenen nang kankan asi iya ukubman kum dinyi kunurande bok, sunci alyi kuna kum uca sundamnyi ererdeirirdarandum se. Sunci sundamnyi luknubdongobdandoka a talyi yordan dinyi deyok aryi, mambul kanya bobdate se. Sunci er nai ner talyi yorandanyi bisi, “Nun kankan aryi bindobdum se!” eboka yakdonokdate se. 
1CO.5.3	Ni Paulus bira er nai ner talyi yorandanyi bisi, “Malyi dinyi kubumwe se,” eboka sirya kerebman ati ebman. Ni nong ara sun ab tonkwa kum kunmab ati, silalum sirik deici aryi anmalakoka kum ebman. Erda, ni kanya ara sun ab tonkwa kubmab ci, niryi ni kanya biriman aryi a talyi yorandanyi bisi sirya kerebman ati ebman. 
1CO.5.4+1CO.5.5	Ati, sunda dib tenen nang aryi, “Nun Du Yesus si nabkwayeb,” tenen neik dam bulubmunyi ura, nira ni kanya deici aryi sun ab tonkwa bulubkwayeb. Ura, nun Du Yesus Er mikib sun kankan asi kubde ba, sunci er nai ner talyi yorandanyi bisi yakdonokdarur. Ato kuboka sunci anyi bisi isa sienyi Iblis taruk dam karebdarur. Ara, “Yakdonokibyi uca, anyi biryi er malyi kun dinyi taklobte,” tenen yakdonokdarur. Tonda, “Er malyi tenen dinyi taklobte uca, nun Du Yesus tamuryankwande uki tum berekci ura, Erci anyi bisi lebte,” tenen anyi bisi yakdonokdarur.
1CO.5.6	Ni kwityabwe, sunci sundamnyi erebdeibdandoka, “Nunda iya teleb nang kunub,” lak erdarandum ara malyito kurur se. Malyi kun dinyi mitik dinyi ababyi bisik kum sekdate uca, a malyi kun dinyi ara dakdongo-dakdongo yibici uca, ninyi nirya aryi a malyi kun dinyi dobdobingnyei. Ragi mitik dinyi ababyi roti umbura inirdaraming uca, roti nirya ara bung-bung erande. Malyi kun dinyi ababyi neiktoto kurur ati ebman. 
1CO.5.7+1CO.5.8	Sunci sun kanya dam kuboka malyi kun dinyi nirya asi taklobdarur. Malyi kun dinyi ara ragi ato dinyi bai donokmun ci, sunci sundamnyi kalikdandoka ragi inirdein kum roti ato kibdandarur. Nun Du Kristus biryi sunsi lebdeibsou deyok aryi, sunci kilibdob kanya boboka Er Imtamnyi urasintam aryi teleb dinyi akwe kunubdarur. Nun Du Kristus bira Erdamnyi nunti karebdandoka dibmou ati, nunci malyi kun dinyi nirya asi taklobkwayeb. Sun Israel yala nang minob kuramnyi nang ara kwalina si Paskah kwaliramnyi ba, sunci domba mi asi oboka Er Imtamnyi bisi dama kareramiryok, ragi inirdein kum roti yiramnyi. Ani, nun Du Yesus Kristus bira Er Imtamnyi bisi dama deirin domba mi atonyi kuramwe asi sirya obmai deyok aryi, nunci, “Weik kwalina si Paskah sirya kunubmar ati, nunci nun malyi kun dinyi minob dinyi nirya taklobkwayeb,” tenebkwayeb. Tonda, nunci nun kanya dam aryi bintinina kum uca, “Ukuryok roti ara ragi inirdein kum roti yibkwayeb,” tenen Er Imtamnyi urasintam aryi teleb dinyi akwe kunubde binkwayeb.
1CO.5.9	Ni kwityabwe. Niryi sunsi minob kerek sekeibmasise ara, “Sun talyi yormururdana nang dam kubmunyei,” eboka kerek sekeibmasise. 
1CO.5.10	Ato eboka kerek sekeibmasise ara, “Im dangna tukwe dangna kuramingnyi talyi yordana nang nirya asi dam kum kubting,” tenen nukoka kum kerek sekeibmasise. Tonda, im dangna tukwe dangna kuramingnyi, “Co bok ilinto talebtibyi,” tenen nang nirya ton, ukula don nang nirya ton, kwemdina molon nang nirya ton ati nukoka kum kerek sekeibmasise. Im dangna tukwe dangna kuramingnyi malyi kun nang ara dantam-dantam kuraming ati kisibdobman kum kunung ati ebman. Nunda dib tenen nang ara, “Malyi kun nang nirya kisibdobtibyi,” tenebtibyi uca, nunci im dangna tukwe dangna takloboka dibtibyi. 
1CO.5.11	Ati, niryi sunti kerek sekeibmasin ara, “Sun talyi kuramingnyi malyi kun nang kisibdobdarur,” eboka nukoka kum kerek sekeibmasin. Erda, “Sun dib tenen nang kankan kuboka malyi kun nang asi kisibdobdarur,” eboka nukoka kerek sekeibmasin. Ara, sun, “Nunda nun Du Yesus bisi milin nang kunub,” lak erdaramingiryok, ner talyi yon nang kunung ati ebman. Sunci a nang asi kisibdoboka sun ab tonkwa yina yibmunyei. Tonda, sun dib tenen nang kankan aryi, “Co bok talebtibyi,” tenen nang ton, kwemdina molon nang ton, ninyi talakdongoboka malyi uram en nang ton, anggur du yung ilinto yiramingnyi nang ton ati ato ebman. A nang ara, “Nunda nun Du Yesus bisi milinub,” eramingiryok, malyi dinyi dorormururaming ati, sunci kisibdoboka sun ab tonkwa yina yibmunyei.
1CO.5.12+1CO.5.13	Nunda dib tenen nang ara sun dib tenena kum nang aryi malyi deyok yuk-yuk lilibtibyi do? Ato tenen kum. Nun Nai Imtamnyi bira sun dib tenen kum nang aryi malyi deyok yuk-yuk lilibkwande. Ba, nunda dib tenen nang ara sun dib tenen nang yuk nang malyi deyok asi liliboka erekwanub ati ebman. Ati, sunci er nai ner talyi yorandanyi deyok lilibmun ci, sun kankan aryi kuboka yakdonokdarur. 
1CO.6.1	Ni kwityabwe. Sunda dib tenen nang kankan asi ninyi ton nang aryi sun mamun lulurdanmai cok, alyi kuna kum uca sun dib tenen kum nang dam bindoka, “Nun lulurdana deyok lilibsindarur,” eboka moloraming se. A nang ara sun kwityabwe dib tenen nang asi, “Nun lulurdana deyok lilibsindarur,” eboka kum moloraming se. Erda, sun Er Imtamnyi Uram walwal nang bindoka, “Nun lulurdana deyok lilibsindarur,” eraming. 
1CO.6.2	Sun dib tenen nang aryi ato dinyi ukuna mem. Sun dib tenen nang ara bikdob kanya bonung deyok aryi sun dib tenen nang yuk nang lulurdana deyok lilibkwanung ati ebman. Nun Du yuryangaci ura, nunda dib tenen nang ara sun im dangna tukwe dangna nang aryi kuamingnyi tok nirya lilibkwayeb. Sunci a dinyi kum bikmarum do? Aminda aryi lilibkwayeb deyok nirya ara ikin weik deyok kubkwande bok, nunda dib tenen nang aryi a deyok asi lilibkwayeb. Ba, ukuryok aryi tukwetam kuboka lilirban deyok ara caknam deyok ato kurande ababyi, nunda dib tenen nang aryi ur lilibkwayeb. Ati, nunci, “Nun dib tenen nang ara bikdob kanya bonub deyok aryi, dib tenen nang yuk nang deyok ababyi ur lilibkwayeb,” tenen ur lilibkwayeb. 
1CO.6.3	Nun Du yuryangaci ura, nunda dib tenen nang aryi sun tukwetam nang aryi kunuamnyi dinyi akwe kum lilibkwayeb. Erda, nunci, “Teleb dinyi kubmai do kum do?” tenen Er Imtamnyi Uram eryuryangan nang kunuamnyi dinyi ababyi lilibkwayeb. Sunci a dinyi kum bikmarum do? Ati, nunda dib tenen nang ara imtam deyok ikin deyok lilirbana ati bingnub deyok aryi, nunci tukwetam deyok ara caknam dinyi lilirbana asi tabakdongoboka bingnub ati ebman. 
1CO.6.4	Ati, sunda dib tenen nang aryi tukwetam dinyi ati sun mamun lulubdate ura, sunci unato ati sun Er Imtamnyi Uram walwal nang dam bindoka, “Nun lulurdana deyok lilibsindarur,” ebdate do? A nang ara sun dib tenen nang aryi kisal dangna nang kum kuraming ati, sunci ato dinyi molobmunyei. 
1CO.6.5	Niryi sunti, “Alyi kibdeibkwan,” tenen ato ebmasin. Ura, unato ati sunci, “Dib tenen kum nang aryi nun lulurdana deyok lilibsiting,” erandum do? Sunda dib tenen nang kankan asi bikdob kanya bon nang ton kum kuraming darib? Sun kankan aryi sun kwityabwe dib tenen nang lulurdana deyok lilina ati bingna nang ton kum kusunung darib? 
1CO.6.6	Unato ati dib tenen nang ton nang aryi, “Dib tenen nang yuk nang aryi nunsi malyi kibdeibmasing,” eboka tatab-tatab ebting do? Unato ati a nang aryi sun dib tenen kum nang urasintam bindoka, “Nun lulurdana deyok lilibsindarur,” eboka molobting do?
1CO.6.7	Sunda dib tenen nang ara dib tenen kum nang bindoka, “Nun deyok lilibsindarur,” eboka molorandum ara diboka malyi kun dinyi kurandum ati ebman. Dib tenen nang yuk nang aryi sunti malyi kibdeibsingnyi ara malyito kibdeibsingnyi bok, sunda dib tenen nang aryi dib tenen kum nang urasintam aryi tatab-tatab ebdate ara tabakoka iya malyito kubdate. Ati, dib tenenanyi yuknyi biryi sunti malyi kibdeibsute ababyi, sunci, “‘Deyok lilibdarur,’ eboka kum molobkwan,” tenena teleb. Tonda, dib tenenanyi yuknyi biryi sun dinyi ukula dobdobte ababyi, sunci, “Sun dib tenen kum nang urasintam aryi tatab-tatab ena kum kubkwan,” tenena teleb. 
1CO.6.8	Ba, sunda dib tenen nang kurandum cok, malyi kanya bordarandum se. Ara, sunci sun kwityabwe dib tenen nang yuk nang asi tola uram erandum ci, sun bona bon dinyi dobmarum se. Sunci sun kwityabwe dib tenen nang asi malyi kimdeirirandum se.
1CO.6.9	Ura, sun malyi kun nang ara Er Imtamnyi Iya Weik Sienyi amwetam bun nang kum kibingiryok, Er lemsin dinyi kum dobdobkwaming. Sunci a dinyi kum bikmarum do? Ati, sunci sun malyi kimdeirirdan dinyi taklobdarur ati ebman. Tola uram aryi sunsi bowanikminiksicei. Erda, dib en uram akwe dib tenebdarur. Ati, sun talyi yordan nang ara Er Imtamnyi amwetam bun nang kum kibkwaming. Tonda, sun kwemdina molon nang ababyi Er Imtamnyi amwetam bun nang kum kubkwaming. Tonda, sun yuk nang ner talyi yordan nang ababyi Er Imtamnyi amwetam bun nang kum kibkwaming. Tonda, sun, “Co bok karebniminyi uca, yobkwankin,” en nang ababyi Er Imtamnyi amwetam bun nang kum kibkwaming. Tonda, sal ara sun mamun yordaraming nang ababyi Er Imtamnyi amwetam bun nang kum kibkwaming. Sun ato kuboka malyi dinyi kuramingnyi nang nirya ara Er Iya Weik Sienyi amwetam bun nang kum kibingiryi, Er Imtamnyi lemsin dinyi kum dobdobkwaming. 
1CO.6.10	Tonda, sun ukula don nang ton, sun, “Co bok ilinto talebtibyi,” tenen tula kiringna nang ton, sun anggur du yung ilinto yiramingnyi nang ara Er Imtamnyi amwetam bun nang kum kibkwaming. Tonda, sun talakdongoboka malyi uram en nang ton, sun tola uram eboka yuk nang dinyi asi moloboka yirlon nang ababyi neiktoto Er Imtamnyi amwetam kun nang kum kibingiryi, Er lemsin dinyi dorona kum kubkwaming. 
1CO.6.11	Ura, sunda Korintus atei aryi kurandum dib tenen nang kankan aryi ton nang ara minob ura ato malyi kun dinyi yuk-yuk kunubde barandau. Ani, nun Nai biryi sunsi nabdeibsou uca, sunci sun malyi kun dinyi taklobmandau uca, kilibdob kanya bon nang ato kibmandau. Tonda, sunda kilibdob kanya boboka Er Imtamnyi urasintam aryi teleb dinyi kunurandum nang kibmandau, Tonda, Er Imtamnyi biryi sunti, “Ni mabwe nermabwe, ni urasintam aryi teleb nang,” tenen dobdobmasou. Ara, nun Du Yesus Kristus biryi karebmou uca, Er Imtamnyi biryi Er Kanya Roh Kudus mikib biriman aryi sunsi dobdobmasou.
1CO.6.12	Sunda dib tenen nang kankan asi ton nang ara ato eboka lak erdaraming. “Nunda tabwe lobdeibsou nang kunub deyok aryi, nunci nun kanya dam aryi malyi dinyi tenebtibyi ababyi, ur kunubde bitibyi.” Ato eraming bok, niryi ato eboka ebkateibman. “Nunci nun kanya dam aryi malyi dinyi tenebtibyi dinyi asi kunubtibyi uca, a dinyi nirya ara nunti teleb kum kubdeibsute.” A nang aryi, “Nun kanya dam aryi malyi dinyi ababyi tenebtibyi dinyi asi ur kunubde bitibyi,” eraming bok, niryi ato eboka ebkateibman. “Nunci nundamnyi kalikdandoka, ‘Yuk dinyi-yuk dinyi utotoa aryi nunsi taleboka tabwe tubto debsicei,’ tenebkwayeb.” 
1CO.6.13	Tonda, ton nang ara ato eboka lak erdaraming, “Nun yina yibmabyi dinyi ara mundu dinyi akwe kurur ati, nunci teleb tenebtibyi tok ur yibtibyi.” Ato eraming bok, niryi ato eboka ebkateibman. “Yina yin dinyi ara tiya dinyi akwe kurande. Er Imtamnyi biryi aminda aryi mundu dinyi ababyi yina yin dinyi ababyi kum daneibkwande.” Ba, ninyi nong ara Er Imtamnyi biryi kiknibmasou. Ara, “Talyi yobdating,” tenen Erci nunsi kum kiknibmasou. Erda, nun Du Arungdeirisurutnyi Yesus Kristus Er Uram milibkwayeb ati kiknibmasou. Tonda, nun Du Arungdeirisurutnyi bira nunsi dibniliboka kalingsurutnyi kubkwande ati Erci nunsi kiknibmasou. Ati, nunci nun nong ab nun kanya ab biriman aryi Er Imtamnyi biryi teleb tenesurur dinyi akwe kubkwayeb. 
1CO.6.14	Nun Nai Imtamnyi bira Er mikib deici aryi nun Du Yesus sirya dibmou asi kam bukeibmou. Tonda, Erci nun nong ab nun kanya ababyi kam bukeibkwansir. 
1CO.6.15	Nunda dib tenen nang ara nun Du Yesus ab tonkwa nong tentok ato nang kunub ati sun kum bikmarum do? Ati, nunda nun Du Yesus ab tonkwa nong ato nang kunub cok, nunci nun nong asi karebdandoka talyi yon ner yobtibyi do? Ato tenen kum. 
1CO.6.16	Talyi yon ner bindoka yobtingnyi nang ara talyi yon ner ab tonkwa tub tentok ato kibdating ati sun kum bikmarum do? Er Imtamnyi Uram umbura aryi a deyok ati ato esurur.
1CO.6.16	“Sal aryi ner ab yobdiryok, sun nang bitinyi antanibdeibdandoka nong tentok ato kibkwanding.” 
1CO.6.16	Ati, talyi yon ner yobtibyi ababyi, talyi yon ner ab tonkwa nong tentok ato kibdatibyi. A deyok aryi nunci talyi ner yobibyei. 
1CO.6.17	Ba, unanyi-unaner ara nun Du Yesus Kristus dam kun nang kibingnyi uca, a nang ara nun Du Yesus ab antanibdeibdandoka Er ab tonkwa neik kanya boraming.
1CO.6.18	Ati, sunci sundamnyi kalikdandoka talyi yon dinyi kisibdobdarur. Unanyi-unaner ara talyi yon dinyi kunubde baraming ara sundamnyi malyi kimdeirirdaraming. Bok, malyi kun dinyi yuk dinyi utotoa nirya asi kunubde baramingiryok, sun mining nong malyi kum kimdeiriraming. 
1CO.6.19	Ninyi nong kanya nirya ara Er Imtamnyi Kanya Roh Kudus kurur ai kurur ati sun kum bikmarum do? Er Imtamnyi biryi karebsou uca, sunci Er Imtamnyi Kanya dobdobmandau ati ebman. Ati, sunci, “Nun nong kanya ara nun dinyi,” tenebmunyei. Erda, sunci, “Nun nong kanya ara Er Imtamnyi talesurur dinyi,” tenebdarur. 
1CO.6.20	Nun Du biryi Erdamnyi karebdanmou ara dengna weik dinyi ato karebmou cok, sunsi dekmasou deyok aryi, sunci, “Er Imtamnyi biryi nun talesurutnyi kurur,” tenebdarur. Ati, sunci sun nong kanya biriman aryi Er Imtamnyi biti, “Nun Nai Erebdobnyi,” tenen Erci teleb tenesurur dinyi kunubde bindarur.
1CO.7.1	Ura, sunci nisi kerek sengna kerek sekeibmanindau ara sal ner dordana deyok ati eboka kerek sengna kerek sekeibmanindau ati niryi a deyok ati uram ton eterebkwinsin. Sun kankan asi ton nang ara ato eraming. “‘Sun ner kum dobkwayeb,’ tenen nang ara teleb dinyi tenen kunuraming.” Tonda, “‘Sal aryi nisi dobnicei,’ tenen nerabwe ara teleb dinyi tenen kunuraming.” 
1CO.7.2	Diboka eraming bok, sal ner dordana ababyi teleb dinyi kurur ati ebman. Ara, “Sal ner dordana kum kubingnyi uca, talyi yon dinyi utotoa kunubde bingnyei,” tenenun deyok aryi, “Sal ner dordana ara teleb dinyi kurur,” ebmasin. Sal ara ner tentok asi dobkwanung. Tonda, nerabwe ara sal tentok asi dobkwanung. 
1CO.7.3	Sal ara sun ner dobingnyi ura, “Ni ner yobkwanun,” tenen kunubde binkwanung. Tonda, sun nerabwe neiktoto ara sun akenyi biti, “Ur yobnute,” tenen kunubde binkwanung. 
1CO.7.4	Sun nerabwe ara, “Ni akenyi yobnicei,” tenen kisibdobingnyei. Sun nerabwe nong ara sun akenyi dinyi kurur deyok aryi, ato ebman. Tonda, sun akenyabwe aryi, “Ni mining ner asi kum yobkwan,” tenen kisibdobingnyei. Sun akenyi nong ara sun mining dinyi kum kurur. Erda, sun ner dinyi kurur ati ato ebman. 
1CO.7.5	Sun sal nang yuk aryi, “Ni ner kum yobkwan,” tenebmunyei. Tonda, sun nerabwe yuk aryi, “Ni akenyi yobnicei,” tenebmunyei. Erda, sun nang bitinyi antaniboka, “Yordana ati tiya taklobkwanim,” tenebdengnyi ura, sunci yordan dinyi tiya akwe ur taklobting. Talyi dinyi kubkwandum ati sunci yordan dinyi asi tiya taklobmunyei. Erda, sunci, “Er Imtamnyi bisi diboka molobkwanim ati yordan dinyi tiya taklobkwanim,” tenebdandate ura, sunci yordana dinyi ati tiya taklobdate. Er Imtamnyi bisi diboka moloramunyi talak sirya bisibci ura, sun nang bitinyi ara kisirlona kum uca tamuboka yobdankwandum. Ara, “Ni akenyi biryi erdamnyi kum kalikdate asi isa sienyi si Iblis biryi sakeibte uca, ner talyi yobcei,” tenen er ner aryi er akenyi biti, “Ur yobnute,” tenen kubdur. Tonda, “Ni ner aryi erdamnyi kum kalikdate asi Iblis biryi sakeibte uca, talinyi biryi ni ner talyi yobcei,” tenen er akenyi biryi er ner biti, “Ur yobkwan,” tenen kubdur. 
1CO.7.6	Niryi ato ebmasin bok, niryi, “Sal ara ner dobkwanung,” eboka kum arukdeibmasin. Erda, niryi sunsi, “Sal ner dordan dinyi ara mem kuma,” ebmasin. Ati, “Sal ara ner ur dobkwaming,” ebmasin. 
1CO.7.7	Er Imtamnyi biryi ni Paulus bisi mikib karebnou uca, niryi, “Ner doboka yobtinyi,” tenenanyi kum kunun. Nira atonyi kunun ci, “Ninyi nirya ara ni kuran to miliboka, ‘Ner doboka yobtinyi,’ tenen kum nang kibting,” tenenun. Ato ebman bok, ner don dinyi ababyi teleb, ner don kum dinyi ababyi teleb kurur ati ebman. Nun Nai Imtamnyi biryi mikib yuk-yuk karebsou uca, ton nang aryi, “Ner dobkwan,” tenen ner doraming ba, yuk nang aryi, “Ner dona kumnyi kubmurubkwan,” tenen ner kum doraming.
1CO.7.8	Ura, ni kwityabwe, ukuryok ara sun ner don kum nang ton sun sulyi nerabwe ton ati uram ton ebkwinsin. Sun ner don kum nang ara, “Aminda ababyi ner kum dobkwan,” tenebting uca, a nang ara ner ur kum dobting. Tonda, sun sal aryi don kum nerabwe ara, “Aminda ababyi sal aryi dobnicei,” tenebting ara teleb dinyi tenebting. Ni Paulus bira ner don kumnyi kunun to, yuk nang ababyi neiktoto sal ner dordan kum nang ur kubting. 
1CO.7.9	Ba, ner don kum nang ara, “Ner doboka yobtinyi se,” tenen sundamnyi kum kalikdatingnyi uca, ner dobkwanung. Ara, “Ner doboka yobtinyi se,” tenen nang aryi ner kum dobting ara malyito kubte. Sun ato tenen nang aryi ner dobting ara bisibkaboka teleb dinyi kubte. Tonda, sal aryi don kum nerabwe ara neiktoto, “Sal aryi doboka yobnute,” tenebting uca, sal dobkwanung. Ara, a nang aryi, “Nun kanya tin bisici uca, talyi yon dinyi kibibyei,” tenen sal ner dobkwanung.
1CO.7.10	Ura, sun ner don nang ton sun sal don nerabwe ton asi niryi ato ebmasin. (Ni Paulus yuk aryi ato eboka kum arukdeibmasin. Erda, nun Du Yesus Erebdobnyi biryi ato eboka arukdeibmasir.) Sun nerabwe ara sun akenyi bisi taklobingnyei. 
1CO.7.11	Ba, er ner aryi er akenyi bisi sirya taklobte ura, yuk sal aryi a ner asi dobcei. Er akenyi bisi takloanci ner ara sal don kum ner ato kibte kum, er akenyi minob doantinyi dam tamurbiti ura, antanibdobtiring kum. Tonda, sun akenyabwe ara sun ner asi taklobingnyei.
1CO.7.12	Ura, sun yuk nang ati niryi ato ebmasin. (Ni Paulus yuk aryi ato ebmasin. Nun Du biryi uram kuma.) Er akenyi bira dib tenenanyi kubte ura, er ner ara dib tenen kum ner kubte ura, er akenyi biryi er ner dib tenen kum ner asi taklobcei. Ara, er ner aryi, “Ni akenyi ab tonkwa kubmurubkwanim,” tenebte uca, er akenyi biryi er ner taklobcei. 
1CO.7.13	Tonda, er ner bira dib tenen ner kubte ura, er akenyi bira dib tenen kumnyi kubte ura, er ner aryi er akenyi dib tenen kumnyi bisi taklobcei. Ara, er akenyi biryi, “Ni ner ab tonkwa kubmurubkwanim,” tenebte uca, er ner aryi er akenyi bisi taklobcei. 
1CO.7.14	Ara, er ner dib tenen ner kurante ura, er akenyi dib tenenanyi kum kurante ura, Er Imtamnyi biryi er ner dib tenena deib aryi, “A nang bitinyi asi kisal dakwan,” tenen kisal dangnante. Tonda, er akenyi dib tenenanyi kurante ura, er ner dib tenen ner kum kurante ura, Er Imtamnyi biryi er akenyi dib tenena deib aryi, “A nang bitinyi asi kisal dakwan,” tenen kisal dangnante. Ato dinyi ara dib kum kubmate ura, sun nang bitinyi aryi deibmangnyi mabwe nermabwe ababyi Er Imtamnyi biryi kisal dangnung nang kum kubmating ati ebman.
1CO.7.15	Ba, er akenyi dib tenen kumnyi biryi, “Ni ner dib tenen ner kurur deyok aryi, taklobkwan,” tenebte ura, sunci, “Ur taklobdankwandurum,” ebdarur. Tonda, er ner dib tenen kum ner aryi, “Ni akenyi dib tenenanyi kurur deyok aryi, taklobkwan,” tenebte ura, sunci, “Ur taklobdankwandurum,” ebdarur. Ara, “Kum taklobdatiring ura, sun nang bitinyi aryi dib tenena deyok aryi, lulurdana akwe kubdingnyei,” tenen, “Ur taklobdankwandurum,” ebdarur. Er Imtamnyi biryi nunsi nabdeibsou ara, “Neik kanya boboka antaniboka kubkwaming,” tenen nabdeibsou deyok aryi, nunci sun ato kuboka lulurdangnyi nang bitinyi asi, “Ur taklobdankwandurum,” ebkwayeb. 
1CO.7.16	Sunda dib tenen nerabwe ara, “Nun akenyi dib tenen kumnyi ab tonkwa tamuboka antanibdeibdanimnyi uca, erbabyi dib tenenanyi kibte,” tenen sun akenyi ab tonkwa tamuboka antanibdeibdandarur. Tonda, sunda dib tenen nang ara, “Ni ner dib tenen kum ner ab antanibdeibdanimnyi uca, erbabyi dib tenenanyi kibte,” tenen sun ner ab tamuboka antanibdeibdandarur. A deyok aryi, niryi, “Er Imtamnyi biryi nunsi nabdeibsou ara antanibdeibdankwayeb ati nabdeibsou,” ebmasin.
1CO.7.17	Ura, niryi, “Ur taklobdatiring,” ebman bok, sun ner don nang ara tanglordana kum uca sun ner ab tonkwa kurmuruna teleb ati ebman. Tonda, sun sal aryi don nerabwe ara tanglordana kum uca sun akenyi ab tonkwa kurmuruna teleb ati ebman. Ara, Er Imtamnyi biryi nun yuk-yuk asi karebmasou to, nunci kunurmuruna teleb. Ara, sun, “Ner kum dobkwan,” tenen nang ara ner dobingnyei. Tonda, sun ner don nang ara sun ner taklobingnyei. Niryi sun dantam-dantam buluramingnyi dib tenen nang ati ato eboka eterenun cok, sunda Korintus atei nang ababyi neiktoto eterebmasin. 
1CO.7.18	Ara, sun den bama sengna nang ara nun Du Yesus bisi dib tenen nang kibingnyi ura, sunci, “Den bama sengna kum nang kibkwanub,” tenebingnyei. Tonda, sun den bama sengna kum nang ara nun Du Yesus bisi dib tenen nang kibingnyi ura, “Den bama sengna nang kibkwanub,” tenebingnyei. 
1CO.7.19	Den bama sengna dinyi ababyi den bama sengna kum dinyi ababyi ara bikdob dinyi kuma. Den bama sengna dinyi deici aryi Er Imtamnyi biryi nunsi kisal kum dangsurur. Tonda, den bama sengna kum dinyi deici aryi Er Imtamnyi biryi nunsi kisal kum dangsurur. Erda, Er Imtamnyi biryi, “Ni teleb tenesunun to kunubde bindarur,” en uram kunubtibyi uca, Er Imtamnyi biryi nunti, “Ni mabwe nermabwe,” tenen kisal dangsurur. 
1CO.7.20	Nun yuk wa-yuk wa iramoubwe nang asi Er Imtamnyi biryi, “Nisi milibnindarur,” eboka nabdeibsou bok, nunci, “Nun minob iramoubwe yuk wa-yuk wa asi taklobkwayeb,” tenebibyei. Erda, ukuryok ababyi neik wa akwe irmururamiryi, Er Imtamnyi biryi teleb tenesurur dinyi kunubde binkwayeb. 
1CO.7.21	Er Imtamnyi biryi sunsi nabdeibsou ba, sunda yuk nang aryi ikin wa takurdeiriransei nang kurandau ani, ukuryok tuba yuk nang aryi ikin wa takurdeiriransing nang kurandum do? Ato kuramunyi ba, sunci, “Ninyi aryi nunsi ikin wa tuba takurdeiriransing ababyi, mambul kanya kum bobkwayeb,” tenebdarur. Ara, nun Du Yesus biryi lebdeibsou nang sirya kibmandau deyok aryi, sunci mambul kanya bobmunyei. Ba, sun “Ikin wa ibdarur,” eboka arungdeirisinanyi biryi bico tenen, “Tabwe lobdeibsici uca ur kuraming nang kibdarur,” ebsici uca, sunci, “Ei, ni nai,” eboka ur kuraming nang ur kibdarur. 
1CO.7.22	Sun kankan asi ikin wa iramingnyi nang ara nun Du Yesus biryi nabdeibmou uca dib tenen nang kibmai. A deyok aryi, a nang ababyi nun Du Yesus biryi lebdeibmou ba, Er amwetam bun nang kibmai. Ara, yuk nang aryi arukmangnyi tok ikin wa tuba irmururanting ababyi, Er Imtamnyi biryi sunbabyi lebdeibmou ati, tabwe lobdeibmou nang ato kibmai. Ba, sun dib tenen nang kankan asi sun tenebdobmangnyi tok wa in nang ara, “Nun Du Yesus biryi nunsi nabdeibsou uca, nunbabyi Er arungdeirisina uram kunubde ban nang kunub,” tenena teleb. 
1CO.7.23	Nun Du Kristus bira Erdamnyi karebdandoka nunda dib tenen nang nirya asi lebdeibmasou. Ara, dengna weik dinyi ato karebmou ci, nun Du Yesus biryi sunbabyi dekeibsou. Sunda nun Du Yesus biryi lebdeibsou nang kibmarum deyok aryi, sunci, “Yuk nang aryi arungdeirin uram kunubde bibyei,” tenebdarur. 
1CO.7.24	Ati, ni kwityabwe, nun yuk wa-yuk wa iramoubwe to, ukuryok ababyi tanglona kum uca neik wa iboka ibmurubkwayeb. Ara, Er Imtamnyi biryi nunsi kum nabsou bok, yuk wa-yuk wa iramoubwe to, ukuryok ababyi neik wa iboka ibmurubkwayeb. Ara, “Er Imtamnyi biryi teleb tenebsou wa ibmurubkwayeb,” tenen nunci nun minob iramoubwe wa asi Er Imtamnyi urasintam aryi ibmurubkwayeb. Tonda, nun ner doamibyi tok iya dobkwanub. Ba, “Ner kum dobkwayeb,” teneamibyi tok, iya kam kuronkwayeb.
1CO.7.25	Ura, ukuryok ara sun kam nerabwe ab ati uram ebkwansin. Nun Du biryi a deyok ati, “Ato-ato kubdarur,” en uram kum ebdeibmasou bok, niryi sunsi, “Ato-ato kubkwayeb,” en uram ton ebkwinsin. Nun Du biryi kisal daknou ba, bokdonoknou deyok aryi, sunci ni ebdeibkwinsin uram ati, “Dib en uram ebmasir,” tenenina teleb. 
1CO.7.26	Ukuryok kubde baramib talak ara sun dib tenen kum nang aryi nunda nun Du Yesus bisi dib tenen nang ati, “Obtibyi,” tenen domkiringnansing deyok aryi, mambul weik kurdeirisin talak kurur. A deyok aryi, niryi sunda ner don kum nang asi, “Ner don kum nang ur kurmuruna teleb,” ebmasin. 
1CO.7.27	Ba, sunda sal ner dordanmarumnyi nang asi niryi, “Taklobdandumunyei,” ebmasin. Ba, ner don kum nang asi, “Ner dobmunyei,” ebmasin. 
1CO.7.28	Ba, sunci, “Ner dobkwan,” tenen kubmunyi ara ur dobdarur. Tonda, kam nerabwe ara, “Sal aryi dobnute,” tenen kubmunyi ara manmalin dinyi kuma. Ba, niryi, “Sal aryi ner dobingnyei,” ebmasin ara “Sal ner dobingnyi ura, sun nang bitinyi ara tabakoka mambul dinyi ilinto dobdobting,” tenen ato ebmasin. Ati, niryi sunti, “Mambul dinyi dobdobingnyei,” tenen, “Sal ner dobmunyei,” ebmasin.
1CO.7.29	Ni kwityabwe, uki mitikanun kubmabyi ani, mambul weik dinyi dobdobkwayeb ati ebman. Ati, ukuryok aryi kuboka aminda ababyi sun ner don nang ara, “Mambul dinyi dobdobkwayeb ati nunci tukwetam dinyi udikum deiboka ingkirikibyei,” tenebting. Ara, sun ner don kum nang aryi imtam dinyi udikum deiboka ingkiringnaming to, sun ner don nang ababyi neiktoto imtam dinyi udikum deiboka ingkiringna teleb. 
1CO.7.30	Tonda, sun engen kanya bon nang ara sun engen kanya bon kum nang kuramingnyi to kuna teleb. Tonda, sun kilkil kanya bon nang ara sun kilkil kanya bon kum nang kuramingnyi to kuna teleb. Tonda, sun bona bon dinyi dekoka boramingnyi nang ara sun bona bon kum nang teneramingnyi kanya ato bona teleb. Ara, sun nirya aryi, “Mambul weik dinyi dobdobkwayeb talak dam kubmar deyok aryi, nunci nundamnyi kiknibminikdandoka imtam dinyi udikum deiboka ingkirikwayeb,” tenen kunubdarur. 
1CO.7.31	Tonda, sun yina yiboka ai doboka tukwetam aryi kuboka tiya dinyi yuk dinyi ababyi kunubde baramingnyi nang ara tukwetam dinyi ati, “Tiya dinyi aca,” tenebtingiryok, udikum deibingnyei. Tukwe tam dinyi ara ukuryok kubde baramib talak aryi asing eiriramibyi dinyi nirya ara tiya dinyi akwe kurur ati ato ebman.
1CO.7.32	Ura, niryi sunti, “‘Tukwetam dinyi ingkirikwayeb,’ tenen mambul kanya bobingnyei,” tenesunun cok, “Ner dobingnyei,” tenesunun. Sun ner don kum nang ara, “Nun Du bisi wa irmilibkwayeb,” tenena akwe kunung. Ara, “Una kubtibyi uca, nun Du Yesus Er kanya teleb kubdeibkwayeb do?” tenena akwe kunung. 
1CO.7.33	Ba, sun ner don nang ara yina yin dinyi ton tukwetam dinyi yuk dinyi-yuk dinyi ababyi akwe tenenung. Ara, “Una kubtibyi uca, nun ner kanya asi teleb kubdeibkwayeb do?” tenena akwe ingkiringnung. 
1CO.7.34	Sun ner don nang aryi udikum deiboka wa iraming dinyi ara bitinyi kurur. Ton wa iraming dinyi ara, “Una kubtibyi uca, nun ner kanya teleb kubdeibkwayeb do?” tenen wa iraming. Tonda, wa iraming dinyi yuk dinyi ara, “Una kubtibyi uca, nun Du Yesus kanya teleb kibdeibkwayeb do?” tenen wa iraming. Ura, sun sal don kum nerabwe ara, “Una kubtibyi uca, nun akenyi kanya teleb kubdeibkwayeb do?” tenen wa kum iraming. Erda, sunci “Una kubtibyi uca, nun Du Yesus kanya teleb kibdeibkwayeb do?” tenena akwe kuraming. Ara, sun sal aryi don kum nerabwe ara, “Nun nong kanya nirya karebdandoka nun Du Yesus wa in dinyi akwe wa irmilibkwayeb,” tenen kuraming. Ba, sun sal don nerabwe ara, “Una kuboka yina dinyi ingkirikwayeb do?” tenen tukwetam dinyi akwe udikum deiboka wa iraming. Ara, “Una kubtibyi uca, nun akenyi kanya teleb kubdeibkwayeb do?” tenena akwe kuraming. 
1CO.7.35	Niryi sunsi, “Sal ara ner tuba kum dobting,” ebmasin ara, “Aruk-aruk ebdeibkwan,” tenen kum ebdeibmasin. Erda, niryi sunti, “Teleb dinyi dobdobkwaming,” tenen ebdeibmasin. Ara, niryi sunti, “Tukwetam dinyi ati mambul kanya bona kum uca, nun Du Yesus Er wa asi diboka ibmilibting,” ato eboka ebdeibmasin.
1CO.7.36	Sun kankan asi tonyi biryi, “Ni dobkwan ner ara sirya nebdobwe deyok aryi, niryi ersi, ‘Niryi kansi minola kum dobkwankin,’ kum ebkwan,” tenebmaci ura, anyi biryi ukurlona kum uca er ner asi ur dobkwande. Ati, erci, “Ner dobkwan,” tenebmaci tok, er ner ur dobdur. Ato kun dinyi ara manmalin dinyi kuma. 
1CO.7.37	Ba, yuknyi bira er kanya dam yuk aryi diboka tenebmaci ura, “Ni dobtinyi ner ara kum dobkwan,” tenebmaci ura, erci, “Ner kum yobkwan,” tenen erdamnyi diboka kalikdaci ura, anyi biryi ner kum dobci ababyi manmalin dinyi kum kurur. 
1CO.7.38	Ati, sun kam ner dobmangnyi nang ara teleb dinyi kunuraming. Kunuraming bok, sun kam ner don kum nang ara bisibkaboka iya teleb dinyi kunuraming ati ebman.
1CO.7.39	Sun sal don nerabwe ara sun akenyi ab tonkwa iya kubkwanung. Ara, sun akenyi kam tuba kuranci talak er ab tonkwa kubkwanung. Ba, er akenyi dibte ura, er ner ara yuk nang aryi ur dobting. Ara, nun Du Yesus bisi dib teneboka milin nang aryi ersi ur dobting. 
1CO.7.40	Ato ebman cok, niryi, “Sun akenyi sirya dibmangnyi nerabwe ara yuk sal aryi dona kum uca sulyi nerabwe kurmuruna teleb,” tenenun. A dinyi ara, “Bikdob uram kurur,” tenenun. Sulyi nerabwe kubmurubting ura, sunci nun Du Yesus wa irmilina akwe kubting uca, sun kanya ara bisibkaboka kilkil kubte ati tenebman. Nibabyi Er Imtamnyi Kanya Roh Kudus dobdobmasinyi kunun ci, ato eboka ebdeibmasin.
1CO.8.1	Ura, ni kwityabwe, ukuryok ara, “Kwemdina dinyi asi dama deirin yina asi nunda dib tenen nang aryi ur yibkwayeb do kum do?” tenen uram ton ebkwansin. Ba, a deyok ati yuma kobdob ebkwinsin uram ara ato ebkwinsin. Nun nirya ara, “Er Imtamnyi biryi nunsi bingna dinyi lak kibdeibsou,” tenen bingdaramib. Ba, ton nang ara, “Er Imtamnyi biryi nunsi bingna dinyi lak kibdeibsou,” tenerdaramingiryok, sundamnyi ererdeirirdaraming. “Nunda bingna dinyi bingnub,” tenen ererdana dinyi deici aryi nunci yuk nang kanya asi katabum ebdeibmatibyi do? Ato tenen kum. Erda, nun dib tenen nang aryi nun mamun boukwe kimdaramib dinyi deici aryi nunci nun mamun katabum erdeirirdaramib. 
1CO.8.2	Sun, “Er Imtamnyi biryi nunsi bingna dinyi lak kibdeibsou,” tenerdan nang ara sundamnyi erebdeibdamingnyei. Sun ato tenerdan nang ara bikdob dinyi langdeiboka kum bingnung. Erda, a nang ara deyok kouboka bikdob dinyi bingkaliraming nang kunung ati ebman. 
1CO.8.3	Ba, sun Er Imtamnyi bisi boukwe weik kimnaming nang ati Er Imtamnyi biryi, “Ni dam kun nang,” tenen bingsurur.
1CO.8.4	Ati, ni kwityabwe, kwemdina dinyi asi dama deirin yina ati uram ton ebkwinsin. Nunda dib tenen nang aryi ato yina asi ur yibkwayeb do kum do? Nunda dib tenen nang ara kwemdina dinyi ati, “Talyi dinyi aca,” tenen bingnub deyok aryi, nunci kwemdina asi dama deirin yina ur yibkwayeb ati ebman. Nun Nai Imtamnyi tentok ara iya mikibnyi kurur ati nun nirya bingnub. Tonda, kwemdina dinyi ara talyi dinyi akwe kurur ati nun bingnub. A deyok aryi, nunda dib tenen nang ara yina utotoa nirya ur yibkwayeb. Ara, kwemdina dinyi asi dama deibmangnyi yina yibtibyi ababyi ara mem kuma. 
1CO.8.5	Sun Er Imtamnyi Uram walwal nang ara imtam kurande dinyi yuk-yuk ton tukwetam kurande dinyi yuk-yuk ton asi, “Nun naiyabwe, nun molonub nang,” eboka moloraming. Ato dinyi nirya ara kwemdina dinyi yubwa-yubwa kuraming asi sunci, “Nun du, nun kwin,” eboka moloraming. A kwemdina dinyi nirya ara mikib kum kunung. Erda, talyi dinyi akwe kunung bok, ninyi aryi, sunsi, “Nun naiyabwe erebdob nang,” eboka namnaming. 
1CO.8.6	Ato eboka moloraming bok, nunda dib tenen nang ara, “Nun Nai Imtamnyi tentok ara iya mikibnyi kurur,” tenen bingnub. Nun Nai Imtamnyi biryi imtam dinyi tukwetam dinyi nirya asi minob kiknibmou. Tonda, nun Nai biryi nunsi kiknibmasou ara, “Niryi teleb tenebnyi tok kunubde biting,” tenen kiknibmou. Tonda, nun Du Yesus Kristus bibabyi tentok akwe Er Iya Erebdobnyi kurur ati ebman. Nun Du biriman aryi Er Imtamnyi biryi imtam dinyi tukwetam dinyi nirya kiknibmou. Tonda, nun Du Yesus biriman aryi nunda dib tenen nang ara Er Imtamnyi mabwe nermabwe kibmoubwe.
1CO.8.7	Nunda dib tenen nang kankan kuboka bikdob dinyi bingna nang ara, “Kwemdina dinyi ara talyi dinyi aca,” tenen bingnub. Tonda, nunci, “Kwemdina asi dama deirin yina ara ur yibkwayeb,” tenen bingnub. Ba, dib tenen nang nirya ara ato dinyi diboka kum bingnung. Dib tenen nang ton nang ara minob ura kwemdina dinyi moloramnyi deyok aryi, sunci ukuryok ababyi ato teneraming. “Kwemdina asi dama deirin yina yibtibiryok, nunda kwemdina molon nang ato tamuboka kibdatibiryi, Er Imtamnyi urasintam aryi malyi dinyi kibmatibyi,” teneraming. Ati, a nang ara, “Kwemdina dinyi asi dama deirin yina ara ur yinmanuba,” tenen kum kuraming. Erda, sunci kwemdina dinyi asi dama deirin yina yibting uca, sunci “Malyi dinyi kunubmab se,” tenerdana akwe kubting. A nang ara sun kanya dam, “Malyi dinyi kunubmab se,” tenerdaramingiryi, sun kanya ara katabum kum erande deyok aryi, sunci, “Er Imtamnyi dam bindoka tuba molobibyei,” teneraming. 
1CO.8.8	Ba, Er Imtamnyi biryi nunti, “Ni dam kun nang,” tenen dorosurur ara nunci, “Kwemdina ara talyi dinyi aca,” tenen kwemdina yina asi ur yiramib deici aryi kum dorosurur. Tonda, nunci, “Kwemdina ara mem dinyi,” tenen kwemdina yina asi kum yiramib deici aryi Er Imtamnyi biryi nunsi kum dorosurur. Sun kwemdina yin kum nang asi nunci, “Bikdob dinyi bingna kum nang,” tenebibyei. Tonda, sun kwemdina yiraming nang ati nunci, “Bikdob dinyi bingna nang,” tenebibyei. Er Imtamnyi urasintam aryi a nang nirya ara neiktoto akwe kunung.
1CO.8.9	Ba, sunda, “Yina yin dinyi utotoa ur yibkwayeb,” tenen bikdob dinyi bingna nang ara kalikdarur. Ati, sunci, “Nun kwityabwe katabum kanya bon kum nang aryi yibmilibmasiting ura, sunci, ‘Manmalibmoubwe se,’ tenebingnyei,” tenen kalikdarur. Ara, sun kwemdina yina asi yin kum nang ara sun kanya dam aryi, “Yina nun li,” teneramingiryok, sun kwityabwe kwemdina yina asi yirandum nang asi miliboka yibmating ura, “Manmalibmoubwe se,” tenebingnyei ati ebman. 
1CO.8.10	Sunda dib tenen nang kankan kuboka bikdob dinyi bingnandum nang ara, “Kwemdina dinyi ara talyi dinyi akwe,” tenen bikmarum. Tonda, sunci kwemdina dama deirin ai bindoka kwemdina asi deibmangnyi yina asi yibdate. Ura, sun kwit dib tenenanyi ara bikdob dinyi bingna kumnyi biryi asing eibsute uca, erbabyi yibte. Ara, erci er kanya dam aryi, “Ur do mem do?” tuba tenebtiryok, “Ni kwityabwe dib tenen nang ur yibmang ati nibabyi yibkwan,” tenen yibte. 
1CO.8.11	Ura, sirya yibte ura, erci aminda aryi, “Kwemdina molonanyi bitonyi tamuboka kibdanman se,” tenen tuba teneibdate uca, er kanya lukoka obdankwante. Ati, sun bikdob dinyi bingna nang aryi, “Nun kwit biryi kwemdina yina yibingiryi manmalibcei,” tenen diboka kum kalikdate uca, sun kwit yibte uca, er kanya lukoka obdankwante. Ara, nun Du Yesus Kristus dibmou ara sun kwit bibabyi lebdeibkwamwe ati dibmou bok, sunci sun kwit bisi kwemdina molonanyi bitonyi tamuboka kibdate ati ebman. 
1CO.8.12	Sunda bikdob dinyi bingna nang aryi sundamnyi kalingdana kum uca sun kwityabwe katabum kanya bon kum nang urasintam aryi kwemdina yina asi yibmunyi uca, sunci nun Du Yesus Kristus urasintam aryi malyi dinyi kubmun ci. Ara, sun kwityabwe katabum kanya bon kum nang aryi sirya yibingnyi uca, “Kwemdina dinyi yibmab se,” tenebingnyi deyok aryi, sunci nun Du Yesus urasintam aryi malyi dinyi kubmun ci. 
1CO.8.13	A deyok aryi, niryi ato tenen kunubde banun. “Kwemdina asi dama deiriraming yina ara ur yibkwan,” tenen bingnun. Ba, niryi, “Kwemdina asi dama deirin yina asi yibniryok, ni kwit dib tenenanyi bisi bowanikminiknyei,” tenen bingnun uca, niryi kwemdina yina utotoa ton kum yibtinyi ati ebman.
1CO.9.1	Ni Paulus bira nun Du Yesus biryi lebdeibnou uca, Ersi milinunyi kunun deyok aryi, niryi, “Bisam tub utotoa ur yibmanuna,” tenebtinyi uca, ur yibtinyi. Tonda, “Yuk dinyi-yuk dinyi ur kunubkwan,” tenebtinyi uca, ur kunubtinyi. Nun Du biryi nisi bokdonoknou uca, nira Teleb Uram eterebde banunyi kunun. Nun Du biryi nisi bokdonoknou ci, mikib karebnou deyok aryi, niryi sun ni uram keken nang asi, “Yina ton yuk dinyi ton karebnindarur,” eboka ur molorantinyi. Nun Du Kristus bira ni ab ebdandoka Erdamnyi ni urasintam aryi lak kibdandoka nisi bokdonoknou deyok aryi, nira nun Du Yesus bokdonoknounyi diboka kunun ati ebman. Nira nun Du Yesus wa irmilinanyi diboka kunun ara lak kubmar ati ebman. Niryi sun kankan asi yandoka Teleb Uram etereransise ba, nun Du Yesus nun Arungdeirisurutnyi biryi karebmou uca, sunsi du mouriransou. Ni wa in dinyi deici aryi sunti du mouriransou deyok aryi, sunci ni Paulus biti, “Erda nun Du Yesus biryi bokdonokmounyi diboka kurur,” tenen biknindate. 
1CO.9.2	Ninyi ton nang ara ni Paulus biti, “Erda nun Du Yesus biryi bokdonokmounyi diboka kum kurur se,” tenenunung bok, sunda Korintus atei nang aryi niti, “Erda nun Du Yesus biryi bokdonokmounyi diboka kurur,” tenen biknindate. Niryi sunsi Teleb Uram etereransise uca, du mouriransou deyok aryi, yuk nang ababyi asing eibsitingiryok, sunci niti, “Nun Du biryi bokdonokmounyi diboka kurur,” tenen bikniting.
1CO.9.3	Sun Korintus atei dib tenen nang kankan asi ton nang ara ni Paulus biti ato eraning. “Nun Du biryi bokdonokmounyi diboka kum kurur.” A nang ara talyi ati ato eraning asi niryi uram ton dekeibkun ati ebman. 
1CO.9.4	Ni ab yuk nang ab ara nun Du Yesus biryi bokdonokmasou nang kunub ci, mikib dobdobmoubwe deyok aryi, nunci nun eterena uram keken nang asi, “Yina ton me ton karebsindarur,” eboka ur molorantibyi. 
1CO.9.5	Tonda, nunda nun Du Yesus biryi bokdonokmasou nang yuk-yuk ara, “Ni ner dib tenen ner ni ab tonkwa baranimiryok, Teleb Uram eterebkwan,” tenebtibyi uca, nunci nun ner asi ur bobatibyi. Nun Du biryi bokdonokmou nang yuk nang ababyi sun ner bobaramingiryi, Teleb Uram eterebde banung. Nun Du Yesus Er kwin Maria deibmou mabwe yuk mabwe ara neiktoto sun ner bobaramingiryi, Teleb Uram eterebde banung. Tonda, nun kwit Petrus uruma si Kefas bibabyi neiktoto er ner bobarandiryi, Teleb Uram eterebde barur. Ati, nibabyi neiktoto, “Ato dinyi kunubtinyi,” tenebtinyi uca, ur kunubtinyi. 
1CO.9.6	Ba, sunci nun Du Yesus biryi bokdonokmou nang yuk nang ati, “Yina yin dinyi karebkwayeb,” tenerandum cok, sunci ni ab ni kwit Barnabas atikwe ati, “Nun Du biryi bokdonokmou nang diboka kum kururung,” tenen, “Sun taruk aryi wa ibdingiryi, yina yin dinyi ingkiriktiring,” teneransurum do?
1CO.9.7	Ura, kiklina uram ton doboka eterebkwinsin. Yin doun nang ara, “Mar ordana nang bisik sekwayeb,” tenen kalingnamingiryi, sun mining yina ingkirikoka dengnung do? Ato tenen kum. Erda, yuk nang aryi dibniliboka sunsi yina kareraming. Tonda, anggur yala koubingnyi nang ara anggur du dam nang kunung bok, anggur du ur yibkwaming do kum do? Ur yiraming ati ebman. Tonda, domba sapi kalingna nang ara domba sapi mum urubdongoboka mum yung ur yiraming do kum do? Ur yiraming ati ebman. Ura, ato kuboka nunda Teleb Uram eterenub nang ababyi neiktoto sunda nun uram kekerandum nang asi, “Yina karebsindarur,” eboka ur arukdeibsitibyi uca, yibtibyi. 
1CO.9.8	Niryi tukwetam nang aryi kuraming to kiklin dinyi yuk-yuk doboka kiklibdeibmasin bok, nun Nai Imtamnyi biryi, “Ukubdarur-Ukuna mem,” en uram deib aryi nunci, “Sun wa in nang asi dekoka yin dinyi ur karebdarur,” tenen bingnub ati ebman. 
1CO.9.9	Ara, Musa Uram umbura aryi erci ato eboka arungdeirisurur.
1CO.9.9	“Sun wa in sapi ara gandum kala loksakwande ati yan aryi yanisitabci sapi ara gandum du ur yibkwandur. Ati, sunci, ‘Gandum du yibcei,’ tenen sapi si kankanya asi tabwe debmunyei.” 
1CO.9.9	Musa Uram aryi ato eboka arungdeirisur ati ebman. Ura, nun Nai Imtamnyi biryi bico tenen, “Sapi akwa ur yibdur,” tenen ato eboka arukdeibmasou do? Ato tenen kum. 
1CO.9.10	Erda, nun Nai biryi wa in sapi ati, “Gandum du ur yibkwande,” ebmou ara Erci nunda nun Du Yesus wa irmilin nang ati nukoka, “Yina ur yibkwaming,” tenen ato ebmou. Sun tukwetam wa in nang ababyi, “Du moun dinyi ara aminda yibkwayeb,” tenen wa iraming. Ara, gandum wa tukwe asi dalub-dalub eboka yongon kimdeirin nang wa iramingiryok, sunci, “Nunbabyi gandum du kibkwayeb,” tenen dalub-dalub eboka wa iraming. Tonda, sun gandum kala asi lokaboka kimnansing nang ara, du wimdeirin nang ara, “Nunbabyi gandum du moun dinyi yibkwayeb,” tenen gandum kala asi lokaboka wa iraming. 
1CO.9.11	Ura, nunda Teleb Uram eteren nang ara nun Du Yesus Er wa irmilin nang kunubiryi, sun kankan aryi nun Du Yesus uram Teleb Uram asi kouramoubwe. A uram ara ninyi kam burdeirin yala ato dinyi kouramoubwe. Kouriramoubwe ani, sunti du langdeiboka mouriransou. Ura, nunci sunti, “Nun kwityabwe, yina ton dinyi dekoka karebsindarur,” eboka arukdeibtinimnyi ara nun ur arukmanub to bisibkaboka ikin dinyi arukdeibtinimnyi do? Ato tenen kum. 
1CO.9.12	Yuk nang aryi sunti, “Yina karebsindarur,” eboka arukdeibmasei uca, sunci a nang asi yina karebmandau. Ba, sunci nunda deyok kouboka sunsi Teleb Uram minob etereransunumwe nang asi yina kum karebsindate do? Sunci ato kuna mem. Erda, sunci nunti, “Ei, nun naiyabwe,” tenen tabakoka karebdendate. Ba, nun Du biryi nunsi mikib karebsou uca, nunci, “Yina karebsindarur,” eboka molorantinimiryok, nunci ato eboka kum moloransunumwe. Ara, nunci, “Yina karebsindarur,” eboka molorantinimyi uca, ninyi aryi nun Du Yesus uram Teleb Uram ati, “‘Kekena nun li,’ tenebingnyei,” teneranumuryi, “Yina karebsindarur,” eboka kum moloransunumwe. Erda, nunci, “Yina kum karebsingnyi ababyi yuk mambul dinyi kibdeibsingnyi ababyi nunci kilkil kanya boboka Teleb Uram eterebmurubkwayeb,” tenen kuranumwe. 
1CO.9.13	Ura, sun Bait Allah ai ara Er Imtamnyi bisi ninyi dama deirin ai wa in nang aryi kuraming to sun bikmarum do kum do? A nang ara sun mining yina ingkiringna kum kuraming. Erda, sun Israel yala nang aryi dama deirin dinyi asi sengnamingiryok, dama deirin dinyi sekdoba ton doboka yiraming. Ara, sun dama deirin dam bindoka dama deirin dinyi yangaboka Er Imtamnyi urasintam aryi bobaraming nang ara dama deirin dinyi sekdoba ton yiraming ati ebman. 
1CO.9.14	Ura, nun Du Yesus Erebdobnyi bibabyi neiktoto nunda Er wa irmilin nang ati ato eboka arukdeibmasou. “Sun Teleb Uram lak eterebde ban nang ara sun kankan kuboka ni wa irmiliraming ati, sunci yina karebdarur.”
1CO.9.15	Nun Du biryi nunda Er wa irmilin nang asi, “Yina ton yuk dinyi-yuk dinyi ton ur molobdarur,” eboka mikib karebmasou bok, niryi sun ni eteren uram keken nang asi, “Yina ton, yuk dinyi-yuk dinyi ton, karebnindarur,” eboka kum moloransise. Tonda, ukuryok ababyi niryi, “Yina kum, yuk dinyi-yuk dinyi kum, karebniting,” tenen deyok ati kum kerek sekeibmasin. Ati, niryi, “Kwaning atabnicei,” tenen ni taruk yuk aryi wa ibde banun. Ati, niryi, “Ni yuk aryi ni yibkwan yina ingkirikwan ati, niryi tabakoka wa ibde banun,” enun ara teleb kanya boboka lak enun. Niryi yuk nang asi, “Yina karebsindarur,” ebtinyi uca, ni alyi weik kubnute. Niryi ni eteren uram keken nang asi, “Yina karebsindarur,” eboka kum molobtinyi. Erda, niryi, “Molobkwan,” tenen dinyi diboka dokdonoktiniryi, ni yuk aryi ni yibkwan yina ingkiringnun. 
1CO.9.16	Ni kwityabwe. Ni yuk aryi ni yibkwan yina ingkiringnun deyok aryi, ni kanya ara iya teleb kunurur. Tonda, niryi Teleb Uram eterebde banun deyok aryi, ni kanya ara iya teleb kunurur. Ato ebmasin bok, Teleb Uram eterebde banun deici aryi niryi nidamnyi asi kum erebdeibdatinyi ati ebman. Nun Nai Imtamnyi biryi nisi arukdeibnou uca, niryi Er Uram kunubdeiboka Teleb Uram eteresunun. A deyok aryi, niryi nidamnyi kum erebdeibdatinyi. Niryi nun Du Yesus uram Teleb Uram kum eterebtinyi uca, niryi mambul weik dinyi dobdobmatinyi ati ebman. 
1CO.9.17	Er Imtamnyi biryi, “Teleb Uram etererbirum,” eboka kum arukdeibmanute ura, ni yuk aryi ni mining kanya dam aryi, “Teleb Uram eterebde binkwan,” tenebmatinyi uca, niryi sun ni uram keken nang asi, “Niryi sunsi eterebmasin deyok aryi, sunci nisi dengna dinyi karebnindarur,” eboka molobmatinyi. Ba, Er Imtamnyi biryi nisi, “Teleb Uram eterebde birum,” eboka arukdeibnou deyok aryi, niryi dengna dinyi dorona kum uca nun Nai biryi ebdeibnou to kunubde bana akwe kunun. 
1CO.9.18	Ati, nira Teleb Uram eterebde banunyi biryi dengna dinyi utotoa kum doronun do? Diba. Ni mikib dobdobnou uca, “Dengna karebsindarur,” eboka molobmasitinyi bok, niryi dengna dinyi utotoa kum doronun ba, Teleb Uram eterebde banun. Niryi ato kuboka Teleb Uram eterebde banun ara ni kanya teleb kuranir ati ebman.
1CO.9.19	Nira yuk tikokmunyi kunun cok, ninyi amwetam bunanyi kum kunun. Ninyi amwetam bunanyi kum kunun cok, niryi nidamnyi luknukdongobdandoka ninyi nirya asi arungnanyi kibdanmase. Ara, “Nun Du dam kun nang asi ninyi ilinto tabakdongobtinyi uca, yubwa-yubwa ilinto kibting,” tenenun cok, niryi ninyi nirya asi, “Dibnilibkwan,” tenen sun arungnanyi bitonyi kibdanmase. 
1CO.9.20	Ati, niryi, “Sun Yahudi yala nang kankan asi ninyi ilinto nun Du Yesus dam kun nang kibting,” tenenun deyok aryi niryi nidamnyi luknubdongoboka sun Yahudi yala nang kuraming to milinunyi bitonyi kibdanmase. Ati, niryi, “Sun Musa Uram kunubde ban nang kankan asi ninyi ilinto nun Du Yesus dam kun nang kibting,” tenen ni Musa Uram aryi tabwe demsinanyi kum kunun bok, niryi nidamnyi luknubdongoboka sun Musa Uram kunubde ban nang aryi kuraming to milinunyi bitonyi kibdanmase. 
1CO.9.21	Tonda, niryi, “Sun Yahudi yala kum nang kankan asi ninyi ilinto ara nun Du Yesus dam kun nang kibting,” tenen niryi sun Yahudi yala kum nang ara Musa Uram kunubde ban kum nang aryi kuraming to milinunyi bitonyi kibdanmase. Ato ebmasin bok, nira nun Nai Imtamnyi biryi, “Ukubdarur-Ukuna mem,” en uram kunubde tuba banun ati ebman. Nira nun Du Yesus Kristus amwetam bunanyi kunun deyok aryi, Er Uram kunubde banun. Ara, “Sun Yahudi yala kum nang kankan asi ninyi ilinto nun Du Yesus dam kun nang kibting,” tenen niryi nun Du Yesus biryi arukdeibnou uram kunubde banun. 
1CO.9.22	Tonda, niryi, “Sun katabum kanya bon kum nang ara nun Du Yesus bisi tanglona kum uca milibting,” tenen nidamnyi katabum kanya bon kumnyi bitonyi kibdanmase. Tonda, niryi, “Ninyi nirya asi nun Du Yesus dam kun nang diboka kibdeibtinyi,” tenen niryi ninyi nirya aryi kuramingnyi to yuk-yuk asi milinunyi kibdanmase. 
1CO.9.23	Ara, “Nun Du uram Teleb Uram diboka dobdobting,” tenen niryi nidamnyi luknubdongoboka ninyi nirya asi dibniliboka sun arungnanyi bitonyi kimdeirirdanun. Ara, “Nibabyi Teleb Uram deici aryi kisal dangsina dinyi dobdobtinyi,” tenen niryi Teleb Uram eterebde banun.
1CO.9.24	Ura, kiklina uram ton ebkwinsin. Sun cung baraming nang ara nirya cung baramingiryok, ninyi tentok ara iya cung bananyi bikwe muna kibdongobdinyi kisok kaluna dororande. Ati, sunbabyi neiktoto, “Er Imtamnyi biryi karebsici uca, muna kimdongon dinyi dobdobkwayeb,” tenen busul kuboka nun Du Yesus uram kunubde bindarur. Ato kubde biminyi ura, sun nirya aryi muna kimdongon dinyi dobdobkwandum.
1CO.9.25	Sun, “Cungbana milibkwayeb,” tenen nang nirya ara, “Yuk nang asi muna kibdongobkwayeb,” tenen busul kuboka cungbinkeleraming. Ara, “Muna kimdongon nang kalurdeiriraming kisok kaluna kalubdeibniting,” tenen sunci busul kuboka sundamnyi kiknibminikdamingiryi, cungbinkeleraming. Ara, kisok kaluna tiya dinyi akwe dobdobkwaming ati, busul kuboka cungbinkeleraming. Ba, nunda dib tenen nang dobdobkwayeb muna kimdongon kisok kalun dinyi ara iya dinyi kum daneibman kum dinyi dobdobkwayeb. 
1CO.9.26	Ati, ni Paulus biryi, “Kum daneibman kum dinyi dobdobkwan,” tenen bingnun deyok aryi, talyi ati cungbana kum kunun. Erda, “Diboka dobdobkwan,” tenen cungbanun. Tonda, taruk iniboka ordana nang ara, “Muna kibdongobkwan,” tenen obkirikoka mentena kum uca ordaraming to, ni Paulus bibabyi neiktoto, “Muna kimdongon dinyi dobdobkwan,” tenen mentena kum uca Teleb Uram eterebde banun. 
1CO.9.27	Ati, niryi, “Ni nong ab ni kanya ab biriman aryi nun Du Yesus Uram kunubde binkwan,” tenen nidamnyi diboka kalingdanun. Ati, niryi, “Yuk nang asi Teleb Uram etereranse bok, ni yuk aryi nun Du Yesus Uram asi kum kunubmatinyi uca, Erci nisi kisal dangna dinyi kum karebnicei,” tenenun. Ato tenenun cok, nibabyi busul kuboka nun Du Yesus uram kunubde banun.
1CO.10.1	Ura, ni kwityabwe, nun aibweyabwe minob kubde baramnyi nang ara Er Imtamnyi biryi lemna dinyi dobdobmai ani, Er Imtamnyi Uram kunubmurubde kum baramnyi uca, Er Imtamnyi biryi sunsi wenebde baramwe. Er Imtamnyi biryi nun aibweyabwe wenebde baramnyi deyok aryi, niryi nidamnyi ati, “Niryi Er Imtamnyi Uram diboka kum kunubmurubde barantinyi uca, Er Imtamnyi biryi nibabyi wenebnicei,” ebdanman. Ati, ni kwityabwe, niryi, “Nun aibweyabwe minob kuramnyi to walwal kubsicei,” tenen eterebkwinsin. Ara, nun Nai Imtamnyi biryi nun aibweyabwe Israel yala nang mutuk Mesir kuramnyi asi lebdeibmou ura, Erci sunsi taruk taleboka bobaramwe. Ara, nun Nai biryi menengbaramwe duwa biriman aryi nun aibweyabwe nirya asi bobindoka kalingnamwe. Bobindoka kalingnamuryi, Er Imtamnyi biryi ilila mekwan me bokeiboka cebdeibmou uca, nun aibweyabwe ab sun mabwe silib ababyi nirya aryi ilila mekwan bis kourbinmai. 
1CO.10.2	Nun aibweyabwe nirya asi Er Imtamnyi biryi Musa biriman aryi lebdeibmou deyok aryi, a nang nirya ara Musa si deici aryi me dongon nang ato kibmai uca, Musa miliramnyi nang kibmai ati ebman. Ara, Musa biryi sunsi lebdeiboka bobaramwe ba, nun aibweyabwe nirya ara menengbaramwe duwa asi miliramiryi, ilila mekwan me kourbinmai. 
1CO.10.3	Ura, nun aibweyabwe ara ninyi kun kum mutuk kuramiryi, sun nirya ara neik yina akwa yiramiryi, imtam aryi kuboka yina yiramnyi. 
1CO.10.4	Tonda, a nang nirya ara neik me akwe yiramiryi, Er Imtamnyi biryi kareramwe me yiramnyi. A me ara Er Imtamnyi biryi kareramwe keil aryi kuboka anaramwe. A keil ara nun Du Yesus Kristus kuramuryi, nun aibweyabwe asi tuba-tuba miliramwe ati ebman. 
1CO.10.5	Nun aibweyabwe ab sun mabwe silib nirya ab ara Er Imtamnyi biryi kareramwe me ab yin dinyi ab yiramnyi bok, nun Nai Imtamnyi biryi a nang kankan asi ninyi ilinto ati, “Ni li,” teneramwe. Ara, nun aibweyabwe ilinto aryi Er Imtamnyi urasintam aryi malyi kuramnyi deyok aryi, Er Imtamnyi biryi sunti, “Nun li,” teneramuryi, diboka weneramwe. Diboka weneramwe uca, a nang ara dibsekde baramnyi uca, sun nong ara ninyi kun kum mutuk aryi kuboka bisik ai noutam aryi dantam-dantam kuboka saksekmai.
1CO.10.6	Ura, nun aibweyabwe kuramnyi to ara nunda ukuryok kubde baramib nang aryi diboka teneibibiryok, “Nunbabyi neik dinyi ukuboka malyi kun dinyi kubibyei,” tenebkwayeb. Ati, nun aibweyabwe aryi, “Malyi dinyi yuk-yuk kunubtibyi,” tenen kunubde baramnyi to, nunbabyi neiktoto ukubibyei. 
1CO.10.7	Nun aibweyabwe kankan asi ton nang ara kwemdina molon nang kuramnyi ati, sunci, “Nunbabyi neiktoto kwemdina molon nang kibibyei,” tenen kalikdandarur. Er Imtamnyi Uram umbura aryi nun aibweyabwe malyi kuramnyi deyok ati ato eboka kerek sekeibmou. “Sun Israel yala nang ara, ‘Yina yibkwayeb, me yibkwayeb,’ tenen bukmai. Sirya yibmai ani, sunci tikokmai ura, mot seboka kwemdina molobmai.” 
1CO.10.8	Tonda, nun aibweyabwe kankan asi ton nang ara talyi ati yordaramnyi ati, nunci, “Nunbabyi neiktoto talyi yobdabibyei,” tenena teleb. Uki tentok tum aryi berekmou ura, ninyi yubwa-yubwa yuryibina welebina ilinto aryi talyi yobdanmai ba, Er Imtamnyi biryi weneboka ninyi dua puluh tiga ribu baryi obmou. 
1CO.10.9	Nun aibweyabwe kankan asi ton nang ara, “Malyi kun dinyi kunubde baramibyi uca, Er Imtamnyi biryi nunsi minola kum wenebkwansir,” tenen ukurderamiryi malyi dinyi ukuramnyi. Ura, Er Imtamnyi biryi, “Wenebkwan,” tenen arukdeibmou uca, yu kwatima ilinto aryi yandoka si tobmai uca, ninyi ilinto dibsekmai. Ati, ni kwityabwe, sunci, “Nunbabyi neiktoto nun Du Yesus Kristus urasintam aryi malyi dinyi kubibyi uca, nun Du Yesus biryi nunsi wenebsicei,” tenen sundamnyi kalikdandarur 
1CO.10.10	Tonda, nun aibweyabwe kankan aryi ton nang ara, “Er Imtamnyi biryi tikeibmou uca kalingnansing nang uram tuba kum kekebkwayeb,” eramnyi. Ura, nun Nai Imtamnyi biryi, “Wenebkwan,” tenen arukdeibmou uca, Er Uram eryuryangan nang kankan asi tonyi biryi imtam aryi kuboka yuryanmou ura, a nang nirya asi obsekmou. Ati, ni kwityabwe, sunci, “Nunbabyi neiktoto ato malyi kun dinyi kubibyei,” tenen kalikdandarur.
1CO.10.11	Nun aibweyabwe aryi wenen dinyi dororamnyi ara nunda ukuryok kubde banub nang aryi diboka teneibkwayeb. Ara, “Nunbabyi neiktoto malyi dinyi kunubtibyi uca, neiktoto wenen dinyi dobdobibyei,” tenebkwayeb. Ati, Er Imtamnyi Uram umbura aryi nun aibweyabwe kuramnyi to nirya asi kerek sekeibmai ara nunda sirya kobdob talak aryi kubde baramib nang ati, “Malyi dinyi kum kunubting,” tenen kerek sekeibmai. 
1CO.10.12	Ati, ni kwityabwe, sunci sundamnyi ati, “Malyi tenen dinyi nun kanya dam anabsici ababyi nunci malyi kun dinyi katabum eboka bisik sekwayeb,” tenebdamunyi ababyi, sunci sundamnyi kalikdandarur. “Sun, ‘Katabum eboka Er Imtamnyi bisi milinub,’ tenerdan nang ababyi sundamnyi kalikdandoka malyi dinyi dobdobingnyei,” tenen ato ebman. 
1CO.10.13	Ura, “Kanbabyi malyi dinyi dobdobdum,” tenen dinyi ara sun kanya dam yuk-yuk asi weksici ababyi sunci ilil kanya bobmunyei. Ato tenen dinyi ara yuk nang kanya ababyi wengdur ati ebman. Ati, sunci, “Malyi tenen dinyi ara bisik sekmanto kum dinyi ni kanya wekmanir se,” ebmunyei. Tonda, nun Nai Imtamnyi bira Erci ebdeibmou to diboka kunurutnyi biryi sunsi milibkwansir. Ati, nun Nai biryi, “Ato-ato kubmunyi ura, malyi kun dinyi muna kibdongobkwandum,” eboka sunsi lak eterebkwansir. Ati, Er Imtamnyi biryi lak eterebsici dinyi kunubmunyi uca, sunci katabum kanya boboka malyi kun dinyi bisik sekdarur.
1CO.10.14	Ni kwityabwe. Er Imtamnyi biryi sun kwemdina molon nang asi wenerur deyok aryi, sunci, “Kwemdina dinyi molobibyei,” tenen kwemdina molon dinyi kisibdobdarur. 
1CO.10.15	Sunda bikdob nang kurandum deyok aryi, sunci ni ebmasin uram ati, “Bikdob en uram ebmasir do kum do?” tenen lilibmun ci, wibdeibdarur. 
1CO.10.16	Nunda dib tenen nang ara, “Nun Du biryi nunti dibmasou,” tenen roti toboka yiramibiryi, co du yung yiramib. Ara, nunci nun Nai Imtamnyi bisi, “Ei nun Nai,” ebibiryi, moyok doboka co du yung yiramib. Ara, nunci co du yiramib ara, “Nun Du Er ining diksakmou ara nunda Er dam kun nang ati diksakmasou,” tenen yiramib. Tonda, nunci roti toboka yiramib ara, “Nun Du Erdamnyi karebdandoka dibmou ara nunda Er dam kun nang ati dibmasou,” tenen yiramib. 
1CO.10.17	Nunda dib tenen nang nirya ara nun Du Yesus ab tonkwa antanibdeibsou nang kunub deyok aryi, nun Du Yesus ab tonkwa nong tentok ato kunub. Ara, nun nirya ara ninyi ilinto kunub bok, nong tentok ato kunub. A deyok aryi, nunci, “Nunda dib tenen nang yuk-yuk kunub bok, nunda nun Du Yesus biriman aryi nong tentok ato kunub,” tenen roti tentok akwe toboka tonkwa yiramib.
1CO.10.18	Ni kwityabwe, Sunci, “Sun Israel yala nang ara Musa Uram tuba kunubde baraming nang aryi una kuboka Er Imtamnyi bisi dama deiriraming do?” tenebdarur. Sun Israel yala nang ara Er Imtamnyi bisi dama deiriraming ba, sunci dama asi sengnaming ura, dama sekdoba ton dinyi Er Imtamnyi bisi deiriramingiryi, dama sekdoba yuk dinyi asi yiraming ati ebman. Ara, sunci, “Nunda Er Imtamnyi dam kun nang kunub,” tenen sunci Er Imtamnyi bisi dama deirin dinyi sekdoba ton yiraming. 
1CO.10.19	Ura, sun kwemdina molon dinyi asi dama deiboka dama sekdoba yiraming nang ara ato dinyi kuramingiryi, sundamnyi kwemdina molon dinyi dam kun nang kimdaramingiryi. Ati, niryi, “Kwemdina molon dinyi ara mikib dinyi kurur,” tenen ato ebman do? Ato tenen kum. Tonda, niryi, “Kwemdina molon dinyi asi dama deirin dinyi ara mikib dinyi,” tenen ato ebman do? 
1CO.10.20	Ato tenen kum. Kwemdina molon dinyi ab kwemdina dinyi asi dama deirin dinyi ab ara talyi dinyi akwe kurur ati ebman. Ba, sun kwemdina molon nang aryi dama deiriraming ara Er Imtamnyi bisi dama kum deiriraming. Erda, isa asi dama deiriraming. Ba, sunda Korintus nang ara nun Du Yesus dam kun nang kurandum deyok aryi, niryi sunti, “Isa dam kun nang kibdangnyei,” tenen, “Yuk nang aryi kwemdina molon dinyi asi dama deibmangnyi dama sekdoba asi yibingnyei,” tenesunun. 
1CO.10.21	Sunda nun Du Yesus dam kun nang kurandum deyok aryi, sunci sundamnyi isa dam kun nang kibdamunyei. Sunci nun Du Yesus Er tub ab ining ab yirandum deyok aryi, sunci isa asi yangabde deirirban dinyi aryi yibmunyei. 
1CO.10.22	Ba, nunda dib tenen nang ara, “Nun Du biryi yu weik kibsute ara malyi,” tenebtibiryok, kwemdina molon dinyi asi dama deiboka yibtibyi do? Ato tenen kum. Tonda, nunci, “Kwemdina dinyi asi dama deiboka yibtibyi uca, Er Imtamnyi biryi nunsi kum wenebsute,” tenebtibyi do? Ato tenen kum. Nunci nundamnyi ati, “Nunda mikib nang kunub ati Er Imtamnyi bisi bisik sektibyi uca, muna kibtibyi,” tenebtibyi do? Ato tenen kum.
1CO.10.23	Nunda dib tenen nang ara tabwe lobdeibsou nang kunub deyok aryi, nunci nun kanya dam aryi teleb tenebmabyi dinyi du moun dinyi asi ur kunurantibyi. Ato ebman bok, nun tenebmabyi dinyi utotoa nirya ara du moun dinyi kum kurur ati, nunci ato dinyi kunubibyei. Du moun kum dinyi kunubmatibyi uca, nunsi teleb kum kubdeibmasute. Tonda, nun tenebmabyi dinyi utotoa nirya ara nun kwityabwe dib tenen dinyi asi katabum erdeirin dinyi kum kurur. 
1CO.10.24	Nunda dib tenen nang ara tabwe lobdeibsou nang kunub cok, nunci, “Nundamnyi teleb kibdeibdankwayeb,” tenen kubibyei. Erda, “Nun kwityabwe yuk nang asi teleb kubdeibkwayeb,” tenen kunubde binkwanub.
1CO.10.25	Ati, sunci, “Dengtamurdan dam bindoka bisam tub dekwayeb,” tenebmun ci, sunci bisam tub ur dekdarur. Ara, “A bisam tub ara kwemdina molon dinyi asi dama deibmang do kum do?” tenen kum asibdemun ci, sunci ur dekoka yibdarur. 
1CO.10.26	Er Imtamnyi Uram umbura aryi ato eboka sekeiamnyi.
1CO.10.26	“Nun Nai Imtamnyi biryi im dangna tukwe dangna nirya kikniamwe deyok aryi, utotoa nirya Er dinyi kurur.” 
1CO.10.26	A deyok aryi, sunci, “Bisam tuba nirya ababyi Er Imtamnyi dinyi kurur,” tenen bisam tub ur dekyibdarur.
1CO.10.27	Tonda, dib tenen kum nang aryi, “Yina tonkwa yibkwayeb,” eboka sunsi du dongobmasingnyi ura, sunci sun yangabsingnyi yina nirya asi ur yibdarur. Ara, “A yina asi kwemdina asi dama deibmang do kum do?” eboka asirdena mem. Erda, sunci, “Ur do mem do?” tenen asirden dinyi kum asibdemun ci, a yina asi ur yibdarur. 
1CO.10.28	Ba, tonyi biryi, “A yina ara kwemdina asi deibmang yina kubmar,” eboka lak ebsici uca, sunci a yina yibmunyei. Ara, “Nunci yibtibyi uca, nun kwit lak ebmaranyi bibabyi miliboka yibci uca, nunci ersi malyi kibdeibtibyi,” tenen sunci a yina yibmunyei. Ara, sun kwit biryi sirya yibte uca, erci er kanya dam aryi, “Kwemdina dama deirin dinyi yibman ara kwemdina molonanyi bitonyi kibdanman se,” tenebte ati ato ebman. 
1CO.10.29	Ura, sunci sun kanya dam aryi, “Kwemdina asi dama deirin dinyi ababyi ur yinmanuba,” tenen bingdamun bok, sun kwit dib tenenanyi biryi sunsi, “A yina ara kwemdina asi deibmang yina kubmar,” eboka lak ebsici ura, sunci a yina asi yibmunyei. Ara, anyi biryi er kanya dam aryi, “Mem,” tenerur deyok aryi sunci a yina yibmunyei. Ba, sunci sun kanya dam aryi, “A dinyi ara mem dinyi kuma,” tenen bikmun ba, sun, “A dinyi ara mem dinyi,” tenen nang aryi sunti, “Manmalibmang se,” tenebsingnyei. Sunda tabwe lobdeibsou nang kundarur deyok aryi, yuk nang aryi dibliliboka, “Manmalibmang se,” tenebsingnyei. 
1CO.10.30	Ura, nunci, “Yina yibkub,” tenen Er Imtamnyi bisi, “Kanci a yina asi karebmasirim ati, ei nun Nai,” ebibyi asi yuk nang aryi, “Kwemdina asi dama deirin yina yibmarum ati manmalibmarim se,” eboka tatab-tatab ebsingnyei.
1CO.10.31	Ati, nunci, “Yina yibkub,” tenebibyi ababyi, “Me yibkub,” tenebtibyi ababyi, “Yuk dinyi-yuk dinyi kubkwayeb,” tenebibyi ababyi, nunci, “Yuk nang aryi, ‘Er Imtamnyi bira Iya Erebdobnyi kurur,’ tenen bikwaming ati, nunci Er Imtamnyi biryi teleb tenesurur to kunubde binkwayeb,” tenen kubkwayeb. 
1CO.10.32	Ura, sunci, “Ninyi nirya ara nun Du Yesus bisi milibting,” tenen sunci sundamnyi kalikdamun ci, yuk nang aryi, “Mem,” tenen dinyi kubmunyei. Ara, “Sun Yahudi yala nang ababyi, sun Yahudi yala kum nang ababyi, nun Du bisi milibting,” teneramun ci, sundamnyi kalikdandarur. Tonda, “Sun dib tenen nang ababyi nun Du bisi tanglona kum uca milibting,” teneramun ci, sundamnyi kalikdandarur. Ara, sunci yuk nang aryi, “Mem,” tenen dinyi kurandum asi a nang ababyi miliboka kubingnyi ura, a nang ara, “Malyi dinyi kubmab se,” tenen sundamnyi lukoka obdankwaming. A deyok aryi sunci sundamnyi kalikdamun ci, yuk nang aryi, “Mem,” tenen dinyi kubmunyei ati ebman. 
1CO.10.33	Ni Paulus bira, “Yuk nang aryi Er Imtamnyi lemsin dinyi dobdobting,” tenena akwe kunun cok, niryi tanglona kum uca ninyi nirya asi teleb kibdeibde banun. Ati, niryi, “Nidamnyi asi teleb kibdeibdankwan,” tenen kum kunun. Erda, “Yuk nang asi teleb kibdeibkwan,” tenena akwe kunun. Ara, niryi, “Yuk nang asi teleb kibdeibnyi uca, sunci Er Imtamnyi biryi lemsin dinyi dobdobting,” tenen kubde banun. Ura, niryi ato tenen kunubde banun to, sunbabyi neiktoto sun yuk nang asi teleb kibdeibdarur.
1CO.11.1	Ni kwityabwe. Nun Du Kristus biryi, “Nidamnyi teleb kubdeibdankwan,” tenen kum kuramwe. Erda, Erci yuk nang ati, “Lebdeibkwan,” tenen Erdamnyi karebdanmou. Ura, ni Paulus bibabyi neiktoto, “Nidamnyi teleb kubdeibdankwan,” tenen kum kunun. Erda, “Yuk nang asi teleb kubdeibkwan,” tenen busul kuboka ingkiringnun. Ati, niryi ato kuboka nun Du Yesus kubde banmou to milibde banun to, sunbabyi neiktoto ni kubde banun to milibdarur.
1CO.11.2	Ura, ni kwityabwe, sunci ni etereransise to tuba-tuba tenerandum ati niryi sunti, “Ni kwityabwe,” tenen kisal dakmasin. Tonda, niryi ebmuruboka sunsi nun Du Yesus deyok ati dib en uram etereransise asi sunci diboka talerandau ani, ukuryok ababyi talerandum ati, niryi sunsi kisal dakmasin.
1CO.11.3	Ba, ukuryok ara niryi, “Bikting,” tenen dib en uram ton eterebtabakwinsin. Ara, nun Nai Imtamnyi bira kisok atonyi kurur ba, nun Du Yesus Kristus bira Er amwetam bunanyi kurur. Ba, nun Du Kristus bira kisok atonyi kurur ba, sun sal nang ara Er amwetam bun nang ato kunung. Ba, sun akenyabwe ara kisok ato nang kunung ba, nerabwe ara sun amwetam bunung. 
1CO.11.4	Sun sal nang ara, “Nun Nai Imtamnyi bisi molobkwayeb,” tenebingnyi kum, “Er Imtamnyi Uram ebmurubkwayeb,” tenebingnyi kum, sunci sun kisok kalubmangiryi, molobingnyei. Erda, sun kisok kaluna langakeibmangiryi, molobkwanung. Tonda, sun kisok kaluna langakeibmangiryi, Er Imtamnyi Uram ebmurubkwanung. Sal ara sun kisok kalubtingiryi molobting ura, sunci nun Du Yesus Kristus bira sal nang kisok atonyi bisi ina ngilikting. 
1CO.11.5	Ba, nerabwe ara, “Nun Nai Imtamnyi bisi molobkwayeb,” tenebingnyi kum, “Er Imtamnyi Uram ebmurubkwayeb,” tenebingnyi kum, sunci sun kisok kalubmangiryi, molobkwanung. Ati, sunci kisok kaluna langakeibmangiryi, molobingnyei. Tonda, sun kisok kaluna langakeibmangiryi, Er Imtamnyi Uram ebmurubingnyei. Nerabwe ara sun kisok kaluna langakeibtingiryi molobting ura, sunci sun akenyabwe ara nerabwe kisok ato nang asi ina ngilikting. Ara, sun kisok otong komdaraming nerabwe ara ina ngilikman dinyi kuboka sundamnyi komdaraming to, sun kisok kaluna langakeibmangiryi, moloramingnyi nerabwe ababyi neiktoto ina ngilikman dinyi kubting. 
1CO.11.6	Sun kisok kaluna kum nerabwe ara ina ngilikman dinyi kuraming ati ebman. Ato kun nerabwe ara, “Sal nang aryi kubde banung to milibtibyi,” teneraming ati, sun kisok otong ababyi kobdating se. Sun otong sekoka kobdangnyi nerabwe ton sun kisok kaluna kum nerabwe ababyi ara ina ngilingna dinyi kuraming ati, sunci sun kisok kalubkwanung ati ebman. 
1CO.11.7	Sal nang ara sun kisok kalubingyei. Sal nang ara Er Imtamnyi kurur to kisok ato nang kuraming deyok aryi, sunci sun kisok kalubingnyei. Tonda, sal nang ara, “Nunda Er Imtamnyi amwetam bunub,” tenen Er Imtamnyi mikib lak kibkwanung deyok aryi, sunci sun kisok kalubingyei. Ba, nerabwe ara, “Nunda nun akenyabwe amwetam bunub,” tenen sun akenyabwe mikib lak kibkwanung deyok aryi, sunci sun kisok kalubkwanung ato ebman. 
1CO.11.8	Er Imtamnyi biryi minob ura ninyi kikniamuryi, Erci ner asi minob kum kikniamwe. Tonda, ner yacok aryi kuboka Erci sal kum kikniamwe. Erda, nun Nai biryi sal asi minob kiknibmou ura, Erci sal yacok aryi kuboka ner kiknibmou. A deyok aryi, niryi, “Nerabwe ara sal nang mikib asi lak kibkwanung,” ebman. 
1CO.11.9	Ara, Er Imtamnyi biryi sal ab ner ab kiknibmou ci, Erci, “Sal ara ner amwetam bunanyi kubdur,” tenen kum kiknibmou. Erda, Erci, “Ner ara sal amwetam bukwanung,” tenen sal ab ner ab kiknibmou. 
1CO.11.10	Ati, sun nerabwe ara sal amwetam buraming deyok aryi, sunci sundamnyi luknubdongobdamiryok, sun kisok kalubkwanung. Ara, sun nerabwe aryi, “Er Imtamnyi si weik eboka molobkwayeb,” tenebingyi kum, “Er Imtamnyi Uram ebmurubkwayeb,” tenebingnyi kum, sunci sun kisok kalubmangiryok, sun tenebmangnyi tok kunubkwanung. Tonda, sun nerabwe ara, “Er Imtamnyi Uram eryuryangan nang ina ngilikibyei,” tenen sun kisok kalubmangiryok, Er Imtamnyi si weik ebkwanung.
1CO.11.11	Ba, nun Du Yesus biryi teleb tenesurur to, sun nerabwe ab sun sal nang ab ara yuk-yuk tingna kum kunung. Ara, sal kum kurante uca, ner ababyi kum kurante. Ba, nerabwe kum kuranting uca, sal ababyi kum kuranting ati ebman. 
1CO.11.12	Er Imtamnyi biryi ninyi kiknibmasou ba, Erci sal asi minob kiknibmou ura, sal yacok aryi kuboka ner asi aminda kiknibmou. Ato ebman bok, sun sal nang yuk nang nirya ara sun kwinyabwe aryi deiriraming. Ara, yuma kobdob aryi sal yacok aryi kuboka ner kiknibmou to, aminda ara nerabwe aryi kuboka sal deiriramnyi ani, ukuryok tuba deiriraming. A deyok aryi, niryi, “Sal ner ara yuk-yuk tingna kum kuraming,” ebmasin. Ba, a dinyi nirya kiknisurutnyi bira nun Nai Imtamnyi tentok kurur. 
1CO.11.13	Ati, sunci sun kanya dam diboka tenebmunci wibdeibdarur. Nerabwe ara kisok kaluna kum uca Er Imtamnyi bisi molobting ara teleb dinyi do? Sunci, “Ato dinyi ara teleb do kum do?” tenen diboka lilibdate uca, sunci, “Ato kun dinyi ara teleb dinyi kuma,” eboka wibdeibdate ati ebmasin. 
1CO.11.14	Sun im dangna tukwe dangna nang nirya ara sun kanya dam yuk aryi ato tenen bingnub. “Sal nang ara sun kisok otong kum sekdatingnyi uca, cang otong borantingnyi ura, nerabwe ato kuranting. Ato kun dinyi ara alyi kimdeirin dinyi kurur.” Ninyi nirya ara a dinyi tenen bingnung. 
1CO.11.15	Ba, “Nerabwe ara cang otong boraming ara teleb dinyi kurur,” tenen ababyi ninyi nirya aryi bingnub. Er Imtamnyi biryi karebmou uca, otong cang dinyi ara nerabwe kisok kalun dinyi ato kurur. A deyok aryi, niryi, “Nerabwe ara cang otong boraming ara teleb dinyi kurur,” ebmasin. 
1CO.11.16	Ura, sun Korintus nang kankan asi ton nang aryi, “Ato kubde ban dinyi milina nun li,” eboka lulubdatingnyi ura, niryi sun ato kun nang asi ato ebmasin. “Nunda nun Du Yesus bisi wa irmilin nang nirya ara ato kubde ban dinyi miliramib. Tonda, nun Nai Imtamnyi biryi naboka bulubdeibsou nang ara dantam-dantam nirya buluramingnyi nang nirya ara ato kubde ban dinyi miliraming,” ebmasin.
1CO.11.17	Ni kwityabwe. Niryi sunsi, “Ato-ato kubdarur,” en uram yuk-yuk ebtabakoka arukdeibkwinsin. Arukdeibkwinsin cok, niryi sunsi kisal dangsina uram ton kum ebtabakwinsin. Sunda dib tenen nang ara tonkwa bulurandum cok, sunci sun mamun asi teleb kum kurdeirirdarandum. Erda, sunci malyi kiminingdan dinyi akwe kimdeirirandum. A deyok aryi, niryi sunsi kisal dangsina uram kum ebtabakwinsin. 
1CO.11.18	Yuma kobdob ebkwinsin uram ara ato. Sunda dib tenen nang ara, “Er Imtamnyi si weik eboka molobkwayeb,” tenen neik dam buluryanmarum cok, sunci neik kanya bona kum uca buluryangarandum, se. Erda, sunci lulubdandoka yuk-yuk bongdarandum ati ni kekebmase. Ato eboka nukmasei uram kekebmasiryi, niryi, “Ton dinyi ara diba ati eboka nukmanei,” tenenun. Ba, “Yuk dinyi ara talyi ati eboka nukmanei darib,” tenenun. 
1CO.11.19	Nun Nai Imtamnyi biryi, “Ton nang ara dobdobkwan ba, yuk nang asi kum dobdobkwan ati lak kibdeibkwan,” tenesurur uca, sun Teleb Uram keken nang kankan ababyi ninyi yuk-yuk bongdaraming. Er Imtamnyi biryi, “Ninyi tenen dinyi ara yukto-yukto kurur ati lak kibdeibkwan,” tenesurur uca, ato kuboka yuk-yuk bongdana dinyi ara bisik sekmanto kum kurur ati ebman. 
1CO.11.20	Ura, sunci, “Nun Du Er tub ab ining ab yibkwayeb,” tenen buluryamunyi ura, sunci, “Nun Du biryi Erdamnyi karebdandoka nunsi lebdeibmasou,” tenen diboka kum teneirirandum. Ati, sunci nun Du Yesus Er tub ab ining ab diboka kum yirandum ati ebman. 
1CO.11.21	Sunci, “Yina yibtibyi se,” tenen talyi ati akwe yirandum ati ebman. Sunci, “Nunda dib tenen nang antaniboka nisintum yibkwayeb,” tenen kum yirandum. Erda, ton nang ara yuk nang asi dibde buna kum uca sun mining yina bobmarum asi minola yirsengnandum. Ba, yuk nang ara yin dinyi bona kum nang aminda aryi yamingnyi bok, yina tuba kum kubde ati, yina kum doyiraming. Ati, sunci nun Du Yesus Er tub ab ining ab diboka kum yirandum. Erda, ton nang aryi anggur du yung ilinto yibingnyi uca, walina taleraming ba, yuk nang ara roti kum yibingnyi ati kwaning atan tuba kurande. 
1CO.11.22	Sunda sun ai yuk-yuk tuba kurandum ci, sun mining yina ur yibdarur. Ba, sun dib tenen nang yuk nang nirya ab tonkwa buluramunyi ba, yina talyi yibmunyei se. Erda, sunci sun dib tenen nang yuk nang ab tonkwa yibmun ci, “Nun Du biryi nunsi lebdeibmasou,” tenebdarur. Talyi yibmunyi ura, sunci Er Imtamnyi biryi naboka bulubdeibsou nang asi ina ngilingnandum se. Ara, sunci talyi yibmunyi ura, sunci sun dib tenen nang kankan kuboka kwaning atan nang asi ina ngilingnandum se. Ati, niryi sunsi una ebkwansin do? Niryi sunsi kisal dakwansin do? Ato tenen kum.
1CO.11.23	Ura, nun Du Yesus biryi nisi eterebmanou to, niryi ebmuruboka sunbabyi etereransise ani, ukuryok ababyi tamuboka eterebkwinsin. Ara, nun Du Yesus dibkwamwe uki tum berekmou kum bok, nun Du ab Er miliramnyi nang amolbaryi ab ai wekoka bulubmai ci, yina tonkwa yibmai. Ara, lukunda kubmou ba, kikibkwamunyi biryi nun Du Yesus bisi kikibkwamwe bok, nun Du ab Er miliramnyi nang ab tonkwa kubmai ci, yina yibmai. Yina yibkoi cok, nun Du biryi roti dobtalebmou. 
1CO.11.24	Roti dobtalebmou ci, nun Du Yesus biryi Er Nai Imtamnyi bisi, “Ei, Ni Nai,” ebmou. Sirya ebmou ura, Erci a roti asi tobmou ci, Er miliramnyi nang asi ato ebmou. “A roti ara Ni nong a kunum. Niryi Nidamnyi sunti karebdankwansin ati, sunci a roti asi doyibdobdarur,” ebmou. “Ati, aminda kubde binkwandum ababyi sunci Nisi teneibnumun ci, roti asi toboka doyibde binkwandarur,” ebmou. 
1CO.11.25	Ura, roti sirya doyibmai ura, nun Du biryi neiktoto moyok dobtalebmou ci, ato ebmou, “A moyok umbura aryi anggur du yung ara Ni ining a kunum. Niryi Ni ining sunti diksakwansin ati, sunci a anggur du yung asi doyibdarur,” ebmou. “Niryi sunti dibkwamasin biriman aryi Er Imtamnyi biryi sunsi mururdeirisin dinyi ukuryok dinyi karebkwansir,” ebmou. Ebmou cok, Erci, “A moyok biriman aryi Niryi antanirdeirin dinyi ukuryok dinyi kiklibdeiboka lak kibdeibmasin,” ebmou. Ati, Erci, “Sunci Nisi teneibnumun ci, a moyok asi dobtaleboka yibde binkwandarur,” ebmou. 
1CO.11.26	Ati, sunci ato kuboka a roti ab anggur du yung ab yibde barandum ci, sunci nun Du Yesus biti, “Nunti dibmasou,” tenen lak kibde binkwandum. Lak ebde baramunyi ani, nun Du Yesus tamuboka yankwande.
1CO.11.27	Ati, unanyi-unaner ara nun Du Yesus bisi diboka kum teneibingiryok, roti ab anggur du yung ab talyi yiramingnyi ura, a nang ara nun Du Yesus Er nong ab Er ining ab ati, “Talyi dinyi aca,” tenen ina ngilingnamingiryi. 
1CO.11.28	Ati, nunci, “Nun Du bisi teneibkwayeb ati roti ab co du yung ab yibkwayeb,” tenebibiryi, nunci nun kanya asi kiknibdeiboka, “Nun Du bisi diboka teneinub do kum do?” tenebibiryi, yibkwanub. 
1CO.11.29	Unanyi-unaner ara nun Du Yesus bisi diboka kum teneibingiryi, roti ab co du yung talyi yiramingnyi nang ara wenen dinyi dobdobkwaming. A deyok aryi, nunci nun kanya asi kiknibdeibiniryi, yibkwanub ati ebman. 
1CO.11.30	Ni kwityabwe. Sun kankan ninyi ilinto ara yun talerande. Tonda, ninyi ilinto ara mitang kuransir. Tonda, yuk nang ara sirya dibmang. A dinyi nirya ara wenesin dinyi kurur ati ebman. Ara, sunci nun Du Yesus bisi diboka kum teneirirandum ci, roti ab co du yung ab talyi yirandum deyok aryi, wenesin dinyi sun dam yanmar uca, ninyi ilinto yun talerande ba, yuk nang sirya dibmang. 
1CO.11.31	Ba, sunci sun kanya asi kiknibdeiboka, “Nun Du bira nunti dibmasou ara diboka teneinub do kum do?” tenerdaramunyi uca, Er Imtamnyi biryi sunsi wenen dinyi kum karebkwansir. 
1CO.11.32	Er Imtamnyi bira nunda dib tenen nang asi wenen dinyi karebsici ababyi, Erci, “Sun malyi kurmurun nang asi iya wenen dinyi kareboka wenenun to wenebkwan,” tenen kum wenesurur. Erda, Erci, “Bitabdeibnyi uca, Ni uram kunubde biting,” tenen tiya wenen dinyi akwe karesurur.
1CO.11.33	Ati, ni kwityabwe dib tenen nang. Sunci, “Nun Du bisi teneibkwayeb ati roti ab co du yung ab yibkwayeb,” tenebmunyi uca, sunci sun kwityabwe dib tenen nang dibde bukmunyi ura, antaniboka yibdarur. 
1CO.11.34	Ura, sun kankan asi ton nang ara kwaning atarante ura, a nang ara sun ai tuba kubingiryi, yibmangnyi ura, sunci sun dib tenen nang yuk nang kankan aryi yandoka nun Du Yesus Er tub ab ining ab tonkwa yibkwanung. Ati, sunci, “Nun Du Er tub ab ining ab talyi yibtibyi uca, Er Imtamnyi biryi nunda bulubmab nang wenebsicei,” tenen ato kubdarur.
1CO.11.34	Ura, ni Paulus sun dam sirya yanmanyi ura, niryi, “Ato-ato kubdarur,” eboka ebtabakwansin.
1CO.12.1	Ni kwityabwe dib tenen nang, ukuryok ebkwinsin uram ara Er Imtamnyi Kanya Roh Kudus aryi, “Ni wa irmilibting,” tenen nunda dib tenen nang yuk-yuk asi mikib dinyi yuk-yuk asi karebde basurur ati uram ebkwinsin. Ati, niryi sunti, “Imtam aryi kuboka karebde basurur mikib dinyi yuk-yuk ati diboka bikting,” tenen eterebkwinsin. 
1CO.12.2	Minob ura sunda Er Imtamnyi biti walwal nang kurandau. A talak aryi kunubde barandau to sunci tubto teneibdarur. A kubde barandau talak ara kwemdina molon nang aryi sunsi bowaningminingnansei uca, sunbabyi kwemdina dinyi molorandau. Kwemdina dinyi ara talyi dinyi uram sisikman kum dinyi kurur bok, sunci molobde barandau. A talak ara isa aryi sun kanya bowaningminingnansou. 
1CO.12.3	Sunda kwemdina molon nang kurandau deyok aryi, sunci, “Er Imtamnyi Kanya Roh Kudus aryi karebsute uca, Er wa irmilibkwayeb ati mikib dinyi yuk-yuk dobdobtibyi,” tenen kum bikmandau. A deyok aryi, niryi sunsi a deyok ati eterebkwinsin. Sun dib tenen kum nang ara nun Du Yesus biti, “Erda malinyi kurur ati, Er Imtamnyi biryi Ersi wenebdur,” eraming. Ati, unanyi-unaner aryi ato dinyi ebingnyi uca, a nang ara Er Imtamnyi Kanya Roh Kudus biriman aryi ato kum ebting. Erda, isa kanya boboka ato dinyi eraming. Bok, sun dib tenen nang ara nun Du Yesus biti, “Nun Arungdeirisurutnyi,” eraming. Ati, unanyi-unaner aryi ato dinyi ebingnyi uca, a nang ara Er Imtamnyi Kanya Roh Kudus biriman aryi ato eraming. Isa kanya bon dinyi deib aryi ato kum ebting ati ebman.
1CO.12.4	Nunda dib tenen nang nirya ara imtam aryi kuboka Er Imtamnyi wa irmilina ati mikib dinyi yuk-yuk doronub. Mikib dinyi yuk-yuk doronub bok, a mikib dinyi yuk-yuk nirya asi karesurutnyi bira Er Imtamnyi Kanya Roh Kudus tentok kurur. 
1CO.12.5	Tonda, nunda dib tenen nang nirya ara nun Du Yesus wa irmiliramibiryi, yuk wa-yuk wa ibde baramib. Yuk wa-yuk wa ibde baramib bok, nun wa takurdeirisurutnyi bira nun Du Yesus tentok kurur. 
1CO.12.6	Tonda, nunda dib tenen nang nirya ara Er Imtamnyi mikib deici aryi ilil tenen dinyi yuk-yuk kikniramib. Ilil tenen dinyi yuk-yuk kikniramib bok, mikib yuk-yuk nirya asi karesurutnyi bira nun Nai Imtamnyi tentok kurur.
1CO.12.7	Ura, Er Imtamnyi Kanya Roh Kudus ara nunda dib tenen nang nirya asi mikib dinyi yuk-yuk karesurur ara Roh Kudus wa ina ati lak kimdeirin dinyi yuk-yuk karesurur. Ati, nunci, “Nun kwityabwe dib tenen nang asi teleb kubdeibkwayeb,” tenebkwamib ati, Erci nunsi mikib dinyi yuk-yuk karebmasou. 
1CO.12.8	Ara, nun Nai Imtamnyi biryi Er Imtamnyi Kanya Roh Kudus biriman aryi ton nang asi mikib dinyi ton dinyi karebmou uca, a nang ara bikdob dinyi bikoka yuk nang asi lak etereraming. Tonda, yuk nang asi mikib dinyi yuk dinyi karebmou uca, a nang ara lak kum kuanci dinyi bikoka yuk nang asi lak etereraming. Ara, Er Imtamnyi Kanya Roh Kudus tentok biriman aryi a dinyi yuk-yuk karesurur. 
1CO.12.9	Tonda, yuk nang asi Er Imtamnyi Kanya Roh Kudus aryi mikib kuboka dib tenen dinyi mikib karebmou uca, a nang aryi, “Er Imtamnyi biryi ilil tenen dinyi diboka kiknibkwande,” tenen dibde buraming. Tonda, yuk nang asi mikib dinyi karebmou uca, a nang aryi sun yun yin nang utotoa asi kweteraming. Ara, Er Imtamnyi Kanya Roh Kudus tentok biriman aryi Er Imtamnyi biryi a mikib dinyi yuk-yuk asi karesurur. 
1CO.12.10	Ura, yuk nang asi Er Imtamnyi Kanya aryi mikib karebmou uca, ilil tenen dinyi utotoa kikniraming. Tonda, yuk nang asi mikib dinyi yuk dinyi asi karebmou uca, a nang aryi Er Imtamnyi ebdeibmaci uram ebmuruboka lak eraming. Tonda, yuk nang asi mikib dinyi yuk dinyi karebmou uca, a nang aryi, “Ato en uram ara Er Imtamnyi Kanya Roh Kudus uram,” tenen bingnung. Tonda, “Ato uram ara isa uram,” tenen bingnung. Tonda, yuk nang asi mikib dinyi yuk dinyi karebmou uca, a nang ara ilila uram tukwe nang aryi bingna kum uram yuk-yuk deib aryi Er Imtamnyi si weik eraming. Tonda, yuk nang asi mikib dinyi yuk dinyi karebmou uca, a nang ara ilila uram yuk-yuk bikingiryok, nunda tukwetam nang uram deib aryi lak etereraming. 
1CO.12.11	A imtam aryi kuboka karesin dinyi nirya ara yuk-yuk kurur bok, a dinyi nirya asi kareboka wa isurutnyi bira Er Imtamnyi Kanya Roh Kudus tentok a kurur. Ara, Er Imtamnyi Kanya Roh Kudus aryi teleb tenebmaci tok, Erci nunda dib tenen nang yuk-yuk asi mikib dinyi ton mikib dinyi ton yuk-yuk karesurur.
1CO.12.12	Ura, ni kwityabwe, kiklina uram ton doboka eterebkwinsin. Ninyi kisok ara yuk. Ninyi taruk ara yuk. Ninyi yan ara yuk. Ato dinyi nirya yuk-yuk kurur bok, Er Imtamnyi biryi a dinyi nirya antanibdongoboka kiknibmasou uca, nong tentok akwe kunub. Ura, nunda nun Du Yesus Kristus bisi dib tenen nang ababyi neiktoto tentok akwe kunub. Ara, nunda nun Du Yesus bisi milin nang nirya ara yuk-yuk kunub cok, nun nirya ara neik kanya boboka nong tentok ato kunub. 
1CO.12.13	Nun Du biryi nunsi Er Imtamnyi Kanya Roh Kudus asi karebmasou ara neik kanya kareboka antanibdeibsou uca, nong tentok ato kibmoubwe. Ara, sun Yahudi yala nang ababyi, sun Yunani yala nang ab, yuk yala nang ababyi, yuk-yuk bokdanmoubwe ani, imtam aryi kuboka neik kanya akwe dobdobmoubwe uca, antaniboka kunub. Tonda, sun ninyi aryi arukmangnyi tok ikin wa bon nang ababyi, sun ikin wa bona kum nang ababyi, yuk-yuk bokdanmoubwe ani, Er Imtamnyi Kanya Roh Kudus neik kanya akwe langdeiboka dobdobmoubwe uca, nunda antaniboka nong tentok ato kunub.
1CO.12.14	Ura, ninyi nong ara tentok akwe kurur bok, ninyi nong antanirdongon kiknin dinyi ara tentok akwe kum kurur. Erda, ninyi nong antanirdongon kiknibmasou dinyi ara mitik kum kurur. Ninyi kisok ara yuk. Tonda, ninyi taruk ara yuk. Tonda, ninyi yan ara yuk. 
1CO.12.15	Ati, ninyi yan aryi, “Nunda ninyi yan akwe kununum deyok aryi, teleb dinyi ara ninyi nong kobdob dinyi diboka kum kununum,” ebdengnyei. Tonda, “Ninyi taruk ara nunda ninyi yan asi bisibkaboka iya teleb dinyi kururung cok, ninyi nong kobdob dinyi diboka kururung,” tenebdengnyei. Ninyi yan ababyi teleb dinyi kurur cok, ninyi nong kobdob dinyi diboka kurur ati ebman. 
1CO.12.16	Tonda, ninyi amol ababyi, “Nunda ninyi amol akwe kununum deyok aryi, nunda teleb dinyi ara kisok kobdob dinyi diboka kum kununum,” ebdengnyei. Tonda, “Ninyi asing ara nunda ninyi amol asi bisibkaboka iya teleb dinyi kururung cok, ninyi kisok kobdob dinyi diboka kururung,” tenebdengnyei. Ninyi amol ababyi teleb dinyi kurur cok, ninyi kisok kobdob dinyi diboka kurur ati ebman. 
1CO.12.17	Ninyi nong antanibdongoboka kiknibmasou dinyi ara asing dem kuransute ura, amol kum kuransute uca, nunda amol kum kekerantibyi. Ba, amol dem kuransute ura, nun uw kum kuransute uca, nunda uw kum kekerantibyi. 
1CO.12.18	Ba, nun Nai Imtamnyi biryi ninyi nong asi minob kiknibmasou ara Erci, “Ato-ato kuboka kiknibkwan,” teneamwe tok, antanirdongon dinyi yuk-yuk asi lilibdeiboka kiknikmasou. 
1CO.12.19	Ninyi nong antanirdongon dinyi yuk-yuk kum kurante ura, antanirdongon dinyi tentok akwe kurante ura, ninyi nong ababyi ton kum kurante. 
1CO.12.20	Ba, nun Nai Imtamnyi biryi kiknibmou uca, ninyi yan, taruk, kisok a nirya asi antanibdongobmou uca, ninyi nong ara tentok a kunum. Tonda, nunda dib tenen nang ababyi neiktoto nong tentok ato kunub.
1CO.12.21	Asing ara taruk asi, “Kanci nisi teleb kum kubdeibnutum ati talyi dinyi akwe kurandim,” ebcei. Tonda, kisok ara yan asi, “Kanci nisi teleb kum kubdeibnutum ati talyi dinyi akwe kurandim,” ebcei. 
1CO.12.22	Erda, nong antanirdongon dinyi ton dinyi ara ninyi aryi, “Mikib kum kurur,” teneramingnyi bok, a dinyi ara bikdob dinyi kurur. “Mikib kum kurur,” tenen dinyi ababyi kum kubsute ura, nun nong ara malyi kubsute. Ara, sun dib tenen nang kankan kuraming tukwetam bun nang ababyi neiktoto kunung. Dib tenen nang yuk nang aryi a nang ati, “Tukwetam bun nang aca,” teneraming bok, a nang ababyi bikdob nang kunung. 
1CO.12.23	Tonda, nong antanirdongon dinyi ara, “Yuk nang urasintam aryi lak kibibyei,” tenen dinyi ara nunci tabakoka dirlilirdaramib. Ara, “Yuk nang urasintam aryi lak kibibyei,” tenen nun ongon aling ongoramib. 
1CO.12.24	Ba, nong antanirdongon dinyi ara ninyi aryi, “Lak kibdankwayeb,” teneramingnyi dinyi ara nunci nunukaboka kum dirlirirdaramib. Ba, nun Nai Imtamnyi biryi nun nong dinyi nirya antanibdeibmou cok, Erci ninyi aryi, “Bikdob kuma,” tenen dinyi asi bisibkaboka erebdeibmou. 
1CO.12.25	Ara, nun Nai biryi, “Ninyi nong ara sekdandoka kuna mem,” tenebmou to, Erci nun nong asi antanibdongoboka kiknibmasou. Ara, “Ninyi nong antanirdongon dinyi aryi mamun dibnilibdankwaming,” tenen kiknibdeibmasou. Ura, nunda dib tenen nang ababyi neiktoto nun mamun dirnilibdankwanub. 
1CO.12.26	Ninyi nong antanirdongon dinyi tentok asi u yin dinyi talebci uca, mambul kuranci ura, ninyi nong antanirdongon dinyi yuk dinyi nirya ababyi nisin u yirmururande. Ba, ninyi nong antanirdongon dinyi tentok aryi ererdeirin dinyi dobdobci uca, ninyi nong antanirdongon dinyi yuk dinyi nirya ababyi kilkil kanya boraming. Ura, nun dib tenen nang ababyi neiktoto kuboka nun mamun dibnilibdankwayeb.
1CO.12.27	Ura, ni kwityabwe, sunda dib tenen nang neiktoto ara nong tentok ato kurandum. Ara, nun Du Yesus Kristus dam kun nang kurandum cok, neik kanya borandum ci, nong tentok ato kurandum. Nong tentok ato kurandum cok, sun yuk-yuk ara ninyi nong antanirdongon dinyi yuk-yuk ato kurandum. 
1CO.12.28	Ara, sun dib tenen nang kankan aryi nun Nai Imtamnyi biryi wa irmilin dinyi yuk-yuk karesurur. Ara, yuma kobdob tikeibmou ara nun Du Yesus uram Teleb Uram deyok kouboka eterebde ban nang asi tikeibmou. Ba, yuk nang asi wa irmilin dinyi bitinyi dinyi karebmou ba, nun Nai biryi Er aminda kubkwande dinyi ermurun nang asi tikeibmou. Ba, yuk nang asi wa irmilin dinyi winiryi dinyi karebmou ba, nun Nai biryi dib en uram liliboka eteren nang tikeibmou. Ba, sirya kobdob ara Erci wa irmilin dinyi yuk dinyi-yuk dinyi karebmou ci, yuk nang asi tikeibmou. Ara, ilil tenen dinyi kiknin nang asi tikeiboka karebmasou. Tonda, yun talen nang asi kweten nang asi tikeiboka karebmou. Tonda, sun yuk dinyi-yuk dinyi ataranci nang asi bongkaren nang asi tikeiboka karebmasou. Tonda, yuk nang asi kalingna nang asi tikeiboka karebmasou. Tonda ilila uram ara yuk nang aryi bingna kum uram yuk-yuk deib aryi sisingnaming nang ababyi tikeiboka karebmasou. 
1CO.12.29	Ura, nunda dib tenen nang nirya ara Teleb Uram deyok kouboka eterebde ban nang kunub do? Ato tenen kum. Tonda, nun nirya ara Er Imtamnyi ebdeibmaci uram boban nang kunub do? Ato tenen kum. Tonda, nun nirya ara dib en uram liliboka eteren nang kunub do? Ato tenen kum. Tonda, nun nirya ara ilil tenen dinyi kikninub do? Ato tenen kum. 
1CO.12.30	Nun nirya ara yun talen nang kwetenub do? Ato tenen kum. Nun nirya ara ilila uram ara yuk nang aryi bingna kum uram deib aryi sisingnub do? Ato tenen kum. Nun nirya ara ilila uram deyok bikoka tukwetam nang uram deib aryi danguboka enub do? Ato tenen kum. 
1CO.12.31	A imtam aryi kuboka karesin dinyi yuk-yuk nirya ara teleb dinyi akwe kurur bok, sunci busul kuboka, “Er Imtamnyi wa irmilina ati nunci mikib dinyi bisibkaboka iya bikdob dinyi dobdobtibyi,” tenen ingkirikdarur. Ara, “Sun dib tenen nang yuk nang asi katabum erdeirin dinyi nunukaboka ingkirikting,” tenen ato eboka ebdeibmasin.
1CO.12.31	Ba, ukuryok ara niryi sunsi yuk dinyi-yuk dinyi nirya asi bisibkaboka iya bikdob dinyi lak kibkwinsin.
1CO.13.1	Yuk nang asi boukwe kimna ara iya bikdob dinyi kurur ati ebman. Ati, nunci boukwe kimna kum uca, sun im dangna tukwe dangna nang aryi uram yuk-yuk nirya asi bikoka danguboka erantibiryok, nunci talyi uram en nang akwe kurantibyi. Tonda, nunci yuk nang asi boukwe kimna kum uca, Er Imtamnyi Uram eryuryangan nang aryi sisingnaming uram bikoka danguboka erantibyi ababyi, nunda talyi uram en nang akwe kurantibyi. Lonceng kum nyeng-nyeng erande dinyi yuk dinyi kum ara lilim weik lak erande bok, uram diboka kum erande deyok aryi, ninyi aryi, “Una ebmar do?” tenen kankana kuraming. Sun boukwe kimna kum uca sun kwityabwe aryi bingna kum uram sisingnamingnyi nang ababyi, neiktoto talyi dinyi akwe eraming ati ebman. 
1CO.13.2	Tonda, nunci yuk nang asi boukwe kum kimnantibiryok, Er Imtamnyi ebdeibmaci uram nirya bikoka ninyi urasintam aryi bobarantibiryok, nunda talyi uram en nang ato akwe kurantibyi. Tonda, nunci yuk nang asi boukwe kum kimnantibiryok, dib en uram bikdob dinyi nirya liliboka bingnantibyi uca, nunda talyi uram en nang ato akwe kurantibyi. Tonda, nunci boukwe weik kimna kum uca, katabum eboka dib tenerantibyi uca, nunda talyi nang ato akwe kurantibyi. Ara, nunci dib tenena mikib weik biriman aryi mutuk kon asi, “Kisibdoboka yuk mutuk bina bukdobdum,” ebtibyi uca, mutuk kon kisibdoboka yuk mutuk bina bukdobmote ababyi, nunda yuk nang asi boukwe kimna kum nang kurantibyi deyok aryi, talyi nang ato akwe kurantibyi.
1CO.13.3	Tonda, nunci yuk nang asi boukwe kimna kum uca, nun taleramibyi bona bon dinyi nirya doboka sun bona bon kum nang asi karebtibyi ababyi, nunda talyi nang akwe kurantibyi. Tonda, nunci boukwe kimna kum uca, “Ninyi aryi domkiriksingnyi aryi nisi taleboka uk dam ur donoksiting,” tenerantibyi ababyi, ato tenen kun dinyi ara nunsi teleb kum kubdeibsute. 
1CO.13.4	Ninyi boukwe kimnantibyi ara ninyi aryi nunsi mambul kimdeirisingnyi ababyi namin kanya borantibyi. Tonda, ninyi boukwe kimnantibyi ara yuk nang ati teleb kurdeirirantibyi. Sun boukwe weik kimna nang ara yu kanya boboka yuk nang ati, “Sun bi yuk teleb dinyi dororaming to, nun bi yuk dobdobtibyi se,” tenen kanya kum bonung. Tonda, boukwe kimna nang ara, “Nunda iya teleb nang kunub,” eboka sundamnyi ererdeirirdana kum kuraming. Tonda, a nang ara, “Nunda yuk nang asi bisibkaboka iya teleb nang kunub,” tenerdana kum kuraming. 
1CO.13.5	Boukwe kimna nang ara yuk nang asi uram kum yariraming. Tonda, “Ni dinyi akwe ingkirikwan,” tenerdana kum kuraming. Boukwe kimna nang ara yu dinyi minola kum teneraming. Yuk nang aryi malyi kun dinyi asi sunci sun kanya dam aryi tuba-tuba kum teneiriraming. 
1CO.13.6	Boukwe kimna nang ara, “Malyi kun dinyi ara nun kanya teleb kimdeirisurur, tenena kum kuraming,” teneraming. Erda, “Dib dinyi akwe nun kanya teleb kimdeirisurur,” teneraming. 
1CO.13.7	Boukwe kimna nang ara yuk nang ati, “Malyi dinyi kurantingnyi ababyi nunci alyi kibdongobibyei,” teneraming. A nang ara yuk nang ati, “Tola uram kum eraming,” teneramingiryi, sun kanya asi deiriraming. Sun boukwe kimna nang ara yuk nang ati, “Teleb dinyi ukubkwaming,” teneibde tuba-tuba dibde buraming. Mambul dinyi sun dam yangaci ababyi, sun boukwe weik kimnaming nang ara tanglona kum uca boukwe kimnaming.
1CO.13.8	Boukwe kimna dinyi ara sunglona kum uca iya kubkwande. Ba, “Er Imtamnyi biryi aminda aryi ato-ato kubkwande,” ermuruna ara tiya dinyi akwe kurur. Tonda, Er Imtamnyi Kanya Roh Kudus biriman aryi ninyi aryi bikman kum uram yuk-yuk asi lak ena ababyi tiya dinyi akwe kurande. Tonda, dib en uram bikdob dinyi bingna ababyi tiya dinyi akwe kurur. A ebmasin dinyi nirya ara kum dankwande bok, boukwe kimna dinyi ara iya kubkwande. 
1CO.13.9	Nunda tukwetam tuba kuramib nang ara ton dinyi bingnub cok, yuk dinyi bingna kum kuramib. Tonda, nunci Er Imtamnyi ebdeibmaci dinyi ninyi urasintam aryi bobaramiryok, ton dinyi bikoka bobaramibiryok, yuk dinyi asi bingna kum kunub ati ninyi urasintam aryi bobana kum kuramib. 
1CO.13.10	Ura, aminda kubde binkwayeb talak ara Er Imtamnyi biryi karebsici uca, sunglon dinyi nirya asi kum dankwande. Erda, sunglon kum dinyi akwe iya kubkwande. 
1CO.13.11	Niryi kiklina uram ton doboka kiklibdeibkwinsin. Nunda minob ura mitik mabwe kuramaburyok, mitik mabwe uram akwe eboka sisingnamoubwe. Tonda, mitik mabwe tenen dinyi akwe teneramoubwe. Ani, nunda sirya nebdobmoubwe uca, nunci mitik mabwe uram takloboka nebdobingnyi nang uram akwe eboka sisingnamib. Tonda, mitik mabwe kubde baramoubwe to ababyi taklobmoubwe ura, nebdobingnyi nang kubde baramingnyi to akwe kunubde baramib. 
1CO.13.12	Ukuryok kubde baramib ara sunglona kum tuba kum kuramib deyok aryi, dib en uram anmalakoka bingna kum kuramib. Erda, kimil aryi asing diraming nang ara dib dinyi anmalakoka kum diraming to, nunbabyi dib dinyi anmalakoka asing kum eiriramib. Erda, mekwan kukiya ato dinyi akwe asing eiriramib. Ani, aminda aryi sunglon dinyi tuba kum dankwande ati, nunci anmalakoka dib dinyi asing eibkwayeb. Ukuryok kubde baramib ara mitik-mitik akwe bingnamibyi ani, aminda aryi langdeiboka bikdobkwayeb. Ara, nun Nai Imtamnyi biryi nunsi langdeiboka bingsurur to, nunbabyi dib dinyi nirya asi langdeiboka bikdobwayeb.
1CO.13.13	Ati, imtam aryi kuboka karesin mikib dinyi yuk-yuk ara tiya dinyi akwe kurande ani, aminda aryi kum dankwande. Ba, iya kubkwande dinyi ara winiryi kurur: Dib tenen dinyi ton, dibde bun dinyi ton, boukwe kimna dinyi ton iya kubkwaming. Ba, a dinyi nirya asi bisibkaboka iya bikdob dinyi ara boukwe kimna dinyi kurur.
1CO.14.1	Ati, ni kwityabwe, sunci, “Boukwe weik kibdankwayeb,” tenen sunci sun mamun boukwe weik kibdandarur. Boukwe weik kibdamun cok, sunci, “Sun dib tenen nang yuk nang asi katabum ebdeibkwayeb ati, Er Imtamnyi Kanya Roh Kudus aryi nunsi Er wa irmilina ati mikib dinyi ton karebsute,” tenen busul kuboka ingkirikdarur. Ura, sunci Er Imtamnyi wa irmilina ati mikib dinyi yuk-yuk asi ur ingkirikdatiryok, sunci, “Er Imtamnyi biryi aminda aryi kubkwande dinyi asi bikoka ermururantibyi,” tenen nunukaboka ingkirikdarur. 
1CO.14.2	Er Imtamnyi Kanya Roh Kudus aryi karebde barur uca, dib tenen nang ton nang ara ilila uram yuk nang aryi bingna kum uram deib aryi sisingnaming. A nang ara ilila uram deib aryi uram eraming asi Er Imtamnyi bitikwa bingdur. Ara, ato en uram deib aryi uram sisingnaming ara Er Imtamnyi bitikwe ab uram sisingnaming. Yuk nang aryi ato en uram kum bingnung. Sun ilila uram deib aryi sisingnamingnyi nang ara Er Imtamnyi Kanya Roh Kudus biriman aryi minob lak kum kuanci dinyi ilinto bikoka ebtingiryok, yuk nang asi laktoto kum eraming. Yuk nang aryi bikman kum uram deib aryi ilila uram sisingnamingiryok, yuk nang asi katabum kum erdeiriraming. A deyok aryi, niryi sunti ato ebmasin. Ilila uram ara yuk nang aryi bingna kum uram deib aryi uram sisingna ara teleb dinyi kurur bok, sunci, “Ilila uram deib aryi uram sisiktibyi,” tenen iya nunukaboka ingkirikmunyei. 
1CO.14.3	Ba, sun Er Imtamnyi biryi ebdeibmaci uram bikoka lak eteren nang ara yuk nang aryi bingnaming uram deib aryi eramingiryok, Er Imtamnyi Uram ermururaming. Uca, sun a uram kekeramingnyi nang kanya kankana kum kurur. Erda, a lak ena uram biriman aryi sun dib tenen kanya ara tabakoka katabum ebkwande. Tonda, a lak ena uram biriman aryi sun kanya ara tabakoka teleb kibkwande. 
1CO.14.4	Ba, sun ilila uram deib aryi eramingnyi nang ara yuk nang aryi bingna kum uram deib aryi eraming deyok aryi, yuk nang kanya asi katabum kum erdeiriraming. Erda, sun mining kanya akwe katabum erdeiriraming. Ba, “Er Imtamnyi biryi ato-ato kubkwande,” ermurun nang ara tukwe nang aryi bingnung uram deib aryi ermururaming deyok aryi sun mining kanya akwe katabum kum erdeiriraming. Erda, sun bulubmangnyi dib tenen nang kanya nirya asi katabum erdeiriraming. 
1CO.14.5	Ni kwityabwe, Er Imtamnyi Kanya Roh Kudus aryi karebsute uca, sun nirya ara ilila uram deib aryi uram sisingnandate. Ato ebman cok, niryi iya nunukaboka tenesunun to ebkwinsin. Er Imtamnyi Kanya Roh Kudus aryi karebsute uca, sun nirya ara, “Er Imtamnyi biryi aminda aryi ato-ato kubkwande,” eboka ermuruna teleb. Ara, tukwe nang aryi bingnung uram deib aryi Er Imtamnyi Uram ermuruna teleb. Ato kun dinyi ara nunukoka ingkiringna dinyi kurur ati ebman. Ilila uram deib aryi erandinyi bira teleb dinyi kurande bok, ninyi bingnaming uram deib aryi lak erandinyi bira bisibkaboka iya teleb dinyi kunurande. Ba, ilila uram deib aryi erandinyi bira, “Ato-ato ebmasin,” eboka uram danguboka lak ebte uca, erbabyi sun er uram keken nang kanya katabum ebdeibkwante.
1CO.14.6	Ura, ni kwityabwe dib tenen nang. Niryi sun urasintam aryi yandoka ilila uram deib aryi uram ebtinyi uca, ato en uram ara sunti teleb kubdeibsute do? Ato tenen kum. Sunci ilila uram ati walwal kurandate deyok, ato en uram ara sunti teleb kum kubdeibsute. Ba, niryi lak uram deib aryi, “Dib en uram ton eterebkwinsin,” eboka lak eterebtabaksitinyi uca, a uram ara sunti teleb kubdeibsute. Tonda, niryi lak uram deib aryi, “Aminda aryi ato-ato kuboka kunubkwande,” en uram kum, bikdob uram kum, minob lak kum kuanci uram kum eterebsitinyi uca, a uram ara sunti teleb kubdeibsute. 
1CO.14.7	Niryi tukwetam dinyi kankan asi isin neb-neb en kum dinyi dobniryok, kiklina uram ton ebkwinsin. Ara, tukwetam nang aryi bilul on dinyi doboka kiklibkwansin. Ara, bilul on dinyi si kecapi ara lilim yuk-yuk kum ebte uca, erda lilim tentok akwe ebte uca, nunci, “A mot semar,” tenen, “O mot semar,” tenen biktibyi do? Ato tenen kum. Tonda, isin u ebdongon bilul si seruling ababyi neiktoto lilim yuk-yuk kum ebte uca, nunci, “A mot semar,” tenen, “O mot semar,” tenen biktibyi do? Ato tenen kum. 
1CO.14.8	Tonda, buena si sangkakala ara lilim yuk-yuk kum ebte uca, sun yin doun nang aryi, “Unato ati sangkakala dobmang do?” tenen bikting do? Ara, “Mar ordankwayeb ati sangkakala dobmang do kum do?” tenen sun yin doun nang kanya ara kankana kubte. 
1CO.14.9	Ura, nunda dib tenen nang ababyi neiktoto kunub. Nunda ilila uram deib aryi uram ebtibyi uca, yuk nang aryi, “Ato-ato eboka eterebmasing,” tenen bikting do? Ato tenen kum. Ninyi tentok ababyi nun uram kum biksiting deyok aryi, nunci talyi ati ebtibyi. 
1CO.14.10	Im dangna tukwe dangna nang yala yuk-yuk ara uram yuk-yuk eboka sisingnamingiryok, sun mining uram kekeramingiryok, “Ato-ato ebmang,” tenen bingdaraming. 
1CO.14.11	Ura, niryi yuk yala nang uram kum bingnantinyi uca, ni walwal uram deib aryi uram sisingnandinyi bira niti, “Yuk mutuk aryi kuboka yangananyi kurur ati walwal uram erur,” tenebnute. Tonda, niryi walwal uram deib aryi sisingmanirinyi biti, “Yuk mutuknyi kurur ati walwal uram erur,” tenebtinyi. 
1CO.14.12	Ati, sunbabyi neiktoto yuk nang aryi bingna kum uram deib aryi eterebdamunyei. Erda, yuk nang aryi bingnaming uram deib aryi eterebdandarur. Sunci, “Er Imtamnyi Kanya Roh Kudus karebsute uca, Er wa irmilina ati mikib dinyi yuk-yuk dobdobtibyi,” tenen busul kuboka ingkiringnandum deyok aryi, sunci, “Dib tenen nang yuk nang kanya asi katabum ebdeibkwayeb ati mikib dinyi dobdobtibyi,” tenen ingkirikdarur.
1CO.14.13	Ati, sun kankan kuboka tukwe nang bingna kum uram deib aryi uram eramingnyi nang ara, “Lak uram deib aryi eterebtinyi,” eboka Er Imtamnyi bisi molona teleb. Ara, “Nai, Kanci mikib dinyi karebniminyi uca, niryi Kan uram asi danguboka lak eterebtinyi,” eboka molona teleb. 
1CO.14.14	Ura, nunci Roh Kudus aryi karebsici ilila uram deib aryi eboka Er Imtamnyi bisi si weik eboka molobtibyi ara nun mining dib tenen kanya dam dem aryi kuboka molobtibyi. Ba, yuk nang ara nun molobtibyi tok kekebtingiryok, nun molobtibyi deyok bingna kum kuranting deyok aryi, nun molona deib aryi dib tenen nang yuk nang kanya asi katabum kum ebdeibtibyi. Ato kubtibyi uca, nunci bikdob tenen dinyi kum kunubtibyi. 
1CO.14.15	Ati, nunci una kubkwayeb do? Niryi ilila uram yuk nang aryi bingna kum uram ebniryok, ni mining dib tenen kanya biriman aryi Er Imtamnyi bisi molobkwan. Ba, niryi nisintum bikdob kanya bobniryok, lak uram deib aryi molobkwan. Tonda, niryi ilila uram yuk nang aryi bingna kum uram ebniryok, ni mining dib tenen kanya biriman aryi Er Imtamnyi si weik eboka mot sebkwan. Ba, niryi nisintum bikdob kanya bobniryok, lak uram deib aryi Er Imtamnyi si weik eboka mot sebkwan. 
1CO.14.16	Ura, sunci sun dib tenen kanya aryi ilila uram deib aryi Er Imtamnyi bisi, “Ei nun Nai,” ebdate uca, sun uram kekeransingnyi nang ara a uram ati walwal kuranting. Walwal kuranting deyok aryi, a nang ara una kuboka, “Amin, dib sirik,” ebting do? 
1CO.14.17	Ara, sunci ilila uram deib aryi Er Imtamnyi bisi diboka, “Ei nun Nai,” ebdate bok, sun dib tenen nang yuk nang ara a uram kum bikting deyok aryi, sun uram ara sun kwityabwe sun kanya asi katabum kum ebdeibte.
1CO.14.18	Sunda Korintus nang ara ilila uram yuk-yuk deib aryi erandum bok, ni Paulus bira sunsi bisibkaboka ilila uram yuk-yuk ilinto asi bingnun. A ilila uram yuk-yuk asi bingnun deyok aryi, niryi nun Nai Imtamnyi bisi, “Ei nun Nai,” enun. 
1CO.14.19	Ilila uram yuk-yuk asi bingnun cok, ni ab dib tenen nang yuk nang ab tonkwa bulubmabyi ura, niryi ato uram deib aryi kum eterenun. Ati, niryi, “Yuk nang aryi bingna kum uram deib aryi seribu kata kum ebkwan,” tenen kunun. Erda, niryi, “Dib tenen nang yuk nang asi lima kata akwe eterebtinyi bok, lak uram deib akwe eterebtinyi,” tenen kunun.
1CO.14.20	Ni kwityabwe dib tenen nang. Sunci mitik mabwe tenen dinyi taklobmun ci, nebdob nang tenen kanya bobdarur. Tonda, mitik mabwe kanya ato bobmun ci, malyi kun dinyi kisibdobdarur. 
1CO.14.21	Er Imtamnyi Uram umbura aryi ato eboka minob kerek sekeiamnyi. “Er Imtamnyi biryi, ‘Ni dam kuramnyi nang asi wenebkwan,’ tenen ato ebmou. ‘Niryi arukdeibnyi uca, yuk mutuk nang aryi yandoka sun mining uram ara Ni dam kuramnyi nang aryi bingna kum uram deib aryi ebkwaming. Nira Imtamnyi biryi Ni dam kuramnyi nang asi uram tuba ebkwan bok, sunci Ni uram kum kekebkwaning se.’” Ara, Er Imtamnyi Uram umbura aryi kerek sekeiamnyi to, sun Er Imtamnyi dam kuramnyi nang aryi yuk uram ara sun bingna kum uram deib aryi eterena uram kum kekeramnyi. Ato kuboka sun dib tenen nang aryi ilila uram ara tukwe nang aryi bingna kum uram eramunyi ura, sun uram keken nang aryi, “Una ebmang do?” tenen kum bikoka sun uram kum kekebkwaming.
1CO.14.22	Ura, ni kwityabwe, ilila uram deib aryi Er Imtamnyi Uram enub ara, “Sun dib tenen nang eterebkwayeb,” tenen enub. Erda, “Sun dib tenen kum nang eterebkwayeb,” tenen enub. Ara, “Sun dib tenen kum nang aryi ilila uram kekebingiryok, sunci, ‘Er Imtamnyi biryi wenebkwansir,’ tenen bikting,” tenen ilila uram enub. Ba, nunci, “Sun dib tenen nang ara, ‘Er Imtamnyi biryi kisal dakwansir,’ tenen bikting,” tenebibiryi, ilila uram kum enub. Bok, “Er Imtamnyi biryi ato-ato kubkwande,” en uram ara yukto kurur. Ato en uram ara, “Sun dib tenen kum nang eterebkwayeb,” tenen kum enub. Erda, “Sun dib tenen nang eterebkwayeb,” tenen lak ebkwanub. Ara, sun dib tenen nang aryi, “Er Imtamnyi biryi kisal dakwansir,” tenen bikwaming ati nunci lak en uram deib aryi, “Er Imtamnyi biryi ato-ato kubkwande,” enub. 
1CO.14.23	Ura, nunda dib tenen nang nirya bulubtibyi ura, nun nirya ara Roh Kudus aryi karebsici to ilila uram yuk-yuk ebtibyi uca, ato dinyi ara teleb dinyi kubte do? Ato tenen kum. Dib tenen nang ton nang ara a ilila uram yuk-yuk ati walwal kuraming deyok aryi, sunci sunti, “Walina talen nang aca,” tenebkwanting. Tonda, dib tenen kum nang aryi yandoka ilila uram kekebting uca, sunci sunti, “Lub kanya bon nang aca,” tenen ebdankwaming. 
1CO.14.24	Ba, nunda dib tenen nang nirya bulubmabyi ura, nun nirya aryi lak ena uram deib aryi, “Er Imtamnyi biryi ato-ato eboka lak ebdeibmasir,” ena teleb. Ura, dib tenen kumnyi wengyate ura, erci a uram deyok anmalakoka bikdobkwante. Ara, Er Imtamnyi Uram bingna kumnyi wengyate ura, erbabyi a uram anmalakoka bikdobkwante. Ara, dib tenen kumnyi biryi a lak ena uram kekebte uca, “Nira malinyi kunun,” tenen bikdobkwante. Tonda, erci, “Ni malyi kun dinyi kum taklobnyi ura, sun dib tenen nang nirya aryi ni malyi deyok lilibkwaming,” tenen bikdobkwante. 
1CO.14.25	Tonda, nunci Er Imtamnyi Uram lak en uram deici aryi ebmurubibyi uca, ninyi kanya dam aryi malyi tenen dinyi inirdeirirdaraming ababyi lak kimsurur. Uca, sun dib tenen kum nang ababyi, “Malyi dinyi kuramoubwe se,” tenen sundamnyi luknubdongoboka Er Imtamnyi si weik ebkwaming. Er Imtamnyi si weik ebkwamingiryok, a nang ababyi nunda dib tenen nang ati, “Er Imtamnyi sun ab tonkwa diboka kubmarum,” eboka lak ebkwansing.
1CO.14.26	Ati, ni kwityabwe dib tenen nang. Nun una ebtibyi do? Sun dib tenen nang buluramunyi ura, ton nang ara Er Imtamnyi bisi erebdeiboka mot sebkwaming. Yuk nang ara dib en uram eterena uram eterebkwaming. Yuk nang ara Roh Kudus aryi sun kanya dam aryi anmalakoka etererur dinyi asi kekeramingiryi, sunci a dinyi ara minob ura lak kum kuanci dinyi ebmuruboka ninyi urasintam aryi lak eterebkwaming. Yuk nang ara ilila uram yuk nang aryi bingna kum uram deici aryi sisikwaming. Tonda, yuk nang ara ilila uram dangubingiryok, nun mining uram bingnamib uram deici aryi lak eterebkwaming. A dinyi yuk-yuk nirya ara, “Sun dib tenen nang bulubmangnyi nang nirya asi sun kanya asi katabum ebdeibtibyi,” tenen kunubde binkwanub. 
1CO.14.27	Ura, sun kankan ton nang ara, “Ilila uram deici aryi sisiktibyi,” eransingnyi uca, sunci ato ebdarur. “Ninyi bitinyi kum winiryi kum ilila uram deici aryi sisikmangnyi ura, ilila uram sisingna asi taklobkwayeb.” Ebmun cok, sunci ato ebtabakdarur, “Ilila uram deici aryi ebmun cok, neik tum ebmunyei. Erda, tonyi ebde tonyi ebde bindarur.” Tonda, sunci ato ebdarur. “Ilila uram deyok bingnanyi biryi ilila uram danguboka lak kum ebsute ura, sunci nunsi ilila uram ebsumunyei.” 
1CO.14.28	Ilila uram bikoka danguboka ebkwandanyi kum kubte ura, sun ilila uram deib aryi sisingnaming nang ara uram kilikwanung. Ara, a nang aryi sun kanya dam aryi Er Imtamnyi bisi ilila uram deib aryi ur ebting. Bok, a nang ara dib tenen nang urasintam aryi kubingiryok, ilila uram lak ebingnyei.
1CO.14.29	Ura, sunda dib tenen nang buluramun cok, sun Er Imtamnyi Uram ebdeibmaca eteren nang ababyi Er Imtamnyi Uram lak ebkwanung. Ara, Er Imtamnyi Uram ermurun nang bitinyi kum winiryi kum lak ebkwanung. Lak ebingnyi ba, sun uram keken nang aryi diboka liliboka, “A uram ara dib en uram do kum do?” tenebkwanung. 
1CO.14.30	Ura, Er Imtamnyi Kanya Roh Kudus aryi dib tenenanyi ur bukmarinyi tonyi bisi er kanya dam aryi anmalakoka eterebtiryok, “Kanci ato-ato eboka minob lak kum kuamwe dinyi asi lak kibdum,” ebte ura, anyi biryi tikoka Er Imtamnyi Kanya aryi eterebmaci tok ur eterebkwandur. Ara, uram enanyi yumanyi biryi er uram takoka anyi bisi sokon loubkwandur. Sokon loubte ura, er kwit bira, “Roh Kudus aryi anmalakoka eterebmanir dinyi asi lak kibkwan,” tenen tikokdiryok, Er Imtamnyi Kanya Roh Kudus aryi er kanya dam aryi eterebmaci dinyi asi lak kibkwandur. 
1CO.14.31	Ara, sunda, “Er Imtamnyi biryi aminda aryi ato-ato dinyi kunubkwande,” eboka ermurun nang nirya ara tonyi ebde tonyi ebde baramun cok, Er Imtamnyi Uram ur ermurubdarur. Ato kubmun cok, sunci sun bulubmangnyi dib tenen nang kanya asi katabum ebdeibmun ci, dib en uram eterebkwandum. 
1CO.14.32	Sun “Er Imtamnyi biryi aminda aryi ato-ato dinyi kunubkwande,” eboka ermurun nang ara walina talena deici aryi Er Imtamnyi Uram kum ermururaming. Erda, sunci sundamnyi kalikdandoka, “Er Imtamnyi Uram deib aryi ato-ato ebkwayeb,” tenen bikdandoka Er Imtamnyi Uram ermururaming ati ebman. 
1CO.14.33	Nun Nai Imtamnyi bira walina talen dinyi ton ninyi kanya kankana kurdeirin dinyi yuk dinyi ati, “Ni li,” tenerur. Ba, nun Nai biryi teleb tenesurur dinyi ara, “Antanibdeibdandoka kubting,” tenesurur. A deyok aryi, niryi, “Sun Er Imtamnyi Uram ermurun nang ara sundamnyi kalikdandoka, ‘Ato-ato ebkwayeb,’ teneraming,” ati ebmasin.
1CO.14.33	Ura, ni kwityabwe, sun dantam-dantam nirya aryi kuboka buluramingnyi dib tenen nang aryi kunubde baraming to lak ebkwinsin. 
1CO.14.34	Sun dib tenen nang tonkwa buluramingnyi ura, sun nerabwe ara uram kilikwanung. Ara, “Sun nerabwe ara sun bulubmangnyi nang urasintam aryi uram ton lak eterebingnyei,” tenen deyok aryi, “Uram kilikting,” ebmasin. Erda, Er Imtamnyi Uram umbura aryi esurur to, “Sun nerabwe ara sundamnyi luknubdongobdandoka sun akenyi uram kekebkwanung.” 
1CO.14.35	Ura, nerabwe ara Er Imtamnyi Uram ati, “Diboka biktibyi,” tenen kubting ura, sunci sun akenyi asi, “Eterebnurum,” eboka molobting. Ara, sun ai umbura bukting ba, sun akenyi bisi, “Dib en uram eterebnurum,” eboka molobting. Ba, nerabwe ara sun dib tenen nang bulubmangnyi kankan asi uram eterebingnyei. Ato kun dinyi ara ukubman kum dinyi kubte.
1CO.14.36	Sun dantam-dantam nirya bulubmangnyi dib tenen nang ara ato-ato dinyi kuboka kunubde baraming bok, sunda Korintus atei aryi kuboka dib tenen nang atikwe ato kuboka kum kunurandum se. Ati, niryi sunsi asirdena ton asibdenkwinsin. Sunci sundamnyi erebdeibdandoka, “Nunda Er Imtamnyi Uram deyok nang kunub,” tenerdarandum darib? Tonda, sunci, “Nun tikwe Er Imtamnyi Uram dobdobmoubwe,” tenerdarandum darib? 
1CO.14.37	Niryi sunsi, “Ato-ato kunubde bindarur,” eboka kerek sekeibmasin ara ni yuk aryi tenen dinyi deici aryi kum kerek sekeibmasin. Erda, nun Du Yesus bira nun Arungdeirisurutnyi biryi arukdeibsou to akwe lak eboka kerek sekeibmasin. Ati, sun kankan asi, “Nunda Er Imtamnyi Uram ebdeibmaci to lak etereramnyi nang kunub,” tenebdating nang ara niryi sunsi arukdeibmasin uram ati, “Nun Du Uram diboka kubmar,” eboka lak ebting. Tonda, sun kankan asi, “Nunda imtam dinyi ati bikdob nang kunub,” tenebdating nang ababyi, “Nun Du biryi arukdeibmasou to diboka ebmurubmar,” eboka lak ebniting. 
1CO.14.38	Niryi sunsi nun Du Yesus biryi arukdeibmasou uram asi ebmuruboka lak ebmasin. Ba, sun kankan asi ton nang ara a uram ati, “Nun Du biryi arungdeirisina uram kuma,” ebting. Sun ato dinyi ebingnyi nang ara Er Imtamnyi Uram diboka kum bingnung ati, nunci a nang aryi ebingnyi uram kum kekebkwayeb. Ati, sunbabyi a nang ati, “Er Imtamnyi Uram diboka kum bingnung,” tenen bikmun ci, a nang uram kekebmunyei.
1CO.14.39	Ati, ni kwityabwe dib tenen nang. Sunci, “Er Imtamnyi Uram bikoka ebmurubtibyi,” tenen busul kuboka ingkirikdarur. Tonda, sunci sun, “Er Imtamnyi Kanya karebsici uca, ilila uram deib aryi uram sisiktibyi,” tenen nang asi, “Mem,” ebmunyei. 
1CO.14.40	Ato ebman bok, nun Du Yesus biryi arukdeibmasou to, sunbabyi neiktoto tuba-tuba kunubde bindarur. Tonda, sunci ninyi kanya kankana kurdeirin dinyi nirya asi bisik sekmun cok, ton dinyi kunubde ton dinyi kunubde bindarur.
1CO.15.1	Ura, ni kwityabwe dib tenen nang. Niryi minob ura nun Du Yesus uram Teleb Uram lak etereransise ba, sunci a uram dobdobmandau ani, ukuryok ababyi katabum eboka dib tenerandum. Ura, niryi sunsi, “Teleb Uram eterebmasise asi diboka tamuboka teneibdarur,” ebmasin. 
1CO.15.2	Teleb Uram ara nun Nai Imtamnyi biryi karebmasou biriman aryi sunsi lebdeibde baransir. Ara, sunci nun Du Yesus uram Teleb Uram asi diboka talebmurubmunyi uca, Er Imtamnyi biryi sunsi lebdeibde baransir. Ba, sunci Teleb Uram asi tuba kum talebdate uca, sunci minob ura talyi ati dib tenerandaute ani, ukuryok ababyi diboka dib kum tenerandate.
1CO.15.3	Ara, nun Du Yesus biryi nisi minob etereanou to niryi, “A uram ara nunukaboka deirin uram kurur,” eboka sunbabyi eterermururansise. Ara, “Nun Du Kristus ninyi Lemsinanyi dibmou ara nun malyi kun deyok ati dibmasou,” eboka etereransise. Ara, “Er Imtamnyi Uram umbura aryi minob eamwe to, nun Du Yesus bira nun malyi dinyi kilibkwansou ati dibmasou,” eboka etereransise. 
1CO.15.4	Etereransisiryok, niryi sunsi ato eransise. “Nun Du bira sirya dibmou ura, tukwe dongon dam dongobdeibmai ani, uki winiryi tum berekmou ura, nun Nai Imtamnyi biryi Ersi kam bukeibmou. Ara, Er Imtamnyi Uram umbura aryi minob eamwe to, nun Nai biryi nun Du Yesus bisi kam bukeibmou,” eransise. 
1CO.15.5	Ura, nun Du Yesus kam bukokmou ura, Erci Petrus uruma si Kefas ab ebdandoka, “Ni kam bukokman,” eboka erdamnyi lak kibdanmou. Petrus bisi Erdamnyi lak kibdanmou ura, Erci Er miliramnyi nang amolbaryi nang kankan asi yuk nang ab ebdandoka Erdamnyi lak kibdanmou. 
1CO.15.6	A sirya ura, nun Du Yesus bira dib tenen nang lima ratus baryi neik dam bulubmai ab ebdandoka, “Ni kam bukokman,” eboka Erdamnyi lak kibdanmou. Ara, neik liki tum kubmou ba, nun Du Yesus ab a nang nirya ab ebdanmai. A nang nirya ara nun Du Yesus kam bukokmounyi asing eibmai cok, sun kankan asi ninyi ilinto ukuryok ababyi kam tuba kuraming. Ba, a nang kankan aryi ninyi ton nang sirya dibmai. 
1CO.15.7	A nang nirya asi Erdamnyi lak kibdanmou ura, nun Du Yesus bira er weit kobdob Yakobus ab ebdandoka, “Nira kam bukokman,” eboka Erdamnyi lak kibdanmou. A sirya ura, nun Du Yesus biryi sun Erci, “Teleb Uram deyok kouboka eterebde bindarur,” eboka bokdonokwamwe nang nirya ab ebdandoka, “Ni kam bukokman,” eboka Erdamnyi lak kibdanmou.
1CO.15.8	Ani, sirya kobdob ara nun Du Yesus ab nibabyi ab ebdanmanumuryok, Erdamnyi nisi lak kibdanmou. Nira nun Du Yesus biryi bokdonokmasou nang kankan asi sirya kobdob tabangdongonanyi bitonyi kunun cok, Er ab ni ab ebdandoka Erci Erdamnyi nibabyi lak kibmanou ci, nibabyi tikeibmanou. 
1CO.15.9	Nira nun Du Yesus biryi bokdonokmasou nang kankan asi outam bunanyi bitonyi kunun deyok aryi, niryi, “Sirya kobdob tabangdongonanyi kunun,” ebdanman. Minob ura niryi nun Du Yesus bisi dib tenen nang ati, “Obtinyi,” tenen domkiringnanse bok, nun Du Yesus biryi nisi nabdeibnou ura, “Teleb Uram eterebde birum,” eboka bokdonoknou. Bokdonoknou bok, niryi, “Sun dib tenen nang minob domkiringnanse se,” tuba tenerdanun deyok aryi, niryi nidamnyi ati, “Sun nun Du Yesus biryi tikeiboka bokdonoksou nang kankan asi nira outam bunanyi kunun,” tenerdanun. 
1CO.15.10	Ba, nun Nai Imtamnyi biryi kisal dakoka karebnou uca, nira nun Du Yesus uram Teleb Uram lak eterebde banunyi kunun. Ara, Er Imtamnyi biryi nisi kisal daknou uca, niryi Er wa irmiliransiryi, talyi ati wa kum irmiliranse. Nira outam bunanyi kunun cok, niryi sun bokdonokmou nang yuk nang asi bisibkaboka iya busul kuboka wa iranse uca, ninyi ilinto aryi nun Du Yesus uram Teleb Uram dobdobmai. Ato ebman cok, ni yuk aryi wa iranse uca, dib kum teneraming. Erda, Er Imtamnyi biryi miliboka kisal daknou ba, nun Nai biryi du mourdeiriramwe. 
1CO.15.11	Ati, nunda nun Du Yesus biryi bokdonokmasou nang ara Teleb Uram lak eramib ara uram yuk-yuk kum eramib. Erda, yuk nang babyi nibabyi neik uram akwe eboka lak etereramoubwe ani, ukuryok tuba neik uram akwe eboka lak etereramib. A lak etereramib dib en uram ara sunda Korintus nang ababyi kekerandau ci, dobdobmandau ati ebman.
1CO.15.12	Ni kwityabwe. Nunda, “Nun Nai Imtamnyi biryi nun Du Yesus ninyi Lemsinanyi bisi kam bukeibmou,” eboka lak ena uram kekenub. Ato eboka lak ena uram bingnub cok, sun kankan asi ton nang ara, “Sun din nang asi Er Imtamnyi biryi kam kum bukeibkwande,” eraming se. 
1CO.15.13	Nun Nai biryi nun Du Yesus Kristus bisi kam bukeibmou deyok aryi, Erci sun din nang yuk nang ababyi kam bukeibkwande ati ebman. Sun din nang asi kam kum bukeibte uca, Erci nun Du Yesus dibmou ababyi kam kum bukeibmote. 
1CO.15.14	Ura, nun Nai Imtamnyi biryi nun Du Yesus Kristus bisi diboka kam kum kubdeibte ura, nunci nun Du Yesus biti, “Kam bukokmar,” lak en uram ababyi talyi uram akwe kurante. Ato kurante ura, sunci nun Du Yesus bisi dib tenerandum dinyi ababyi talyi dinyi akwe kurante. 
1CO.15.15	Tonda, nun Nai biryi nun Du Yesus bisi diboka kam kum bukeibte ura, nunda, “Er Imtamnyi biryi nun Du Yesus Kristus bisi kam bukeibmar,” eboka lak eramib nang ara tola uram en nang kurantibyi. Ara, Er Imtamnyi biryi sun din nang kam kum bukeibte ura, Erci nun Du Yesus bibabyi kam kum bukeibmote. 
1CO.15.16	Er Imtamnyi biryi sun din nang asi kam kum burdeirirante ura, Erci nun Du Yesus Kristus dibmou ababyi kam kum bukeibmote ati ato ebman. 
1CO.15.17	Ura, nun Nai biryi nun Du Yesus Kristus bisi kam kum bukeibmote ura, sun dib tenerandum dinyi ara talyi dinyi akwe kubsute. Sun dib tenen dinyi ara talyi dinyi akwe kubsute uca, Er Imtamnyi biryi sun malyi kun dinyi kum kilibdeibmasute. Malyi dinyi kum kilibdeibmasute ura, sunda malyi dinyi kunubmurubde nang tuba kubdate. 
1CO.15.18	Nun Du Kristus bisi kam kum bukeibte ura, sun Er dam kuramnyi nang sirya dibmai nang ababyi lemsin dinyi kum dobdobting. Erda, lemsin dinyi wanikminikting uca, Er Imtamnyi dam kun nang tuba kum kubting. 
1CO.15.19	Nunda dib tenen nang ara lemsina dinyi dibde buramibiryok, nunci, “Tukwe tam tuba kuramib ababyi lemsin dinyi dobdobmabyi ani, sirya dibibyi ura, iya lemsin dinyi dobdobkwayeb,” tenena kuramib. Ba, nunci, “Nun dibibyi ura, iya lemsin dinyi kum dobdobkwayeb,” tenerantibyi uca, nunda yuk nang asi bisibkaboka iya mambul kanya bon nang kurantibyi. Uca, ninyi nirya aryi nunti, “Iya bico tenebmanto nang,” teneransiting.
1CO.15.20	Ba, ton nang aryi, “Er Imtamnyi biryi sun din nang asi kam kum bukeibkwande,” eraming cok, tola ati ato eraming. Nun Nai Imtamnyi biryi nun Du Yesus Kristus bisi diboka kam bukeibmou ati ebman. Ara, nun Nai Imtamnyi biryi nun Du Yesus biti, “Deyok kouboka kam bukeibkwan anyi kubkwande,” tenen yuma kobdob aryi kam bukeibmou ani, Erci sun din nang yuk nang asi aminda aryi kam bukeibkwande. 
1CO.15.21	Minob ura nun aibwe Adam biryi malyi kun dinyi kubmou uca, erbabyi yuk nang nirya ababyi wenen dinyi dobdobmaburyi, dimnamoubwe ani, ukuryok tuba dimnub. Ara, ninyi tentok aryi malyi deyok koubmou uca, nun nirya aryi din dinyi doronub. Ura, kam kurdeirin dinyi dorona ababyi neiktoto kurur. Ara, nun Du Yesus tentok kam bukokmou deyok aryi, nunda nun Du Yesus dam kun nang nirya ababyi kam bukokwayeb. A deyok aryi, niryi nun Du Yesus biti, “Deyok kouboka kam bukokmou,” ebmasin. 
1CO.15.22	Ara, ninyi nirya ara nun aibwe Adam biryi deibdoba nang kuramib deyok aryi, nun nirya ara nun aibwe malyi deyok aryi, dimnub. Er Imtamnyi biryi nunsi kam bukeibkwande ababyi neiktoto kurur. Ara, nunda dib tenen nang ara nun Du Yesus dam kun nang kunub deyok aryi, nun Du Yesus biryi nunsi kam bukeibkwansir. 
1CO.15.23	Ba, Er Imtamnyi biryi a ilil tenen dinyi nirya kiknirur ara lilibdeiboka kiknirur. Ara, nun Du Yesus Kristus bisi yuma kobdob aryi kam bukeibmou ani, sun Ersi milin nang asi aminda aryi kam bukeibkwande. Ara, nun Du Yesus tamuryuryaci uki tum berekci ura, Er Imtamnyi biryi nunda nun Du amwetam bun nang asi bukeibkwansir ati ebman. 
1CO.15.24	Sirya kam bukeibsici ura, sirya kobdob uki tum ara imtam tukwetam minob dinyi tuba kum dankwande uki tum berekwande. Berekwande ba, nun Du Yesus bira Er mikib nirya asi Er Nai taruk dam tamurkarebkwande. Ara, nun Du Yesus biryi sun im dangna tukwe dangna kuramingnyi erebdob nang mikib ab, weik sien nang mikib ab, nirya asi kum daneibdiryi, sun isa sien nang mikib nirya ababyi kum daneibci ura, nun Du Yesus biryi Erdamnyi luknubdongobdiryok, “Ni Nai, Kanda iya Weik Sienyi kurum,” eboka Er mikib nirya asi Er Nai Imtamnyi taruk dam tamurkarebkwande. 
1CO.15.25	Ara, Er Imtamnyi biryi, “Iya Weik Sienyi kibdum,” eamwe tok, nun Du Yesus bira iya Weik Sienyi kuboka imtam tukwetam dinyi nirya kalingsurur. Ara, Er Imtamnyi biryi nun Du Er mar ordana nang nirya asi muna kimdongobde barur ci, nun Du Er yan deyok tam asi deirirande. Muna sirya kibdongobmaci ani, nun Du Yesus biryi Er mikib asi Er Nai Imtamnyi bisi tamurkarebkwande. 
1CO.15.26	Ninyi dirdein dinyi ababyi mar ordananyi bito kurande dinyi asi nun Du Yesus biryi muna kibdongobkwande. Ara, sirya kobdob talak berekmaci ura, nun Du Yesus biryi Ersi ordan dinyi yuk dinyi nirya asi kum daneibci ura, Erci ninyi dirdein dinyi ababyi muna kibdongobdiryok, kum daneibkwande. 
1CO.15.27	Nun Du biryi muna kibdongoboka ordan dinyi nirya asi Er yan amwetam deibkwande deyok aryi, ninyi dirdein dinyi ababyi muna kibdongobkwande ati ebman. Er Imtamnyi Uram umbura aryi ato esurur.
1CO.15.27	“Erci muna kibdongobmou ci, utotoa nirya Er yan deyok tam asi deibdongobmou.” 
1CO.15.27	Ati, ninyi dirdein dinyi ababyi muna kibdongobkwande ati ebman. Ba, nun Nai Imtamnyi biryi utotoa nirya asi nun Du Yesus yan amwetam deibdongobmou. Ba, nun Nai bira Iya Erebdobnyi kurur ati, Erci nun Du Yesus yan amwe tam burbina kum kubkwande. A dinyi ara lak kubmar. 
1CO.15.28	Ura, Er Imtamnyi biryi im dangna tukwe dangna dinyi nirya asi muna kibdongoboka nun Du Yesus Er yan amwetam kibdongobci ura, nun Du biryi Erdamnyi luknubdongobdandoka Er Imtamnyi bisi, “Nai, Kanda iya Weik Sienyi kurum,” ebkwande. Ara, Er Imtamnyi biryi nun Du Yesus bisi erebdeiboka iya mikib dinyi kareande ani, nun Du Yesus biryi, “Ni Nai,” tenen Erdamnyi luknubdongobdankwande. Ara, ninyi nirya aryi Er Imtamnyi biti, “Iya Weik Sienyi,” eboka lak ebkwaming ati, nun Du Yesus biryi, “Ni Nai,” eboka Erdamnyi luknubdongobdankwande.
1CO.15.29	Ati, ni kwityabwe, nunda dib tenen nang nirya ara, “Er Imtamnyi biryi sun din nang asi kam bukeibkwansir,” tenen bingnub. Ati, sunci, “Er Imtamnyi biryi sun din nang kam kum bukeibkwansir,” tenebmunyei. Dib tenen nang kankan asi ton nang ara, “Nun kwityabwe dib tenen nang ara me kum dongobmai talak aryi dibmai nang ababyi Er Imtamnyi biryi kam bukeibkwande,” teneramingiryi, sunci kiklibdeiboka sun din nang ababyi me dongoraming. Ara, kam tuba kuraming nang ara din nang asi kiklibdeibmang nang asi me dongoraming. Ati, sunci, “Er Imtamnyi biryi sun din nang asi diboka kam bukeibkwande,” tenen ato kuraming. 
1CO.15.30	Tonda, nunda nun Du Yesus wa irmilin nang ara Teleb Uram etereranub asi ninyi aryi nunti, “Obkwayeb,” tenen tuba-tuba domkiringsunung. Ura, nunci, “Er Imtamnyi biryi sun din nang asi kam kum bukeibkwande,” tenebtibyi ura, nunci, “Ninyi aryi nunsi obsingnyi ababyi, Teleb Uram eterebmurubde binkwayeb,” tenen Teleb Uram eterebmurubde barantibyi do? Ato tenen kum. Erda, nunci, “Er Imtamnyi biryi kam bukeibkwansir,” tenen bingnubiryok, Teleb Uram eterebmurubde banub. 
1CO.15.31	Nikwityabwe, nun Du Kristus Yesus nun Arungdeirisurutnyi biryi sunsi lebdeibsou deyok aryi, ni kanya iya teleb kunurur ba, niryi sunsi kisal dangsunun. Bok, ninyi ton nang ara, “Teleb Uram kekena nun li,” tenen nisi mambul weik kimdeiriraning uca, dibmanto kunanyi kunun. Ara, uki-uki nirya aryi ni dibmanto kunanyi kunun ati dib ebmasin. 
1CO.15.32	Niryi Efesus atei kuranse ba, ton nang aryi, “Teleb Uram kekena nun li,” tenen, “Obtibyi,” tenen nisi yu weik kuboka malyi kimdeiriranei. Ara, yu kam aryi bisam oyiraming to, a nang aryi nisi yu weik kuboka malyi kimdeiriranei. Ati, niryi, “Er Imtamnyi biryi din nang kam bukeibkwansir,” tenen dibde bunun ati, niryi, “Ninyi aryi nisi mambul kubdeiboka obniting ababyi niti teleb,” tenenun. Ura, niryi, “Er Imtamnyi bira din nang asi kam bukeibkwande,” tenenun deyok aryi, niryi ato dinyi mambul dinyi ababyi ur bonun. Bok, nunci, “Er Imtamnyi biryi sun din nang kam kum bukeibkwande,” tenebtibyi uca, nunci aminda dinyi dibde buna kum uca, “Tukwetam dinyi akwe ingkirikwayeb,” tenen kunurantibyi. Ato kurantibyi ura, nunci ato erantibyi,
1CO.15.32	“Nun kwityabwe, ambutum dibkwamab se. Ati, arub ara yina ab me ab langdeiboka yirmurunkwamab,” eboka kunurantibyi. 
1CO.15.33	Ni kwityabwe, ninyi aryi tola ati, “Er Imtamnyi biryi sun din nang asi kam kum bukeibkwande,” ebtingiryok, sunsi bowanikminiksingnyei. Sunci tola uram eteren nang ati, “Nun kwityabwe,” tenebdate uca, a nang aryi malyi tenen dinyi dakdongobsute uca, sunbabyi danguboka malyi kun nang kibdate. 
1CO.15.34	Ati, sunci, “Tola uram bai donokwayeb,” tenen bikdob kanya tamuboka bondarur. Tonda, sunci malyi kun dinyi kurandum asi takdarur. Sunda Korintus atei nang kankan aryi ton nang ara Er Imtamnyi biti walwal nang kuraming ati ato ebman. Ati, niryi sunti, “Alyi kibdeibkwan,” tenen ato ebmasin.
1CO.15.35	Ura, sun kankan aryi ton nang ara ato eboka asibdeniting. “Er Imtamnyi biryi sun din nang asi kam bukeibkwande ara ninyi nong unato dinyi asi kareboka kam bukeibkwande do?” eboka asibdeniting. 
1CO.15.36	Ato eboka asirden dinyi ara lub nang aryi asirdeting dinyi akwe kubmar se. Nunda tukwetam kuramib nang nong ara yuk. Tonda, Er Imtamnyi biryi kam bukeibkwansir nang nong ara yuk. Tukwetam boramib nong ara dibkwandur dinyi kurande bok, aminda aryi dobdobkwamib nong ara dibman kum dinyi dobdobkwamib. Ati, nunda tukwetam nang aryi kum dibtibyi ura, Er Imtamnyi biryi nunsi bukeiboka ukuryok nong ara dibman kum dinyi kum karebsute. Sun wa in nang ara yala kouramingnyi ura, yala ara tukwe umbura wekmaci ani, betekoka arande. Tukwe umbura kum wekte uca, yala ara betekoka kum abte. Er Imtamnyi biryi nunsi ukuryok nong lubman kum dinyi karebkwansir ababyi neiktoto kurur. Nun sirya dibibyi ura, Er Imtamnyi biryi nunsi bukeiboka ukuryok nong ara lubman kum dinyi karebkwansir. Bok, nun kum dibtibyi ura, nunda ukuryok nong ara dibman kum dinyi kum dobdobtibiryi. 
1CO.15.37	Sun wa in nang yala kouraming ba, nong dinyi betekoka anci du dinyi kum kouraming. Erda, yala dinyi akwe kouraming. Ara, gandum yala kum yuk yala kum kouramingnyi ura, betekoka anci ura, du moun dinyi yongoraming. 
1CO.15.38	Ba, nun Nai Imtamnyi biryi teleb teneamwe tok, Erci yala yuk-yuk kiknibmou ci, nong yuk-yuk ababyi kiknibmou. Ara, yala yuk-yuk aryi betekoka arande uca, nong yuk-yuk ababyi marande. Ati, aminda ababyi nun Nai biryi sun din nang asi kam bukeibkwande ara ukuryok nong lubman kum dinyi kikniboka karebdiryok, kam bukeibkwande. 
1CO.15.39	Im dangna tukwe dangna kurande dinyi yuk-yuk ara nong yuk-yuk kusurur ati ebman. Ninyi nong ara yuk. Bisam nong ara yuk. Maka nong ara yuk. Mekinaiya nong ara yuk. 
1CO.15.40	Tonda, sun imtam ai aryi kuboka nong ara yuk. Sun tukwetam aryi kuboka nong ara yuk. Tukwetam aryi kuboka nong nirya ara teleb dinyi kurur bok, imtam ai aryi kuboka nong nirya ara bisibkaboka iya teleb dinyi kurur. 
1CO.15.41	Kiting aryi berengdeirirande milil ara yuk. Wala tilil ara yuk. Kurya tilil ababyi yuk kurur. Tonda, kurya yuk-yuk ara tilil yuk-yuk ababyi kurur.
1CO.15.42	Ura, nunda Er Imtamnyi biryi kam bukeibkwansir nang ababyi neiktoto kubkwayeb. Tukwetam kuransir nong ara teleb dinyi kurande bok, dibmanto dinyi kuransir. Ba, kam bukeiboka kiknibkwansir nong ara bisibkaboka iya teleb dinyi kubdiryi, kum daneibman kum dinyi kubkwande. 
1CO.15.43	Tukwetam kuransir nong ara dibibyi ura, milil tuba kum kubci asi tukwe umbura dongoransing. Ba, nun Nai biryi nunsi kam bukeibkwansir ara milil weik nong kareboka kam bukeibkwansir. Tukwetam kuransir nong ara mitang dinyi tukwe umbura dongoransing bok, nun nong ukuryok kiknibkwansir dinyi ara mikib weik kubkwande. 
1CO.15.44	Tukwe umbura dongoraming nong ara tukwe dam dinyi akwe kurur. Ba, nunci dobdobkwayeb ukuryok nong ara Er Imtamnyi Kanya Roh Kudus aryi kiknibkwande nong dobdobkwayeb. Tukwetam nong a kurande deyok aryi, imtam nong ababyi a kurur ati ebman. 
1CO.15.45	Er Imtamnyi Uram umbura aryi minob ura ato eboka kerek sekeibmai.
1CO.15.45	“Er Imtamnyi biryi kiknibmou uca, ninyi yuma kobdob anyi si Adam bira isin nebneb enanyi kibmou.” 
1CO.15.45	Ani, nun Du Yesus Kristus tentok ara Adam bitonyi kuboka yuma kobdobanyi kuramuryok, Erci Adam bisi bisibkaboka sun tukwetam nang asi kam burdeirisurutnyi kibmou. 
1CO.15.46	Ba, kam burdeirin dinyi ara tukwetam minob kiknibmou dinyi asi bisibkaboka iya erebdob dinyi kurur bok, Er Imtamnyi biryi kam burdeirin dinyi yuma kum karebmou. Erda, tukwetam dinyi asi yuma kobdob aryi kikniboka karebmasou ani, kam burdeirin dinyi ara aminda aryi karebkwansir. 
1CO.15.47	Er Imtamnyi biryi minob kikniamwe ninyi si Adam ara Erci tukwe aryi iniboka kikniamwe deyok aryi, tukwetamnyi kuramwe. Ba, nun Du Yesus bira aminda aryi yanmunyi bira tukwetamnyi kum kurur. Erda, nun Du Yesus bira Adam bisi bisibkaboka imtam aryi kuboka yuryanmunyi kurur. 
1CO.15.48	Nun aibwe kobdob Adam bira tukwetamnyi kuboka dibman anyi kuramwe to, nunda er yala dakansou nang ababyi tukwetam nang kunub cok, dibmana nang akwe kunub. Ba, nun Du Yesus bira imtam aryi kuboka yuryanmunyi kurur cok, kam bukeibmounyi kurur to, nunda Ersi dib tenen nang ababyi kam bukeibkwansir nang kibkwayeb. 
1CO.15.49	Nun tukwetam nong tuba kuransir ba, nunda nun aibwe Adam bito nang kuramibiryi, dibman nang kuramib. Ani, nunda kam burdeirin nong dobdobkwayeb ara nun Du Yesus Kristus bito nang kubibiryok, nunda dibmanto tuba kum kubibiryok, Er Imtamnyi teleb tenesurur to akwe kunubde binkwayeb.
1CO.15.50	Ura, ni kwityabwe, niryi sunsi dib en uram ton eboka lak ebkwinsin. Nunda tukwetam nong ab ining ab tuba kuransir ba, Er Imtamnyi biryi nunsi, “Imtam ai wengyandoka erebdob bunsokon ur buryandarur,” eboka kum erebdeibkwansir. Tukwetam nong ara dibman dinyi tuba kuransir ba, nunda iya kam burdeirisin dinyi asi dorona kum kubtibyi. Ba, sirya dibmabyi ura, iya kam burdeirisin dinyi dobdobkwayeb. 
1CO.15.51	Kekebdarur. Niryi sunsi minob lak kimna kum uram ton lak kibdeibkwinsin. Nunda tukwetam kuboka kam kuramib nang nirya ara kum dibkwayeb ati ebman. Nun Du tamuryaci ura, nunda kam tuba kubkwamib nang ara kum dibkwayeb. Erda, nun Nai biryi nun nong asi anmalakoka unubdeibkwansir uca, nun nong ara iya dibman kum kubkwansir. 
1CO.15.52	Ara, buena si sangkakala lilim weik uram lukdandoka dobci ba, nun Nai biryi karebsici uca, nun nong ara unubdeibkwansir. Ara, bebe lukdandoka ling erande ato, mitik asing kublam ena ato, uki bumang kubkwande ba, nun Nai biryi nun nong asi lukdandoka unubdeibkwansir. Ara, buena lilim weik uram dobci ba, Er Imtamnyi biryi sun din nang nirya asi kam bukeibdiryok, kum daneibman kum nong asi karebkwansir. Ba, nunda kam tuba kubkwamib nang asi nun Nai biryi nun nong asi unubdeibkwansir uca, nunbabyi ukuryok nong ara kum daneibman kum dinyi dobdobkwayeb. 
1CO.15.53	Ara, nun Nai Imtamnyi biryi teleb tenerur to, kum daneibman dinyi ara iya kum kubkwande. Erda, kum daneibman kum dinyi ara kum daneibman dinyi unubkwande. Tonda, dibman kum dinyi ara dibmanto dinyi unubkwande. 
1CO.15.54	Ura, iya kam burdeirin dinyi aryi tiya kam kun dinyi asi sirya unubkwande ara Er Imtamnyi biryi minob lak eamwe uram kunubkwande. Tonda, iya kam burdeirin dinyi aryi dibman dinyi asi unubdeibkwande ara Er Imtamnyi Uram kunubkwande. Ara, Er Imtamnyi Uram umbura aryi ato eboka kerek sekeiamnyi.
1CO.15.54	“Er Imtamnyi biryi muna kibdongobci uca, ninyi dirdeirin dinyi tuba kum kubkwande.” 
1CO.15.55	“Nun Nai Imtamnyi biryi muna kibdongobmar. Muna kibdongobmar uca, ninyi dirdeirisin dinyi aryi nunsi mambul tuba kum kubdeibkwansir. A deyok aryi, nunci dirdeirisin dinyi asi, ‘Muna kibdongobmakir,’ enub.” 
1CO.15.55	Ato eboka Er Imtamnyi Uram minob uram umbura aryi kerek sekeiamnyi. 
1CO.15.56	Ninyi dirdeirisin dinyi ara nunsi lukeiboka mambul kurdeiriransou ara nunci malyi dinyi kuramoubwe deyok aryi, mambul kurdeiriransou. Tonda, “Ukubdarur-Ukuna mem,” en uram kum kekebtibyi uca, nunci, “Malyi dinyi kuramib se,” tenen mambul kanya kum borantibyi. Ara, “Ukubdarur-Ukuna mem,” en uram biriman aryi malyi kun dinyi ton ninyi dirdeirin dinyi ton mikib weik kurandei. 
1CO.15.57	Ani, nun Nai biryi karebsou uca, nunci nun Du Yesus Kristus biriman aryi muna kimdongon dinyi doronub. Ara, nun Du Yesus biryi malyi kun dinyi ton dirdeirin dinyi ton asi muna kibdongobmou uca, iya kam kun dinyi doronub. A deyok aryi, nunci nun Nai Imtamnyi bisi, “Ei nun Nai,” enub.
1CO.15.58	Ati, ni kwityabwe boukwe weik kusunun nang. Nunda muna kimdongon dinyi dobdobmab deyok aryi, sunbabyi katabum eboka dib tenebmurubdarur. Ati, sunci, “Tola uram bowanikminiksicei,” tenen katabum eboka tikdarur. Tonda, sunci, “Busul kuboka nun Du Yesus wa irmilibkwayeb,” tenen sundamnyi nun Du Yesus bisi karebdandarur. Ara, sunci, “Er Imtamnyi biryi nunsi kam bukeibkwansir,” teneramun ci, “Nun wa irmilinub ara talyi ati kum wa irmilinub,” teneramun cok, sunci tanglona kum uca nun Du Yesus wa irmilina teleb.
1CO.16.1	Ura, ni kwityabwe, Korintus atei kurandum dib tenen nang. Sun Yerusalem atei kuraming kuboka dib tenen nang kwaning atarande deyok aryi, niryi sunti, “Kwaning atan kum nang kuramingiryok, sun kwityabwe kwaning atan nang asi dibnilibting,” tenen uram ton ebkwinsin. Ara, niryi sun Galatia mutuk kuboka dantam-dantam aryi buluraming dib tenen nang nirya asi yibinkirikoka ato eboka ebdeibmase to, niryi sunbabyi neiktoto ebdeibmasin. Ati, sunbabyi, “Yerusalem atei aryi kuboka dib tenen nang kwaning atarande ati dibnilibkwayeb,” tenen co bok bulubdeibdarur. 
1CO.16.2	Ara, Hari Minggu tum berekci ura, neik dam buluramun cok, sunci sun dam kubmaci tok co bok boboka deibde bindarur. Ara, co bok weik dinyi sun dam kubmasute uca, co bok weik dinyi karebdate. Ba, co bok mitik dinyi sun dam kubmasute uca, co bok mitik dinyi karebdate. Ati, Hari Minggu tum nirya tonkwa buluramun cok, sunci co bok buluboka deibde bindarur. Co bok nirya asi sirya kiknibminikmunyi ani, nira sun dam yankwan. Ara, niryi sun dam yanmanyi ura, sunci, “Co bok kum bulurdeiriramoubwe ani, ukuryok aryi kuboka buluboka deibde binkwayeb,” ebmunyei. 
1CO.16.3	Ni sun dam sirya yanmanyi ura, sunci sun kankan aryi ninyi ton nang wibdeibkwandum. Ara, sunci, “Nun bulurdeiriramoubwe co bok bobitingiryok, sun Yerusalem atei kuraming dib tenen nang asi likniboka karebting,” tenen ninyi ton nang asi wibdeibkwandum. Sirya wibdeibkwamunyi ura, niryi sun Yerusalem atei nang asi kerek sengna kerek sekeibkwan. Ara, “A nang ara Korintus atei aryi kuboka dib tenen nang aryi bokdonokmasei nang diboka kunung,” eboka “Co bok likniboka karebkwansing ati yanmang,” eboka lak kimdeirin kerek sengna kerek sekeibkwan. 
1CO.16.4	Ura, niryi, “A co bok boban nang ab tonkwa bibiryok, nibabyi Yerusalem atei bina ara teleb,” tenebtinyi uca, nibabyi Yerusalem atei nisintum bitinyi.
1CO.16.5	Ura, nira Makedonia mutuk likoka yibinmanyi ani, sunda Korintus atei kurandum dib tenen nang diryankwansin. Ara, “Makedonia mutuk likoka yibinmanyi ani, Korintus atei binkwan,” tenen deyok aryi, ato ebmasin. 
1CO.16.6	Ura, ni sun dam yanmanyi ura, uki mikbaryi tonkwa kubmabyi ani, anaboka binkwan kum sun ab tonkwa kubmurubkwayeb kum. Ni sun dam yankwan ara muryi li dobkalibkwande deyok aryi, ni sun ab tonkwa kubmurubtibyi. Ara, muryi li tonkwa kubtibiryok, sunci niti bisik kona kiknibminiknindate. Ara, muryi li bisibci uca, yuk mutuk dirbinkwan ati, sunci niti bisik kona kiknibminiknindate. 
1CO.16.7	Niryi sunsi ukuryok kum diryankwansin ati ebman. Ukuryok sun dam diryasitinyi ura, uki mitik nun akwe tonkwa kubtibyi. Ba, niryi, “Uki mikbaryi tonkwa kubkwayeb,” tenen ukuryok kum diryankwan. Erda, nun Du Yesus biryi karebsici uca, ni ab sun ab aminda aryi uki ilinto tonkwa kubmabyi ani, tubto anaboka binkwan. 
1CO.16.8	Ba, ukuryok ara Efesus atei kubman ati tuba kubmurubkwan. Ura, kwalina si Pentakosta sirya kwalibmabyi ani, niryi anaboka Makedonia mutuk yibinyi ani, sun dam diryankwansin. 
1CO.16.9	Nira Efesus atei kubman ba, nun Nai Imtamnyi biryi nisi bublan kukeibnir uca, ninyi ilinto aryi nun Du Yesus uram Teleb Uram kekebmang. A deyok aryi, niryi, “Nun Du Er wa irmilibmurubkwan,” tenen Efesus atei tuba kubmurubkwan. Ba, akatei kuraming nang kankan ninyi ilinto aryi, “Teleb Uram nun li ati Paulus bisi bisik sektibyi,” tenen ukurderaming.
1CO.16.10	Ura, niryi nun kwit Timotius bisi sun dam bokdonokmasin ati, erci sun dam yaci ura, sunci ersi diboka kibdobdarur. Ati, er sun ab tonkwa kubmunyi ba, sunci erti, “Ilil kubcei,” tenen namin kanya bobdarur. Ni Paulus bira nun Du Yesus wa irmilinunyi kunun to, nun kwit Timotius bibabyi nun Du Yesus wa irmilirutnyi kurur. Ati, sunci nun kwit biti, “Nun kankan aryi nun Du Yesus wa asi ur ibmilibte,” tenen kalikdarur. 
1CO.16.11	Sun kankan aryi kuboka ninyi tentok ababyi nun kwit Timotius biti, “Dobdobibyei,” tenebcei. Erda, sunci erti, “Nun kwit,” tenen diboka dobdobdarur. Ura, Timotius sun ab tonkwa kubmunyi ani, sunci teleb kanya boboka, “Nun kwit, teleb. Da birum,” eboka bokdonokdarur. Sirya bokdamunyi ani, nun kwit ni dam tamuryankwande. Ara, ni ab sunci ni dam bokdonokmandau nang aryi, “Timotius tamuryaci ura, nunbabyi Korintus atei tamurbinkwayeb,” tenen dibde bukwayeb.
1CO.16.12	Ura, ukuryok ara nun kwit Apolos deyok ati uram ton ebkwinsin. Niryi uram ebkateibmasiryi, “Kanbabyi nun kwityabwe bokdonokman nang asi miliboka Korintus atei birum,” ebmase bok, erci, “Ukuryok kum binkwan,” ebmanou. Ba, uki teleb kubci ura, erbabyi sun dam diryankwansir.
1CO.16.13	Ura, ni kwityabwe, sunci, “Dib tenebmurubkwayeb,” tenen kalikdandarur. Sunci katabum eboka nun Du Yesus bisi dib tenebmurubdarur. Ilil kanya bobmunyei. Erda, ilil kum asa aryi tenen kanya bobmun ci, katabum eboka kubdarur. 
1CO.16.14	Sunci utotoa-utotoa nirya kunubde baramunyi dinyi ara boukwe weik kibmun cok, kunubde bindarur.
1CO.16.15	Stefanus mabwe silib ara sun nirya bikmarum. Nun minob ura Akhaya mutuk yandoka Teleb Uram lak eterebmoubwe ba, Stefanus ab er mabwe silib ab ara deyok kouboka Teleb Uram minob dobdobmai. Teleb Uram sirya dobdobmai ura, sunci sun dib tenen nang asi du dongoboka yina kareboka dirniliramnyi ani, ukuryok tuba dirnilinung. 
1CO.16.16	Sunci sun Stefanus mabwe silib ato kuboka busul kuboka wa irmiliraming nang uram asi diboka kekebdarur ati ebman. A mabwe silib akwe ati ato kum ebman. Erda, sun ato kuboka dirniliramingnyi nang nirya ati ato ebman. 
1CO.16.17	Ura, sunci bokdonokmanindau uca, Stefanus ab Fortunatus ab Akhaikus ab ara ni dam sirya yanmang ati ni kanya teleb kubmanir. Ara, ni ab sunda Korintus atei aryi dib tenen nang ab tonkwa kum kuramib bok, a nang ara sunci bokdonokmanindau nang ara unubdeiboka ni ab tonkwa kuramib ati ni kanya teleb kuranir. 
1CO.16.18	A nang ara ni kanya asi teleb kubdeibmaning deyok aryi, ato ebmasin. Tonda, a nang aryi sunda Korintus nang kanya ababyi teleb kurdeiriransing ati tenebman. Sun ato kun nang ati sunci, “Nun naiyabwe, sunci nun kanya teleb kubdeibmasurum ara teleb dinyi kunubmarum ci,” eboka lak ena teleb.
1CO.16.19	Ura, sun Asia mutuk dantam-dantam aryi kuboka bulubmangnyi dib tenen nang ara sunda Korintus atei kurandum dib tenen nang asi, “Nun kwityabwe teleb,” ebdeibmasing. Tonda, nun kwit Akwila ab er ner Priskila ab ara sun nirya asi, “Nun Du si deici aryi nun kwityabwe teleb,” ebdeibmasiring. Tonda, sun nang bitinyi ai buluraming dib tenen nang nirya asi, “Nun kwityabwe teleb,” ebdeibmasing. 
1CO.16.20	Sun akatei ara Efesus atei kuramingnyi dib tenen nang nirya ara sunsi, “Nun kwityabwe teleb,” ebdeibmasing. Ura, nunda dib tenen nang aryi ebdandoka, “Nun kwityabwe nun Du Yesus bisi dib tenen nang,” tenen irirdaramib to, sunci boukwe kiboka mamun iribdandarur.
1CO.16.21	Tonda, ni Paulus ni taruk aryi kerek sekeibmasin ara, “Ni kwityabwe teleb,” eboka kerek sekeibmasin.
1CO.16.22	Unanyi-unaner ara nun Du Yesus bisi boukwe kum kibte uca, Er Imtamnyi biryi a nang asi, “Bindobdarur,” eboka sungdongona teleb. Maranata. “Nai Du o, minola yuryarum,” tenen ato ebman.
1CO.16.23	Nun Du Erebdobnyi Yesus biryi sunsi kisal dangsina teleb.
1CO.16.24	Ni Paulus biryi sunda nun Du Yesus Kristus dam kun nang nirya ati boukwe weik kusunun ati ebman. Amin.
2CO.1.1	Ni Paulus ab nun kwit dib tenenanyi Timotius ab aryi sunda Korintus atei kurandum dib tenen nang asi kerek sengna ton kerek sekeibmasinim. Nun Nai Imtamnyi biryi ni Paulus biti teleb tenebnou to, nun Du Kristus Yesus biryi nisi bokdonoknou uca, nira nun Du uram Teleb Uram eterebde banunyi kunun ati ebman.
2CO.1.1	Ati, nunci sunda Korintus atei kurandum nang ara nun Nai Imtamnyi biryi naboka bulubdeibsou nang asi kerek sekeibmasinim. Tonda, a kerek sengna deici nunci sunda Akhaya mutuk nirya kurandum dib tenen nang nirya ababyi nisintum kerek sekeibmasinim.
2CO.1.2	Nun Nai Imtamnyi ab nun Du Yesus Kristus ab aryi sunsi kisal dangsina teleb. Tonda, nun Nai ab nun Du ab aryi sunsi antanirdeirisina teleb.
2CO.1.3	Nun Nai Imtamnyi bira nun Du Yesus Kristus Er Nai kobdob kurutnyi bira diboka ninyi bico tenesina deyoknyi kurur. A deyok aryi, niryi nun Nai bisi, “Ei, nun Nai,” enun. Tonda, nun Du Er Nai Imtamnyi bira diboka sun mambul dinyi doramingnyi nang kanya asi teleb kurdeirisina deyoknyi kurur. A deyok aryi, niryi nun Nai bisi, “Ei, nun Nai,” enun. 
2CO.1.4	Dib tenen kum nang ara, “Teleb Uram nun li,” tenen nunda dib tenen nang asi malyi kiminingsingnyi ababyi, yuk deyok yuk-yuk deyok aryi mambul kanya boramibyi ababyi, nun Nai Imtamnyi bira nun kanya teleb kubdeibde basurur. Ara, nun Nai biryi nunda mambul kanya bon nang asi teleb kubdeibde basurur ara, “Yuk nang ababyi mambul kanya boraming asi biting ura, sun kanya neiktoto teleb kubdeibting,” tenen nun kanya teleb kubdeibde basurur. 
2CO.1.5	Ara, nun Du Kristus tukwetam tuba kuramwe asi sun dib tenen kum nang aryi Erti, “Obtibyi,” tenen mambul weik kurdeirin dinyi yuk-yuk ilinto asi kareramnyi. Ani, ukuryok ara ninyi aryi nunda nun Du Er milin nang ababyi neiktoto mambul weik kurdeirin dinyi yuk-yuk ilinto asi kareransing uca, nun kanya ara langdeiboka iya mambul kuransir. Ba, nunci nun Du milinub deyok aryi, nun bisibkaboka iya mambul weik kurdeirisin dinyi dororamib to, nunci neiktoto nun Du biriman aryi nun kanya asi teleb kurdeirisin dinyi langdeiboka dororamib. Ara, nun Nai Imtamnyi biryi nun kanya asi teleb kubdeibde basurur ara nun Du biriman aryi teleb kubdeibde basurur ati ebman. 
2CO.1.6	Ura, ninyi aryi nunda Teleb Uram bobaramib nang kanya asi mambul kibdeibsici ababyi, nun kanya teleb kuransir. Ara, nunci sunda nun uram keken nang ati, “Sun kanya teleb kubdeibkwayeb,” tenen nunci, “Ninyi aryi mambul kibdeibsingnyi ababyi, nunda teleb kanya bobmurubkwayeb,” tenenub. Tonda, nunci sunti ato tenesunub. “Sirya kobdob uki tum berekci ura, iya lemdeirisin dinyi dobdobting,” tenen nunci, “Ninyi aryi nunsi malyi kiminingsingnyi ababyi, nun teleb kanya bobmurubkwayeb,” tenunub. Ura, nun Nai Imtamnyi biryi nunda mambul kanya bon nang asi teleb kubdeibsici ababyi, nunda teleb kanya bonub. Ara, nunci sunda nun uram keken nang kanya asi teleb kubdeibkwayeb ati, nun Nai biryi nunda Teleb Uram boban nang kanya asi teleb kubdeibde basurur ati ebman. Nunda malyi kiminingsin dinyi boranim cok, namin kanya tuba boranim. Dib tenen kum nang aryi nunda nun Du Er wa irmilin nang asi mambul kimdeirisunung to, sunbabyi mambul kimdeirisunung. Ba, nunci sun kanya yuk-yuk asi teleb kubdeibibyi uca, sunbabyi “Ninyi aryi nunsi mambul kibdeibsingnyi ababyi, nunci namin kanya bormururamibiryi, nun Du bisi tanglona kum uca milibkwayeb,” tenen kunubkwandum. 
2CO.1.7	Nunci ninyi aryi malyi kiminingsin dinyi bormururamib to, sunbabyi malyi kiminingsin dinyi bormururandum. Tonda, Er Imtamnyi biryi nun kanya mambul kuransir asi teleb kubdeibde basurur to, Erci sun kanya ababyi neiktoto teleb kubdeibde basurur. Nunci a dinyi tenen bingsunub deyok aryi, nunci sunti, “Tanglona kum uca nun Du bisi milibkwaming,” tenen katabum eboka dibde bunub.
2CO.1.8	Nun kwityabwe dib tenen nang. Nunda Asia mutuk bina kuramoubwe ba, sun dib tenen kum nang aryi nunsi mambul kurdeirisin dinyi ilinto takurdeiriransei. Nunci sunti, “Nun kuramib to diboka biksiting,” tenen ato ebmasib. Ati, Asia mutuk kuramuryi, nunci bisibkaboka iya mambul kiminingsin dinyi boramuburyi, nunci, “Mambul dinyi tukwetam nang mikib aryi bobman kum dinyi boramib se,” teneramuburyi, “Nunda dibmanto nang kunmab,” tenen kuramoubwe. 
2CO.1.9	Tola uram kuma. Ninyi aryi nunsi mambul weik kimnansei uca, nunci, “Dibmanto nang diboka kunmab,” teneramoubwe. A mambul dinyi nirya boramoubwe ara nun Nai Imtamnyi biryi nunti minob teleb teneansou tok boramoubwe. Ara, nun Nai Imtamnyi biryi nunti, “Iya mambul dinyi ur bobting,” teneansou. Ara, nunci, “Er Imtamnyi mikib tentok aryok nunsi lebdeibkwansute,” tenen bikwamoubwe ati, Er Imtamnyi biryi nunti bisibkaboka mambul dinyi karebsou. Nun Nai Imtamnyi bira iya mikibnyi kurur ci, sun din nang ababyi kam bukeibsute. Ati, ninyi aryi nunda dib tenen nang mambul weik kibsingnyi ababyi, nun Nai biryi nunsi diboka lebdeibsute ati ebman. 
2CO.1.10	Ura, nun dibmanto nang ato kuramoubwe asi nun Nai Iya Mikibnyi biryi diboka lebdeibmasou. Tonda, ukuryok ababyi aminda ababyi nun Nai biryi nunsi lebdeibde basurur. Ati, nunci nun Nai tentok ati, “Lebmurubde binkwansir,” tenen dibde bunub. 
2CO.1.11	Ara, sunci nunda Teleb Uram boban nang ati, “Wa irmilibkwayeb,” tenen molormilisumunyi ba, nun Nai biryi nunsi tuba lebdeibde binkwansir. Ura, ninyi ilinto aryi nunti molormiliransing ba, nun Nai biryi kisal dakoka lebdeibde basici uca, ninyi ilinto aryi, “Nun molona sirya kunubmar,” tenen Er Imtamnyi bisi, “Ei nun Nai,” ebkwaming.
2CO.1.12	Nun kwityabwe, nun Nai Imtamnyi biryi karebmasou uca, ni ab, ni ab tonkwa kunub nang ab, ara tola dinyi tenena kum kunub ci, “Nun kanya dam aryi malyi tenen dinyi inibdeibdandoka ninyi urasintam aryi uram ulubyang dakwayeb,” tenena kum kunub ci, nunci ninyi nirya asi teleb kimdeirinub. Tonda, nunci nunukeiboka sunda Korintus atei nang asi teleb kimdeiriransoubwe ani, ukuryok ababyi teleb kimdeirisunub. Nunci nun kanya dam aryi, “Malyi dinyi ton kum kuramoubwe,” tenen bingdanub ci, nunci kilkil kanya boboka, “Ninyi urasintam aryi malyi dinyi ton kum kuramoubwe,” eboka lak enub. Ura, nunci tukwetam nang aryi bikdob tenen dinyi deib aryi malyi dinyi kunubde kum banub. Erda, Er Imtamnyi biryi nunsi kisal dakoka dobdobmasou to, nunci nun Nai uram deib aryi teleb dinyi kubde banub. 
2CO.1.13	Nunci sunda Korintus nang asi kerek sekeibmasoubwe kerek sengna yuk-yuk deib aryi nunci lak en uram akwe eboka kerek sekeibmasoubwe. Ara, ikin uram ara sunci nukde binmanto kum uram ton bikmanto kum uram ton eboka kum kerek sekeibmasoubwe. Erda, lak bikmanto dinyi akwe kerek sekeibmasoubwe. A deyok aryi, niryi sunti, “Uram ulubyang dangna kum kunub,” ebmasin. Ura, niryi sunti, “Niryi kerek sengnun uram deyok diboka bikniting,” tenesunun. 
2CO.1.14	Ara, nun kerek sekeibmasoubwe uram deyok ati sunci ton dinyi bikdobmarum cok, yuk dinyi diboka kum bikmarum. A deyok aryi, niryi sunti, “Niryi kerek sengnun uram diboka bikdobting,” tenesunun. Sunci nun kunubde baramib to asi aminda aryi diboka biksumunyi ura, sunci nunti, “Dib en uram akwe eransoubwe,” eboka kisal dakwansurum. Ura, nunbabyi sunda Korintus nang asi kisal dakwansib. Ara, nun Du Yesus tamuryankwande uki tum berekci ura, nunci sunti, “Dib en uram diboka dobdobmai,” eboka kisal dakwansib.
2CO.1.15+2CO.1.16	Ati, niryi sunti, “Ni kwityabwe nisi dib tenesunung nang,” teneransise deyok aryi, niryi sunti, “Liki bitinyi dirbinkwan,” teneransise. Ati, niryi ato tenebmase. “Makedonia mutuk kum binkwan cok, niryi sun Korintus atei kuboka dib tenen nang asi dirbinkwan. Ura, Korintus atei aryi anaboka Makedonia mutuk bindoka kubmanyi ani, Korintus atei tubto binkwan.” Ato tenebmase. Tonda, “Sun Korintus nang aryi niti, ‘Nun kwit, da birum,’ eboka bisik kona dobminikoka karebkwaning ba, niryi Korintus atei aryi anaboka Yudea mutuk binkwan,” tenebmase. Ati, niryi sunda Korintus atei aryi kuboka dib tenen nang ati, “Liki bitinyi dirbindoka niryi sun kanya teleb kubdeibkwan,” teneranse. Ato teneransiryok, niryi sunsi liki bitinyi kum diryanmasise. Erda, yuma liki akwe diryanmasise ani, aminda aryi kum diryanmasise. 
2CO.1.17	Ni kwityabwe. Niryi sunti, “Liki bitinyi diryankwansin,” teneransise ara talyi ati teneransise ati tenebmanurum do? Ato tenen kum. Erda, niryi, “Liki bitinyi diryankwan,” tenen ebmasise ara diboka ebmasise. Niryi ni kanya yuk aryi tenen dinyi deici aryi, “ato-ato kubkwan,” tenena kum kunun. Erda, Er Imtamnyi Kanya Roh Kudus aryi eterebnici tok deib aryi, “Ato-ato kubkwan,” tenenun. Uca, niryi, “Ato-ato dinyi diboka kunubkwan,” ebmanyi ura, niryi minola, “Ato-ato dinyi diboka kunubkwan en uram kum kunubkwan,” ena kum kurantinyi.
2CO.1.18	Nun Nai Imtamnyi bira Er Uram diboka kunurutnyi kurur to, nunci sunsi lak eterenub uram ababyi dib en uram akwe kurur. Ati nunci, “Ato-ato dinyi ara dib kurur,” eramibyi ura, “A dinyi ara dib kum kurur,” ena kum kunub. 
2CO.1.19	Nun Du Yesus Kristus bira Er Imtamnyi Mi kurur ci, Erda Er Imtamnyi Uram diboka kunurutnyi kurur ati ebman. Nun Du bira ni Paulus ab Silas ab Timotius ab aryi sunsi lak etereramabunyi biti ato ebman. Nun Du bira tola enanyi kum kurur deyok aryi, nunbabyi tola uram ton kum etereransoubwe. Nunci, “Ato-ato dinyi ara dib kurur,” eramoubwe ura, nunci, “A dinyi ara dib kum kurur,” kum eramoubwe. Erda, nunci nun Du biriman aryi dib en uram akwe etereransoubwe. 
2CO.1.20	Nun Nai Imtamnyi biryi, “Kisal dakwan,” tenen erdeirisin uram ilinto asi erdeirisurur ara talyi ati kum erdeirisurur. Erda, nun Nai biryi nun Du Kristus biriman aryi a uram yuk-yuk nirya asi kunubde basurur. A deyok aryi, nunci nun Du Kristus biriman aryi, “Amin, Er Imtamnyi biryi Er Uram diboka kunubde basurur,” eramibiryi, nun Nai Imtamnyi si weik enub. 
2CO.1.21	Ura, nun Nai Imtamnyi biryi karebsou uca, nunbabyi sunbabyi nun Du dam kun nang kuramibiryi, katabum eboka dib tenenub. Tonda, nun Nai biryi karebsou uca, nunci Er Imtamnyi Kanya Roh Kudus dobdobmoubwe. 
2CO.1.22	Nun Nai biryi Er Imtamnyi Kanya Roh Kudus asi nun kanya dam karebmasou uca, nunci nundamnyi ati, “Nunda Er Imtamnyi amwetam kun nang diboka kunub,” tenen bingnub. Er Imtamnyi biryi Er Imtamnyi Kanya Roh Kudus nun kanya dam karebmasou deib aryi, nunci kankana kanya bona kum uca, “Er Imtamnyi biryi ebdeibsou to diboka kunubkwansir,” tenen bingnub.
2CO.1.23	Ni kwityabwe. Niryi, “Korintus atei liki bitinyi binkwan,” teneransise ani, “Liki bitinyi kum binkwan,” teneransise ara talyi ati kum teneransise ati ebman. Erda, niryi sunti, “Kerena uram ebkarebnyei,” tenen niryi sun dam liki bitinyi kum diryanmasise. Tola kuma. Tola ati ebsitinyi uca, nun Nai Imtamnyi biryi niti, “Tola ati ebmarim se,” eboka ur wenebnute. 
2CO.1.24	Niryi, “Kerena uram ebkarebnyei,” ebmasin cok, nunda nun Du wa irmilin nang ara sunda dib tenen nang asi arukdeiboka, “Ato-ato kuboka dib tenebdarur,” eboka mambul kum kimdeirinub. Erda, sunbabyi katabum eboka nun Du bisi dib tenerandum deyok aryi, nunbabyi sunbabyi nun Du Er wa irmilin nang tonkwa kunub. Ati, nunbabyi sunbabyi tonkwa wa irmilinub ara sun kanya kilkil kubdeibkwayeb ati wa irmilinub ati ebman.
2CO.2.1	Ati, Ni kwityabwe. Niryi sunsi minob diryanmasise ba, sunda dib tenen nang kankan asi tonyi biryi iya malyi kun dinyi kunubde baramwe uca, ni kanya mambul weik kibdeibnou. Ati, niryi, “Mambul kanya tubto bobnyei,” tenen, “Niryi kerena uram tamuboka ebkarebnyei,” tenebmase ura, niryi, “Korintus atei tamuboka kum dirbinkwan,” tenebmase. 
2CO.2.2	Niryi sunsi boukwe weik kusunun deyok aryi, niryi sunti, “Mambul kubdeibnyei,” tenesunun. Ati, niryi sunsi wenebsitinyi uca, sunbabyi nibabyi mambul kanya borantibyi. Sunbabyi mambul kanya bobdate deyok aryi, ninyi tentok ababyi ni kanya teleb kum kubdeibnute ati ebman. 
2CO.2.3	Ura, niryi, “Korintus atei minola kum binkwan,” tenebmasiryok, niryi sunsi kerek sengna ton kerek sekeibmasise. Ara, niryi sunti, “Mambul kibdeibkwan,” tenen a kerek sengna kum kerek sekeibmasise. Erda, niryi, “Korintus atei tamuboka binmanyi ura, ni kanya mambul tubto kibdeibningnyei,” tenen kerek sekeibmasise. Sunda ni boukwe weik kusunun nang kurandum deyok aryi, sunci ni kanya asi teleb kubdeibsindate ati ato ebmasin. Ati, niryi, “Ni kanya kilkil kurdeirinin dinyi ara sun kanya ababyi kilkil kurdeirirur,” teneransisiryi, kerek sengna kerek sekeibmasise. 
2CO.2.4	Ati, niryi sunsi kerek sekeibmasise ara ni kanya mambul weik kubnou ba, engen weik kanya bobmasiryok, kerek sekeibmasise. Ara, niryi, “Sun kanya lukeibkwan,” tenen kum kerek sekeibmasise. Erda, sunci ni Paulus biti, “‘Erci nunsi langdeiboka boukwe weik kusurur,’ tenen bikniting,” tenen kerek sekeibmasise.
2CO.2.5	Ba, sun kankan aryi kurandanyi bira iya malyi kun dinyi dobmou uca, nun nirya asi mambul weik kibdeibmasou ati ebman. Anyi bira nibabyi malyi kibdeibmanou cok, erci sunda Korintus nang ilinto asi bikdob malyi kibdeibmasou. Anyi bira iya malyi dinyi dobmou bok, sun kankan asi kurandum nang ton nang ara, “Malyi dinyi ton kum dobmou,” tenerandum. A deyok aryi, niryi, “Sun nirya asi malyi kibdeibmasou,” tenen kum ebkwan. Ato ebmatinyi ura, niryi bisibkaboka uram aryi ou nebdeibmatinyi. 
2CO.2.6	Sun kankan asi ninyi ilinto aryi anyi biti, “Iya malyi kun dinyi kubmou asi wenebkwayeb,” eboka wenebmandau. A kunum sirya wenebmandau deyok aryi, sunci anyi bisi tabakoka wenebmunyei. 
2CO.2.7	Erda, sunci anyi biryi malyi kubmou dinyi asi tuba kum teneibmun ci, er ab antanibdeibdandarur. Tonda, sunci, “Nun kwit ara bisibkaboka iya mambul kanya bobcei,” tenen er kanya asi teleb kubdeibdarur. 
2CO.2.8	Ati, sunci anyi bisi bindoka, “Nunci kansi boukwe weik tuba kukunub,” ebdarur. “Sunci ato kubdarur,” tenen ebkatabdeiboka ebdeibmasin. 
2CO.2.9	Niryi minob ura, “Malyi kunanyi bisi wenebdarur,” eboka kerek sekeibmasise ara, “Ni ebdeibtinyi uram nirya asi diboka kekebting do kum do tenen biktinyi,” tenen kerek sekeibmasise. Ura, sunci a malyi kunanyi bisi sirya wenebmarum deyok aryi, niryi sunti, “Niryi ebdeibmase uram sirya kunubmai,” tenen bingsunun. 
2CO.2.10	Ura, sunci anyi bisi, “Kan malyi kubmumwe to tuba kum teneibkwayeb,” ebkwandum ati, nibabyi anyi malyi kubmou to tuba kum teneibkwan. Ura, niryi, “A malyi kun dinyi tuba kum teneibkwan,” tenenun ara sunda Korintus atei nang aryi anyi biti tulum kanya tuba kum bobkwandum ati ato tenenun. Tola kuma. “Nun Du Kristus biryi ni tenen kanya diboka bingnurur,” tenen niryi diboka ebmasin. 
2CO.2.11	Niryi anyi biryi malyi dobmou dinyi asi tuba kum teneibkwan ara, “Isa sienyi si Iblis biryi nunsi muna obdongobsicei,” tenenun deyok aryi a malyi kun dinyi tuba kum teneibkwan. Isa sienyi bira, “Sakeibtinyi,” tenen, “Tulum kanya iya bobting,” tenen nunda dib tenen nang asi dirbundoka marmun yisurur. Nunci a dinyi diboka bingnub.
2CO.2.12	Ura, niryi, “Troas atei bindoka nun Du Yesus Kristus uram Teleb Uram eterebkwan,” tenen binmase ura, nun Du Yesus biryi nisi bublan kukeibnou uca, ninyi ilinto aryi, “Teleb Uram kekebkwayeb,” tenebmai. 
2CO.2.13	Ninyi ilinto dib tenebmai bok, ni kanya ara teleb kum kuranou. Ara, ni kwit Titus bisi Troas dam kum eibmase deyok aryi, ni kanya mambul kuranou. Ati, niryi sun Troas atei kuboka dib tenen nang ab bokdanmoubwe ura, niryi anaboka Makedonia mutuk binmase. 
2CO.2.14	Ura, nira mambul kanya boranse bok, niryi Er Imtamnyi bisi, “Ei, ni Nai,” enun. Nun Nai Imtamnyi bira nunda nun Du Yesus Kristus dam kun nang asi tuba-tuba boboka menekde basurur ci, nunsi muna kimdongon dinyi karebde basurur. Nun Nai biryi karebmasou uca, nunci dantam-dantam bindoka nun Du Yesus uram Teleb Uram lak eterebde banub. Ura, nun dantam-dantam baramibiryi, nun Du Yesus biti bingna dinyi lak kimnub. Nun Du biti eterenub dinyi ara tong teleb dinyi ato kurur cok, ninyi kanya teleb kurdeirsurur ati ebman. 
2CO.2.15	Nunda nun Du Yesus uram Teleb Uram eterebde ban nang ara nun Nai Imtamnyi urasintam aryi tong teleb dinyi ato kunub. Ati, nunci Er Imtamnyi biryi lebdeibde basurur nang dam bindoka sundamnyi waningminingdaramingnyi nang ababyi dam bindoka nun Du Yesus uram Teleb Uram eterebde banub. A deyok aryi, Er Imtamnyi biryi nun Er wa irmilin nang ati, “Ni mabwe,” tenesurur. 
2CO.2.16	Nunci nun Du Yesus uram Teleb Uram eterebde banub bok, ton nang ara, “Teleb Uram nun li se,” tenen, “Iya malyi tong tenen dinyi ato,” teneraming uca, iya din dinyi dobdobkwaming. Ba, yuk nang ara Teleb Uram kekebingiryok, “A uram ara iya teleb tong tenen dinyi ato kurur,” tenen dororaming uca, iya kam kun dinyi dobdobkwaming. Tukwetam nang kankan bindoka nun Du Yesus uram Teleb Uram eterermuruna ara iya ikin wa kurur ati ebman. Ninyi tentok ababyi ara ato wa in dinyi asi sunglona kum uca kunubte. 
2CO.2.17	Er Imtamnyi Uram eteren nang ilinto ara co bok ati tula kiringnamingiryok, Er Imtamnyi Uram etereraming. Ara, “Co bok ilinto karebsiting,” tenen etereraming. Ba, nunda, “Co bok karebsiting,” eboka kum molonub. Nunci uram ulubyang kum dakde banub. Erda, nunci, “Er Imtamnyi biryi nunsi bokdonoksou,” tenen bingdanub ati, dib en uram akwe enub. Ara, nunci nun Du Yesus dam kun nang kuramibiryi, Er Imtamnyi urasintam aryi dib en uram akwe lak eterenub.
2CO.3.1	Ura, sun kankan asi ton nang aryi nunti ato teneransing. “A nang ara nun Du Yesus biryi bokdonokmou nang diboka kum kunung ati, sunci sundamnyi ati, ‘Nunda nun Du biryi bokdonoksou nang kunub,’ erdaranding se. Ati, unato ati a nang aryi, ‘Nunda nun Du biryi bokdonoksou nang kunub,’ eboka tamuboka ebkalibmasing do?” Ninyi ton nang ara ato teneransing bok, nunci nundamnyi erebdeibdandoka talyi uram kum esunub. Nunda nun Du biryi bokdonoksou nang diboka kunub ati sunbabyi sirya bingsindarur deyok aryi, nunci nundamnyi kum ererdeirirdanub. Yuk nang ababyi etererbarkiringnamingiryi, kerek sengna bobaraming. A kerek sengna umbura aryi kerek sengdeirin dinyi ara, “A nang ara nun Du Yesus biryi bokdonokmou nang kunung ati sunci dobdobdarur,” eboka kerek sengdeiriraming. Ati, nunbabyi, “Ninyi aryi nunsi dib teneboka dobdobsiting,” tenen ato kerek sengna borantibyi uca, sunsi karebkwanub do? Ato tenen kum. Tonda, nunci sunti, “Ato kerek sengna sekeibsumunyi uca, yuk nang aryi nunsi dib teneboka dobdobsiting,” eboka molobkwanub do? Ato tenen kum. Nun eterena deib aryi nun Du biryi sun nun uram keken nang asi dib tenen dinyi ab mourdeirin dinyi karebde barur. A deyok aryi nunda nun Du Yesus biryi bokdonoksou nang diboka kunub ati lak kurur ati ebman. A deyok aryi, nunci ato kerek sengna kum bonub. 
2CO.3.2	Sun Korintus nang ara nun eteresina uram deib aryi dib tenen dinyi ton du moun dinyi ton dobdobmarum deyok aryi, sunci nunti kerek sengna kelakuan baik ato dinyi kurandum ati ebman. Nunci sunsi Teleb Uram etereransoubwe uca, du moubsou deyok aryi, sunda nunti kisal dangsina kerek sengna ato kurandum. Ara, ninyi nirya ara sun kankan kuboka du mousin dinyi asi asing eiriransing uca, sunci nunti, “Nun Du biryi bokdonokmou nang diboka kunung,” tenen bingsunung. Nunci sunsi boukwe weik kusunub deyok aryi, nunci sunti, “Nun taram tam deiboka bobanub kerek sengna kelakuan baik,” tenesunub. 
2CO.3.3	Sunda Korintus nang ara nun lak etereransoubwe uram deib aryi dib tenerandau ani, ukuryok ababyi dib tenerandum. Ati, sunbaramnyi ara kikliboka nun Du Yesus Kristus biryi kerek sekeibsou kerek sengna ato kurandum. A kerek sengna ara tinta deib aryi kum kerek sekeibsou. Erda, Er Imtamnyi iya Kam kurutnyi Er Kanya Roh Kudus deib aryi sun kanya dam asi kerek sekeibsou. Ba, nun Du Yesus biryi kerek sekeibsou ara keil ila dam aryi kum kerek sekeibmou. Erda, sun kanya dam kerek sekeibsou ara Teleb Uram nun eterenub uram asi sun kanya dam kerek sekeibsou.
2CO.3.4	Ura, nunci kankana kum uca, “Nun Teleb uram etereramoubwe ba, nun Du biryi sun Korintus nang asi dib tenen dinyi ab du mourdeirin dinyi ab karebde baramwe,” tenen bingsunub. Ato tenen bingnub deyok aryi nunci sun Korintus nang ati kankana kum uca, “Nun kerek sengna kelakuan baik kunung,” tenen bingsunub. Ara, yuk nang aryi sun dib tenen dinyi ab du moun dinyi ab eibmangnyi uca, nunda Teleb uram eteren nang ati, “Nun Du biryi diboka bokdonokmou nang kunung,” tenen bikwansing. Nun Du Yesus Kristus sunsi du mourdeiriransounyi biryi nunsi a dinyi lak kibdeibsou deyok aryi, nun kankana kum uca Er Imtamnyi urasintam aryi kuboka ato enub. 
2CO.3.5	Nunda nundamnyi ati, “Mikib nang kunub uca, nun yuk aryi du mourdeirin dinyi wa iboka karebkwayeb,” tenerdana kum kunub. Erda, nunci, “Nun Nai Imtamnyi biryi mikib karebde basurur deib aryi nunci mikib kuboka wa irmilinub,” tenen bingdanub. 
2CO.3.6	Nun Nai Imtamnyi biryi karebsou uca, nun mikib kuboka wa irmilinub ci, “Er Imtamnyi biryi karesurur mururdeirisin dinyi ukuryok dinyi asi dobdobdarur,” eboka lak kimdeirinub. Minob uram ara, “Ukubdarur-Ukuna mem,” en uram deib aryi Er Imtamnyi biryi, “Sun malyi kun dinyi kurandum deyok aryi wenebmasinto nang kundarur,” eboka lak eransou. Ba, ukuryok mururdeirisin uram deib aryi Er Imtamnyi Kanya Roh Kudus aryi nunsi kam kurdeirisin dinyi karebde basurur.
2CO.3.7	Er Imtamnyi biryi Musa biriman aryi mururdeirisin dinyi yuma kobdob dinyi karebsou ara ninyi kum lebdeibsou. Erda, wenen dinyi ara din dinyi boyansou. A mururdeirisin uram ara, “Ukubdarur-Ukuna mem,” en uram asi Er Imtamnyi biryi keil deici aryi kerek sekeibmou. Kerek sekeibmou ci, Erci milil weik dinyi karebmou ci, a uram asi Musa bisi karebmou. Uca, Musa urasin ababyi milil weik tiya abkarabmou ba, sun Israel yala nang asing imum kunmou uca, Musa urasin asi dibdenmana kum kubmou. Musa urasintam aryi kuboka milil ara kum danabdoro banmou bok, sun Israel yala nang aryi, “Musa urasintam ara milil weik,” tenebmai. 
2CO.3.8	Ura, mururdeirin dinyi minob kerek sengdeirin dinyi ara weneboka din dinyi boyansou ara milil weik dinyi kuramwe bok, ukuryok dinyi ara Er Imtamnyi Kanya Roh Kudus aryi wa iboka karebde basurur dinyi ara bisibkaboka iya milil dinyi kurur ati ebman. 
2CO.3.9	Mururdeirin dinyi minob dinyi ara ninyi wenesin dinyi boyangaramwe bok, milil weik dinyi kuramwe. Ba, mururdeirin dinyi ukuryok dinyi deib aryi Er Imtamnyi biryi, “Ni mabwe nermabwe,” tenen ninyi dorosurur deyok aryi, bisibkaboka iya milil tenen dinyi kurur. 
2CO.3.10	Ukuryok mururdeirisin dinyi ara bisibkaboka iya milil dinyi kurur deyok aryi, nunci kiklibdeibtibyi uca, “Minob mururdeirin dinyi milil ara kum dandobwe,” ebtibyi. 
2CO.3.11	Minob mururdeirin dinyi ara tiya dinyi akwe kuramwe bok, milil kuramwe. Ba, ukuryok mururdeirin dinyi ara tanglona kum uca iya kun dinyi kurur deyok aryi, bisibkaboka iya milil dinyi kurur.
2CO.3.12	Ati, Ni kwityabwe. Nunci, “Mururdeirin dinyi ukuryok karebsou ara iya kubkwande,” tenen dibde bunub deyok aryi, nunci kankana kum uca a ukuryok mururdeirisin uram lak ebde banub. 
2CO.3.13	Minob ura Musa biryi mururdeirin dinyi minob dinyi dobdobmou ura, erci aling doboka er urasintam asi libdanmou. Ati, erci, “Milil dinyi kum danabdoro banmar ati, sun Israel yala nang asing eiboka bikingnyei,” tenen er urasintam asi libdanmou. Ba, nunda ukuryok mururdeirin dinyi doronub nang ara nun urasintam asi limdana kum kunub. Erda, nunci, “Er Imtamnyi biryi mururdeirin dinyi ukuryok dinyi ara iya kubkwande,” tenen bingnub ci, Er Imtamnyi biryi mururdeirin uram lak enub. 
2CO.3.14	Ba, sun Israel yala nang minob kuramnyi nang ara mururdeirin dinyi minob dinyi milil asi asing eiriramiryok, sun kanya ara kat weik kuramwe deyok aryi, dib kum teneramnyi. Ara, minob aryi kuboka ukuryok ababyi Musa Uram asing eiboka nukde banung cok, sunci dib en uram asi asing kum eirinung. Asing limdeirin aling ara sun asing limdeiriramwe ani, ukuryok ababyi limdeirirande. Ara, nun Du Yesus Kristus dam kun nang kum kuraming deyok aryi, asing kum eibkatabmang ati ebmasin. 
2CO.3.15	Ba, ukuryok ababyi sun Israel yala nang aryi Musa Uram asing eiboka nukeibingiryok, sunci asing eibkatabman kum nang ato kuraming ci, sun kanya dam aryi nun Du Yesus deyok ati dib en uram kum bingnung. 
2CO.3.16	Ba, unanyi-unaner ara nun Du Yesus bisi dib tenebingnyi nang ara asing eibkatabman ato kiboka dib en uram bikwaming. 
2CO.3.17	Ura, nun Du Yesus bira nun kanya dam wa isurutnyi kurur. Ura, nun Du Yesus ninyi kanya wa isurutnyi nun dam kuransici uca, nunda tabwe lobdeibsou nang ato kimnub. 
2CO.3.18	Ura, nunda dib tenen nang nirya ara urasin limdana kum libdandobmabiryi, nun Du Yesus Iya Telebnyi milil asi asing eiriranub ba, nun urasintam ababyi milil arabde basurur. Ara, nun Du Yesus ninyi kanya wa isurutnyi aryi kuboka iya milil dinyi asi asing dibdongo-dibdongo banub ba, nun Du Yesus biryi karesurur uca, nunci tabakdongo-tabakdongo nun Du Yesus Iya Telebnyi bito nang kiboka Er Imtamnyi urasintam aryi teleb dinyi kunubde banub.
2CO.4.1	Ati, nun Nai Imtamnyi biryi nunsi bico tenen kisal daksou deyok aryi, Erci nunsi wa karebsou uca, nunda Teleb Uram eterebde banub. Teleb Uram ara iya milil uram eterebde banub deyok aryi, nun kanya ilil kum kusurur. 
2CO.4.2	Erda, nun kanya katabum esurur ba, nunci malyi kun dinyi nirya ati, “Nun li,” eboka lak enub. Ara, nunci alyi dinyi kunubde ban dinyi nirya ati, “Nun li,” tenen dongdongonub. Tonda, nunci, “Iniboka malyi dinyi kunubtibyi,” tenen kunubde ban dinyi nirya ati, “Nun li,” tenenub. Tonda, nunci, “Co bok kum yuk dinyi kum karebsiting,” tenen uram ulubyang uram dangna ababyi kum kunub. Tonda, nunda Er Imtamnyi Uram lak eterenub ara tola uram yungdongona kum uca lak eterenub. Erda, nunci dib en uram akwe lak eterenub uca, ninyi nirya ara sun kanya dam aryi, “A uram ara dib en uram,” tenen bikting. Er Imtamnyi biryi nunti, “Dib en uram akwe eboka eterenung,” tenen bingsurur ati ato ebmab. 
2CO.4.3	Nunda Teleb Uram eterenub ara, “Ninyi nirya ara dib en uram bikting,” tenen laktoto eterenub. Ba, ninyi ton nang ara nun eterenub uram deyok diboka kum bingnung. A nang ara asing kun nang ato kuramingiryi, dib en uram dib kum tenenung deyok aryi din nang ato kunung uca, iya din dinyi dobdobkwaming. 
2CO.4.4	Isa sienyi bira, “Sun tukwetam nang nirya asi arukdeiboka tabwe debtinyi,” tenenanyi bira sun dib kum tenen nang asing kubdeibwe uca, sunci Teleb Uram berengna asi asing eibman kum kuraming. Ara, nun Du Yesus Kristus berengna ara Teleb Uram biriman aryi berengdeirisurur asi asing eibman kum kuraming. Nun Du Yesus bira Er Imtamnyi bitonyi diboka kurur. Ati, nunci nun Du Yesus biti, “Ato-ato kubde barutnyi kurur,” tenen bingnub uca, nunci Er Imtamnyi biti, “Ato-ato kubde barutnyi kurur,” tenen diboka bingnub ci. 
2CO.4.5	Ara, nunda Teleb Uram eterebde ban nang ara nun Du Yesus uram Teleb Uram eterebde banub cok, nunci nundamnyi ererdeirirdana kum kunub. Erda, nunci nun Du Yesus Kristus si lak eboka, “Nun Du Yesus bitikwa nun Arungdeirisurutnyi Iya Erebdobnyi kurur,” enub. Tonda, nunci nundamnyi ati ato eboka lak eramib. “Nun Du biryi nunsi wa karebsou uca, nunda tukwetam bun nang ato kuramibiryi, sun nun uram keken nang asi dirnilinub,” eramib. 
2CO.4.6	Nun Nai Imtamnyi bira, “Kunuk dam aryi kuboka berengna berekeibkwan,” ebmounyi biryi nun kanya dam berekeibsou. Ara, Er Imtamnyi biryi nunti, “‘Er Imtamnyi bira Iya Erebdobnyi kurur,’ tenen bikniting,” tenen nun kanya dam berekeibsou. Tonda, Erci, “Kristus biryi kunurur dinyi asi asing eibingnyi uca, sunci Ni Imtamnyi biti, ‘Iya Erebdobnyi,’ tenen bikniting,” tenen nun kanya dam berekeibsou. A deyok aryi, nunci nundamnyi ererdeirirdana kum kunub ati ebmab.
2CO.4.7	Ba, nunda Teleb Uram eterebde banub nang ara mitang nang kuramibiryok, nunda Teleb Uram ara iya bikdob uram lak eramib. Nunda tukwetam bun nang akwe kuramibiryi, tukwe iniboka kiknin moyok ara ou sakoka minola tolorande moyok kunub. Ba, nun lak eramib uram ara iya bikdob dinyi kurur cok, bona bon dinyi iya teleb dinyi ato kurur. Er Imtamnyi bira mikib nang nirya asi bisibkaboka iya Mikibnyi kurur bok, nunda Teleb Uram eterebde ban nang ara mitang nang akwe kunub. Ati, ninyi nirya aryi, “Er Imtamnyi bira Teleb Uram eterena deib aryi bisibkaboka iya mikib dinyi wa irur,” tenen bikwamnyi ati, nunda Teleb Uram eterebde ban nang ara mitang nang akwe kunub. Nun yuk aryi mikib dinyi wa ibmana kum kuramib ati ebmasin. 
2CO.4.8	Nunda Teleb Uram eterebde banub nang ati ninyi aryi, “Obtibyi,” tenen malyi dinyi kiminingsunung bok, iya kum oransing. Tonda, nunci mambul dinyi ilinto amuma-amuma boramibiryok, nunci iya mambul kanya kum bonub. Ati, nunci mambul dinyi ilinto doramibiryok, nunci, “Nun Du biryi nunsi lebdeibkwansir,” tenenub ci, iya mambul kanya kum bonub. 
2CO.4.9	Ninyi aryi nunti, “Obtibyi,” tenen domkiringsunung. Domkiringsunung bok, nun Nai Imtamnyi biryi nunsi kum tangloransir. Ninyi aryi nunsi kulab-kulab eransing. Kulab-kulab eransing bok, nun kam tuba buramib ci, tanglona kum uca Teleb Uram eterenub. 
2CO.4.10	Sun dib tenen kum nang aryi nun Du Yesus bisi mambul weik kibdeiboka obmai to, nunda nun Du Yesus wa irmilin nang ababyi neiktoto mambul weik kibdeiboka on dinyi tuba-tuba doronub. Ara, nunci, “Nun Du dibmounyi bisi kam tubto bukeibmou mikib ara nunbabyi lak kibsute uca, nun nong ab nun kanya ab neiktoto kam kurdeirin dinyi dobdobtibyi,” tenenub. Ato tenenub ci, nunbabyi nun Du Yesus biryi doramwe mambul weik dinyi dorormilinub. 
2CO.4.11	Ara, nunda nun Du Yesus bisi milinub nang ara kam tuba kunub bok, ninyi aryi nunti, “Obkwayeb,” tenen tuba-tuba talesunung ati ebman. Ara, nun Du Yesus si deyok aryi, nunci osina ato dinyi tuba-tuba doronub. Ara, nunci, “Nun Du Yesus kam kurdeirisin mikib ara nunda dibmanto nang dam lak kibkwansir,” tenen nunci osina ato dinyi tuba-tuba doronub. 
2CO.4.12	Ati, Ni kwityabwe. Nunda Teleb Uram eterebde ban nang ara mambul kibdeiboka osin to dinyi doronub bok, Er Imtamnyi biryi nunsi kam kurdeirisin dinyi karesurur. Tonda, sunda nun uram kekeransurum nang ababyi Teleb Uram deib aryi kam kurdeirisin dinyi dororandum ati ebman.
2CO.4.13	Er Imtamnyi Uram umbura aryi ato eboka kerek sekeiamnyi. “Niryi Er Imtamnyi biti, ‘Lebdeibkwanir,’ tenen dib teneranse ba, Erci nisi lebdeibmanou deyok aryi, niryi Er si erebdeiboka lak enun.” Ura, nunbabyi neiktoto Er Imtamnyi biti, “Lebdeibkwansir,” tenen dib tenenub deyok aryi, Er si erebdeiboka lak enub. 
2CO.4.14	Ati, nunci, “Nun Nai Imtamnyi bira nun Du Yesus dibmounyi bisi kam bukeibmounyi biryi nunbabyi kam bukeibkwansir,” tenen bingnub ci, Er Imtamnyi si erebdeiboka lak enub. Ara, nunbabyi sunbabyi nun Du Yesus dam kun nang kunub asi nun Nai biryi nun Du Yesus biriman aryi kam bukeibkwansir. Bukeibsici ura, Er Imtamnyi biryi nunbabyi sunbabyi erebdeiboka Er urasintam aryi tikeibkwansir. 
2CO.4.15	Ati, nunda Teleb Uram eterebde banub nang ara iya mambul dinyi ton obmasinto dinyi ton doronub ara talyi ati kum doronub. Erda, sunci sun kanya dam aryi kam kurdeirisin dinyi dobdobkwandum ati, nunci obmasin to dinyi doronub. Ara, nun Nai biryi kisal dakoka lebdeibde barur ara ninyi ilinto tabakde banung ci, dib tenenung. Uca, ninyi ilinto aryi tabakde banung ci, nun Du Yesus bisi dib tenebtingiryi, Er Imtamnyi si weik ebting.
2CO.4.16	Ati, nunci, “Er Imtamnyi biryi nunsi kam bukeibkwansir,” tenen bingnub deyok aryi, nun mambul kanya kum bonub. Nun nong ara mitang kuboka tabakdongo-tabakdongo dibmanto dinyi ato kimnansir bok, nunci uki-uki nirya kubde banub ci, nun kanya dam aryi ukuryok dinyi kam kurdeirisin dinyi doronub. 
2CO.4.17	Ara, ninyi aryi nunsi mambul weik kiminingnansing bok, nunci a mambul kurdeirisin dinyi ati, “Caknam dinyi aca,” tenen, “Tiya dinyi aca,” tenen bingnub. Nunci a mambul dinyi boramib deib aryi Er Imtamnyi biryi nunsi utotoa bisibkaboka iya ererdeirisin dinyi karebkwansir. A karebkwansir dinyi ara iya milil dinyi kurur ati, nunci kiklibdeiboka a mambul kimdeirisin dinyi nirya ati, “Tiya dinyi aca, ur bobkwayeb,” tenenub. 
2CO.4.18	Ati nunci, “Asing eibmanto dinyi ara tiya dinyi aca,” tenen asing eibmanto dinyi nunukeiboka kum teneinub. Erda, nunci, “Asing eibman kum dinyi ara iya kurur dinyi,” tenen asing eibman kum dinyi asi nunukeiboka teneinub.
2CO.5.1	Nunda ukuryok tukwetam aryi kuboka kam tuba kuramibiryi, nun nong ara diramib dinyi tuba kuransir. Nun nong diramib dinyi ara tiya don ai ato dinyi kuransir. Ura, nun sirya dibmabyi ura, nun nong ara tiya don ai ato dinyi kum dandobkwansir bok, nun Nai Imtamnyi biryi kam bukeiboka nun yuk-yuk asi ukuryok nong karebkwansir. Nunci a dinyi tenen diboka bingnub. Ukuryok nong karebkwansir ara imtam ai don dinyi ato kikniboka karebkwansir uca, nunda eikai umbura aryi iya kubkwayeb. Ukuryok nong karebkwansir dinyi ara ninyi taruk aryi kiknin dinyi kuma. Erda, nun iya kubkwayeb ai asi nun Nai Imtamnyi taruk aryok kiknibkwansir. 
2CO.5.2	Ba, ukuryok ara tukwetam tuba kuramibiryok, nunda tukwetam nong ara tiya don ai ato dinyi umbura aryi tuba kuramib. Kuramibiryok, nunci, “Iya kubkwayeb nong bol dobdobtibyi uca, nunci akai iya ai umbura aryi kurantibyi se,” tenen engen kanya bonub. Nun dobdobkwayeb imtam nong ara iya teleb ongon aling kurur ati, nunci, “Ongobtibyi se,” tenen kuramib. 
2CO.5.3	Ati ukuryok ababyi nunci, “Ongon aling ongon kum nang ato kibibyei,” tenen, “Iya teleb ongon aling ongobtibyi,” tenen kuramib. Ongon aling sirik ati ato kum ebman. Erda, imtam nong ara nun Nai biryi nunsi karebkwansir nong ati ebman. 
2CO.5.4	Ukuryok ara tukwetam ai umbura aryi tuba kuramib. Ara, tiya don ai ara keis ol ai doraming ato dinyi umbura aryi kuramib deyok aryi, nunci engen kanya bonub. Tonda, mambul weik kanya bonub. Ati, nunci, “Nun nong iya kum dandobsicei,” tenen nunci, “Imtam nong dobdobtibyi ara iya teleb ongon aling ato ongobtibyi se,” tenenub. Ati, nunci, “Nun diramib to dinyi deibloboka iya kam burdeirisin dinyi unuboka dobdobtibyi,” tenen dibde bunub. 
2CO.5.5	Ura, “Iya kam bukeibtinyi uca, ukuryok nong ara dina kum dinyi dobdobkwaming,” tenen a dinyi nirya kiknibminikmasounyi bira nun Nai tentok a kurur. Tonda, nun Nai biryi Er Imtamnyi Kanya Roh Kudus asi nun kanya dam karebmasou. Ara, nunci, “Nun Nai biryi ebdeibsou tok kunubkwansir,” tenen diboka bikwamoubwe ati, Erci Er Imtamnyi Kanya Roh Kudus asi nun kanya dam karebmasou.
2CO.5.6	Nun Nai biryi Er Kanya asi nun kanya dam karebmasou deyok aryi, nunci kankana kum kunub ci, katabum kanya boboka ato dib tenenub. Ara, “Tukwetam nong ara tiya don ai ato dinyi umbura aryi tuba kuramibiryok, nun Du Yesus iya kurur sokon damtoto kum kuramib,” tenen diba ati bingnub. 
2CO.5.7	Ara, nunda kam kuramib ara nun Nai bisi dib tenena deib aryi kam kuramib. Ara, asing eirin dinyi deib aryi kam kum kuramib. Erda, asing eirin kum dinyi deib aryi kam kuramib. 
2CO.5.8	Ati, nunci kankana kum uca dib teneramibiryi, “Tukwetam nong deiblobtibyi uca, nun Du Yesus ab tonkwa Er ai dam iya kurantibyi,” tenen lak enub. Nun Du ab tonkwa kuna ara, nunci, “Iya nunukeiboka wimdeirinub uca, diboka dobdobtibyi,” tenen dinyi kusurur ati ebman. 
2CO.5.9	Ati, nunci, “Nun Du ab tonkwa kubtibyi,” tenenub deyok aryi, nunci, “Nun Du kanya teleb kubdeibkwayeb,” tenen kunub. Ara, nunda tukwetam tuba kuramib ababyi, imtam kubkwamib ababyi, nunci nun Du Yesus teleb tenerur to kunubde binkwayeb. 
2CO.5.10	Nun Nai Imtamnyi biryi teleb teneansou tok, nun Du Yesus bira nunda dib tenen nang yuk-yuk aryi kunubde banub to diboka lilibkwansir ati ebman. Ara, nun Du Yesus iya erebdob bun sokon bukci ura, Erci nunda dib tenen nang ababyi Er urasintam aryi naboka bulubdeibkwansir. Ura, nun Du Yesus biryi nun yuk-yuk aryi kunubde baramibyi tok dekeibkwansir. Ara, tukwetam nong tuba kuramibiryok, teleb dinyi kunubde baramibyi uca, Erci nunsi dekeiboka kisal dakwansir. Ba, malyi dinyi kunubde barantibyi uca, Erci nunsi dekeiboka wenebsute.
2CO.5.11	Ati, nunci, “Nun Du bira nun kunubde baramibyi tok diboka lilibkwansir,” tenen bingnub ci, nunci ilil kanya boboka, “Nun Nai Arungdeirisurutnyi teleb tenesurur dinyi kunubkwayeb,” tenenub. Ato tenen ilil kanya bonub deyok aryi, nunci ninyi nirya asi, “Nun Du uram Teleb Uram dobdobdarur,” eboka lak eterebde banub. Ati, nun Nai Imtamnyi biryi nunti, “Niryi bokdonokse nang diboka kunung,” tenen bingsurur. Ba, sunbabyi sun kanya dam aryi neiktoto, “A nang ara Er Imtamnyi biryi bokdonokmou nang diboka kunung,” tenen biksindate. 
2CO.5.12	“Nunda Er Imtamnyi biryi bokdonoksou nang kunub,” tenen bingdanub ati, nunci sunti, “Dib tenebsindate,” eboka tubto kum molobkwayeb. Erda, nun du mourisurur ba, teleb dinyi ukuramib to sunci asing eiboka diboka bingnansurum. Ati, sunci nun du mourisurur dinyi asing eirirandum deib aryi nunti kisal dakoka, “Er Imtamnyi bokdonokmou nang,” eboka lak ebkwansindate ati ato ebman. Ato kubdate uca, sunci sun nunsi dib tenesin kum nang asi uram dekeibdate ba, sekwetebdate. A nang ara asing eirin dinyi ara alib lang-lang en dinyi deib aryi ninyi kisal dangnaming. Ba, asing eirin kum dinyi ara nun kanya dam aryi tenen dinyi deib aryi kisal kum dangnaming. 
2CO.5.13	Ninyi aryi nunti, “Luba talebdob nang aca,” teneransing bok, nunda, “Er Imtamnyi wa irmilibkwayeb,” tenen, “‘Luba talebdob nang kunung,’ tenebsitingnyi ababyi nunti teleb,” tenen kunub. Ba, nunda dikum kanya bon nang diboka kunub ci, nunci sunda dib tenen nang ati, “Teleb kubdeibkwayeb,” tenen ato kanya bonub ati ebman. 
2CO.5.14	Nun Du Kristus nunsi boukwe weik kusurur deyok aryi, nunci, “Nunci ukurlona kum uca nun Du Yesus uram Teleb Uram eterebde binkwanub,” tenen kunub. Ati, nunci ato tenen bingnub. “Nun Du tentok dibmou ara nunda dib tenen nang nirya lebdeibkwamasou ati dibmasou. Nun Du bira nunti dibmasou ati, nun nirya ara nun kanya dam malyi tenen dinyi sirya dibdeibdanmoubwe nang ato kibmoubwe,” tenen bingnub. 
2CO.5.15	Nun Du bira nun nirya ati dibmasou ara nunci, “Nun kanya teleb tenebtibyi tok kunubkwayeb,” tenebkwamoubwe ati kum dibmasou. Erda, nunci, “Nun Du nunti dibmasounyi Er kanya teleb kurur tok kunubtibyi,” tenebkwamoubwe ati, Erci nunti dibmasou. Nun Du bira nun Nai Imtamnyi biryi kam bukeibmounyi biti ato ebman.
2CO.5.16	Ati, ukuryok aryi kuboka nunci tukwetam nang aryi tenen dinyi deib aryi ninyi tentok ababyi, “Anyi bira telebnyi do kum do?” tenen kum kunub. Erda, Er Imtamnyi Kanya Roh Kudus aryi tenen dinyi deib aryi nunci yuk nang ati, “A nang ara teleb nang do kum do?” tenen kunub. Tonda, minob ura nunci nun Du Yesus Kristus biti teneramoubwe ara tukwetam nang aryi tenen dinyi deib aryi teneramaburyok, nunci Erti, “Tukwetamnyi bica,” teneramoubwe. Ba, ukuryok ara Er Imtamnyi Kanya Roh Kudus tenena deib aryi tenenub ci, nunci nun Du Yesus biti, “Ninyi Lemdeirisurutnyi,” tenenub. 
2CO.5.17	Nun Du bira nunti dibmasou deyok aryi, unanyi-unaner ara nun Du Yesus Kristus dam kun nang kibingnyi ara nun Nai biryi tamuboka kiknibdeibmou nang kunung. Minob malyi kunubde baramoubwe dinyi ara tuba kum kubwe. Asing diboka dibdendarur. Er Imtamnyi biryi nunsi ukuryok kanya kiknibdeiboka karebsou deyok aryi, nunci Er Imtamnyi biryi teleb tenesurur dinyi kunubde banub. 
2CO.5.18	Ura, a ukuryok dinyi nirya asi nun kanya dam aryi wa iboka kiknisurutnyi bira nun Nai Imtamnyi kurur. Nun Nai bira nun Du Yesus biriman aryi Er ab nunda ordana nang ato kuramoubwe ab antanibdeibsou. Sirya antanibdeibsou ura, Erci nunda Er wa irmilin nang asi, “Antanirdeirina uram lak ebdarur,” eboka takubdeibsou. 
2CO.5.19	Ara, Er Imtamnyi biryi nun Du Yesus biriman aryi Er ab sun im dangna tukwe dangna nang ara sun Erti, “Nun li,” tenen nang ab antanibdeibmasou. Ati, nunci Er Imtamnyi urasintam aryi malyi dinyi kuramoubwe bok, nun Nai biryi a malyi kun dinyi asi tuba kum teneirisurur. Tonda, Erci nunsi, “Antanirdeirin uram lak ebdarur,” eboka takubdeibsou. 
2CO.5.20	Ati, nunda nun Du Yesus Kristus Uram ermurun nang kunub cok, nunci ninyi nirya asi, “Er Imtamnyi biryi karebmasou antanirdeirisin dinyi dobdobdarur,” eboka erkatardeiriramib. Nun yuk aryi ato eboka erkatardeirina kum kunub. Erda, nun Nai Imtamnyi biryi nun biriman aryi, “Ni ab antanibdeibdandarur,” eboka ebkatabdeibde basurur. Ati, nunci nun Du Yesus si deici aryi erkatana uram enub ara, “Er Imtamnyi ab antanibdeibdandarur,” enub. 
2CO.5.21	Nun Du bira malyi dinyi ton kum kuamwe bok, nun Nai Imtamnyi biryi Erda yuk nang aryi malyi kun dinyi bobmunyi bisi wenebdeibmou. Ara, nunda malyi kuramoubwe nang asi nun Du Yesus dam kun nang kiboka Er Imtamnyi urasintam aryi teleb dinyi kibkwamoubwe ati nun Nai biryi nun Du Yesus bisi wenebmou.
2CO.6.1	Nunda Er Imtamnyi wa irmilin nang kunub ci, nunci sunsi ato eboka ebkatabdeibkwinsib. “Nun Nai Imtamnyi biryi sunti, ‘Ni mabwe nermabwe,’ tenen dobdobmasou ati, sunci, ‘Talyi ati kum dobdobsou,’ tenen Er Imtamnyi dam kun nang diboka kubdarur.” 
2CO.6.2	Nun Nai Imtamnyi biryi Er Uram umbura aryi ato esurur.
2CO.6.2	“Ni kanya teleb tenebmase tum berekmou ura, Niryi sun molonin uram kekebmasise.
2CO.6.2	Tonda, Niryi, ‘Lebkwan,’ tenebmase tum berekmou ura, Niryi sunda, ‘Lebdeibsurum,’ eboka molon nang dam tingyandoka lebdeibmasise,” ebmou. 
2CO.6.2	Ura, nunci sunsi ato ebmasib. Dindarur. Ukuryok ara nun Nai Imtamnyi teleb teneamwe tum sirya berekmar. Tonda, nun Nai biryi, “Lebkwan,” teneansou uki tum sirya yanmar. A deyok aryi niryi sunsi, “Busul kuboka Er Imtamnyi dam kun nang diboka kubdarur,” ebmasin.
2CO.6.3	Nun kwityabwe. Nunci Teleb Uram eterebde banub cok, nunci, “Yuk nang asi mitik malyi dinyi tentok ababyi kibtibyi uca, sunci Teleb Uram dokdonokingyei,” tenen teleb dinyi akwe kunubde banub. Ati nunci, “Ninyi nirya aryi nun Du Yesus bisi dib tenebting,” tenen, “Teleb Uram eterena deyok ati talyi ati ina ngilikingnyei,” tenen nunci nundamnyi diboka kalingdamibiryi, Teleb Uram eterena ati bisik sekte dinyi tentok ababyi kum kunub. 
2CO.6.4	Erda, nunda Er Imtamnyi wa irmilin nang kunub ci, nunci, “Ninyi nirya ara nunti, ‘Er Imtamnyi biryi bokdonokmou nang diboka kunung,’ tenen biksiting,” tenen teleb dinyi akwe kunubde banub. Ati, ninyi aryi nunsi iya mambul kimdeirisin dinyi amuma-amuma asi kimdeirisunung bok, nunci mikib weik kuboka tanglona kum uca Er Imtamnyi wa irmilinub. 
2CO.6.5	Ton tum ara ninyi aryi nunsi kulab-kulab eransing. Yuk tum ara ninyi wenen ai dongoransing. Yuk tum ara ninyi ilinto aryi, “Teleb Uram nun li,” tenen, “Obdankwamab kum,” tenen buluboka lilim weik eransing. Nunda bisibkaboka iya busul kuboka Teleb Uram eterebde banub uca, mambul weik doramib. Tonda, lukunda ababyi mana kum kuramib. Tonda, yuk tum ara kwaning ataransir. 
2CO.6.6	Tonda, Teleb Uram eterebde banub ci, nunci lek kanya bonub. Tonda, bikdob dinyi bingna kanya bonub. Tonda, nunci yuk nang ati minola yu wengna kanya kum bonub. Tonda, namin kanya bonub. Tonda, nunda Er Imtamnyi Kanya Roh Kudus dam kun nang kunub. Tonda, nunci yuk nang asi boukwe weik kunub ara sibambol ena dem deib aryi boukwe kum kimnub. Erda, nun kanya dam aryi boukwe weik diboka kunub. 
2CO.6.7	Ato kunubde banub ci, nunci tola uram bai donokoka dib en uram akwe enub. Tonda, nun Nai Imtamnyi mikib deib aryi Teleb Uram lak eterebde banub. Tonda, nunci, “Er Imtamnyi biryi nunsi dobdobmasou,” tenen bingnub cok, nunda, “Isa ab er milin nang aryi Teleb Uram bisik sekingnyei,” tenen kalingnub. Ara, yin doun nang aryi, “Nun ordana nang aryi nunsi bisik seksingnyei,” tenen yin ab mar ab diboka douboka kalingnaming to, nunda Er Imtamnyi wa irmilin nang ababyi neiktoto kalingnub. 
2CO.6.8	Ton tum ara ninyi aryi nunsi kisal dangnansing. Yuk tum ara ninyi aryi nunsi ina nglilingnansing. Ton tum ara ninyi aryi nunti, “Teleb dinyi akwe kunubde banung,” eboka nungdeiriransing. Yuk tum ara tola ati, “Malyi dinyi kunubde banung,” eboka nungdeiriransing. Nunda nundamnyi ati, “Er Imtamnyi biryi bokdonokmasou nang diboka kunub,” tenen bingnub. Ba, ninyi ton nang aryi nunti, “A nang ara sundamnyi erebdeibdandoka Er Imtamnyi wa irmilin nang kibdeibdanmang,” teneransing. 
2CO.6.9	Ton nang aryi nunti, “Er Imtamnyi biryi bokdonokmou nang,” tenen bingsunung. Ba, yuk nang aryi nunti, “Unato nang kunung do?” tenen kum bingnansing. Nunda mambul dinyi mitik kum boramib ati dibmanto nang ato kuramib. Dibmanto nang kuramibiryok, kam tuba buramib. Ninyi aryi nunsi kulab-kulab eransing. Kulab-kulab eransing bok, diboka kum oransing. 
2CO.6.10	Nunda mambul kimdeirisin dinyi ilinto donub. Mambul dinyi ilinto donub cok, kilkil kanya tuba bonub. Nunda bona bon kum nang kunub. Bona bon kum nang kunub cok, nunci Teleb Uram eterenub deib aryi ninyi ilinto asi iya teleb dinyi langdeiboka bongkarenub. Tukwetam bona bon dinyi kum boramibiryok, nunci nun Du Yesus biriman aryi, “Imtam dinyi tukwetam dinyi nirya aryi nun dinyi kusurur,” tenen bingnub.
2CO.6.11	Nun kwityabwe Korintus atei nang. Nunci nun kanya yokloboka sunsi iya boukwe weik kusunub. Boukwe weik kusunub ci, nunci sunsi dib en uram ebmasib. Ara, kemdeirin uram deib aryi kum ebmasib. Erda, nun tenen kanya lak ebmasib cok, dib en uram ebmasib. 
2CO.6.12	Nunda sunsi boukwe weik kusunub ci, nunci sunti, “Boukwe weik tuba kum kubkwayeb,” tenesina kum kunub. Ba, sunci nunsi boukwe weik kuransindau ani, ukuryok ara boukwe weik tuba kum kuransurum ati ebman. 
2CO.6.13	Nunda sunsi boukwe weik kusunub ato, sunbabyi neiktoto nunsi boukwe weik kimsina teleb ati ebman. Nira sun nai bitonyi kunun deyok aryi, “Ni mabwe nermabwe,” tenen ato ebmasin. Ati, nunci nun mamun boukwe kimdana teleb ati ebman.
2CO.6.14	Ni kwityabwe. Sun dib tenen kum nang ab dam kun nang kibdeibdamunyei. Sunda dib tenen nang ara Er Imtamnyi urasintam aryi teleb dinyi kunubde ban nang kurandum ati, sunci, “Malyi dinyi miliboka kunubibyei,” tenen malyi kun nang ab tonkwa kubmunyei. Er Imtamnyi urasintam aryi teleb dinyi kunubde ban dinyi ara yuk, malyi dinyi kunubde ban dinyi ara yuk. Tonda, berengna dinyi ara yuk, kunuk dinyi ara yuk kurur. A deyok aryi, sunda dib tenen nang ab dib tenen kum nang ab ara ururdeirirdana kum uca yuk-yuk bokdandarur. 
2CO.6.15	Nun Du Kristus ab isa sienyi si Belial ab asi antanibdeibtibyi do? Ato tenen kum. Tonda, dib tenenanyi ab dib tenen kumnyi ab murubdeibtibyi do? Ato tenen kum. Sun tenen dinyi ton kunubde ban dinyi ton ara yuk-yuk kurur deyok aryi, antanirdeirirdana kum kurantibyi. 
2CO.6.16	Tonda, Er Imtamnyi bisi dama deirin ai ara yuk, kwemdina dinyi asi dama deirin ai ara yuk kurur. Nunci kwemdina dinyi asi doboka Er Imtamnyi bisi dama deirin ai deibtibyi do? Ato tenen kum. Nunda dib tenen nang kanya umbura aryi Er Imtamnyi kusurur deyok aryi, nunda Er Imtamnyi bisi dama deirin ai ato kunub ati ato ebman. Ara, nun Nai Imtamnyi biryi Er Uram umbura aryi ato esurur.
2CO.6.16	“Nira Imtamnyi bira Ni dam kun nang ab tonkwa kubibiryi, sun kankan aryi yibarkiringkwan.
2CO.6.16	Tonda, a nang ara Niti, ‘Er Iya Erebdobnyi,’ tenen
2CO.6.16	Ni uram kunubde baramingiryi,
2CO.6.16	Ni dam kun nang kubkwaming,” ebmou. 
2CO.6.17	Tonda, nun Nai Imtamnyi biryi, “Malyi kun dinyi Ni mabwe nermabwe asi dakdongobcei,” tenen yuk tam asi ato eboka esurur.
2CO.6.17	“Er Imtamnyi biryi ato esurur.
2CO.6.17	Sunda Ni dam kun nang ara sun malyi kun nang kankan aryi takloboka yuk dam bina kubdarur.
2CO.6.17	Taklobmun ci, sunci Er Imtamnyi biryi, ‘Mem,’ tenen dinyi tentok ababyi kunubde bimunyei.
2CO.6.17	Ato kubdate ura, Nira Imtamnyi biryi sunsi dobdobkwansin.” 
2CO.6.18	“Ara, Nira sun Nai kusunun ba,
2CO.6.18	sunda Ni mabwe nermabwe kibkwandum ati ebman.
2CO.6.18	Nun Nai Imtamnyi Iya Mikibnyi biryi ato ebmou.” 
2CO.7.1	Ura, Ni kwityabwe dib tenen nang ni boukwe weik kusunun nang. Nun Nai Imtamnyi biryi nunsi, “‘Ni mabwe nermabwe,’ tenen sun kankan dam iya kubkwansin,” eboka erdeiriransou deyok aryi, nunci, “Lek kanya akwe bobkwayeb,” tenebibiryi, nun kanya ab nun nong ababyi diboka kalikdabiryi, nun nong kanya malyi dakdongobsute dinyi nirya bai donokwayeb. Ati, nunci nun Nai Imtamnyi biti, “Nun Nai Erebdobnyi Er Uram kunubde binkwayeb,” tenenub ci, nunci “Sunglona kum uca lek kanya borantibyi,” tenen busul kubtabakoka Er Uram kunubde binkwayeb.
2CO.7.2	Ni kwityabwe, nunci ninyi tentok ababyi malyi kum kibdongobmasoubwe. Tonda, nunci ninyi tentok ababyi kum bowanikminikmasoubwe. Tonda, nunci sun talerandum bona ton co bok ati, “Dobdobtibyi,” tenen olorkwetesina uram kum eransoubwe. Ati, sunci sun kanya yoklobsumun ci, nunsi boukwe weik kibsindarur. 
2CO.7.3	Niryi sunti, “Tatab-tatab ebkwan,” tenen ato kum ebmasin. Erda, niryi sunti, “Ni boukwe kunun nang,” tenen ato ebmasin. Nunci sunsi boukwe weik kusunub ati nun sirya ebmasib. Ati, nunci sunti boukwe kusunub deyok aryi, sun ab tonkwa kurantibyi ati tenesunub. Ara, kam kurantibyi ababyi, dibtibyi ababyi, nun sun ab tonkwa kurantibyi ati ebman. 
2CO.7.4	Niryi sunti, “Nun Du dam kun nang,” tenen dib tenesunun. Niryi sunti erebdeiboka kisal dangsunun ati ebman. Tonda, yuk nang aryi nisi mambul kimdeirin dinyi ilinto kareraning bok, niryi sun kurandum to deyok aryi kilkil kanya langdeiboka bonun.
2CO.7.5	Ura, nunda Makedonia mutuk binmoubwe ura, nun mambul dinyi boramoubwe ati ebman. Ninyi aryi nunsi dubdendoka mambul weik dinyi ilinto amuma-amuma kimnansei deyok aryi, nun nong ab nun kanya ab ara mambul weik kuransou. Ninyi aryi nunti, “Obtibyi,” tenen domkiringnansei. Tonda, nunci sunda Korintus nang ati, “Teleb kuraming do kum do?” teneramoubwe deyok aryi tabakoka mambul kanya boramoubwe. 
2CO.7.6	Ato kuramoubwe bok, nun Nai Imtamnyi bira mambul nang teleb kurdeirisurutnyi biryi nun kanya teleb kurdeiriransou. Ara, nun kwit Titus nun dam yanmou biriman aryi nun Nai biryi nun kanya teleb kubdeibmasou. 
2CO.7.7	Ara, nun kwit Titus yanmou deyok atikwe nun kanya teleb kum kibdeibmasou. Erda, sunda Korintus nang aryi nun kwit bisi teleb kurdeirirandau ati kekebmoubwe deyok ababyi erci nun kanya asi teleb kibdeibmasou. Nun kwit bira sun kankan kuamwe ani, ni dam yanmou ura, erci sun kurandau to nukeibmasou. Ati, erci, “Sun Korintus atei nang aryi, ‘Kan ab tonkwa kurantibyi se,’ eranking,” ebmanou. Tonda, erci, “Sun Korintus nang aryi, ‘Nun nai Paulus bisi mambul kibdeibmoubwe se,’ tenen mambul weik kanya boraming,” ebmanou. Tonda, erci niti, “Sun Korintus nang ara kanti boukwe weik boranking,” eboka nukeibmanou. Ato eboka nukeibmanou deyok aryi, ni kanya ara kilkil weik kuranse. Minob ura ni kanya kilkil weik kuranou ani, ni kanya ara bisibkaboka iya kilkil kuranse ati ebman.
2CO.7.8	Niryi sunsi kerek sengna kerek sekeibmasise asi sunci nukde binmandau uca, sun kanya lukeibmasou. Sun kanya asi lukeibmasou bok, niryi, “A kerek sengna kerek sekeibmase ara manmaliboka sekeibmase,” tenen mambul kanya kum bonun. Ato tenena kum kunun cok, niryi boukwe deib aryi, “Ni kwityabwe kanya lukeibman se,” tenen mambul kanya tiya bobmase. Ba, a kerek sengna deib aryi sun kanya lukeibmasou ara tiya akwe lukeibmasou ati ni kekebmase uca, mambul kanya iya kum bormururanse. 
2CO.7.9	Ura, ukuryok ara ni kanya kilkil kuranir. Ara, niryi sunsi, “Unato ati a malyi kunanyi kum wenebmarum do?” eboka wenebmasisiryok, sun kanya asi lukeibmasise deyok aryi, ni kanya kilkil kum kuranir. Erda, sunci ni kerek sengna deib aryi mambul kanya borandau uca, sunci, “Nun malyi kun dinyi taklobkwayeb,” tenebmandau ci, Er Imtamnyi dam kun nang tubto kibmandau. A deyok aryi, ni kanya kilkil weik kuranir ati ebman. Ara, nun Nai Imtamnyi Er kanya teleb kurur to, sunci, “Malyi dinyi kuramoubwe se,” tenen mambul kanya borandau. Ati, niryi sunsi kerek sengna kerek sekeibmasou uca, sun kanya lukeibmasou bok, niryi sunsi malyi kum kibminikmasise. 
2CO.7.10	Nun Nai Imtamnyi biryi teleb teneboka karesurur mambul kanya bon dinyi ara talyi dinyi kuma. Erda, ato mambul kanya bon dinyi biriman aryi ninyi aryi sun malyi kun dinyi tangloramingiryok, lemsin dinyi dororaming. Sun ato kuboka mambul kanya bon nang ara, “Malyi dinyi tubto kunurantibyi,” tenen kanya kum bonung. Ba, tukwetam kanya bon nang boramingnyi mambul dinyi ara lemsin dinyi kum boyangarande. Erda, din dinyi boyangarande. 
2CO.7.11	Ni kwityabwe, sundamnyi diblilibdandarur. Ara, nun Nai Imtamnyi biryi sunsi mambul bobdeibsou ara talyi ati kum bobdeibsou. Erda, a mambul kanya borandum biriman aryi sun kanya dam du moubdeibsou. Du moubdeibsou uca, sunci, “Er Imtamnyi biryi teleb tenesurur to kunubde binkwayeb,” tenen kanya borandum. Tonda, sunci, “Yuk nang aryi kuraming malyi kun dinyi kum miliramoubwe ati lak kibkwayeb,” tenen busul kanya borandum. Tonda, sunci, “Sun malyi kun nang asi bitabdeiboka wenebkwayeb se,” tenen busul kanya borandum. Tonda, sunci, “Nun Nai Imtamnyi biryi nun malyi kuramoubwe dinyi wenebsicei,” tenen ilil kanya borandum. Tonda, sunci ni Paulus biti boukwe weik kuboka, “Er ab tonkwa kurantibyi,” teneranurum. Tonda, sunci busul kanya borandum ci, “Malyi kun nang deyok lilibkwayeb,” tenerandum. Ati, nun Nai biryi mambul bobdongobmasou uca, sun kanya dam aryi du diboka moubdeibsou. Ati, sunci sundamnyi ati, “Malyi deyok kum kuransou,” tenen lak kibdanmarum ati ebman. 
2CO.7.12	Ati, niryi sunsi kerek sengna kerek sekeibmasise ara, “Malyi kiminingnanyi bira er kwin nong asi talyi yordananyi bisi tatab-tatab ebkwan,” tenen dinyi udikum deiboka kum sekeibmasise. Tonda, “Talyi yon ner er akenyi bisi milibkwan,” tenena ababyi kum kerek sekeibmasise. Erda, sunda Korintus nang aryi “Nunda Paulus bisi boukwe weik kunub,” tenen Er Imtamnyi urasintam aryi lak bikdankwandau ati, niryi sunsi kerek sekeibmasise. 
2CO.7.13	Nunci a dinyi nirya asi kunubde barandum asi asing eirirankib uca, nun kanya katabum ebmasir.
2CO.7.13	Ura, nun kanya atikwe katabum kum kuransou. Erda, sunda Korintus nang aryi nun kwit Titus bisi teleb kurdeirirandau deyok aryi, nun kwit Titus er kanya ababyi katabum eramwe. A deyok ababyi nun kanya teleb kuransir. 
2CO.7.14	Niryi nun kwit bisi sun dam bokdonokmasisiryi, niryi erti, “Sun Korintus nang ara teleb kun nang,” eboka kisal weik dakdobmasise. Ura, niryi sunti kisal weik dakoka, “Teleb dinyi kun nang kunung,” ebmase to, kunubde barandau deyok aryi, sunci nisi alyi kum bobdongobmanindau. Nunci sunsi esunub uram ara tuba-tuba dib en uram akwe esunub to, nunci sunsi kisal dangnub uram ababyi dib en uram akwe kurur. Ati, niryi sunsi kisal dakmasise to, diboka kunurandau deyok aryi ni kanya kilkil weik kuranir. 
2CO.7.15	Nun kwit Titus bira sun nirya ati boukwe weik kusurur. Tonda, erci sunti, “Ilil kanya boboka Er Imtamnyi Uram diboka kekeramnyi,” tenen tubto teneiriransir uca, erci tabakoka boukwe weik kusurur. 
2CO.7.16	Ni kwityabwe. Niryi sunti, “Er Imtamnyi Uram diboka kunubde banung,” tenen diboka bingsunun deyok aryi, ni kanya kilkil weik kunurur.
2CO.8.1	Ura, Ni kwityabwe dib tenen nang. Nun Nai Imtamnyi biryi sun Makedonia mutuk kuboka dib tenen nang buluna yuk-yuk asi kisal dakmou uca, du mourande. Ara, sun Yerusalem atei kuboka kwaning atan nang ati co bok bulubdeiboka deibmai ati ato ebman. Niryi sunti, “A dinyi bikting,” tenen lak ebmasin. 
2CO.8.2	Ara, sun Makedonia mutuk kuboka dib tenen nang ara mambul weik kimna dinyi ilinto boramingiryi, langdeiboka kilkil kanya boraming. Tonda, bona bon dinyi ton, co bok ababyi mitik akwe boramingiryi, sunci sun taruk kuramwe dinyi asi doboka sun atan nang asi langdeiboka bokoka kareraming. 
2CO.8.3	Ara, sunci sun taruk dam kuramwe dinyi akwe kum kareramnyi. Erda, bisibkaboka kareramnyi. Yuk nang aryi sunti, “Co bok ilinto karebdarur,” eboka kum arukdeibmai. Erda, sunci sun kanya yuk aryi, “Sun atan nang asi miliboka karebkwayeb,” teneramnyi tok, kareramnyi. 
2CO.8.4	Sun Makedonia mutuk kuboka dib tenen nang ara uram ebkatabdeibmasei ci, “Nunbabyi sun Yerusalem atei aryi kuboka atarande dib tenen nang asi miliboka karebtibyi,” eboka molobmasei ura, co bok langdeiboka bulubdeibmai. 
2CO.8.5	Ara, nunci a nang ati, “Bona bon kum nang kunung ati co bok mitik akwe karebkwaming,” tenebmoubwe bok, sunci co bok mitik kum bulubdeiboka karebmai. Ati, yuma ara sunci sun kanya asi nun Du Yesus bisi deibmai ura, aminda ara sun kanya nunsi deibmasei. Ara, Er Imtamnyi biryi nunti teleb tenesurur to, sunci sun kanya asi nunda nun Du Yesus wa irmilin nang ababyi deibmasei. 
2CO.8.6	Uca, nunci nun kwit Titus bisi sun dam bokdonokmaburyi, nunci ersi ato eboka ebkatabdeibmoubwe. “Kanci sun Korintus atei nang dam biminyi ura, ato ebdeibdum, ‘Niryi minob uca ebdeibmasise uca, sunci deyok kouboka co bok bulubkalibmandau ani, ukuryok aryi kum bulubdeiamunci dinyi nirya bulubdeibdarur. Ati, sunci deyok kouboka yuk nang asi teleb kubdeibmandau ani, sunglona kum uca kunubsekdarur.’” Ati, nunci Titus bisi takubdeiboka, “Ato ebdeibdum,” ebmoubwe. 
2CO.8.7	Sunda Korintus nang ara dib tenen nang yuk nang ilinto asi bisibkaboka iya teleb nang kurandum. Ara, sunci yuk nang asi bisibkaboka katabum eboka dib tenerandum. Tonda, sunci langdeiboka dib en uram lak erandum. Tonda, sunci langdeiboka bikdob dinyi bingnandum. Tonda, sunci busul kanya langdeiboka borandum. Tonda, nunci sunsi langdeiboka boukwe weik kusunub to, sunbabyi neiktoto yuk nang asi boukwe weik kundarur. Ati, sunci yuk dinyi-yuk dinyi nirya asi langdeiboka kunubde barandum to, sunci, “Sun kwaning atan nang asi co bok karebkwayeb,” tenebmunyi ababyi, langdeiboka karebdarur.
2CO.8.8	Niryi sunsi, “Kwaning atan nang asi co bok karebdarur,” eboka kum arukdeibkwinsin. Erda, niryi, “Sun kwaning atan nang diboka boukwe weik kunung do kum do?” tenen ukubdenmasin deyok aryi, ato ebmasin. Yuk nang ara busul kuboka kareraming deyok aryi, niryi kikliboka, “Sun Korintus nang ababyi busul kuboka karebting,” tenen kusunun. 
2CO.8.9	Nun Du Yesus Kristus bira imtam tukwetam dinyi nirya talerutnyi kurur cok, Erda boukwe deyok aryi, ninyi kiboka bona bon kumnyi bitonyi kibdanmou. Ati, nun Du Yesus biryi sunda bona bon kum nang ati lebdeiboka imtam dinyi langdeiboka karebkwansou ati, Erda bona bon kumnyi bitonyi kibmou. A deyok aryi, sunbabyi neiktoto boukwe tenen deyok aryi, yuk nang asi langdeiboka karena teleb.
2CO.8.10+2CO.8.11	Ati niryi sunsi a deyok ati, “Ato-ato kuna teleb,” en uram ebkwinsin. Min kwalina ara sunci deyok kouboka, “Sun kwaning atan nang ati co bok bulubdeibkwayeb,” ebmandau ani, bulubkalibmandau. Ani, ukuryok ara sunci sun, “Ato-ato kubkwayeb,” en uram kunubde bana teleb. Ati, sunci busul kuboka, “Co bok bulubdeibkwayeb,” ebmandau tok, sunci busul kubmun ci, kunubde bana teleb ati ebman. Ara, sun taruk kubmaci tok karebmun ci, sun kwaning atan nang ati co bok bulubdeibdarur. 
2CO.8.12	Sunci sun kanya dam aryi, “Sun kwaning atan nang asi co bok bulubdeibkwayeb,” tenerandum ara telebto tenerandum. Sun taruk kubmasici dinyi ara mitikanun kubsici ura, co bok mitikanun karena teleb. Ba, sun taruk kubmasici dinyi ara mitik kum kubsici ura, co bok ilinto karena ababyi teleb. Co bok ilinto kum, mitikanun kum karena ara bikdob dinyi kuma. Erda, “Karebkwayeb,” tenen kanya bona ara bikdob dinyi kurur ati ebman. A deyok aryi, niryi, “Sun taruk kubmasici tok karebdarur,” ebmasin.
2CO.8.13	Ati, nunci sunti, “Co bok ilinto karebting uca, yuk nang aryi kum karebkwaming,” tenen kum kusunub. Tonda, nunci sunti, “Co bok bulurdeina deyok aryi, mambul weik kubting,” tenen kum kusunub. Erda, nunci, “Sun dantam-dantam kuramingnyi dib tenen nang ara sun taruk kubmaci tok kikiman bulubdeibkwanung,” tenen kunub. 
2CO.8.14	Sunda Korintus nang ara ukuryok aryi co bok langdeiboka talerandum ati, sun kwaning ataranci nang asi langdeiboka karebdate. Ura, aminda aryi sunbabyi kwaning atabsute ura, sun Yerusalem atei aryi dib tenen nang aryi sunti tamuboka karebsiting. Ato kubdate ura, sun ab yuk dib tenen nang ab aryi sun mamun dirnilirdandate. 
2CO.8.15	Ato kubdate ura, sunci Er Imtamnyi Uram umbura aryi kerek sekeiamnyi to kunubdate. Ara, Er Imtamnyi Uram ara ato esurur.
2CO.8.15	“Sun Israel yala nang ara ninyi kun kum mutuk kuramiryi, imtam roti si Mana buluramiryi, ninyi nirya ara kikiman yiramnyi uca, bouramwe.
2CO.8.15	Ara, sun Mana du ilinto bulubdeibmai nang ara yina kikiman bulubdeiboka yiramnyi.
2CO.8.15	Ba, sun Mana du mitikanun bulubdeibmai nang ababyi yina kikiman bulubdeiboka yiramnyi,” ebmou. 
2CO.8.16	Ni kwityabwe, niryi sunti boukwe weik kuboka, “Busul kuboka dibnilibtinyi,” tenesunun to, nun kwit Titus bibabyi neiktoto sunti boukwe weik kuboka, “Busul kuboka dibnilibtinyi,” tenesurur. A deyok aryi, niryi nun Nai Imtamnyi bisi, “Ei, ni Nai,” enun. 
2CO.8.17	Nun kwit bira er kanya dam yuk aryi, “Korintus atei bitinyi se,” tenesurur ati erda kilkil kanya boboka sun dam yankwande. Ura, niryi ersi, “Korintus atei birum,” ebmase ba, erci kilkil kanya boboka, “Ni binkwan,” ebmanou. 
2CO.8.18	Ura, nun kwit Titus bitikwe kum bokdonokmasin. Erda, dib tenenanyi yuknyi bibabyi bokdonokmasin ara Titus ab tonkwa sun dam yankwanding. Anyi bira Teleb Uram busul kuboka eteresurur deyok aryi, sun dantam-dantam kuboka dib tenen nang aryi ersi kisal dangnaming. 
2CO.8.19	Anyi bisi sun dantam-dantam kuboka dib tenen nang aryi sirya wibdeibmai. Ara, sunci, “Sun Yerusalem atei kuboka atan nang asi co bok bulubdeiboka bobinkwande,” tenen wibdeibmai. Anyi bisi wibdeibmainyi bira nisi miliboka co bok bulubdeiboka Yerusalem atei bobinkwanim. A co bok bulurdeiboka bobinkwanim ara, “Ninyi aryi asing eibtingiryi, nun Du Yesus si weik ebting,” tenen bobinkwanim. Tonda, nunci, “Busul kuboka sun dib tenen nang dibnilibtinimnyi,” tenen bobinkwanim. 
2CO.8.20	Nunci a co bok ara langdeiboka deiriraming dinyi bobinkwanim ara, “Manmalina kum uca bulubdeiboka Yerusalem atei bobitinimnyi,” tenen bobinkwanim. Ati, nunci, “Ninyi aryi tatab-tatab ebsingnyei,” tenen a co bok asi manmalina kum uca bobinkwanim. 
2CO.8.21	Ati, nunci busul kuboka, “Nun Du urasintam aryi teleb dinyi kubkwanim,” tenen, “Ninyi urasintam ababyi manmalin dinyi kum kubtinimnyi,” tenen a co bok bulubdeiboka bobinkwanim.
2CO.8.22	Tonda, nun kwit Titus ab nun kwit yuknyi ab nun wa irmilisununyi yuknyi bibabyi bokdonokmasin. Anyi bira busul weik kuboka nunsi wa irmiliransou deyok aryi, nunci erti, “Nun kwit,” tenenub. Anyi bira sunti er kanya deibmasir deyok aryi, erci tabakoka, “Dibnilibtinyi,” tenesurur. 
2CO.8.23	Nun kwit Titus bira ni wa irmilininanyi kurur ci, sun kankan kuboka wa isurutnyi kurur. Ba, nun kwityabwe yuk nang bitinyi ara sun dib tenen nang buluna yuk-yuk aryi wibdeiboka bokdonokmarei nang kururung. A nang nirya ara nun Du Yesus Kristus si weik en nang kunung ati ebman. 
2CO.8.24	A nang ara sun dam yankwaming deyok aryi, sunci a nang urasintam aryi co bok asi bulubdeibdarur. Ato kubmun ci, sunci, “Nunbabyi kwaning atarande nang asi boukwe weik kunub,” tenen lak kibdankwandum. Tonda, niryi sunti kisal dangsunun ara talyi ati eboka kisal kum dangsunun ati bikting ati, sunci sun kwaning atan nang ati co bok deibdarur. Ara, sun dantam-dantam kuboka dib tenen nang ababyi, “Teleb kun nang,” tenen biksiting ati, sunci a nang asi kibdobmun ci, co bok bulubdeibdarur.
2CO.9.1	Ni kwityabwe, niryi sunsi kerek sekeibmasin ara, “Sun Yerusalem atei kuboka dib tenen nang ati co bok bulubdeibdarur,” eboka kerek sekeibmasin bok, sunci, “Sun Yerusalem nang ati co bok bulubdeibkwayeb,” sirya tenerandum ati bikmasin. 
2CO.9.2	Sunda Korintus nang ara busul kuboka, “Nun kwityabwe kwaning atan nang ati co bok bulubdeiboka karebkwayeb,” tenerandum ati bingsunun deyok aryi, niryi sunsi, “Karebdarur,” kum ebkwinsin. Tonda, niryi sun Makedonia mutuk kuboka dib tenen nang ab tonkwa kuramaburyi, niryi sunsi kisal dakmasise. Ara, niryi sunti kisal dakoka sun Makedonia nang asi ato ebmase. “Sun Akhaya mutuk Korintus atei kuraming dib tenen nang ara o kwalina aryi kuboka ukuryok ababyi busul kuramingiryi, ‘Co bok bulubdeiboka karebkwayeb,’ tenen kunung.” Ato eboka nukeibmase uca, sun Makedonia mutuk kuboka dib tenen nang ilinto aryi, “Nunbabyi bulubdeiboka karebkwayeb,” eboka co bok bulubdeibmai. 
2CO.9.3	Ura, niryi nun kwityabwe sun dam bokdonokmasin ara, “Co bok nirya asi sirya bulubdeibmang do kum do?” tenen bikwanking ati bokdonokmasin. Ara, niryi sunti kisal dangnansise ara, “Talyi ati kisal kum dangnanse,” tenen a nang asi sun dam bokdonokmasin. Ati, sunci a co bok nirya asi kiknibminikoka bulubdeibdarur. Sunci, “Bulubdeiboka karebkwayeb,” ebdeibmanindau ani, kum kunubdate ura, niryi sunsi talyi ati kisal dakmasitinyi. 
2CO.9.4	Ara, Makedonia mutuk kuboka dib tenen nang ton nang nun ab tonkwa sun dam yatibyi ura, sunci co bok kum bulubdeibdate uca, nira sun Makedonia mutuk nang urasintam aryi alyi weik kibnute. Niryi kankana asa kum uca sunsi kisal dakmasise bok, kisal dangna dinyi kum kunubdate uca, ni alyi weik kubnute. Ba, sunda Korintus atei nang ara bisibkaboka iya alyi weik kubsute. Ara, sunci, “Bulubdeiboka karebkwayeb,” ebdeibmandau ani, diboka kum bulubdate ura, sunsi bisibkaboka alyi weik kubsute. 
2CO.9.5	Ati, niryi, “Alyi kubsicei,” tenebmase deyok aryi, niryi ni bokdonokmasin nang winiryi asi ato eboka ebkatabdeibmase. “Ni ab yuk nang ab Korintus atei dirbana kum bok, sunci minob bindoka sun Korintus nang asi, ‘Co bok kiknibminikoka bulubdeibdarur,’ ebdarur,” ebmase. Ura, sunda Korintus nang aryi sun ebdeibmandau to sirya bulubdeibmunyi ura, ni sun dam yankwansin. Ati, sunci kilkil kanya boboka co bok kiknibminikoka langdeiboka karebdarur. “‘Karena nun li,’ tenen kanya boboka karebingnyei,” tenen ato ebmasin.
2CO.9.6	Ni kwityabwe, sunci a ebkwinsin uram asi kisok dam bobdarur. “Sun yala kwengnaming nang ara yala mitik akwe kwekting uca, du moun dinyi mitik akwe dakwanting. Ba, yala ilinto asi kwekingnyi uca, du moun dinyi ilinto dakwaming.” Ati, sunci yuk nang asi langdeiboka karebmunyi uca, kisal dangsina dinyi langdeiboka dobdobkwandum ati ebman. 
2CO.9.7	Ura, unanyi-unaner ara, “Sun atan nang asi co bok karebkwan,” tenebingnyi ura, sunci sun kanya teleb kubmaci tok karena teleb. Ara, “Karena ni li,” tenebdatiryok, karebdate ara manmaliboka karebdate. Tonda, yuk nang aryi, “Karebdarur,” eboka arukdeibsiting uca, karebdate ara manmaliboka karebdate. Ba, sun kanya yuk aryi, “Ur karebkwayeb,” tenen karerandum ara manmalina kum uca karerandum ci. Sun ato kun nang asi nun Nai Imtamnyi biryi boukwe weik kurur. 
2CO.9.8	Nun Nai Imtamnyi bira utotoa nirya talerutnyi kurur ci, kisal dangna dinyi karebsutiryi, sun ataransici dinyi nirya asi langdeiboka karebdeibsute. Karebdeibsici ura, sunda uki-uki nirya kubde baramun ba, atan dinyi utotoa nirya asi kum atabkwansir. Ato kuramunyi ura, sunci Er Imtamnyi urasintam aryi teleb dinyi akwe langdeiboka kunubkwandum. 
2CO.9.9	Er Imtamnyi Uram umbura aryi a deyok ati ato eboka kerek sekeiamnyi.
2CO.9.9	“Nun Nai Imtamnyi bira kisal dakoka sun bona bon kum nang asi langdeiboka karerur.
2CO.9.9	Tonda, nun Nai urasintam aryi teleb dinyi kunubde ban dinyi ara nun Nai biryi iya teneibkwande.” 
2CO.9.10	Ura, nun Nai Imtamnyi bira sun yala kwengna nang asi yala karerur. Tonda, sun yina yibkwamingnyi nang asi roti karesurur. Tonda, nun Nai bira sunda yuk nang asi dirnilirandum nang ababyi yala kwengna dinyi ton du mousin dinyi ton karebkwansir. Kebdeiboka ati ato ebmasin. Ara, sunci yuk nang asi langdeiboka kareramunyi to, nun Nai biryi langdeiboka kisal daksici uca, Er Imtamnyi urasintam aryi du langdeiboka moubtabakwansir. 
2CO.9.11	Nun Nai biryi kisal dakoka yina ab yuk karesin dinyi ilinto amuma-amuma ab langdeiboka karebkwansir uca, sunci yuk nang asi tuba-tuba langdeiboka karebkwandum. Sunci langdeiboka karebmunyi ura, nunci sun bulubdeibmandau dinyi asi bobibyi uca, sun a dinyi dobdobkwaming nang ara Er Imtamnyi si weik ebkwaming.
2CO.9.12	Sunci sun kwaning atan nang asi co bok karerandum deib aryi Er Imtamnyi dam kun nang ataranci dinyi akwe kum kunurandum. Erda, sunci karerandum deib aryi ninyi ilinto aryi Er Imtamnyi si langdeiboka weik ebkwaming. 
2CO.9.13	Sunci sun kwaning atan nang asi co bok karebkwandum ara iya teleb dinyi kubkwande. Ato kuramunyi biriman aryi sunci sun boukwe weik tenen dinyi lak kibkwandum. Ura, yuk nang aryi asing eibingnyi ura, sunci Er Imtamnyi si weik ebkwaming. Ara, ato eboka Er Imtamnyi si weik ebkwaming. “Sun dib tenen nang ara nun Du Yesus Kristus uram Teleb Uram lak ena akwe kum kuraming. Erda, sunci nun Du Yesus Uram kunubde baramingiryok, sun atan nang ababyi dirniliraming.” Ato ebingiryok, sunci Er Imtamnyi bisi, “Ei, nun Nai,” ebkwaming. Tonda, a nang ara sunda Korintus nang ati ato eboka kisal dakwansing. “Nunbabyi yuk nang ababyi langdeiboka karebmasing,” eboka kisal dakwansing. 
2CO.9.14	Tonda, sunci langdeiboka karebmunyi ura, sun dinyi dobdobmangnyi nang ara sunti boukwe weik kibingiryi Er Imtamnyi bisi molobmilibingiryok, langdeiboka molormilibkwansing. Ara, Er Imtamnyi biryi sun biriman aryi langdeiboka kisal dakmasir deyok aryi, a nang aryi sunti langdeiboka molormilibkwansing. 
2CO.9.15	Ura, nun Nai Imtamnyi biryi nun Du biriman aryi lemsin dinyi karebmasou ara utotoa nirya asi bisibkaboka kisal dangsin dinyi karebmasou deyok aryi, nunci Er si weik ena teleb ati ebman.
2CO.10.1	Ni kwityabwe, nun Du Kristus bira Erdamnyi luknubdongobdandoka namin kanya borutnyi kurur to, ni Paulus bibabyi neiktoto luknub dongon kanya ton namin kanya ton bonun. Ato tenen kanya bonun deib aryi, niryi uram ebkatabdeiboka sunti molon dinyi ton molobkwinsin. Ara, “Ni uram kekebdarur,” eboka molobmasin. Sun kankan aryi ton nang ara niti ato eranei. “Paulus bira nun urasintam aryi uram erandiryok, ilil kanya bonanyi bitonyi kuboka mitang uram sisingnande se. Ba, kerek sengna deib aryi kerek sekeibsici ba, ilil kuna kum uca ilil kuna kum kanya bonanyi bitonyi kuboka mikib uram eboka kerek sengdeiriransir se.” 
2CO.10.2	Ni kwityabwe, niryi ato eboka molobkwinsin. “Niryi sun dam diryanyi ura, nira ilil kanya bona kum uca sun kankan kuboka niti, ‘Malinyi,’ eraning nang asi mikib uram eboka kerebsinyei,” eboka molobmasin. Sun kankan ton nang aryi ni Paulus biti ato eraning. “Erda Er Imtamnyi Kanya Roh Kudus aryi eteresurur to kum kunubde barur cok, Er mining kanya aryi tenen dinyi akwe kunubde barur se.” A nang ara talyi ati ato eraning ati, niryi sun dam yandoka mikib uram kerebtinyi ati ebman. 
2CO.10.3	Ara, nunda nun Du Yesus bisi wa irmilin nang ababyi tukwetam nang akwe kunub cok, nunci sun tukwetam kanya bon nang aryi kunubde baraming to dinyi kunubde kum banub. Sun tukwetam kanya bon nang aryi mar ordaraming to ara yuk. Tonda, nunda nun Du Yesus bisi wa irmilin nang aryi mar ordaramib to ara yuk. 
2CO.10.4	Ara, sun tukwetam kanya bon nang aryi mar ordaramingnyi ara ya sirik ab yin mar sirik ab taleboka ordaraming. Ba, nunda dib tenen nang ara, “Malyi kun dinyi muna kibdongobtibyi,” tenen mar ordaramibiryok, ya sirik ab yin mar ab kum taleramib. Erda, Er Imtamnyi mikib deib aryi nunci isa talerande dinyi yuk-yuk asi muna kimdongonub. Tonda, ninyi aryi talyi eraming uram nirya asi bisik sekoka muna kimdongonub. 
2CO.10.5	Nunda Er Imtamnyi biryi dib en uram bikoka erebdeibibiryok, nunda tola uram nirya asi bisik sengnamib. Ara, Er Imtamnyi Uram bisik sengna dinyi nirya asi kum daneiramib. Tonda, ninyi kanya aryi tenen dinyi nirya asi nunci bisik sekoka kum daneiramib. Ninyi kanya aryi tenen dinyi nirya asi muna kibdongoboka tabwe debibyi uca, nun Du Yesus Kristus Uram amwetam dinyi kimnub. 
2CO.10.6	Ura, ni kwityabwe, unanyi-unaner ara nun Du Yesus Uram ati, “Nun li,” tenen kununa kum kuramingnyi ura, nunci a nang nirya asi diba ati wenebkwayeb. Ba, sunda Korintus nang sunglona kum uca nun Du Yesus Uram asi kunubkalibmunyi ura, nunci sun kankan aryi kuboka nun Du Yesus Uram ati, “Nun li,” tenen nang asi diba ati wenebkwayeb.
2CO.10.7	Ni Paulus ab ni kwityabwe ab ara nun Du biryi bokdonoksou nang diba ati kunub. A dinyi ara ninyi nirya urasintam aryi lak kurur ati sunbabyi neiktoto nunti, “Nun Du biryi bokdonokmou nang kunung,” tenen bikdarur. Sun kankan ton nang ara ilil kanya bona kum uca, “Nunda Kristus wa irmilin nang kunub,” tenerdarandum to, nunbabyi neiktoto ilil kanya bona kum uca, “Nunda nun Du Yesus wa irmilin nang kunub,” tenen bingnub. Ati, sundamnyi ati, “Nunda Kristus wa irmilin nang kunub,” tenerdaraming nang ara nunti, “A nang ababyi nun Du Yesus Kristus wa irmilin nang diboka kunung,” tenen dobdobsiting ati ebman. 
2CO.10.8	Ara, nun Du Yesus biryi nunsi mikib karebsou ara, “Ninyi diba ati wenebmin cok, sun kanya mambul kibdarur,” eboka mikib kum karebsou. Erda, “Dib tenen nang kanya katabum ebdeibdarur,” eboka mikib karebsou. Niryi ilil kanya bona kum uca a dinyi ati bisibkaboka nunukeibsitinyi ababyi, nun Du Yesus bira nisi mikib karebmanounyi biryi niti, “Ni bokdonokmasinyi kum kurur se,” kum tenebkwaniriryi, nisi alyi kum bobdongobkwanir. 
2CO.10.9	Ati, sunci niti, “Kerek sengna kerek sengdeirisurur biriman aryi nun kanya ilil kimdongoransir,” tenebsumunyei. 
2CO.10.10	Ara, sun kankan aryi ton nang ara niti ato eraning. “Paulus bira kerek sengna kerek sengdeiriransici uca, kat uram ton mikib uram ton eboka kerek sengdeirisurur. Ba, ninyi urasintam yaci ura, erci mitang uram ton ina ngilikmanto uram ton eransir,” eraning. 
2CO.10.11	Sun talyi ati ato dinyi eraning nang ara ato dinyi tenena teleb. Nira kerek sengna deib aryi eboka kerek sengnun to ababyi, sun urasintam yandoka uram sisingnun ababyi neik dinyi akwe enun. Ni kerek sengna deib aryi kat uram ebsitinyi tok, niryi sun dam yanyi ura, neik dinyi akwe ebniryok, diboka kunubkwansin ati ebmasin.
2CO.10.12	Sun kankan aryi ton nang ara sundamnyi ererdeirirdaraming. A nang ara sundamnyi biti, “Nunda iya teleb kun nang kunub,” tenen sundamnyi ererdeirirdaraming. Nunda ilil kanya bonub deyok aryi, nunci ato kuboka nundamnyi kum erebdeibdatibyi. A nang ara sundamnyi ati, “Nunda kiklina nang aryi kunubde banub to yuk nang ababyi kunubting,” teneramingiryok, sundamnyi kisal dangdaraming. Ato dinyi kunubde banung nang ara bikdob dinyi kun nang kum kunung ati ebman. 
2CO.10.13	A nang ara sundamnyi erebdeibdandoka sundamnyi kisal dangdaraming. Ba, nunbabyi nundamnyi kisal dakdatibiryok, nunci nundamnyi ati bisibkaboka kisal kum dakdankwayeb. Erda, Er Imtamnyi biryi nunsi Er wa irmilin dinyi karebsou to, nunci kikiman dinyi akwe eboka kisal dakdankwayeb. Er Imtamnyi biryi nunsi wa takubdeibsou tok, nunci akatei okatei bindoka wa iramibyi ani, sunda Korintus atei nang kankan ababyi yandoka wa iramib ati ebman. 
2CO.10.14	Nun Du biryi nunsi takubdeibsou tok, nunda sun Korintus atei nang ababyi yanmoubwe ura, nun Du Yesus uram Teleb Uram etereransoubwe. Ati, nunci, “Sun Korintus atei nang asi Teleb Uram etereramoubwe,” enub ara uram aryi ou nebdeiboka kum enub. Erda, kikib ati ato enub. 
2CO.10.15	Yuk nang aryi sunsi Teleb Uram etereransiting deib aryi nunci nundamnyi kisal kum dangdanub. Erda, nunci sunsi Teleb Uram etereransib deib aryi nunci nundamnyi kisal dangdanub. Ati, nunci sunti ato tenen dibde bunub. “Nunci sun dam yandoka Teleb Uram tubto eterebsibyi uca, sun dib tenen dinyi ara tabakdongo-tabakdongo katabum ebsici ba, sun kankan aryi nun uram kekebkwaming nang ababyi tabakdongo-tabakdongo weik kubting,” tenen dibde bunub. 
2CO.10.16	Ato kubibyi ura, nunci sun atei Korintus atei aryi anaboka otam bukmaci mutuk yuk-yuk ababyi bindoka Teleb Uram eterebtibyi. Ati, nunci, “Yuk nang ara deyok kouboka Teleb Uram sirya etereramingnyi nang aryi wa ina deib aryi nunci nundamnyi ati kisal dakdabibyei,” tenenub. Tonda, nunci, “Yuk nang aryi wa iramingnyi wa wekibiryi, Teleb Uram eterebibyei,” tenenub. Erda, nunci, “Teleb Uram kum kekebmangnyi atei yuk-yuk bindoka nun Du Yesus uram eterebkwayeb,” tenen kunub 
2CO.10.17	Ba, nunda nun Du Yesus wa irmilinub nang ara nundamnyi kisal dakdabyei. Unanyi-unaner ara, “Kisal dakwan,” tenebingnyi ura, ninyi si erebdeiboka kisal dakingnyei. Erda, nun Arungdeirisurutnyi Iya Erebdobnyi bisi si erebdeiboka kisal dakwanung. 
2CO.10.18	Nun Du Yesus bira nun Arungdeirisurutnyi biryi kisal dangsici nang ati Er Imtamnyi biryi, “Ni kwityabwe, ni kanya teleb kimdeirinunung nang,” tenen kisal dangsurur. Ba, sundamnyi kisal dangdangnyi nang ati Er Imtamnyi biryi, “Ni kwityabwe, ni kanya teleb kimdeirinunung nang,” tenen kisal kum dangdur. A deyok aryi, niryi, “Nun Du bira nun Arungdeirisurutnyi bisi kisal dakwayeb,” ebman.
2CO.11.1	Ni kwityabwe, sunci niti, “Erdamnyi erebdeibdandoka lub nang uram ato ebmar, se,” tenebnindate ababyi, niryi sunti, “Ni uram kekebmurubde biting,” tenen dibde bunun. Ato ebmasin bok, sunci ni uram asi diboka kekermururanurum ati ebmasin. 
2CO.11.2	Nun Nai Imtamnyi biryi sunti, “Ni mabwe nermabwe kunung,” tenen busul kuboka kalingsurur to, nibabyi neiktoto sunsi busul weik kuboka kalingsunun. A deyok aryi, niryi sunsi, “Ni uram kekebmurubde bindarur,” ebmasin. Sunda dib tenen nang ara nun Du Yesus biryi dobkwansir ner ato kurandum. Ati, niryi sunti, “Yuk nang aryi bowanikminikoka dobingnyei,” tenen, “Nun Du bikwe dobkwandur,” tenen matan kanya bonun cok, sunsi kalingsunun. Ati, niryi sunti, “Sal aryi er dam bardena ton kum kuramingnyi ner asi nun Du Yesus urasintam bobinkwan,” tenen kalingsunun. 
2CO.11.3	Ba, niryi sunti, “Nun Du Kristus bisi boukwe kuramnyi ani, ninyi aryi bowanikminikmai uca, boukwe tuba kum kuraming darib,” tenen ilil kanya bonun. Minob ura isa sienyi Iblis biryi kwatima biriman aryi uram ulubyang dakoka tola uram ebmou asi nun tat Hawa biryi dib tenebmou. Ura, sunbabyi neiktoto sun kanya dam aryi tola uram dib tenebkalibmandate ati tenesunun. Tola uram dib tenebkalibmandate uca, sunci nun Du Yesus tentok asi diboka kum milibmurubdate ati tenesunun. 
2CO.11.4	Ton nang ara sun dam yandoka nun Du Yesus deyok ati tola uram etereransing bok, sunci a nang uram dororandum ci, nunci nun Du Yesus uram dib en uram etereransoubwe asi taklobmarum se. Tonda, yuk nang aryi yandoka, “Isa eteren dinyi dobdobdarur,” eraming bok, sunci isa eteren dinyi dororandum ci, sunci Er Imtamnyi Kanya Roh Kudus dobdobmandau asi taklobdandum se. Tonda, yuk nang aryi yandoka Teleb Uram yuk uram asi etereransing bok, sunci a uram asi bisik sengna kum uca dororandum ci, nunci sunsi etereransoubwe Teleb Uram taklobmarum se. A deyok aryi, niryi sunsi, “Ni uram kekebmurubde bindarur,” ebmasin. 
2CO.11.5	Ni Paulus bibabyi nun Du Yesus biryi bokdonoknounyi kunun deyok aryi, sunci ni eteresina uram dib tenenina teleb. Yuk nang ara sundamnyi ati, “Nunda nun Du Yesus biryi bokdonokmou nang kankan aryi iya erebdob kunub,” erdaramingiryok, nisi outam kimdongobmanto kum kunung ati ebman. Nira nun Du biryi bokdonoknounyi diboka kunun ati ato ebman. 
2CO.11.6	Nira ninyi kanya teleb kurdeirin uram doboka caknam asa enanyi kum kunun cok, niryi dib en uram diboka bingnunyi kunun ati ebman. Niryi sunglona kum uca sun nirya asi Teleb Uram tuba-tuba lak etereransise ati sunci niti, “Dib en uram bingdurnyi,” tenen diboka bikdate.
2CO.11.7	Ati, niryi sunti, “Teleb Uram eterebnyi uca, Er Imtamnyi biryi sunsi erebdeibte,” tenen nidamnyi luknubdandoka Teleb Uram etereransise. Ara, “Co bok kareboka dekeibnumun ba, niryi Teleb Uram eterebkwinsin,” eboka Teleb Uram kum etereransise. Erda, niryi nidamnyi luknubdongobdandoka Teleb Uram ur etererasise. Niryi ato kuboka Teleb Uram etereranse ara sunsi manmalirdeiriransise do? 
2CO.11.8	Niryi sunti, “Dibnilibkwan,” tenen, “Co bok kareboka dekeibnindarur,” eboka kum arukdeibmasise. Erda, niryi sunda Korintus nang asi dirniliransisiryok, sun yuk atei-yuk atei aryi kuboka dib tenen nang asi, “Co bok karebsindarur,” eboka moloranse. Sunda Korintus nang aryi nunsi co bok ton kum karerandau bok, yuk atei yuk atei aryi kuboka dib tenen nang ara nunsi co bok langdeiboka kareransei ati ebman. 
2CO.11.9	Tonda, ni ab sun ab tonkwa kuramoubwe ba, kwaning ataranou ababyi niryi sunda Korintus nang asi, “Yina karebnindarur,” eboka kum moloransise. Erda, sun ni ab tonkwa yanmoubwe nang ara Makedonia mutuk aryi kuboka yanganmai nang aryi nisi yina kareranei. A deyok aryi, niryi sunda Korintus nang asi, “Yina kum co bok kum karebnindarur,” eboka kum takurdeiriransise. Ura, aminda ababyi niryi, “Ikin dinyi utotoa takubdeibnyei,” tenen ato eboka kum arukdeibkwansin. 
2CO.11.10	Ni kwityabwe, niryi nidamnyi kisal dangdanun cok, “Nira sun yina moloryisinanyi kuma,” esunun. Nira ato eboka ebmurubde binkwan deyok aryi, sun Akhaya mutuk aryi kurandum nang aryi, “Yina karebtibyi biriman aryi a kisal dangdan dinyi bisik sektibyi,” tenebnumunyei. Nun Du Kristus bira nisi dib en uram diboka lak kibdeibmasunyi si deib aryi niryi katabum eboka, “A kisal dangdan uram bisik sekingnyei,” ebniryok, “Co bok kum yina kum karebnindarur,” eboka kum molobkwansin. 
2CO.11.11	Niryi sunsi, “Nira sun yina moloryisinanyi kuma,” esunun ara unato ati esunun do? Niryi sunsi boukwe kum kimsunun deyok aryi, ato kuboka esunun do? Ato tenen kum. Niryi sunsi boukwe weik kimsunun ara nun Nai Imtamnyi biryi nisi bingnanir. 
2CO.11.12	Niryi sunti, “Co bok karebnindarur,” eboka kum arungdeiriranse to, aminda ababyi neiktoto, “Co bok karebnindarur,” eboka kum arukdeibkwansin. Ara, sun kankan aryi sundamnyi ererdeirirdan nang asi bisik sekwan ati ato kubmurubkwan. A nang ara, “Nunda nun Du Yesus biryi bokdonokmou nang ab neik kikib nang kunub,” teneramingiryok, “Co bok karebsindarur,” eboka moloransing. A nang ara sundamnyi kisal dakdandoka ererdeirirdaraming nang asi niryi alyi kibdongobkwan ati niryi nidamnyi ati, “Nira yuk nang yina moloryinanyi kum kunun,” eboka erdanun.
2CO.11.13	Sundamnyi erebdeibdandoka, “Nunda nun Du biryi bokdonoksou nang kunub,” eraming nang ara yina moloryin nang kuramingiryi, tola uram eteren nang akwe kunung ati ebman. A nang ara sundamnyi ati, “Nunda Er Imtamnyi wa irmilin nang kunub,” erdaramingiryok, Er Imtamnyi wa irmilin nang diboka kum kunung. A nang ara sundamnyi ati, “Nunda nun Du Yesus biryi bokdonoksou nang kunub,” erdaramingiryok, nun Du biryi bokdonokmou nang diboka kum kunung. 
2CO.11.14	Sunci a ebmasin uram ati, “Naie, a ebmasirim uram ara ilil uram,” tenebnumunyei. Isa sienyi Iblis bira, “Ninyi kanya bowanikminiktinyi,” tenen erci, “Bikningnyei,” tenen erdamnyi Imtamnyi Uram eryuryangananyi bitonyi kimdarande. 
2CO.11.15	Ura, sun tola uram eteren nang ara isa sienyi milin nang kuraming deyok aryi, sunbabyi neiktoto, “Ninyi kanya bowanikminibtibyi asi biksingnyei,” tenen sunci, “Ato-ato kuboka Er Imtamnyi urasintam aryi teleb dinyi kunubdarur,” eboka eteren nang ato kimdaramingiryok, malyi dinyi akwe kunuraming. Ati, nunci, “Isa biryi kunubde barur to, er milin nang ababyi neiktoto kunubde baraming,” tenen bingnamibiryok, “Naie,” tenen kanya bobibyei. A nang ara iya wenebmanto nang kunub to, Er Imtamnyi biryi sunsi iya wenen dinyi karebkwande.
2CO.11.16	Ni kwityabwe, niryi sunsi sirya ebmasin to, tamuboka ebkwinsin. Sunci niti, “Lub nang uram enanyi bica,” tenebnumunyei. Ba, sunci niti, “Lub nang uram enanyi bica,” tenebdate ababyi, sunci ni uram kekebnindarur. Yuk nang aryi lub nang uram eransing asi dobdobmarum to, sunci nira lub nang uram mitik anun eboka nidamnyi kisal dakdankun ababyi dobdobdarur ati molobmasin. 
2CO.11.17	Nun Du biryi nisi, “Ilil kanya bona kum uca kandamnyi kisal dakdarum,” eboka kum arukdeibmanou bok, niryi, “Sundamnyi talyi ati kisal dangdaraming nang alyi kibdeibkwan,” tenen ilil kanya bona kum uca nidamnyi kisal dakdankun ati ebman. Ati niryi lub nang kanya atonyi kibdandoka nidamnyi kisal dakdankwan. 
2CO.11.18	Sun kankan kurandum nang ilinto ara sundamnyi talyi ati erebdeibdandoka kisal dangdaraming. Ara, sun tukwetam kanya bon nang sundamnyi kisal dangdaraming to, sun kankan aryi kurandum nang ababyi neiktoto sundamnyi talyi ati kisal dangdaraming. Ura, nira nun Du Yesus biryi bokdonoknounyi diboka kunun deyok aryi, nibabyi neiktoto nidamnyi kisal ur dakdatinyi ati ebman. 
2CO.11.19	Sunda Korintus nang ara sundamnyi biti, “Nunda bikdob nang kunub,” tenerdarandum. Ati, sunci sun lub nang ati bico tenerandum cok, lub nang uram ababyi bisik sengna kum uca kekerandum. Ati, sunci niti, “Lub nang en uram erutnyi,” tenebnindate ababyi niryi ebkwinsin uram kekebdarur. 
2CO.11.20	Ura, ton nang ara yandoka tola uram etereransingiryok, ikin dinyi yuk-yuk takurdeiriransing uca, sunda tabwe demna nang ato kurandum. Ato kurandum cok, sunci, “Nun li,” ena kum kurandum. Tonda, ninyi aryi, “Co bok ilinto karebsiting,” tenen uram ulubyang eransing bok, sunci, “Nun li,” kum erandum. Tonda, ninyi aryi sundamnyi ati talyi ati ererdeirirdaraming bok, sunci, “Nun li,” ena kum kurandum. Tonda, ninyi aryi u molong-molong eransing ababyi sunci, “Nun li,” ena kum kurandum. 
2CO.11.21	Yuk nang aryi sunti ato kuboka malyi kurdeirisunung bok, nunda namin kanya bon nang kunub cok, sunsi malyi kum kurdeirisunub. Ura, nunci sunsi malyi kum kurdeirisunub deyok aryi, nunci, “Yuk nang ara mikib nang kunung bok, nunda mitang nang kunub se,” tenen alyi kanya borantibyi do? Ato tenen kum.
2CO.11.21	Sun kankan aryi kuraming tola uram eteren nang ara sundamnyi ati talyi erebdeibdandoka kisal dangdaraming to, nibabyi neik dinyi akwe eboka kisal ur dakdatinyi. Lub kanya bon nang eraming to uram ato ebniryok, niryi dib en uram akwe ebkwinsin. 
2CO.11.22	A nang ara sundamnyi erebdeibdandoka, “Nunda Ibrani yala nang ara Er Imtamnyi biryi nunukeiboka wibdeibsou nang kunub,” erdaraming. Ato erdaraming bok, nibabyi Ibrani yala nang kunun ati ebman. Tonda, a nang ara sundamnyi ati, “Nunda Israel yala nang ara Er Imtamnyi biryi nunukeiboka wibdeibsou nang kunub,” erdaraming. Erdaraming bok, nibabyi Israel yala nang kunun ati ebman. Tonda, a nang ara sundamnyi erebdeibdandoka, “Nunda Abraham er mabwe kunub,” erdaraming. Erdaraming bok, nibabyi nun aibwe Abraham yalanyi kunun ati ebman. 
2CO.11.23	A nang ara sundamnyi erebdeibdandoka, “Nunda Kristus wa irmilin nang kunub,” erdaraming. Erdaraming bok, nibabyi Kristus wa irmilinanyi kunun ati ebman. Niryi a nang asi bisibkaboka nun Du Yesus Kristus wa irmilinanyi kunun ati ebman. Niryi lub nang en uram ato ebmasin cok, talyi uram kum ebmasin. A nang ara wa irmiliraming bok, niryi sunsi bisibkaboka iya busul kuboka wa irmiliranse ani, ukuryok tuba wa irmilinun. A nang ara sundamnyi erebdeibdandoka, “Ton tum ara ninyi aryi nunsi wenen ai dongobmasei,” eraming bok, niryi, “Ninyi aryi nisi wenen ai dongoranei ara uki mitik kum dongoranei,” ebtiniryok, sunsi bisibkaboka erebdeibdatinyi. A nang aryi, “Ninyi aryi tabwe taleboka nunsi kulab-kulab ebmasei,” eraming bok, niryi, “Ninyi aryi tabwe taleboka nisi kulab-kulab eranei ara uki mitik kum kulab-kulab eranei,” ebtiniryok, sunsi bisibkaboka erebdeibdatinyi. A nang ara sundamnyi ati, “Ton tum ara dibmanto kuramoubwe,” eraming bok, niryi, “Uki-uki nirya asi ninyi aryi obmaninto kunun,” ebtinyi. 
2CO.11.24	Sun Yahudi yala nang aryi niti, “Wenebtibyi,” tenen nisi tabwe aryi litukmanei. Ara, uki amubaryi yuk-yuk aryi liki tiga puluh sembilan baryi litukmanei. 
2CO.11.25	Tonda, uki winiryi yuk-yuk ara sun Roma nang aryi, “Wenebtibyi,” tenen co bala doboka nisi yongobmanei. Tonda, uki tentok tum aryi ninyi aryi keil doboka nisi yongobmanei. Tonda, weik co ngun-ngun deici aryi baranse ba, ibalya aryi weik dobmou uca, co ngun-ngun dakmou uca, ilil mekwan me wekmase. Ni baranse co ngun-ngun yuk-yuk ara uki tentok akwe kum dakmou. Erda, uki winiryi yuk-yuk ara co ngun-ngun dakmou. Liki tentok ara lukunda tentok ababyi kitingtam tentok ababyi ilil mekwan noutam aryi me wekoka kubmase ati ebman. 
2CO.11.26	Niryi tanglona kum uca atam bina otam bina yibarkiringnanse. Me onmou me ababyi kouranse ba, me wekoka dibmanto kuranse. Bisik noutam ara ukula don nang mer ab ebdanmoubwe uca, obmaninto kuranse. Sun Yahudi yala nang ara ni mining yala nang kunung cok, marmun yiramnyi uca, ni obmanin to kuranse. Sun Yahudi kum yala nang ababyi niti, “Obtibyi,” tenen domkiringnansei. Sien atei bina kuranse ba, obmaninto kuranse. Tonda, atei yuk-yuk bina kuranse ababyi obmaninto kuranse. Tonda, ilil mekwan deici yibaranse ba, dibmanto kuranse. Sun dib tenen nang ab tonkwa kuramoubwe ba, sun kankan aryi dib tenen kum nang aryi marmun yiranei uca, obmaninto kuranse. 
2CO.11.27	Tonda, niryi, “Teleb Uram eterebde binkwan,” teneransiryok, busul weik kuboka wa irmiliranse. Lukunda tum ababyi wi mana kum kuranse ba, kwaning atan ababyi me atan ababyi kuranse ba, niryi tanglona kum uca wa irmiliranse. Arum weik kunmanina ababyi tin ongon aling kum ongonmanina ababyi wa irmiliranse. 
2CO.11.28	Tonda, niryi ato mambul kurdeirin dinyi nirya bonun cok, niryi sun dantam-dantam aryi kuboka buluraming dib tenen nang ati mambul kanya bonun. Ara, “Katabum eboka dib tenenung do kum do?” tenen iya mambul kanya tuba-tuba bonun. 
2CO.11.29	Ninyi ton nang ara sakoka malyi dinyi kuraming deyok aryi, niryi mambul kanya bonun. Tonda, ninyi ton nang ara yuk nang asi sangdeiriraming deyok aryi, ni kanya lungdaranir ati ebman.
2CO.11.30	Ura, niryi, “Nidamnyi kisal dakdankwanun,” tenebman cok, niryi, “Nira yuk nang bisibkaboka iya mikibnyi kunun,” kum ebkwan. Erda, “Nira yuk nang asi bisibkaboka iya mitangnyi kunun,” eboka lak kibdeibkwan. 
2CO.11.31	Tola uram kuma. Nira iya mitangnyi kunun. Nun Nai Imtamnyi bira nun Du Yesus Er Nai kobdob aryi niti, “Diboka ebmar,” tenen bingnurur ati ebman. Nun Du Er si ara tuba-tuba iya erebdeibmana kurur ati ebman. 
2CO.11.32	Nira sien atei Damsyik bina kuranse ba, weik sienyi Aretas amwetam buramunyi biryi niti, “Talebkwan,” tenebmou. Ato tenebmou uca, erci er miliramnyi yin doun nang aryi ato ebmou. “Damsyik atei aknardongon lika bublan nirya asi kalikmun ci, Paulus bisi talebdarur.” 
2CO.11.33	Ato eboka arukdeibmou bok, ni kwityabwe dib tenen nang ara nisi inibdeiboka atei aknardongon lika dam bobinmanei. Lika aryi kuboka baitam dirkweten bis bobinmanei ura, sunci nisi win aling umbura dongobmanei asi takdongo-takdongo kiboka dobkwetebmanei ura, tukwe ai yurbinmase. Ato kuboka niryi Damsyik atei aryi anaboka lebdandobmase.
2CO.12.1	Ni kwityabwe, nunda tukwetam nang ara nundamnyi kisal dakdatibyi ara talyi dinyi akwe kunubtibyi. Ato ebman bok, niryi nidamnyi kisal dakmurubdandoka binkwan ati ebman. Sun kankan nang ton aryi sundamnyi erebdeibdandoka talyi ati kisal dangdaraming deyok aryi, niryi, “Bisik sekwan,” tenebman cok, nibabyi nidamnyi ati kisal dangdana uram ato ebmurubkwan. Kisal dangdana uram ato ebmurubkwansin cok, niryi nun Du Yesus biryi karebnou uca ni tek deib aryi minob lak kum kuamwe dinyi asi asing eibmase dinyi yuk-yuk ati nukde binkwansin. Tonda, nun Du Yesus biryi lak kibdeibmanou dib dinyi yuk-yuk asi nukde binkwansin. 
2CO.12.2	Nun Du Kristus biryi nitonyi Er dam kunanyi bisi tek deib dinyi karebnou ati ni bikdanman. Ara, nun Du Yesus biryi nisi karebnou uca, niryi tek deib aryi imtam kurur dinyi iya erebdob dinyi asi asing eianse ati ebman. A tek deib kunumna eianse ara kwalina empat belas kwaleboubwe. Tek deib aryi asing eibmase ba, nun Du Yesus biryi nisi bowelebindoka imtam ai iya erebdob ai bowengbinmase. “Ni kanya ara ni nong umbura tuba kubnou do anaboka yuk welebinmou do?” tenen ni kum bikdanun. Ba, nun Nai Imtamnyi biryi a dinyi bingnurur. 
2CO.12.3+2CO.12.4	Tonda, nun Du Yesus biryi nito anyi bisi bowelebinmanou ara iya teleb mutuk ara Firdaus ato mutuk bowengbinmanou ati ni bikdanman. “Ni kanya ara ni nong umbura tuba kubnou do anaboka yuk welebinmou do?” tenen ni kum bikdanman. Ba, nun Nai Imtamnyi biryi a dinyi bingnurur. Firdaus mutuk ato bowengbinmanou ura, nira bikdob uram iya ilila uram yuk-yuk asi kekebmase. A ilila uram kekebmase ara tukwetam nang aryi bingna kum uca nukmanto kum uram kekebmase. Tonda, ato en uram kekebmase ati nun Du Yesus biryi, “Tukwetam nang urasintam aryi lak ena mem,” ebmanou. 
2CO.12.5	Niryi, “Nidamnyi kum erebdeibdankwan,” tenerdanun cok, niryi nito anyi tek deib aryi asing eibmase uca imtam ai iya erebdob wengbinmasinyi biti kisal dakdankwan. “Nira yuk nang asi bisibkaboka iya mikibnyi kunun,” eboka kisal kum dakdankwan. Erda, niryi, “Yuk nang asi bisibkaboka iya mitangnyi kunun,” eboka kisal dakdankwan. 
2CO.12.6	Ura, niryi nidamnyi ati, “Nidamnyi kisal dakdankwan,” tenen kunubtinyi ababyi, talyi ati kisal kum dakdatinyi. “Nidamnyi kisal dakdankwan,” tenebtinyi ababyi nira lub kanya bonanyi kum kurantinyi. Ara, niryi nidamnyi kisal dakdatiniryok, dib dinyi akwe lak ebtiniryi ati ato ebman. Er Imtamnyi biryi karebnou uca, tek deib aryi imtam dinyi diboka eibmase deyok aryi, niryi nidamnyi ati talyi ati kisal kum dakdatinyi. Dib dinyi deib aryi nidamnyi kisal dakdatiniryok, niryi nidamnyi kalikdandoka, “Tek deib aryi nun Du Yesus biryi nisi imtam ai bowengbinmanou,” eboka lak kum ebde banun. Ara, “Ninyi aryi nisi talyi ati erebdeibningnyei,” tenen lak kum enun. Erda, niryi, “Ni kunubde banun to ton ni lak ebde banun to asing eibting uca, ninyi aryi niti, ‘Nun Du biryi bokdonokmounyi kurur,’ tenen bikting,” tenen kunun.
2CO.12.7	Nun Du biryi karebnou uca, niryi tek deib aryi asing eibmase uca, niryi iya ilil tenen dinyi ara yuk nang asi lak kibmanto kum dinyi asing eibmase. Ura, Er Imtamnyi biryi niti, “A tek deib aryi bisibkaboka erebdob dinyi asing eiboka kekebmou deyok aryi, erci erdamnyi bisibkaboka erebdeibdacei,” tenen mambul weik kimdeirinin dinyi ababyi tabakoka karebnou. A mambul kimdeirin dinyi karebnou ara co tiling ninyi tub dakdongobmaci ura, kwinibman kum dinyi ato kunurur. A dinyi ara tanglona kum uca nisi mambul weik kurdeirinurur. Ara, isa ton aryi nisi tuba-tuba dumdenurur ati ebman. 
2CO.12.8	Ura, niryi, “Isa aryi tubto dubdenicei,” tenen nun Du Yesus bisi molobmase. “Mambul kurdeirin dinyi aryi tubto dubdenicei,” eboka molobmase. Liki bitinyi ara ato molobmase ura, liki winiryi dinyi ababyi molobmase. 
2CO.12.9	Liki winiryi molobmase bok, nun Du Yesus biryi a molona kum kunubmanou. Erda, Erci niti ato ebmanou. “Niryi kansi kisal dakde bakunun ara kikiman kukurur. Niryi sunglona kum uca Ni mikib lak kimnun ara mitang nang biriman aryi lak kimnun.” Nun Du biryi nisi ato ebmanou deyok aryi, niryi ererdeirirdana uram kum ebdankwan. Erda, niryi kankana kanya bona kum uca, “Nira mitangnyi bica,” eboka lak ebdankwan. Ara, “Nun Du Kristus Er mikib nisi karebmurubde banute,” tenen niryi, “Nira mitangnyi bica,” eboka lak ebmurubde binkwan. 
2CO.12.10	Ara, nun Du Yesus Kristus biryi mikib karebde banurur deyok aryi, niryi kilkil kanya bonun. Ara, ni yuk ara mitang kunun ababyi ni kilkil kanya bonun. Tonda, mambul dinyi bonun ababyi ni kilkil kanya bonun. Tonda, ninyi aryi nisi ina ngilingnunung ababyi ni teleb kanya bonun. Ninyi aryi niti, “Obtibyi,” tenen domkiringnunung ababyi ni kilkil kanya bonun. Tonda, mambul kimdeirin dinyi yuk dinyi-yuk dinyi ababyi bonun cok, ni kanya teleb kunurur. Ara, ni yuk ara mitang kunun cok, nun Du Yesus Kristus biriman aryi mikib kunun ati ebman.
2CO.12.11	Ni kwityabwe, niryi nidamnyi bisi kisal dangdana ato uram ebmasin ara lub nang en uram ato ebmasin. Ni yuk aryi, “Nidamnyi kisal dakdankwan,” kum tenebmase. Erda, sunci niti, “Erda nun Du Yesus biryi bokdonokmounyi kurur,” eboka kisal daknindatiryok, kisal kum dakmanindau. A deyok aryi, niryi nidamnyi kisal dakdanman. Ura, sun kankan aryi kuraming nang ton ara sundamnyi erebdeibdandoka, “Er Imtamnyi biryi bokdonokmou nang kankan aryi nunda iya erebdob kunub,” erdaraming. Ato eboka erdaramingiryok, a nang ara nisi outam kibdongobmanto kum kunung ati ebman. Nira tukwetam bunanyi bitonyi kunun cok, nibabyi nun Du Yesus biryi bokdonokmou nang kankan aryi Iya Erebdobnyi kunun ati ebman. 
2CO.12.12	Nibabyi sun kankan aryi kuransiryok, niryi tanglona kum uca ilil tenen dinyi utotoa nirya kikniranse. Ilil tenen dinyi utotoa nirya kikniranse deyok aryi, sunci niti, “Er Imtamnyi biryi bokdonokmounyi diboka kurur,” tenen biknindate. 
2CO.12.13	Niryi sunda Korintus nang asi Teleb Uram etereransisiryok, niryi sunsi, “Yina karebnindarur,” eboka, “Co bok deksindarur,” eboka kum arungdeiriransise. Yuk atei aryi kuboka dib tenen nang asi nisi dibniliboka yina kareraning bok, niryi sunsi, “Yina karebsindarur, co bok karebsindarur,” eboka kum arungdeiriransise. Ati, sunci niti, “Nun yina kum moloryirur se,” tenen tatab-tatab ebnindate ura, niryi sunti, “Ni kwityabwe, niryi manmalibmasise se,” eboka, “Ni manmalibmasise dinyi luba kibdeibdarur,” eboka molobsitinyi. Ba, yuk dinyi nirya ati niryi sunti malyi dinyi ton kum kurdongoransise. Ara, “Yuk atei aryi kuboka dib tenen nang ara iya erebdob nang kunung bok, sun Korintus nang ara tukwetam bun nang ato kunung,” tenen malyi kum kurdongoransise.
2CO.12.14	Ura, ni kwityabwe, ni sun dam diryankwan ara liki winiryi tum diryankwansin. Ati, ni sun dam tamuboka diryankwan ababyi, niryi sunsi, “Yina kum co bok kum karebnindarur,” kum ebkwansin. Niryi sunti ikin dinyi takubdeiboka kum arukdeibkwansin. Niryi sun bona bon dinyi ati, “Dobdobtinyi,” tenen kum diryankwansin. Erda, niryi sun kanya ati, “Katabum ebdeibtinyi,” tenen diryankwansin. Nira sun nai bitonyi kusunun cok, niryi sunda ni mabwe nermabwe ato kurandum nang ati, “Yina kareboka dibnilibnindarur,” ebsitinyi do? Ato tenen kum. Sun mitik mabwe nermabwe ara sun nai ab sun kwin ab asi dirnilina kum kuraming. Erda, sun nai ab sun kwin ab ara sun mabwe nermabwe asi dirniliraming. 
2CO.12.15	Ati, nira boukwe weik kuboka sun nai bitonyi kunun cok, kilkil kanya bonun ci, niryi sunti, “Dibnilibkwan,” tenen ni dinyi nirya sunsi karebkwansin. Ni dinyi akwe kum karebkwansin. Erda, ni kanya ababyi sunti deirirdanun cok, sunti ur karebdankwan. Niryi sunsi boukwe kusunun ara tabaknin boukwe weik kusunun ati ebman. Ura, sunci niti, “Minob talak ara boukwe weik kimnamoubwe ani, ukuryok ara boukwe mitik to kimnub,” teneranurum darib? 
2CO.12.16	Ura, sunbabyi ara niti, “Ikin dinyi kum arukdeibkwansir,” tenen bingnanurum. Ba, sunci niti, “‘Co bok karebsiting,’ tenen uram ulubyangan ebmou uca, co bok karebmoubwe,” teneranurum darib? Niryi sunsi uram ulubyang kum eransise ati ebman. 
2CO.12.17	Tonda, niryi ni bokdonokmasou nang asi “Uram ulubyang ebmunyi uca, sun Korintus nang aryi co bok karebsiting,” eboka arukdeibmase ati teneranurum darib? Ni bokdonokmasou nang ara, “Co bok karebting,” tenen uram ulubyang ebmasei ati tenerandum darib? Ato tenesina mem. 
2CO.12.18	Niryi nun kwit Titus bisi ebkataboka, “Korintus atei dirbirum,” eboka bokdonokmasiryok, dib tenenanyi yuknyi bibabyi bokdonokmase uca, sun tonkwa sun dam diryanmasiring. Ura, nun kwit Titus biryi uram ulubyangan eboka sunsi manmalibdeibsou do? Ato tenen kum. Niryi, “Co bok karebsindarur,” eboka molosina kum kuranse to, Titus bibabyi neik kanya boboka, “Co bok karebsindarur,” eboka molosina kum kuramwe. Ati, nibabyi erbabyi neik kanya boboka teleb dinyi akwe kunubde baranim.
2CO.12.19	Niryi ato ebmasin ara, “Nundamnyi libdandobkwayeb,” tenen ato ebmasin ati teneranurum do? Ato tenen kum. Nunda Kristus wa irmilin nang kunub cok, Er Imtamnyi urasintam aryi dib en uram akwe ebmasib. Nunci sunda Korintus nang kanya ati, “Katabum ebdeibkwayeb,” tenen ato ebmasib. Ni kwityabwe, ni boukwe weik kusunun nang. Nun wa iboka kuramibyi tok nirya ara, “Sun kanya katabum ebdeibkwayeb,” tenen kusunub. 
2CO.12.20	Ni sun dam diryasitinyi ara, “Er Imtamnyi urasintam aryi teleb dinyi kunubde baranting,” tenen diryasitinyi. Ba, niryi sunti mambul kanya bosunun ati ebmasin. Ara, niryi, “Malyi dinyi tuba kunubmurubting deyok aryi, niryi sunsi wenebnyei se,” tenen mambul kanya bosunun. Tonda, sunci niti, “Wenena uram ebsicei se,” tenebnindate bok, niryi sunsi wenebsitinyi. Ati, niryi ilil kanya bosunun cok, sunda Korintus nang ati ato tenesunun. “Sun mamun lulurdaraming darib?” tenesunun. Tonda, “Tulum kanya bordaraming darib?” tenesunun. Tonda, “Kererdaraming darib?” tenesunun. Tonda, “Yuk-yuk bongdaraming do?” tenesunun. Tonda, “Malyi uram erdaraming darib?” tenesunun. Tonda, “Yuk nang asi talakdoraming darib?” tenesunun. Tonda, “Sundamnyi ererdeirirdaraming darib?” tenesunun. Tonda, “Ninyi ilinto buluboka uram lilim enung darib?” tenesunun. 
2CO.12.21	Niryi sunda Korintus nang ati, “Er Imtamnyi urasintam aryi teleb dinyi kunuraming,” eboka kisal dangnansise. Ani, sunci malyi kun dinyi kubdate ura, nira sunti alyi kanya borantinyi. Ara, nira sunsi kisal dangdansinyi bisi Er Imtamnyi biryi luknubdeibnute uca, alyi kanya borantinyi. “Er Imtamnyi biryi ni alyi kibdongobnute,” tenen ilil kanya bonun. Ara, sun kankan ninyi ilinto aryi minob ura malyi kun dinyi kurandau ani, ukuryok tuba kurmururandate deyok aryi, ni kanya ara mambul weik kubnute. Sun kankan ninyi ilinto ara kam ato kuramingiryok, “Talyi yobdatibyi,” tenen dinyi yuk-yuk tenen kubde baraming. Ato dinyi kubmurubde baramingiryok, sun malyi kun dinyi tanglona kum kuraming ati ato ebman.
2CO.13.1	Ni kwityabwe, niryi sunsi minob ura diryanmasise ara liki bitinyi diryanmasise. Ani, niryi sun dam aminda aryi tubto tamuryankwan ara liki winiryi tum diryankwansin. Niryi sun dam yanmanyi ura, niryi sun kankan aryi kuboka malyi kurmurun nang asi wenebkwan. Er Imtamnyi Uram umbura aryi ato eboka kerek sekeiamnyi.
2CO.13.1	“Sun deyok lilin nang ara ninyi aryi tatab-tatab ebmangnyi nang asi, ‘Malyi dinyi kubmumwe ati wenebkwayeb, se,’ eranting ara talyi keken uram deib aryi uram minola sekwebingnyei.
2CO.13.1	Erda, ninyi bitinyi kum winiryi kum aryi, ‘Anyi bira ato-ato kuboka malyi kubmou asi nun asing eibmoubwe,’ lak ebting ura, sun deyok lilin nang aryi deyok diboka lilibting ura, ‘Malyi kubmar ati wenebkwayeb,’ eboka uram dobdeibting kum, ‘Er deyok kum kubmar ati nunci wenen dinyi kum karebkwayeb,’ eboka uram dobdeibting kum.” 
2CO.13.2	Ura, nibabyi neiktoto kunun. Niryi wenen dinyi karenun ara talyi keken uram deib aryi minola kum karenun. Ati, niryi sun kankan ton nang aryi malyi kun dinyi lak kimsunun ara liki tentok akwe lak kum kibmasise. Erda, ni ab sun ab tonkwa kuramoubwe liki bitinyi tum aryi niryi tamuboka ato ebmasise. “Sun kankan ton nang aryi malyi dinyi kuramnyi deyok aryi, niryi wenebkwan. Ara, ni tamuryanyi ura, a nang asi wenebkwan,” ebmasise. Tonda, “Yuk malyi kun nang ababyi wenebkwan,” ebmasise. Ni sun ab tonkwa kuramaburyok, liki bitinyi ato ebmasise. Ani, ukuryok sun ab tonkwa kum kuramibiryok, niryi kerek sengna deib aryi tamuboka ebmasin. “Ni sun dam tamuryanyi ura, sun kankan aryi malyi kurmurun nang asi mikib kuboka wenebkwansin.” 
2CO.13.3	Sun kankan ton nang aryi nisi dib kum teneranurum cok, sunci niti, “Nun Du Kristus Uram ermururandanyi diboka kurur do?” eranurum cok, “Una kuboka biktibyi do?” tenen, “Lak kibdeibsurum,” eboka moloranurum. Ura, niryi, “Nira nun Du Yesus Uram ermurunanyi diboka kunun,” tenen bingnun cok, sunbabyi lak kibdeibkwinsin. Nun Du biryi ni biriman aryi sun kankan dam wa iransou ara mitang kuboka sun kankan dam wa iransou do? Ato tenen kum. Erda, nun Du Yesus biryi ni biriman aryi sun kankan dam wa iransou ara mikib kuboka wa iransou cok, du mourdeiriransou. Ati, sunci, “Nun Du biryi Paulus biriman aryi wa iransou ara mikib kuboka wa iransou,” tenen bikdate deib aryi sunci niti, “Nun Du uram ermururandanyi diboka kurur,” tenen biknindate. 
2CO.13.4	Nun Du bira iya mikibnyi kurur bok, ninyi aryi Erda mitangnyi kibdanmounyi bisi doboka co lase deib aryi deibmai. Co lase deib aryi deibmai uca, dibmou. Sirya dibmou ani, Erda kam bukokmounyi bira Er Imtamnyi mikib deib aryi iya kam burur. Ura, nunda nun Du Yesus wa irmilin nang ara nun Du Yesus dam kun nang kunub cok, nunbabyi neiktoto mitang nang ato kunub. Ba, Er Imtamnyi biryi Er mikib deib aryi nunsi kam kurdeirisurur. Ara, Er Imtamnyi biryi nunsi kam kurdeirisurur uca, nunda nun Du Yesus dam kun nang kubmurubde binkwamibiryok, sunda dib tenen nang kankan aryi wa ibkwayeb.
2CO.13.5	Ni kwityabwe, sunci sun kanya asi diboka lilibdandarur. Ara, “Nunda nun Du Yesus bisi diboka dib tenenub do kum do?” tenen sundamnyi lilibdandarur. Nun Du bira sun kanya dam kusurur ati sunci kum bikdanmarum do? Ba, sunda nun Du Yesus bisi diboka dib kum tenebdate uca, nun Du Yesus bira sun kanya dam kum kuransute. 
2CO.13.6	Ura, ni kwityabwe, nun Du bira nun kanya dam ababyi kusurur ati ebman. Ati, sunbabyi nunti, “Er Imtamnyi biryi kisal dangdur nang kunung,” tenen biksindate. 
2CO.13.7	Ni kwityabwe, nunci sunti, “Malyi dinyi kunubde bingnyei,” tenen Er Imtamnyi urasintam aryi Ersi molormilibde basunub. Molormilibde basunub cok, nunci, “Ninyi aryi nunti, ‘Nun Du wa irmilin nang diboka kunung,’ tenen biksiting,” tenen kum molonub. Erda, nunci sunti, “Er Imtamnyi urasintam aryi teleb dinyi kunubde bating,” tenen molormilibde basunub. Ati, sun kankan ton nang aryi nunti, “Nun Du wa irmilin nang diboka kum kunung,” tenebsiting ababyi, sunci Er Imtamnyi urasintam aryi teleb dinyi kunubde bindarur ati ebmasib. 
2CO.13.8	Dib en uram ara iya mikib kurur deyok aryi, ninyi aryi bisik sekmanto kum kurur. A deyok aryi, nunci nundamnyi kum ererdeirirdanub cok, Teleb Uram akwe ererdeirinub ati ebman. Ati, nunci, “Dib en uram bisik sektibyi,” tenen kum kunub. Erda, nunci, “Dib en uram erebdeiboka lak ebkwayeb,” tenen kunubde banub. 
2CO.13.9	Nunda mitang nang ato kuramib bok, sunda mikib nang ato kurandum deyok aryi, nun kanya kilkil weik kuransir ati ebmasin. Tonda, nunci sunsi Er Imtamnyi bisi molormilisunub ara, “Sunglona dinyi deibloboka sunglona kum uca teleb dinyi kunubting,” tenen molormilisunub. 
2CO.13.10	Ni sun ab tonkwa kum kuramibiryok, mikib uram eboka kerek sengdeirisunun. Ara, niryi sunti, “Sun dam yanmanyi ura, niryi mikib uram eboka wenebnyei,” tenen kerek sengna deib aryi mikib uram eboka kerek sengdeirisunun. Nun Du bira nisi mikib karebnou uca, niryi sunsi wenebsitinyi ati ebman. Ato ebman bok, nun Du Yesus bira nisi mikib karebnou ara, “Sun dib tenen nang kanya kum daneibkwande,” tenen mikib kum karebdeibnou. Erda, “Sun dib tenen nang kanya katabum ebdeibkwande,” tenen Erci nisi mikib karebnou.
2CO.13.11	Ura, sirya kobdob kerek sekeibkwinsin uram ara, “Ni kwityabwe teleb,” eboka kerek sekeibkwinsin. Sunci, “Sunglona kum uca Er Imtamnyi urasintam aryi teleb dinyi kunubde binkwayeb,” tenen ingkirikdarur. Tonda, niryi sunti ebkatabdeiboka, “Ato-ato kubdarur,” ebmasin uram asi sunci diboka kekebdarur. Tonda, sunci neik kanya boramun ci, antaniboka kubdarur. Ato kubmunyi ura, nun Nai Imtamnyi bira ninyi boukwe weik kusurutnyi ton ninyi kanya teleb kurdeirisurutnyi ton sun ab tonkwa kubkwandum.
2CO.13.12	Nunda dib tenen nang aryi nun mamun irirdanub to, sunci sun mamun iribdandoka, “Nun kwityabwe teleb,” eboka kibdobdandarur. Sun Makedonia mutuk aryi kuboka dib tenen nang nirya ara sunti, “Nun kwityabwe teleb,” ebdeibmasing.
2CO.13.13	Nun Du Yesus Kristus biryi kisal dakoka sun ab tonkwa kuna teleb. Tonda, nun Nai Imtamnyi boukwe kiboka sun ab tonkwa kuna teleb. Tonda, Er Imtamnyi Kanya Roh Kudus aryi antanibdeiboka sun nirya ab tonkwa kuna teleb.
GAL.1.1+GAL.1.2	Teleb ni kwityabwe, ni Paulus ab ni ab tonkwa kuramib dib tenen nang ab aryi sun Galatia mutuk atei yuk-yuk bulurandum dib tenen nang asi, “Teleb,” ebmasib. Ni Paulus bira ninyi ilinto babyi ninyi tentok babyi aryi nisi kum bokdonoknei. Erda, nun Du Yesus Kristus ab nun Nai Imtamnyi bira nun Du Yesus bisi kam bukeibmounyi ab aryi, “Teleb Uram eterebde binkwandum,” eboka nisi bokdonokmanirei ati ebman.
GAL.1.3	Nun Nai Imtamnyi ab nun Du Yesus Kristus ab aryi sunsi kisal dangsina teleb. Tonda, nun Nai ab nun Du Yesus ab aryi antanibdeiboka sun kanya namin kurdeirisina teleb. 
GAL.1.4	Nun Du Yesus Kristus bira Erdamnyi karebdanmou ci, dibmou ara Erci nun malyi kun dinyi kilibkwansou ati, Erdamnyi karebdanmou. Ara, nun Du Yesus biryi nunti, “Malyi kun dinyi ara ninyi aryi ukuryok kuraming asi taklobkwaming ati, lebdeibkwan,” tenen Erci Erdamnyi karebdanmou. Ara, nun Nai Imtamnyi biryi “Teleb,” teneramwe to kunuboka nun Du Yesus biryi Erdamnyi nunti karebdanmou. 
GAL.1.5	Ati, nun Nai Imtamnyi si weik ena teleb. Ara, ukuryok aryi kuboka nun aminda kubde bankwayeb talak nirya asi nunci tanglona kum uca Er si weik ena teleb. Amin.
GAL.1.6	Ni kwityabwe, sunda yuma ara Teleb Uram diboka dobdobmandau asi, ukuryok ara taklobmarum do? Ato tenen ni kanya kankana kuranir. Nun Nai Imtamnyi bira, “Ni Mi Kristus biriman aryi kisal dakwan,” tenen sunsi nabdobmasou bok, sunda unato ati Teleb Uram asi dokdonokoka yuk uram asi ola talebdobmarum do? 
GAL.1.7	Teleb Uram ara Er Imtamnyi Uram tentok a kurur ati ebman. Teleb Uram ara yuk uram ton kum kurur. Asi, ninyi ton nang ara, “Kristus uram Teleb Uram asi dangubminikoka eterebkwayeb,” tenen sun Galatia nang asi tola uram eteresunung. Tola uram eteresunung uca, a nang aryi sun dib tenen nang kanya yuk-yuk asi kankana kurdeiriransing. 
GAL.1.8	Yuk uram ara Teleb Uram ton kum kurur ati, nun tam nang kum, Er Imtamnyi Uram eryuryangan nang kum aryi yuryandoka, “Teleb Uram yuk uram eterebkwansin,” ebsingnyi ababyi, sunci diba tenebmunyei. Erda, sunci, a tola enanyi biti, “Nun Nai Imtamnyi biryi ersi iya wenena teleb,” tenebkwandarur. Nunci sunsi minob etereransoubwe Teleb Uram ara iya dib en uram kurur ati, yuk uram ara tola uram akwe kurur ati ebman. 
GAL.1.9	Tonda, minob sunsi ebmasoubwe to asi niryi tubto ebtabakwinsin. Ara, unanyi-unaner aryi nun Du Yesus Kristus deyok ati yuk uram eterebsingnyi ura, sunci a nang asi, “‘Nun Nai Imtamnyi biryi kansi iya wenebkwankir,’ ena teleb,” tenebdarur. Ara, sunci minob ura dobdobmandau uram ara Teleb Uram a kunum dobdobmandau ati ebman. Nunci sunsi minob eramoubwe to, niryi ukuryok tubto ebmasin. Ara, “Sunci a tola en nang uram asi dib tenen dorona mem,” ebman.
GAL.1.10	Ni Paulus bira, “Ninyi kanya asi teleb-teleb kibdeibkwan,” tenenun do? Ato tenen kum. Erda, niryi, “Er Imtamnyi kanya asi teleb kubdeibkwan,” tenebde kunun. Nira Kristus wa irmilinanyi kunun ati ebman. Ati, niryi, “Ninyi kanya asi teleb-teleb kibdeibkwan,” tenerantinyi ura, nun Du Yesus Kristus wa irmilinanyi kurantinyi do? Ato tenen kum.
GAL.1.11	Ura, ni kwityabwe, Niryi sunsi ebkwinsin uram ara diboka bikdarur. Teleb Uram asi ninyi kanya dam aryi anarur uram asi kum eterebmasise. 
GAL.1.12	A deyok ara ato ati ebmasin. Ni yuma a uram deyok kouboka dobdobmase ara ninyi tentok ebkarebmanei ba, kum dobdobmase. Tonda, ninyi aryi nisi eterebmanei ba, kum kekebmase. Erda, nun Du Yesus Kristus biryi nisi lak kiboka eterebmanou ba, dobdobmase.
GAL.1.13	Ni Paulus minob kuranse to ara sun nirya kekebmarum. Ara, sun Yahudi yala nang aryi kunuraming to asi kunuransiryi, niryi sun nun Du Yesus bisi dib tenen nang ati, “Obtinyi,” tenen domkiringnanse. Ara, sun nun Du Yesus bisi dib tenen nang ara nun Nai Imtamnyi bisi diboka miliramnyi nang kuramnyi bok, niryi tanglona kum uca, “Kum daneibkwan,” tenen sunsi domkiringnanse. 
GAL.1.14	Ba, nira sun Yahudi yala nang aryi kunuramnyi to kununa ara, busul weik kuranse uca, menekoka min yumanyi kibdobmase. Ni kwityabwe sunbabyi busul weik kuramnyi bok, nira menekoka iya busul kuranse. Nun aibweyabwe aryi kunuramnyi to, nibabyi Musa biryi, “Ukubdarur-Ukuna mem,” eboka takubdeiansou uram ara nisi diboka taleranse. 
GAL.1.15+GAL.1.16	Nira atonyi kuranse bok, ni kwin biryi ni kum deibmanou talak aryi nun Nai Imtamnyi biryi nisi boukwe weik kiboka wianou deyok aryi Er Mi Yesus Kristus bisi ni dam lak kibdeibmanou. Ura, nun Nai Imtamnyi biryi wiamwe uki tum sirya berekmou ura, Erci nisi teleb kubdeiboka nabmanou. Nun Nai biryi nisi nabmanou ci, Er Mi Yesus Kristus bisi ni dam lak kibdeibmanou. Ara, Erci niti, “Sun Yahudi yala kuma nang ilinto kuramingnyi mutuk asi bindoka Ni Mi deyok ati Teleb Uram lak eterebkwandur,” tenen Erci Er Mi asi ni dam lak kibdeibmanou. Nun Nai biryi sirya lak kibdeibmanou ura, niryi ninyi tentok ababyi, “Unato dinyi ukubkwan do?” eboka ton kum asibdenmase. 
GAL.1.17	Ba, tonda, niryi, “Yerusalem atei bindoka sun Teleb Uram yuma deyok kouamnyi eterebde ban nang yuk nang asi asibdenkwan,” tenen ton kum ukuranse. Erda, akiryok anaboka Arab mutuk bindoka kuranse ani, akiryok anabdobse ura, tubto tamuboka Damsyik atei bindoka kuranse.
GAL.1.18	A bindoka kuranse ani, kwalina winiryi sirya kwalibse ura, niryi, “Petrus ab tonkwa ebdatinimnyi,” tenen Yerusalem atei binanse. Ba, Petrus ab tonkwa ebdanmanumwe ura, er ab tonkwa uki kisok lu baryi mabmanumwe. 
GAL.1.19	A ebdanmanumwe bok, a talak ara Teleb Uram deyok kouboka eteren nang yuk nang ara ton tonkwa erdana kum kubmoubwe. Erda, Petrus bikwe ebdanmanumwe. Tonda, nun Du Yesus Er weit kobdoba Yakobus ab asi ebdanmoubwe. 
GAL.1.20	Niryi sunsi ukuryok kerek sekdeibmasin uram ara dib en uram kobdoba asi sekdeibmasin. Nun Nai Imtamnyi bingnanir ati, niryi tola uram kum ebmasin. A nirya ara Nun Nai Imtamnyi bingnurur. 
GAL.1.21	Ura, Yerusalem atei aryi anaboka, nira Siria mutuk ab Kilikia mutuk ab binmase. 
GAL.1.22	Bok, a tum ara sun Yudea mutuk kuboka nun Du Yesus Kristus bisi miliramnyi nang aryi ni urasin ara diboka kum bingdanei. 
GAL.1.23	A talak ara sunci niti uram dem akwe kekeramnyi. Ara, ninyi aryi sunsi ato ebmai. “Naie, minob ura, nunda dib tenen nang asi, ‘Oboka kum daneibkwan,’ tenen domkiringnangsounyi biryi dib tenenanyi kibmar ci, ‘Nun Du Yesus bisi milibdarur,’ eboka Teleb Uram etererur,” ebmai asi kekebmai. 
GAL.1.24	Sun Yudea mutuk kuraming dib tenen nang aryi ni Paulus deyok ati ato eranei cok, ni deyok aryi sunci nun Nai Imtamnyi bisi si weik eramnyi.
GAL.2.1	Ura, kwalina kisok lubaryi kuramoubwe ura, nira Yerusalem atei tubto tamurbinmase. Ura, nun kwit Barnabas ab tonkwa binmanumwe. Tonda, nun kwit Titus bibabyi tonkwa milibmasou ba, Yerusalem atei binmoubwe. 
GAL.2.2	Nun Nai Imtamnyi biryi, “Yerusalem atei birum,” eboka lak kibdeibmanou ba, nunda Yerusalem atei binmoubwe. Yerusalem atei binmoubwe ura, niryi sunsi, “Ato-ato eboka niryi sun Yahudi yala nang kuma asi Teleb Uram eterenun,” ebmase. Ninyi nirya bulubmai asi niryi a uram asi lak kum ebmase. Erda, sun dib tenen nang aryi, “Erebdob nang,” tenen nang akwe niryi a uram asi lak etereranse. Ara, “Sun erebdob nang asi kum molobmanyi ura, ‘Bisik sektibyi,’ tenebningnyei. ‘Bisik sektibyi,’ tenebniting ati, niryi talyi ati Teleb Uram eterebnyei.” Tonda, “Bisik sektining uca, Teleb Uram minob etereranse uram ara talyi kibcei,” tenen ato kubmase. Niryi ato tenebmasiryi, sun erebdob nang asi eterebmase. Ati, niryi sunsi, “Ato-ato eboka sun Yahudi yala kuma nang asi Teleb Uram eterenub,” eboka nukmase. 
GAL.2.3	Ato eboka nukmase ba, sun Yerusalem atei kuboka Teleb Uram eterebde ban nang aryi nunsi teleb kiboka dobdobmasei. A nang aryi, “Teleb Uram eterebmin ci, ‘Musa Uram ababyi kunubdarur,’ ebtabakdum,” eboka kum takubdeibmanei. Tonda, nun kwit Titus bira Yahudi yala nang kuma nang kuramwe bok, sunci erbabyi, “Nun kwit,” tenen dobdobmai. Ati, sunci, “Kan kwit Titus bira Yahudi yala nang kuma nang kurur ati, er den bama sekdum,” kum ebmanirei. 
GAL.2.4	Sun Teleb Uram eterebde ban nang ara, “Kan kwit Titus bisi den bama sekdum,” kum ebmanirei bok, ninyi ton nang ara nun Du Yesus bisi diboka kum miliramiryi, tola uram akwe etereramnyi. A nang ara, “Sun Yahudi yala nang kuma ara den bama sekdangiryok, nun Du Yesus bisi milina teleb,” eboka tola ati ato etereramnyi. A nang ara nun Du Yesus milin nang diboka kum kuramiryok, “Sun Yesus bisi dib tenen nang asi una kuboka ikin dinyi takubdeibkwayeb do?” teneboka dirliliryanmai. Nunda dib tenen nang ara, “Nun Du Kristus Yesus biryi nunsi lebdobmasou,” tenen bingnub ati, Musa biryi takubdeibsou uram kununa asi sirya taklobmoubwe. Sirya taklobmoubwe bok, a tola uram eteren nang ara, “Er Musa biryi takubdeibsou uram kununa asi taklobingnyei,” tenen yanmai. Ati, sunci nun dib tenen nang ati, “Musa Uram asi kunuboka den bama sekdangiryok, mambul weik tuba kubting,” tenen yanmai. 
GAL.2.5	A nang ara tola ati ato eboka eterebmai ati, nunci sunsi, “Dib ebmarum,” ton kum ebmoubwe. Erda, sunci ebmai tola uram asi bisik sekmabuburyok, nunci dib en uram akwe lak eterebmoubwe. Sun Galatia mutuk kurandum nang ara, “Teleb Uram ara dib en uram akwe kurur,” tenen, Teleb Uram asi tuba-tuba talebkwandau ati, nunci ato kubmoubwe.
GAL.2.6	Ura, sun dib tenen nang aryi, “Erebdob nang,” tenen nang ara nunsi teleb kiboka dobdobmasei. Tonda, sunci, “Teleb Uram eterebmin ci, ‘Musa Uram asi kunubdarur,’ ebtabakdum,” eboka kum arukmanei. Niryi a, “Erebdob nang,” tenen nang ati ato tenenun, “Sun dib tenen nang asi diboka menengnaming kum, diboka kum menengnaming kum, nisi neiktoto kuranir.” Nun Nai Imtamnyi bira ninyi urasin meiboka kum dorosurur. Ati, nibabyi neiktoto, “Sun erebdob nang uram dobdobkwan, sun talyi nang uram bai donokwan,” kum tenenun. Ato teneranse bok, sun dib tenen nang kankan kuboka erebdob nang ara nunsi teleb kiboka dobdobmasei. Dobdobmasei ura, sunci nisi, “Teleb Uram eterebmin ci, ‘Musa Uram ababyi kunubdarur,’ ebtabakdum,” eboka kum takubdeibmanei. 
GAL.2.7	Erda, sunci nunsi teleb kiboka dobdobmasei. Ara, sunci ni Paulus biti, “Nun Nai Imtamnyi biryi takubdeibmou uca, erci sun Yahudi yala kuma nang asi Teleb Uram etererur,” tenen bikdobmai ura, sunci nunsi dobdobmasei. Ara, sunci, “Nun kwit Petrus bira sun Yahudi yala nang asi Teleb Uram etererur to, nun kwit Paulus bira sun Yahudi yala kuma nang asi Teleb Uram etererur,” tenen sunci bikdobmai. 
GAL.2.8	Tonda, sunci ato tenebmai. “Er Petrus bira sun Yahudi yala nang asi Teleb Uram eterebde binkwande ati, nun Nai Imtamnyi biryi ersi mikib kibdeiboka milirur. Ba, nun Nai biryi nun kwit Paulus bibabyi neiktoto milirur. Ara, er Paulus biryi sun Yahudi yala kuma nang asi Teleb Uram eterebde binkwande ati, nun Nai Imtamnyi biryi Paulus bisi mikib kibdeiboka milirur.” 
GAL.2.9	Ura, sunci ni Paulus biti, “Nun Nai Imtamnyi biryi ersi dobdobmou,” tenen bikmanei ura, sunci, “Nun kwityabwe,” eboka taruk talebdanmoubwe. Ara, Yakobus ab, Petrus ab, Yohanes ab aryi ni ab Barnabas ab asi taruk taleboka, “Nun kwityabwe,” ebdanmoubwe. A nang ara sun dib tenen nang kankan asi erebdob nang kuramiryi, ato ebmasei. “Nun kwityabwe teleb! Sunci sun Yahudi yala kuma nang asi bindoka Teleb Uram ur eterebmunyi ba, nunda sun Yahudi yala nang asi bindoka Teleb Uram eterebkwayeb,” ebmasei. 
GAL.2.10	Ebmasei cok, sunci uram tentok ebtabakoka ato takubdeibmasei. “Sun utotoa ataranci nang dirnilina ara luba kibdumunyei,” eboka takubdeibmasei to, nunci, “Sun ataranci nang asi dibnilibkwayeb,” tenen diboka kuramoubwe. Sirya ebdanmoubwe ura, ni ab Barnabas ab anaboka Antiokhia atei binmanumwe.
GAL.2.11	Uki-uki kuramoubwe ani, Petrus Yerusalem atei aryi anaboka Antiokhia atei yanmou. Ura, erci nun minob ebdanmoubwe to takloboka yuk uram ebmou. Ara, erci, “Sun Yahudi yala kuma nang ara Musa Uram kunubkwanung,” eboka eterebmou. Petrus biryi ato eboka eterebmou ati, niryi ersi, “Malyi uram ebmarim. Ato eboka eterebmunyei,” eboka erekdobmase. 
GAL.2.12	Minob ura er Petrus ab sun Yahudi yala kuma nang ab antaniboka yina tonkwa yibde kuramnyi asi, nun kwit Yakobus er miliramnyi nang yanmai ura, er Petrus biryi, “Ni kerebningnyei,” tenen ilil ati sun Yahudi yala kuma nang ara kisibdobmou. Ara, “Den bama kum sekamnyi nang ab tonkwa yinub ati, ni kwityabwe Yahudi yala nang den bama sirya sekyi nang aryi nisi kerebningnyei,” tenen ilil kuramwe. 
GAL.2.13	Ura, sun yuk Yahudi yala nang ababyi Petrus biryi ukubmou to milibmai ci, sun Yahudi yala kuma nang dam aryi kisibdobmai. Ura, ni kwit Barnabas bibabyi er Petrus biryi ukubmou to milibdobmou. Ara, wingdana kanya bobmai ati, sunci sun Yahudi yala kum nang dam aryi kisibdobmai ati ebman.
GAL.2.14	Ato kubmai bok, niryi dinmase uca, sun kubmai dinyi ara Teleb Uram to aryi eteresurur to kum kubmai bikmase. Ura, niryi ninyi ilinto buluboka wekmaia urasintam aryi nun kwit Petrus bisi ato eboka erekdobmase. “Kanbabyi Yahudinyi kurum bok, sun Yahudi nang aryi kuramingnyi to kum milirandim. Ati, kanda unatoa ati nun kwityabwe den bama sengna kum nang asi, ‘Nun Yahudi yala nang kuramib to sunbabyi kunubdarur,’ eboka takubdeibmarim do?” eboka wenebmase.
GAL.2.15	Wenenmase obura, niryi ato ebmase. “Nun naiyabwe nun kwinyabwe ara Yahudi yala nang aryi nunsi deibmasei ati, nunbabyi neiktoto Yahudi yala nang akwe kunub. Nunda yuk yala nang aryi Musa Uram sun kum bingnung to kum kunub,” ebmase. 
GAL.2.16	Nunda ato nang kuramib bok, Er Imtamnyi biryi nunsi dobdobmasou ara Musa Uram kununa deib aryi Erci nunsi kum dobdobmasou. Erda, nunci nun Du Yesus Kristus bisi dib tenenub deyok aryi, nun Nai biryi, “Ni dam kun nang kibdeibkwan,” tenen nunsi dobdobmasou. Ninyi tentok ababyi Musa Uram kununa biriman aryi erdamnyi kum lebdandobte ara nun nirya bingnub. Nun Nai Imtamnyi bira sun Musa Uram kunubtibyi tenen nang ati, “Ni dam kun nang kibdeibkwan,” kum tenerur. Erda, sun nun Du Yesus bisi dib teneramibyi nang akwe nun Nai Imtamnyi biryi, “Dobdobkwan,” tenesurur.
GAL.2.17	Ati, nunci, “Nun Du Kristus bisi dib tenebibyi ura, nun Nai Imtamnyi biryi nunsi dobdobkwansir,” tenenub ati, nunci Musa Uram tuba kum kununub. A dinyi ara lak kibmar. Ura, nunda dib tenen nang aryi Musa Uram tuba kum kununub ati, nunci nun Lebsounyi Kristus bisi, “Malyi kun dinyi kiminingsurutnyi,” ebtibyi do? Ato tenen kum. 
GAL.2.18	Ara ato ati ebman. Nira minob kuranse ura, “Musa Uram kununa deici aryi nun Nai Imtamnyi biryi dobdobkwanir,” teneranse ani, ukuryok ara niryi, “Musa Uram ara diboka kum kunuranse,” tenen bikdanman. Ati, niryi, “Musa Uram kunubkwan,” tenena asi bai donokmase. “Musa Uram kununa deici nidamnyi lebdankwan,” tenen dinyi bai donokmase ati, niryi una kuboka Musa Uram tubto udikum deibtinyi do? Niryi ato kubmatinyi uca, nira Musa Uram asi diboka yan yanibmatinyi ati ebman. 
GAL.2.19	Niryi, “Musa Uram asi kunubkwan,” tenen busul kuboka ukurderansiryok, diboka kum kunuranse ani, “Musa Uram ara kunubman kum,” tenen bikdanmase. Ati, niryi, “Musa Uram kununa deib aryi nun Nai Imtamnyi biryi nisi dobdobkwanir,” teneranse dinyi nirya asi taklobmase. Musa Uram deib aryi niryi, “Musa Uram kununa deici aryi nidamnyi lebdandobkwan,” teneranse dinyi ababyi sirya taklobmase. Erda, nun Du Yesus bisi dib tenena deici aryi nun Nai Imtamnyi biryi nisi dobdobmanou. Musa Uram diboka kununa ati, kunubman kum kunun ati, nira dibmounyi bitonyi kibdobse. Ba, nun Nai Imtamnyi bisi milina ara mikib kunun ati, nira kam bukokmounyi bitonyi kibse. 
GAL.2.20	Nira nun Du Yesus Kristus ab tonkwa dibmanumwe ati ebman. Ara, nun Du Yesus biryi Erdamnyi karebdandoka co lase deici dibmou ba, Erci ni malyi tenen dinyi nirya boboka kum daneibmou. Kam tuba kunun cok, niryi ni teleb tenebmanyi tok tuba kum kunun. Erda, nun Du Yesus Kristus bisi ni kanya dam kurur aryi niryi Erci teleb tenebmaci tok kununun. Ni ukuryok kam kunun ara Er Imtamnyi Mi ati, “Ni lemnurutnyi,” tenenun. Nun Du bira nisi boukwe weik kunurur ati, Erci niti, “Lebkwan,” tenen Erdamnyi karebdanmou. 
GAL.2.21	Nun Nai Imtamnyi biryi nunsi teleb kurdeirisurur ati, niryi bai donokman do? Ato tenen kum. Erda, niryi Er Imtamnyi biryi teleb kurdeirisurur asi udikum deibman. Nunci, “Musa Uram asi kunubtibyi ura, nun Nai Imtamnyi biryi nunsi dobdobkwansir,” ebtibyi ura, nun Du Yesus Kristus diamwe ara talyi ati diante ati ebman. Nun Du dibmou ara, “Er Imtamnyi biryi sunsi dobdobkwande,” tenen nunti dibmou ati, ato ebman.
GAL.3.1	Galatia nang se! Sunda bia ati luba talebdob nang ninyi kanya ton borandarur do kum do? Teleb Uram talena asi taklobmarum darib? Unanyi biryi sunsi bowanikminikmasir do? Minob kurandau talak asi, sunci kanya teneibdendarur. A talak ara nunci sunsi Teleb Uram etereransoubwe. Ara, “Nun Du Yesus Kristus bisi co lase deici bing dakmai ba, dibmou,” tenen liliboka etereransoubwe. Ati, nunci, “Nun Du bira ato-ato kuboka dibmou,” tenen liliboka etereransoubwe ba, sun Galatia nang aryi nun Du Yesus dibmou deyok asi asing eirin nang ato kubmandau. 
GAL.3.2	Ati, niryi sunsi asirdena ton asibdenkwinsin. Minob ura nun Nai Imtamnyi biryi sunsi Er Kanya Roh Kudus karebmasou ara unato dinyi deici aryi karebmasou do? Sun Galatia nang ara Musa Uram asi kunurandau deici aryi nun Nai biryi Er Kanya asi sun kanya dam karebmasou do? Ato tenen kum. Erda, sunci nun Du Yesus bisi dib tenebmandau deici aryi Erci Er Kanya Roh Kudus karebmasou do? Ara diba. Sunci nun Du Yesus uram Teleb Uram kekebmandau deici aryi dib tenebmandau biriman aryi nun Nai biryi sunsi Er Kanya Roh Kudus karebmasou ati ebman. 
GAL.3.3	Sunda ninyi kanya diboka kum borandarur nang se! Sunda unatoa ati yuma ara nun Du Yesus bisi dib tenerandau ani, ukuryok ara dib tenen dinyi ara taklobmarum do? “Musa Uram kununa deici aryi lebdandobkwayeb,” tenerandum ati ato ebman. Ati, sunci deyok kouboka Er Imtamnyi Kanya Roh Kudus asi dobdobmandau ani, sirya kobdob ara wanikminikoka ninyi talyi tenen dinyi akwe kunurandum darib? Unato ati sunci ato kurandum do? 
GAL.3.4	Minob ura Teleb Uram dobdobmandau ati, ninyi aryi sunti, “Kristus milin nang nun li,” tenen sunsi mambul weik kurdeiriransei. Bok, sunci, “Mambul weik kibdeibsingnyi ababyi, nunci nun Du Yesus bisi milinub,” tenerandau. Ani, ukuryok ara sunda ninyi kanya aryi talyi tenen dinyi kurandum. Ati, niryi sunsi asibdenkwinsin ara, “Minob mambul weik kimdeirisiransei dinyi ara talyi ati dobdobmandau do?” Ato tenen kum. 
GAL.3.5	Nun Nai Imtamnyi biryi sunsi unato deyok aryi, Er Kanya Roh Kudus asi karesurur do? Tonda, unato ati, Erci mikib kuboka sun kankan aryi, “Naie,” tenen dinyi kiknisurur do? Sunci Musa ebdeibsou uram asi kunurandum ati, nun Nai biryi sunsi a dinyi nirya karesurur darib? Ato tenen kum. Erda, sunci nun Du Yesus uram Teleb Uram kekeboka dib tenerandau deyok aryi, nun Nai biryi a dinyi nirya karesurur.
GAL.3.6	Minob ura nun aibwe Abraham bira neiktoto kuramwe. Nun aibwe bira Er Imtamnyi bisi dib teneramwe ati, nun Nai Imtamnyi biryi ersi liliboka, “Ni dam kunanyi kibdeibkwan,” teneramwe. 
GAL.3.7	Sunci a dinyi bikdarur. Sun dib tenen nang ara nun aibwe Abraham er mabwe nermabwe kobdoba ato kunung ati ebman. 
GAL.3.8	Minob Er Imtamnyi Uram ermuruna kerek sengnanyi biryi nun aibwe Abraham biti ato eboka kerek sekmou. “Er Imtamnyi biryi Abraham bisi ato ebmou, ‘Kanda nisi dib teneranirim ati, Nira Imtamnyi biryi kansi kisal dakiniryi, sun im dangna tukwe dangna kuraming yala nang nirya asi kan ab tonkwa kisal dakwansin,’ ebmou.” Ara, “Sun yuk yala nang ababyi dib tenebingnyi ura, nun Nai Imtamnyi biryi sunbabyi kisal dakwande,” tenen erci ato eboka kerek sekmou. Tonda, “Er Imtamnyi biryi sun Yahudi yala kuma nang asi, ‘Ni dam kun nang,’ teneboka dobdobkwande,” tenen minob bikmou ati, a kerek sekmounyi biryi ato eboka minob kerek sekeibmou. 
GAL.3.9	Ati, nun Nai Imtamnyi biryi nun aibwe Abraham dib tenebmounyi bisi kisal dakmou to, Erci sun dib tenen nang yuk nang ababyi nun aibwe ab tonkwa kisal dangsurur.
GAL.3.10	Ba, sun, “Musa Uram kununa deici aryi lebdandobtibyi,” tenen nang ati nun Nai Imtamnyi biryi, “Iya wenebkwan,” erur. A dinyi ara, Er Imtamnyi Uram ermuruna kerek sekmounyi biryi kerek sekmou to, kunurur. Ati, erci ato eboka kerek sekeibmou,
GAL.3.10	“Unanyi-unaner aryi Musa Uram aryi kerek sekeibmou to tuba-tuba kum kunubingnyi ura, Er Imtamnyi biryi a nang ati, ‘Iya wenebkwan,’ erur,” eboka kerek sekeibmou. 
GAL.3.11	Ninyi tentok ababyi Musa Uram kununa biriman aryi erdamnyi kum lebdandobte. Nun Nai Imtamnyi bira a nang ati liliboka, “Ni dam kun nang kibdeibkwan,” tenen kum dobdobkwande. Erda, Er Imtamnyi Uram ermuruna kerek sekmounyi biryi kerek sekmou to dib en uram umbura kurur. Erci sekeibmou to ara, “Er Imtamnyi biryi, ‘Ni dam kunanyi,’ tenen lemna dinyi karebkwande ner sal ara dib tenena deici aryi dobdobkwaming,” eboka kerek sekeibmou. 
GAL.3.12	Bok, sun, “Musa Uram deib aryi nundamnyi lebdandobkwayeb,” tenen nang ara nun Du Yesus bisi dib kum teneraming. Erda, “Musa Uram kunubibyi uca, kam kun dinyi dobdobkwayeb,” tenena deici aryi Musa Uram kunurderaming. Ara, Musa Uram umbura aryi kerek sekeiamwe to ara,
GAL.3.12	“Unanyi biryi a uram asi kunubingnyi uca, kam kun dinyi dobdobkwaming,” eboka kerek sekeiamwe. 
GAL.3.13	Nun Du Kristus biryi nunsi lebdeibmasou ati, nunci, “Musa Uram kununa deici aryi lebdandobkwayeb,” kum tenenub. Erda, nun Du bisi dib tenena biriman aryi lemna dinyi doronub. Nun malyi kun nang tuba kunub ati, Musa Uram diboka kum kununub ati, nunda iya wenebmasinto nang kunub. Iya wenebmasinto nang kuramoubwe bok, nun Du Yesus Kristus biryi nunsi wenebmasin to dinyi nirya asi bobmou ci, nunsi lebdeibmasou. Nun Du biryi nunsi lebdeibkwansou ati, nun Nai Imtamnyi biryi Ersi nun wenebmasinto dinyi karebmou. Er Imtamnyi Uram umbura aryi ato eboka eteresurur.
GAL.3.13	“Ninyi aryi co lase deici laboka bing dakmangnyi nang ara Er Imtamnyi biryi, ‘Niryi kikibto wenebman nang kunung,’ tenerur.” 
GAL.3.13	Ati, ninyi aryi nun Du Yesus bisi co lase deici laboka bing dakmai ba, nun Du Yesus bira nun malyi kun nang wenebmasin dinyi bobmou ci, Er Imtamnyi biryi diba ati wenebmounyi kibdanmou. Er Imtamnyi biryi wenebmounyi kibdanmou ci, nun Du Yesus biryi nunsi lebdeibmasou ati ebman. 
GAL.3.14	Ura, sun Yahudi yala kuma nang ababyi nun aibwe Abraham ab tonkwa kisal dangna dinyi dobdobkwamnyi ati, nun Du Yesus Kristus diba ati wenebmounyi kibdanmou uca, Erci nunsi lebdeibmasou. Ara, nun Nai Imtamnyi biryi minob ebdeiansou to, nunci dib tenena biriman aryi Er Imtamnyi Kanya Roh Kudus asi dobdobkwamoubwe ati, nun Du Yesus biryi nunda dib tenen nang asi lebdeibmasou.
GAL.3.15	Ni kwityabwe, niryi nun kubde kuramib to aryi kiklina uram ton eboka kiklirbinkwinsin. Nunda tukwetam nang ara dina kum kubmabibiryok, nun bona yuk-yuk ati, “Una mi una nebnyi asi karebkwan do?” tenen kanya teneinub. Kanya teneinmabyi ani, “Ei, ni boboka talenun bona yuk-yuk ara ato-ato kuboka bokeibkwan,” tenebibyi ura, lak eramib dinyi ara yuk nang aryi nun uram asi dongtam kibdeibting do? Ato ara ukubman kum kubting. Tonda, yuk nang aryi yuk uram ebtabakwamating do? Ato kum ebting. Erda, nunci ebdeiamibiryi, kareamibyi to akwe nun mabwe nermabwe aryi bona talernururoraming. Ato kunub to asi Er Imtamnyi biryi nunsi ebdeibsou dinyi ara neiktoto kurur. Ninyi aryi Er Imtamnyi biryi erdeirisin uram asi dongtam kimdeirina ara ukubman kum. Tonda, ninyi aryi a uram asi ebtabakdongobman kum. 
GAL.3.16	Ura, nun Nai Imtamnyi biryi, “Kisal dakwan,” erdeiriramwe uram yuk-yuk asi Erci nun aibwe Abraham ab er yalanyi ab asi erdeiriramwe. Ato erdeiriramwe ara, Erci, “Abraham yala nang asi kisal dakwan,” kum ebmou. Erda, Erci, “Er Abraham yalanyi bisi kisal dakwan,” ebmou. Ara, nun Nai biryi ninyi ilinto ati kum ebdeibmou. Erda, Erci ninyi tentok ati ebdeibmou. Nun Du Kristus bira Abraham yalanyi kurur ati, Erci nun Du Yesus biti, “Kisal dakwan,” ebdeibmou. 
GAL.3.17	Ni kwityabwe, sunci ni eterebkwinsin uram ara diboka bikdobdarur. Nun Nai Imtamnyi biryi, “Kisal dakwan,” eboka minob ebdeiamwe talak ara kwalina empat ratus tiga puluh baryi kuramnyi bok, Musa biryi, “Ukubdarur-Ukuna mem,” eboka takubdeibsou uram ara aminda aryi takubdeibsou. Ati, Musa biryi takubdeibsou uram aryi nun Nai Imtamnyi biryi minob, “Kisal dakwan,” ebdeiansou uram ara iya kurur uram asi dongtam kum kibdeibmou. 
GAL.3.18	Nun Nai Imtamnyi biryi kisal dangsina ara Musa Uram kununa deici aryi kum dobdobtibyi. Erda, a kisal dangsin dinyi ara, nun Nai biryi ebdeibsou uram deici aryok doronub. Musa Uram kununa deici aryi kisal dangna dinyi dororantibyi ura, nunci a kisal dangna ara Er Imtamnyi biryi ebdeibsou uram deici aryi kum dororantibyi. Bok, nun Nai Imtamnyi biryi nun aibwe Abraham bisi teleb kubdeiboka, “Kisal dakwankin,” erdeiriramwe uram deici aryi kisal dangnamwe.
GAL.3.19	Ato kuramwe ura, Musa biryi takubdeibsou uram kununa deici aryi nun Nai Imtamnyi biryi nunsi kisal kum dangsurur ati, Musa Uram ara unato ati Erci takubdeibsou do? Ninyi malyi kun dinyi lak kibdeiboka lika dobdeibkwansou ati, nun Nai Imtamnyi biryi a uram asi ebtabakoka takubdeibmasou. Ara, nun aibwe Abraham yalanyi si Yesus Kristus kum yanmou bok, nun Nai Imtamnyi biryi Musa takubdeibmasou uram nunsi karebmasou. Musa takubdeibmasou uram ara nun Nai Imtamnyi biryi anmalokoka kum karebmasou. Erda, sun Er Imtamnyi Uram eryuryangan nang aryi Musa bisi eterebkarebmai ba, Musa biryi a uram lak etereboka sun Israel yala nang asi takubdeibmou. 
GAL.3.20	Musa bisi liknibdongoboka takubdeibmasou uram ara Er Imtamnyi Uram eryuryangan nang aryi Er Imtamnyi kan ninyi kan noutam kuramunyi si Musa biriman aryi takubdeibmasou. Bok, Er Imtamnyi biryi, “Kisal dakwan,” erdeirisin uram ara nun Nai biryi nunsi anmalakoka karebmasou. Ara, nun Nai Imtamnyi bira Allah tentoknyi kurur aryi, Erci Er erdeirisin uram asi nunti anmalakoka karebmasou.
GAL.3.21	Ato kusurur ura, Musa takubdeibmasou uram ara Er Imtamnyi biryi kisal dangsina uram yuk-yuk asi dongtam kibwe do? Ato tenen kum. Musa takubdeibmasou uram ara ninyi kam kum kurdeirisurur ati ebman. Musa Uram aryi ninyi lemdansute ura, nun Nai Imtamnyi biryi nunti, “Musa Uram kunuraming deici aryi ni dam kun nang kibdeibkwan,” teneransute. 
GAL.3.22	Bok, Er Imtamnyi Uram ermuruna kerek sekmounyi biryi ato eboka eteresurur. “Im dangna tukwe dangna nang nirya ara lebdanmanto nang ton kum kunung. Erda, a nirya ara malyi kun nang akwe kunung,” eboka eteresurur. Ara, nun Nai Imtamnyi biryi ebdeiansou to kunubkwamuryi, sun nun Du Yesus Kristus bisi dib teneramingnyi nang asi leboka kisal dakwande ati ato eboka eteresurur.
GAL.3.23	Minob talak ara nun Du Yesus Kristus bisi dib tenebkwamabunyi lak kum kibmou talak ara Musa biryi takubdeibmasou uram aryi nunsi kalingnansou. Musa Uram ara lika don dinyi ato asi nunti karebmasou. Musa biryi, “Malyi dinyi kubingnyei,” tenen, “Ato-ato kunubdarur,” eboka nunsi takubdeibmasou. Ba, nun Du Yesus Kristus kum yanmou talak ara takubdeibmasou uram deyok aryi, nunda tabwe demna nang ato kuboka mambul kanya boramoubwe. Ato kuramoubwe ara nun Nai Imtamnyi biryi, “Yesus bisi dib tenebingnyi deici aryi Niryi sunsi Ni dam kun nang kibdeibkwan,” ebkwansou ati ato kuramoubwe. 
GAL.3.24	Ati, Musa takubdeibmasou uram ara lemsina uram asi kum takubdeiansou. Erda, a uram aryi, “Malyi kun dinyi kubingnyei,” tenen kalingsina uram ati lika doninto kuboka takubdeiansou. Tonda, Musa Uram aryi nunsi kalikoka nun Du Yesus Kristus dam bobasinanyi bito dinyi takubdeiansou. Ati, nun Du Yesus bisi dib tenena deici aryi nun Nai Imtamnyi biryi nunsi dobdobkwansou ati, Musa Uram aryi nunsi kalingnansou. 
GAL.3.25	Ura, ukuryok ara nun dib tenenubnyi nun Du Yesus lak kibmar ati, nunda Musa Uram aryi tabwe deansou bun nang tuba kum kunub.
GAL.3.26	Ati, sun nirya ara nun Du Yesus Kristus dib tenerandum deici aryi sunda Er Imtamnyi mabwe nermabwe kurandum. 
GAL.3.27	A deyok aryi, unanyi-unaner aryi nun Du Yesus Kristus bisi dib tenebingnyi ba, Er si aryi me dongobsingnyi nang ara nun Du Yesus Kristus dam kun nang diboka kurandum. 
GAL.3.28	Nun Kristus bisi dib tenen nang ara bokdanman kum nang kunub. Erda, nun nirya antaniboka ara neik yala nang ato kunub. Ati, nunci, “Yahudi yala nang ara yuk, Yunani yala nang ara yuk,” kum enub. Tonda, “Ninyi aryi arukmangnyi tok ikin wa bon nang ara yuk, ikin wa bona kum nang ara yuk,” kum enub. Tonda, “Sal nang ara yuk, nerabwe ara yuk,” kum enub. Erda, nun nirya nun Du Yesus Kristus dam kun nang kunub aryi nun nirya ara neik kanya bonub. 
GAL.3.29	Sunda Galatia nang ara nun Du Yesus Kristus bisi milin nang kundarur ati, sunbabyi nun aibwe Abraham yala nang ato kurandum. A deyok aryi, sunda Abraham yala nang kurandum ati, nun Nai Imtamnyi biryi nun aibwe Abraham bisi ebdeibmou to, sunbabyi kisal dakwansir.
GAL.4.1	Ni kwityabwe, niryi kiklina uram tubto kiklirbinkwinsin. Mabwe nermabwe deiraming nang ara er nai biryi boranci bona talena asi unuboka dobdobkwandiryok a mi ara mitik tuba kuranci ura, bona bon kumnyi bitonyi kurande. Ato kurande mi ara, nena kum kuanci obura, ninyi wa irmilinanyi bitonyi kurandiryi, bona bon talena ton kum bororande. 
GAL.4.2	Erda, bona kalingmilin nang aryi er bona asi tiya kalingnamingnyi ani, er nai biryi minob ebdeianci uki tum berekmaci ura, er bona dobdobkwandinyi bira er bona asi dobdobmaci ura, iya kalingdorande. 
GAL.4.3	Ura, nunbabyi ato kuboka neiktoto kunub. Nunda dib tenen nang ara mitik mabwe ato kuramoubwe ba, nunda minob nun aibweyabwe aryi, “Ato-ato kubdarur,” eramnyi uram asi miliramaburyi, wa irmilin nang ab tabwe deansei nang ab ato kuramoubwe. 
GAL.4.4	Ani, nun Nai Imtamnyi biryi minob ebdeiamwe uki tum berekmou ura, nun Nai biryi Er Mi asi nunti bokwetebmasou. Ara, nun Du Yesus bira diba ati ninyi kibdanmou ci, Musa Uram aryi tabwe deamunyi bitonyi kibkwamwe ati, er kwin biryi Ersi deibmou. 
GAL.4.5	Ara, nunda Musa Uram aryi tabwe deansou nang asi lebkwamwe ati, nunda Musa Uram amwetam kun nang tuba kum kubkwamoubwe ati, Du Yesus biryi nunsi lebdeibsou. Tonda, nunda Er Imtamnyi mabwe nermabwe kiboka Er Imtamnyi kisal dangsina langdeiboka dobdobkwamoubwe ati, nun Du Yesus bira Musa aryi tabwe deamunyi bitonyi kibmou. 
GAL.4.6	Ba, sun Galatia nang ababyi Er Imtamnyi mabwe nermabwe kurandum deyok aryi, nun Nai Imtamnyi biryi Er Mi Er Kanya Roh Kudus asi sun kanya dam karebmasou. Sirya karebmasou ura, Roh Kudus ara nun kanya dam kusurutnyi biryi uram doboka Er Imtamnyi bisi, “Abba, nun Nai,” ermururur. 
GAL.4.7	A deyok aryi, sunda ikin wa bon nang ato tuba kum kundarur. Tonda, tabwe deansei nang ato tuba kum kundarur. Erda, nunda Er Imtamnyi mabwe nermabwe sirya kibdeibsou ati, sunda nun Nai biryi ebdeibsou bona dobdobkwaming nang ato kibdandobdau. Ara, nun Nai Imtamnyi biryi nunsi ebdeibsou ati ato ebman.
GAL.4.8	Minob ura sun Galatia nang ara nun Nai Imtamnyi bisi kum bingnangdau ci, sunci sun kwemdina asi molorandau. A kwemdina ara talyi dinyi asi molorandau ba, sun kanya yuk-yuk asi tabwe demnansei ati ebman. 
GAL.4.9	Ato kuransou bok, ukuryok ara sunci nun Nai Imtamnyi bisi diboka bingnandum ba, nun Nai Imtamnyi biryi sun yuk-yuk asi diboka bingsurur. Bok, sunda unato ati nun Nai Imtamnyi bisi taklobmarum ci, sun minob tukwetam nang aryi, “Ato-ato kubdarur,” en uram asi tubto kunurandum do? Minob tukwetam nang uram ara mikib kum dinyi ton talyi dinyi akwe kunung ara, sun kum bingdarur do? Galatia nang se! Sunci, “Minob tukwetam nang uram aryi nunsi tabwe tubto demsina teleb,” tenerandum do? 
GAL.4.10	Sun Galatia nang ara, “Nun aibweyabwe aryi minob eteren dinyi kunubtibyi,” tenen kwalina yuk-yuk asi tamuboka kwalirandum. Ara, sun aibweyabwe aryi sunsi takurdeirisiransei to, sunci uki yuk-yuk asi tamuboka dibde kwalindarur. Ara, wala yuk-yuk asi dibde kwalindarur, li yuk-yuk asi dibde kwalindarur, tonda, tahun yuk-yuk asi dibde kwalindarur. 
GAL.4.11	A deyok aryi, ni Paulus biryi sunti ato tenesunun. “Teleb Uram asi busul kuboka etereranse bok, talyi etereranse do?” tenesunun uca, sunti ni kanya ara mambul kuranir.
GAL.4.12	Ati, ni kwityabwe e, ni ebdarabkwinsin uram asi diboka kekenindarur. Sunci tamuboka ni kunun to miliboka kunubdarur. Nira minob Teleb Uram eterebmasise ba, Yahudi yala nang kuransiryi, nibabyi sunsi miliboka Musa Uram aryi tabwe deamunyi bitonyi kimdanse. Ati, ukuryok ara sunbabyi nisi milibnumun ci, Musa Uram aryi tabwe tuba desin dinyi nirya ara taklobdarur ati ebman. Ati, sunci, “Musa Uram deici aryi lebdandobkwayeb,” tenena asi taklobdarur. Niryi ato ebmasin bok, sunci nisi malyi ton kum kurdeiriranindau ati ebman. 
GAL.4.13	Minob ura yuma kobdob ara niryi deyok kouboka sunsi Teleb Uram lak eterebkalibmasise ara ni nong u yiranou bok, niryi Teleb Uram eterebmasise. A dinyi ara sun bingnindarur. 
GAL.4.14	Ni nong ara diba ati yun yiranou bok, niryi sunsi Teleb Uram eterebmasise. Ato kuboka Teleb Uram asi eterebmasise ba, sunci nisi ina kum ngilikmanindau. Erda, sun Galatia nang aryi ni uram asi diboka dobdobmandau. Ara, nun Nai Imtamnyi biryi bongkweterur nang Er uram eryuryangananyi bitonyi Teleb Uram asi dobdobmandau. Tonda, sunci niti, “Nun Du Kristus Yesus bitonyi kuboka dib en uram eterebmasir,” tenen Teleb Uram asi diboka dobdobmandau to sunci nibabyi neiktoto, “Nai,” tenen diboka dobdobmanindau. 
GAL.4.15	Ura, minob ura sunda kilkil kanya boboka Teleb Uram dobdobmandau asi, unato ati, sun kanya danguboka Teleb Uram ati mambul kuransir ba, kilkil kuransou dinyi ara deiblobmarum do? Minob ura sunci ni uram asi diboka dobdobmandau asi sunci teneibdendarur. Ati, niryi, “Sun asing kwebtaleboka nisi karebnindarur,” eboka molobmasitinyi ababyi, sunci ato en uram ababyi kunuboka sun asing kwebdandaute. Sunci ni uram nirya asi diboka dobdobmandau ati ato ebman. 
GAL.4.16	Ba, ukuryok ara niryi sunsi tamuboka dib en uram asi lak eteresunun ati, sunda unato ati ni Paulus biti, “Nun bimsa yarisinanyi,” teneranurum do?
GAL.4.17	Sun kankan asi kuraming tola uram eteren nang ara busul weik kuramingiryok, “Nun uram kekebting,” teneransing ati ebman. A nang aryi sunti, “Teleb kubdeibtibyi,” tenen kum kuransing. A nang aryi tenen kanya ara, “Paulus uram kekebingnyei,” tenebda kuraming. Ara, “Sunda Galatia nang aryi busul kuboka tola uram asi talebting,” tenen a nang aryi niti bisik sengnaning. 
GAL.4.18	Busul kun dinyi ara teleb dinyi kurur. Ara, “Teleb dinyi asi ukubkwayeb,” tenen busul kimdana ati ebman. Bok, tentok-tentok akwe busul kimdana ara malyi to kurur. Tuba-tuba busul kimdana ara teleb. Ati, ni sun ab tonkwa kubibyi atikwe kibdankwandarur kuma. Erda, yuk-yuk kuramibyi talak ababyi sunci, “Teleb dinyi ukubkwayeb,” tenen busul kimdana teleb. 
GAL.4.19	Ni kwityabwe boukwe kusunun nang. Sunda ni mabwe nermabwe ato kundarur. Niryi sunti, “Nun Du Kristus bisi diboka milibkwanting,” tenen mambul weik bosunun. Mi deibkwanci ner aryi mi deyok yinmaci ba, mambul weik dorande to, nibabyi neiktoto sunti mambul weik bosunun. Ara, “Teleb Uram eterena biriman aryi nun Du Yesus Kristus sun kanya dam kubci ba, diboka du moubte,” tenen ni kanya mambul weik kuranir. 
GAL.4.20	Ni kwityabwe Galatia nang se! “Ni sun ab tonkwa ebdatibiryi, niryi uram danguboka namin uram akwe ebsitinyi,” tenesunun uca, ni kanya ara sunti kankana kuranir. Ati, niryi sunti, “Nun Du bisi dib tenena asi dongtam kibibiryi, Musa takubdeibmasou uram asi tuba kunurderaming do?” tenena aryi ni kanya ara sunti kankana kuranir.
GAL.4.21	Ura, sunda, “Musa Uram aryi tabwe demna nang kurantibyi,” tenerandum ci, sunci Musa Uram deyok asi diboka kekerorandum do? 
GAL.4.22	Musa Uram umbura aryi ato kerek sekmasou. “Nun aibwe Abraham bira mabwe bitinyi deibmou. Er mi dunyi bira nun aibwe ab er ner tabangdongon ner si Hagar ab aryi deibmarei. Ba, er weitnyi bira nun aibwe ab er ner kobdoba si Sara ab aryi deibmarei. Hagar bira ikin wa bon ner kuramwe bok, Sara bira ikin wa bon ner kum kuramwe. 
GAL.4.23	Nun aibwe ab ikin wa bon ner ab aryi deibmarei mi ara tukwetam nang aryi mi deiriraming to mi deibmarei. A mi ara er kwin bira wise danana kum bok, mi deibmou. Ara, Hagar biryi er mi Ismael deibmou ati ebman. Ba, nun aibwe ab ikin wa bon kum ner, er ner kobdoba ab aryi deibmarei mi ara tukwetam nang aryi deiriraming to aryi kum deibmarei. Erda, nun Nai Imtamnyi biryi Er minob ebdeiamwe uram asi kunubdeibmou ura, ‘Naie,’ tenen dinyi kiknibmou uca, iya wise ner si Sara biryi er mi Ishak deibmou.”
GAL.4.24	A nukmasin uram ara kiklina uram asi nukmasin. A nerabwe bitinyi ara yuk-yuk tenen kanya boraming nang ato kurandei. Nun aibwe ner si Hagar bira ikin wa bon ner kuramwe ati, ikin wa bon nang akwe deiriramwe ati ebman. Hagar biryi deibmou nang ara Musa Uram kunurderaming nang kiklirur. A nang ara mutuk kon Sinai dam asi Musa Uram kekebmai nang ato kuramingiryi, Musa Uram diboka taleraming. 
GAL.4.25	Hagar bira Arab mutuk kurur mutuk kon si Sinai kiklirur ati ebman. Sinai mutuk kon dam asi Musa biryi, “Ukubdarur-Ukuna mem,” eboka takubdeibsou. A deyok aryi, ukuryok sun Yerusalem atei kuraming nang ara Hagar er mabwe nermabwe ato kunung. Ati, sunci, “Musa takubdeibsou uram kunubdetibyi,” teneraming ati, tabwe deamnyi nang ikin wa bon nang ato kunung. 
GAL.4.26	Tukwetam Yerusalem atei nang ara Hagar milin nang ato kuraming nang ati ato ebman. Ba, imtam Yerusalem atei nang ara ikin wa bona kum ner milin nang ato kunung. A nang ara nun Nai Imtamnyi biryi sirya lebdeibsou ati ebman. Nunda nun Du Yesus bisi dib tenen nang ara imtam Yerusalem atei mabwe nermabwe kunub. Imtam Yerusalem atei ara kikliboka nun kwin bito kusurur. 
GAL.4.27	A dinyi ara Er Imtamnyi Uram umbura kerek sekmou to kurur. Er Imtamnyi Uram ermuruna kerek sekmounyi biryi nun dib tenen nang ati ato eboka kerek sekdeibmasou,
GAL.4.27	“Mi dein kum ner se, kekebnurum! Kan kanya kilkil kuna teleb.
GAL.4.27	Kanda mi kum deibmamuryok, mabwe nermabwe ilinto asi dobdobkwandim.
GAL.4.27	Mi deyok kum yibkou ner o! Kanci kilkil kuboka uram weik dobdum.
GAL.4.27	Kanci, ‘Ni akenyi taklobmanir,’ tenen ner ato yuk kurandim bok, kanci aminda aryi mabwe yal dakoka mabwe nermabwe yubwa-yubwa ilinto asi deibkwandim.
GAL.4.27	Kan ka ner ninyi doamwe ner ara mabwe nermabwe ilinto deibmou bok, Er Imtamnyi biryi kansi karebkici uca, kanda a ner asi bisibkaboka mabwe nermabwe nukmanto kum asi dobdobkwandim.” 
GAL.4.27	Er Imtamnyi Uram ermuruna kerek sekmounyi biryi ato eboka nun dib tenen nang ati kerek sekdeibmasou.
GAL.4.28	Ba, ni kwityabwe Galatia atei kurandum dib tenen nang, sunda nun aibwe Abraham er mabwe nermabwe kurandum. Nun Nai Imtamnyi biryi nun aibwe Abraham bisi, “Karebkwankin,” ebdeibmou uca, nun aibwe Abraham ab nun tat Sara ab aryi sun mi Ishak deibmarei to kuboka sunbabyi neiktoto kurandum ati ebman. Ara, nun Nai Imtamnyi biryi ebdeibmou to, Erci sunbabyi nun aibwe Abraham er mabwe nermabwe kibdeibsou. 
GAL.4.29	Ato kubdeibsou bok, nun aibwe Abraham er mabwe bitinyi nebmarei ura, tonkwa kum kurandei. Erda, ninyi kanya tenenung to aryi deibmunyi mi aryi Er Imtamnyi Kanya mikib aryi deibmounyi bisi domkiringnamwe. Ara, Hagar mi Ismael biryi Sara mi Ishak bisi, “Obtinyi,” tenen domkiringnamwe. Ato kuboka ukuryok ababyi neiktoto kusunung. Ara, sun dib tenena kum nang aryi nun dib tenen nang asi, “Obtibyi,” tenen nunsi domkiringsunung ati ebman. 
GAL.4.30	Bok, Er Imtamnyi Uram umbura aryi ato eboka eteresurur,
GAL.4.30	“Er Imtamnyi biryi Abraham bisi ato ebmou,
GAL.4.30	‘Ikin wa bon ner Hagar ab er mi ab ara tonkwa yakdonokdum.
GAL.4.30	Ismael bira ikin wa bon ner mi kurur ati, erci Er Imtamnyi biryi Ishak bisi karebkwande kisal dangna asi kum dobdobkwande.
GAL.4.30	A deyok aryi, kanci a mi ab er kwin ab ara yakdonokdum.
GAL.4.30	Ba, Ishak bira ikin wa bon kum ner mi kurur ati, erci Er Imtamnyi biryi kisal dangna dobdobkwande,’” eboka eteresurur. 
GAL.4.31	A deyok aryi, ni kwityabwe, nun dib tenen nang ara ikin wa bon ner si Hagar mabwe nermabwe ato kum kunub. Erda, nunda ikin wa bon kum ner si Sara mabwe nermabwe ato kunub. Ati, nunda nun Du Yesus bisi dib tenenub ci, Er Imtamnyi biryi kisal dangna doronub ati ato ebman.
GAL.5.1	Nun Du Kristus biryi nunsi lebdeibsou ara Erci nunti, “Tabwe lobdeibdob nang ato kunung ati, mambul tuba kum kubkwanung,” tenen lebdeibsou. Nun Du biryi nunsi lebdeibsou ati, sunci katabum kanya bobmunci kalikdarur. Ati, ninyi aryi, “Musa Uram kunubmunci lebdandobdarur,” eboka mambul dinyi tubto takubdeibsingnyei ati sunci katabum kanya bobdobmun ci, kalikdandobdarur.
GAL.5.2	Kekenindarur, ni Paulus biryi sunsi ato ebkwinsin. Sun Galatia nang ara, “Nun Nai Imtamnyi biryi nunsi dobdobkwansir ati, den bama seksunung,” tenen to dinyi ukubmunyi ura, nun Du Yesus Kristus biryi lebdeibmasou ara sunti talyi ati lebdeibmasou. 
GAL.5.3	Niryi sunsi tubto ebkwinsin ara, “Den bama sengna deici aryi nun Nai Imtamnyi biryi ninyi dororansir,” tenen nang ara Musa biryi takubdeibsou uram ara mitik dinyi ababyi sunglona kum uca a nirya kurur tok kunubkwanung. 
GAL.5.4	Musa Uram kununa deici aryi nun Nai Imtamnyi biryi nunti, “Ni dam kun nang kibdeibkwan,” tenen nunsi kum dobdobkwansir ati ebman. “Musa Uram kununa deici aryi nun Nai biryi nunsi dobdobkwansir,” tenebmunyi ura, sunci nun Du Yesus Kristus bisi sirya taklobmarum ati ebman. Tonda, sunci ato tenen kubmunyi ura, sunci, “Er Imtamnyi biryi teleb kurdeirisina deici aryi Erci nunsi lemsurur,” tenen dinyi ara sirya deiblobmamun ci, kubmandarur. 
GAL.5.5	Nun dib tenen nang ara Er Imtamnyi Kanya Roh Kudus biriman aryi ato tenenub. “Nun Nai Imtamnyi bira dib tenena deici aryi nunsi dobdobkwansir,” tenen dibde bunub. 
GAL.5.6	Nunda nun Du Yesus Kristus dam kuramibyi nang ara, “Den bama sengna deici aryi nun Nai Imtamnyi biryi nunsi dobdobkwansir,” tenena kum kunub. Tonda, “Den bama sengna kum kuramib uca, nun Nai Imtamnyi biryi nunsi dobdobkwansir,” tenena ababyi kum kunub. Erda, nunci ato tenenub. “Nun Du Kristus bisi dib tenena deici aryi nun Nai biryi nunsi dororansir,” tenenub. Ba, nun Du Yesus bisi dib tenena aryi du moubci uca, nunda ninyi boukwe weik kiboka dirnilina deici aryi, nun Nai Imtamnyi biryi nunti, “Ni dam kun nang kibdeibkwan,” tenesurur.
GAL.5.7	Minob ura sun Galatia nang aryi nun Du Yesus Kristus bisi diboka dib tenerandau asi, ukuryok ara unanyi biryi sunsi bisik seksou do? Unato ati, sunci nun Du Yesus uram dib en uram asi takloboka tuba kum kunundarur do? 
GAL.5.8	Sunsi nabsounyi nun Nai Imtamnyi biryi sun dib tenen dinyi asi bisik seksinibsou do? Ato tenen kum. 
GAL.5.9	Tola uram mitik tonun ababyi ninyi kanya bowaningminingdur ati ebman. Tola uram ara ragi ato kurur. Roti kikninanyi biryi ragi mitiktonun doboka roti asi dongobmaci uca, roti nirya ara bung-bung eboka weik kimnande. A ukurande to kuboka tola uram ababyi neiktoto kurur. Tola uram mitiktonun ababyi ninyi kanya asi diba ati bowaningminingdur. 
GAL.5.10	Ni kwityabwe, niryi sunsi lak ebmasin to sunbabyi dib tenendarur ati tenebman. Nun Du biryi sunsi kalingsurur ati, ni kanya sunti kankana kum kubmanir. Ba, sunsi tola uram eteresin nang ara Er Imtamnyi biryi diba ati wenebkwande. Ati, unanyi-unaner aryi sun kanya asi kankana kurminingnandinyi bira nun Nai Imtamnyi biryi mambul dinyi takubdeiboka diba ati wenebkwande. 
GAL.5.11	Ura, ni kwityabwe, ni Paulus biryi, “Den bama sekdandarur,” eboka takubdeibsitinyi ura, sun Yahudi yala nang aryi, “Obtibyi,” tenen nisi tuba dobkirikniting do? Ato kum kuranting. Tonda, nunci, “Den bama sekdandarur,” ebsitibyi ura, ninyi aryi ni eterena uram ati, “Kekena nun li,” tuba teneranting do? Ato tenen kum. Nunci eterenub to ara ato. “Nun Du bira co lase deici dibmou deyok aryi, nun Nai Imtamnyi biryi nun Ersi dib tenen nang asi dorosurur.” Ato eboka eterenub asi, ninyi ilinto aryi, “A eterena uram nun li,” teneraming. Erda, “Den bama sengna deici aryi lebdandobkwayeb,” tenen sunci Teleb Uram asi bisik sengminingdenung. 
GAL.5.12	Sun, “Den bama sekdandarur,” eboka eteren nang ara malyi uram eterenung ati ebman. A nang aryi diba ati sunsi kanya kankana kiminingdansing ati, sunbaramnyi den luru nirya sekdandobting ura, diba.
GAL.5.13	Ni kwityabwe dib tenen nang e, nun Nai Imtamnyi bira sunsi nabsou ara tabwe lobdeibdob nang ato kuboka mambul tuba kum kubkwayeb ati, Erci nunsi nabsou. Nun Nai biryi tabwe lobdeibsou ati, sunci, “Nun kanya dam aryi malyi tenenub to kunubkwayeb,” tenen kubmunyei. Erda, sun mamun boukwe kibdandoka diblilibdandarur. 
GAL.5.14	Musa Uram umbura aryi bikdob dinyi ara ato kurur.
GAL.5.14	“Kandamnyi boukwe kimdarandim to kuboka yuk nang asi neiktoto boukwe weik kimna teleb,” eboka eteresurur. 
GAL.5.15	Bok, sun mamun yu kanya bobdandoka uram wise karebdandoka kuramunyi ura, sunci, “Nun mamun obdabyei,” tenen kalikdandarur.
GAL.5.16	Niryi ebmasin ara Er Imtamnyi Kanya Roh Kudus eteresurur to asi tuba-tuba kunubmunyi uca, ninyi kanya aryi malyi tenen dinyi ara kum kunubkwandarur. 
GAL.5.17	Ninyi kanya aryi malyi tenen dinyi ara Er Imtamnyi Kanya Roh Kudus eteresurur dinyi asi bisik sengminingdur. Ba, Er Imtamnyi Kanya Roh Kudus aryi ninyi kanya malyi tenen dinyi asi bisik sengminingdur. A deyok aryi a bitinyi dinyi ara bisik sengdana akwe kurdaranding. Ba, sun dib tenen nang ara sun malyi tenen dinyi tenebmamunyi to ara takloboka Er Imtamnyi Kanya Roh Kudus aryi eteresurur to asi kunurandum. 
GAL.5.18	Ba, sunda Er Imtamnyi Kanya Roh Kudus aryi sunsi eteresurur to kunubmunyi uca, Musa takubdeibsou uram aryi tabwe deansou nang tuba kum kubkwandarur.
GAL.5.19	Ninyi kanya aryi malyi tenen dinyi yuk-yuk ara lak kimdur. A dinyi ara ner sal talyi yordana ab, “Talyi yobtinyi, talyi yobnute,” tenen kanya ab, alyi tenen dinyi kununa ab kurur. 
GAL.5.20	Tonda, kwemdina molon dinyi ab, kir don dinyi ab, bimsa yarirdana ab, kererdana ab, matan yurdana ab, yu ola wengna ab, sundamnyi ererdeirdana ab, yu kuboka bongminingdana dinyi ab kurur. 
GAL.5.21	Tonda, “Yuk nang bona dobtinyi,” tenen kitungdana ab, luba talen me yina ab, mouwa deiboka talyi yordana ab. A dinyi nirya ara ninyi kanya aryi malyi tenen dinyi kurur. Unanyi-unaner aryi ato dinyi kubingnyi ura, a nang ara Er Iya Weik Sienyi amwetam kun nang kum kibkwaming. A dinyi ara niryi minob ebmasise to ukuryok tubto eterebtabakmasin.
GAL.5.22	Bok, Er Imtamnyi Kanya Roh Kudus aryi nun kanya dam wa isurur dinyi ara yukto kurur. Er Imtamnyi bisi du mousurur dinyi ara ato kurur. Nun mamun boukwe weik kimdana ab, kilkil kanya bona ab, ninyi yuk nang ab antaniboka teleb akwe kuron dinyi ab, yu ola wengna kum ab, ninyi teleb kimdeirina ab, nun minob ebdeibmoubwe to kununa dinyi ab kurur. 
GAL.5.23	Tonda, namin kanya bona ab, “Malyi kubibyei,” tenen nun kanya kalingdordana ab. A dinyi ara Er Imtamnyi Kanya Roh Kudus aryi nun kanya dam wa isurur dinyi kurur. Sun a dinyi kunuramingnyi nang ara Musa biryi takubdeibsou uram aryi kum wenesurur. 
GAL.5.24	Sun nun Du Yesus Kristus bisi milin nang ara sun kanya aryi malyi tenen dinyi asi bisik sekoka bai donokmai. Ara, ninyi aryi nun Du Yesus bisi co lase laboka bing dakmai ba, nun Du Yesus biryi nun malyi kun dinyi kum dandeibsou. Nun malyi kun dinyi asi co lase deici laboka bing dakmai biriman kum daneibsou aryi nun Er milin nang nun malyi tenen dinyi nirya asi bai donongnub. 
GAL.5.25	Nunda Er Imtamnyi Kanya Roh Kudus amwetam bun nang kunub ati, nunda Erci eteresurur to tuba-tuba kunubkwanub. 
GAL.5.26	Ati, nunci, “Ninyi aryi nun si weik esina teleb,” tenebibyei. Tonda, nun mamun uram wise ebdabyei. Tonda, nun mamun kerebdabibyei.
GAL.6.1	Ni kwityabwe dib tenen nang e, sun Er Imtamnyi Kanya Roh Kudus aryi eteresurur nang kankan kuboka sal nang kum nerabwe kum aryi malyi dinyi kunmangnyi asi asing eibmunyi ura, sunci a nang asi etereboka katabum ebdeibdarur. Sunci ato kunmangnyi nang asi eterebkwamamunyi ura, namin kanya bobmun cok, sunci a nang asi, “Ato-ato kunubdarur,” eboka eterebkwandarur. Tonda, sunci eterenmamunyi ura, “Nibabyi malyi dinyi kuboka saknyei,” tenen sundamnyi kalikdandobkwandarur. 
GAL.6.2	Sun mambul kanya bon nang ati, sunci boukwe kiboka dibnilibdarur. Ato kuboka dibnilibdamunyi uca, sunci nun Du Yesus Kristus biryi takubdeibsou uram asi kunubkwandarur. 
GAL.6.3	Sun wingdaboka ererdaraming nang ara talyi ati wingdaraming ati, sunbaramnyi tola erdaraming. 
GAL.6.4	Nunda nun ukuramib to nirya asi diboka lilibdankwayeb. Ati, nunci yuk nang ukuraming to lilina mem. Ara, nunci wingdandoka yuk nang asi liliboka, “Nira telebnyi, erda malinyi,” tenerdana mem. Erda, nunci nundamnyi lilibdabibiryi, “Nun Nai Imtamnyi biryi karebsou ci, takubdeibsou to kununub,” tenen bikdabibiryok, kilkil kanya bona teleb. 
GAL.6.5	Nun Nai Imtamnyi biryi ninyi nirya yuk-yuk asi, “Teleb dinyi kum malyi dinyi kum kunubde baramumwe do?” eboka lilibkwansir deyok aryi, nun ninyi yuk-yuk aryi nundam nang lilirdana teleb. “Yuk nang kanya asi liliboka wenebibyei,” tenen ato ebman.
GAL.6.6	Tonda, sun Er Imtamnyi Uram keken nang ara Er Imtamnyi Uram eteren nang asi dibniliboka Er taruk dam kubmaci dinyi karena teleb.
GAL.6.7	Sunci sun dam nang bowanikdamunyei. Ninyi aryi malyi kun yala kouamingnyi ura, aminda ara nong ababyi malyi dinyi kiroraming. A deyok aryi nun Nai Imtamnyi bira malyi kun dinyi diba ati wenebkwandanyi kurur. Ati, sunci, “Malyi kubmabyi ababyi Er Imtamnyi biryi nunsi kum wenebkwansir,” tenebmunyei. 
GAL.6.8	Ati, nunci nun kanya malyi tenen dinyi asi kuramibyi ura, nun Nai Imtamnyi biryi wenebsiriryi, iya kum daneibkwansir. Bok, nunci Er Imtamnyi Kanya Roh Kudus aryi eteresurur to kunuramibyi ura, Er Imtamnyi Kanya Roh Kudus aryi nunsi iya kam bukeibkwansir. Ato kuboka nunci nun kouamibyi to, aminda aryi kibdobkwayeb. 
GAL.6.9	Ati, nunci mambul li kum asa aryi iya teleb dinyi akwe ukuna teleb. Nun Nai Imtamnyi biryi teleb uki tum karebsici ura, Erci nunsi dengna teleb dinyi karebkwansir. Ara, tanglona kum uca teleb ukubibyi uca, nun Nai Imtamnyi biryi nunsi dengna teleb kareboka teleb kubdeibkwansir. 
GAL.6.10	A deyok aryi, nunci “Teleb ukuna ati uki tuba loubmasir,” tenen yuk nang nirya asi teleb kurdeirina teleb. Ara, dib tenen kum nang ababyi teleb kubdeibibiryi, nunci nun kwityabwe dib tenen nang mamun asi udikum kimdeirina teleb.
GAL.6.11	Ni kwityabwe, kekendarur. A kerek sengna ara yuk nang taruk biriman aryi kum sekeibmasin. Erda, ni Paulus taruk kobdoba aryi weik huruf aryi a kerek sengna kerek sekeib sekeibmasin. Ati, sunci, “A kerek sengna ara nun nai Paulus biryi kerek sekeibmasou,” tenen bikwandum ati, ni taruk kobdoba aryi kerek sekeibmasin.
GAL.6.12	Sun, “Den bama sekdandarur,” eboka etereransing nang ara, “Ninyi kanya asi teleb-teleb kibdeibkwayeb,” tenen ati ato eboka eteresunung. A nang ara, “Sun Yahudi yala nang aryi nunsi domkirikoka mambul kubdeibsingnyei,” tenen aryi, “Den bama sekdandarur,” eboka eteresunung. Tonda, a nang aryi tenen dinyi ara ato, “‘Kristus bisi co lase deici labdeibmai uca, nun Nai Imtamnyi biryi nunsi lemsurur,’ eboka eterebibyi asi, ninyi aryi nunsi mambul kubdeibsingnyei,” teneraming. 
GAL.6.13	Ura, sun den bama sengdaramingnyi nang ababyi Musa biryi takubdeibsou uram ara diboka kum kununung bok, sunci sun Yahudi yala kuma nang asi, “Den bama sekdandarur,” eboka eteresunung. Ara, sunci, “Sun Yahudi yala kuma nang asi den bama sekmab,” eboka sundamnyi erebdeibdankwaming ati, a nang aryi, “Den bama sekdandarur,” eboka eteresunung. 
GAL.6.14	Nira Musa Uram kununa deyok aryi, nidamnyi kum erebdeibdatinyi. Erda, nun Du Yesus Kristus co lase deici labdeibmainyi bikwe ererdeirinun. Nun Du Yesus Kristus co lase deici dibmou deyok aryi, malyi tenen dinyi aryi nisi tabwe tuba kum denurur ati ebman. 
GAL.6.15	Den bama sengna ara bikdob dinyi kum kurur. Tonda, den bama sengna kum ababyi ara bikdob dinyi kum kurur. Erda, Er Imtamnyi teleb tenerur to kununa ara bikdob dinyi kurur. Ara, nun Nai Imtamnyi biryi kiknibdeibmasir ati ukuryok kanya bona asi bikdob dinyi kurur. 
GAL.6.16	Sun a eterena uram tuba-tuba miliraming nang nirya asi niryi, “Ni kwityabwe,” ebmasin. Nun Nai Imtamnyi biryi antanibdeibdoka kilkil kanya karesina teleb. Tonda, Erci bico tenen teleb kurdeirisina teleb. Tonda, sun Israel yala nang kobdob asi minob wibmou nang ababyi nun Nai Imtamnyi biryi neiktoto bico tenen teleb kurdeirina teleb.
GAL.6.17	Sirya kobdob ara ni Paulus biryi ato ebkwinsin. “Ninyi tentok ababyi nisi mambul kubdeibnicei.” Ninyi aryi nisi nun Du Yesus deyok ati dilaka sangdeiranei dilaka ara lak kunurur ati, nira nun Du Yesus bisi milinanyi kunun.
GAL.6.18	Ni kwityabwe, a kunum sirya kerek sekmasin. Nun Du Yesus Kristus bira sun ab tonkwa kuramun ci, sun kanya yuk-yuk asi kisal dangsina teleb. Amin.
EPH.1.1	Teleb ni kwityabwe! Ni Paulus biryi sun nun Du Yesus Kristus bisi dib tenerandum nang ati uram ton kerek sekeibmasin. Ara, niryi sun Efesus atei nang kankan asi nun Nai Imtamnyi dam kun nang ati kerek sekeibmasin. Ni Paulus bira nun Du Yesus Kristus biryi bokdonoknounyi kunun. Ara, nun Nai Imtamnyi biryi teleb tenebnou to, nun Du Yesus biryi, “Teleb Uram eterebde barandum,” eboka bokdonoknou.
EPH.1.2	Nun Nai Imtamnyi ab nun Du Yesus Kristus ab aryi sunsi kisal dangsina teleb. Tonda, nun Nai ab nun Du Yesus ab aryi antanibdeiboka sun kanya namin kimdeirisina teleb.
EPH.1.3	Nunci nun Nai Imtamnyi bisi si weik ena teleb. Ara, nun Du Yesus Kristus Er Nai bisi si weik ena teleb. Nun Nai biryi nun Du Yesus Kristus biriman aryi nunsi imtam aryi kuboka kisal dangna dinyi kareboka kisal daksou ati, ato ebman. Ara, nun Du Yesus imtam kurutnyi biriman aryi kisal dangna dinyi imtam dinyi utotoa nirya asi karebsou ati, nun dib tenen nang aryi nun Nai Imtamnyi si weik ena teleb. 
EPH.1.4+EPH.1.5	Nun Nai Imtamnyi bira imtam tukwetam kum kikniamuryok, Erci nunti, “Ni dam kun nang kibdeibkwan,” tenen wibdeibsou. Ara, nun Nai biryi nun Du Yesus biriman aryi nunsi wibdeibsou ara, “Ni urasintam aryi utotoa malyi kun dinyi kuna kum kun nang ato kibdeibkwan,” tenen wibdeibsou. Nun Nai Imtamnyi bira boukwe weik kiboka nunti, “Ni Mi Yesus Kristus biriman aryi lebdeibniryi, Ni mabwe nermabwe kibdeibkwan,” tenen Erci nunsi minob wibdeibsou. Ara, nun Nai biryi nunti teleb tenebsou to, Erci nunsi dobdobsou ci, nunsi kisal dangsurur. 
EPH.1.6	Ara, nunci, “Ei, nun Nai biryi teleb kubdeibsou,” eboka nun Nai si asi weikanun erebkwamoubwe ati, nun Nai biryi nunsi dobdobsou. Nun Nai Imtamnyi biryi nunsi teleb kubdeibsou ara Er boukwe kurur Mi biriman aryi teleb kubdeibsou. 
EPH.1.7+EPH.1.8	Nun Du biriman aryi nun Nai biryi nunsi lebdeibsou ati, ato ebman. Ara, nun Du Yesus Er ining sakmou biriman akiryi, nun Nai Imtamnyi biryi nunsi lebdeibsou. Tonda, nun Du Yesus biriman aryi nun Nai biryi nun malyi kun dinyi nirya asi kilibmasou. Nun Nai Imtamnyi bira langdeiboka teleb kurdeirisurutnyi kurur aryi, Erci ato kuboka nun dib tenen nang asi langdeiboka kisal dakmasou. Ara, Erci nunsi dib en uram deyok aryi diboka iya bikdob dinyi utotoa nirya asi eterebsou ci, teleb kubdeibsou. 
EPH.1.9	Nun Nai Imtamnyi bira minob uca nunti, “Teleb kubdeibkwan,” teneransou. Teneransou cok, a dinyi asi lak kum kibdeiansou ani, ukuryok aryi nun Nai biryi, “Teleb kubdeibkwan,” teneransou dinyi nunsi lak sirya kibdeibsou. Ara, minob uca nun Nai Imtamnyi biryi, “Ni Mi Kristus biriman aryi teleb kubdeibkwan,” tenebmou ura, uram dobdeibmou to, nun Nai biryi ukuryok lak kibdeibsou. 
EPH.1.10	Ara, nun Nai biryi minob uca ato teneransou, “Im dangna tukwe dangna dinyi nirya asi Kristus biriman aryi antanibdeibkwan. Antanibdeibnyi ba, Kristus biryi im dangna tukwe dangna dinyi nirya asi kalikwande ati, Ni Imtamnyi biryi Ersi Iya Weik Sienyi kibdeibkwan.” Ati, nun Nai Imtamnyi biryi minob uca, “Utotoa nirya asi antanibdeibkwan,” teneansou ara, “Sirya kobdob berekwande tum aryi Kristus biriman aryi kunubdeibkwan,” teneansou.
EPH.1.11	Nun Nai Imtamnyi biryi nun dib tenen nang asi wibdeiboka, “Kristus biriman aryi antanibdeibkwan,” tenen minob wibdeibsou ati, ato ebman. Nun Nai Imtamnyi biryi minob uca nunti teleb teneransou to, Erci nunsi wibdeibsou. Nun Nai biryi minob uca teleb teneransou dinyi utotoa nirya ara nunsi teneansou to yuk-yuk asi diboka wa iboka kunurdeisurur ati ebman. 
EPH.1.12	Ara, nun deyok kouboka nun Du Yesus Kristus bisi dibde buramoubwe nang aryi nun Nai Imtamnyi si asi diboka weik ebkwamoubwe ati, Erci nunsi wibdeibsou. 
EPH.1.13	Sun Efesus atei kurandum dib tenen nang ababyi nun Du Yesus Kristus ab antaniboka Er dam kun nang kundarur ati ebman. Ara, sunci yuma talak aryi dib en uram ara ninyi lemsina ati Teleb Uram asi sirya kekerandau ci, dib teneboka nun Du Yesus Kristus ab tonkwa antanibmandau. Antanibmandau ci, nun Nai Imtamnyi biryi ebdeibsou to, Erci Er Imtamnyi Kanya Roh Kudus aryi sun kanya dam yuk-yuk asi karebdongobmasou. Ura, sunci, “Nun Nai biryi nunsi Kristus ab tonkwa wibdeibsou,” tenen katabum eboka dib tenebkwandum ati, nun Nai biryi Er Kanya asi nunsi dongobmasou. 
EPH.1.14	Nun Nai Imtamnyi biryi Er Kanya Roh Kudus asi nun kanya dam yuk-yuk dongobmasou ara, nunci, “Nun Nai Imtamnyi biryi deyok kouboka nunsi Er Kanya karebsou to, Erci aminda aryi nunda Er mabwe nermabwe asi Er kisal dangsina nirya langkibdeiboka karebkwansir,” tenen bingnub ati, Erci Er Kanya asi karebmasou. Tonda, nun Nai Imtamnyi biryi nun Er dam kun nang asi lebdeibkwansou ati, Erci Er Kanya asi karebmasou. Tonda, nunda Er Imtamnyi mabwe nermabwe aryi nun Nai Imtamnyi bisi si weik ebkwamoubwe ati, Erci Er Kanya Roh Kudus asi nun dam karebdongobmasou.
EPH.1.15+EPH.1.16	“Sun Efesus atei kurandum dib tenen nang ara nun Du Yesus bisi diboka dib teneraming,” ena ara ni kekebmasin. Tonda, “Sunci nun Nai Imtamnyi dam kun nang yuk nang nirya asi boukwe kimnaming,” ena ara ni kekebmasin. A deyok aryi, niryi tanglona kum uca nun Nai Imtamnyi bisi, “Ei, ni Nai,” enun. Tonda, niryi nun Nai Imtamnyi bisi molonmangnyi ura, niryi sunti teneiboka, “Nai, Kanci ni kwityabwe dib tenen nang asi milibdum,” eboka molormilisunun. 
EPH.1.17	Ara, niryi nun Du Yesus Kristus Er Nai bisi moloboka, “Nai, Kanda ilil tenen dinyi kiknirumnyi biryi Kan Kanya Roh Kudus sun kanya dam karebdongobminyi ba, sunci Kan Imtamnyi bisi diboka bikwanking,” eboka, “Kanci Kan Kanya Roh Kudus karebdongoboka iya bikdob uram yuk-yuk asi eterebmin ci, laktoto kum kuansou dinyi nirya asi lak kibdeibdum,” eboka molormilisunun. Ati, sun Efesus atei nang aryi nun Nai Imtamnyi bisi diboka bikwandum ati, ato eboka molormilisunun. 
EPH.1.18	Tonda, “Kan Imtamnyi biryi ni kwityabwe sun kanya yuk-yuk asi berekeibminyi ba, kanci sunsi karebkwandim kisal dangna imtam dinyi nirya asi diboka bikwaming,” eboka molormilisunun. Ara, sunci, “Nun Nai Imtamnyi biryi nun Er dam kun nang asi nabsou to, Erci nunsi erebdeibsiriryi, langdeiboka kisal dakwansir,” tenen diboka bikwandum ati, niryi ato eboka molormilisunun. 
EPH.1.19	Tonda, sunci nun Nai Imtamnyi iya mikib asi diboka bikwandum ati, niryi ato eboka molormilisunun. Nun Nai mikib ara kiklibmanto kum kurur ati ebman. Nun Nai bira iya mikibnyi kurur ati, Erci iya mikib kuboka nunda dib tenen nang asi, “Naie,” tenen dinyi ilinto kiknisurur. 
EPH.1.20	Nun Nai biryi Er iya mikib deici aryi nun Du Yesus Kristus bisi kam bukeibmou. Kam bukeibmou ura, Erci Er mikib aryi nun Du Yesus bisi imtam ai asi erebdeiboka, “Ni siriktam bukokmin ci, iya weik sienyi kiboka im dangna tukwe dangna nirya asi kalikdum,” ebmou. 
EPH.1.21	Yuk sien nang ton, erebdob nang ton, malaikat sien nang ton, isa sien nang ton, ninyi kalingna nang yuk nang ton ara erebdob nang kuraming bok, nun Du Yesus bira erebkaboka Iya Erebdobnyi kurur ati, Erda iya erebdob sokon burur. Ara, ukuryok talak ababyi aminda kubkwamib talak ababyi nun Du Yesus Kristus bira iya weik sienyi kurur. Sun imtam ton tukwetam aryi kuramingnyi sien nang mikib ara mitikto kurur. Bok, nun Du Yesus bira iya mikibnyi kurur. 
EPH.1.22	Nun Nai Imtamnyi biryi nun Du Yesus bisi iya erebdeibmou ci, imtam dinyi tukwetam dinyi nirya ara nun Du Yesus amwetam kibdeiboka nun Du Yesus bisi karebmou. Karebmou ba, nun Nai biryi nun Du Yesus bisi tikeibmou ara erci sun Ersi dib tenen nang asi kalikwansir ati, iya weik sienyi kibdeibmou. 
EPH.1.23	Nun Ersi dib tenen nang nirya ara nun Du Yesus Er nong ato kunub. Ba, nun Du mikib aryi langdeiboka im dangna tukwe dangna nirya dib tenen nang dam asi kalingsurur. Nun Du mikib ara utotoa nirya asi langdeiboka kalingdur ci, wa yuk-yuk asi irur Erci nun Ersi dib tenen nang asi nukoka langdeiboka kalingsurur.
EPH.2.1	Ura, ni kwityabwe, sunda minob ura malyi kun dinyi akwe kurandau ci, sunci nun Nai Imtamnyi biryi, “Ato-ato kubdarur,” eansou uram asi yan yanibde barandau. A deyok aryi, sunda din nang ato kurandau. 
EPH.2.2	Minob talak aryi sunda kilkil kanya boboka malyi kun dinyi akwe kurandau. Ati, sunci, “Sun malyi kanya bon nang aryi malyi tenen dinyi akwe kunubkwayeb,” teneboka sunci malyi kun nang sienyi bisi milirandau. Anyi bira isa sienyi kurur ati, erci wa iboka sun, “Er Imtamnyi Uram kekena nun li,” tenen nang kanya asi malyi kimdeirirur. 
EPH.2.3	Nun nirya ababyi minob ura ato kuramuburyi nunci, “Nun kanya dam aryi malyi tenen dinyi kunubkwayeb,” tenen, “Talyi dinyi akwe kunubkwayeb,” tenena akwe kuramoubwe. Ati, nunci nun kanya teleb teneransou tok, malyi kun dinyi akwe kuramoubwe. A talak ara nun Nai Imtamnyi biryi nunsi yu weik boransou ci, Erci nunbabyi, “Wenebkwan,” teneransou. Ara, sun Er Imtamnyi bisi milina kum nang ukuryok kuraming to, nunbabyi neiktoto ato kuramoubwe. 
EPH.2.4+EPH.2.5	Nunda nun malyi kun deyok ati wenebmasin to nang kuramoubwe bok, nun Nai Imtamnyi bira Er kanya namin kurur aryi langdeiboka nunsi bico tenebsou. Ati, nun Nai biryi nunsi boukwe weik boransou ci, Erci nun malyi dinyi akwe kuramoubwe nang asi lebdeibsou. Ara, Erci nunda din nang ato kuramoubwe asi kam bukeibsou. Ara, nun Nai biryi nun Du Yesus Kristus bisi kam bukeibmou ara nunbabyi nun Du Yesus ab tonkwa kam bukeibsou. Nun Nai Imtamnyi biryi nun malyi kun dinyi nungna kum kubmasou ci, nunsi teleb kubdeibsou deici aryi nunsi lebdeibsou ati ato ebman. 
EPH.2.6	Ura, nun Nai biryi nun Du Yesus Kristus bisi kam bukeibmou ura, imtam ai erebdob sokon asi bukeibmou. Ato kuboka Erci nunbabyi nun Du Yesus ab tonkwa kam bukeibsou ura, erebdeiboka nunbabyi imtam ai erebdob sokon bukeibsou. 
EPH.2.7	Ara, aminda kubkwayeb talak ara nun Nai biryi nunsi nun Du Yesus biriman aryi langdeiboka teleb kurdeirisurur ati, lak kibdeibkwande. Erci langdeiboka teleb kurdeirisina asi lak kibdeibkwande ati, nun Nai biryi nunsi nun Du Yesus Kristus ab tonkwa erebdeiboka erebdob sokon bukeibsou. 
EPH.2.8	Nun Nai Imtamnyi biryi nunsi lebdeibsou ara Erci nun malyi kun dinyi asi nungna kum kubmasou ci, Erci teleb kibdeibsou deyok aryi, nunsi lebdeibsou ati, ato ebman. Ara, nunci nun Du Yesus bisi dib tenenub deyok aryi, Erci nunsi lebdeibmasou. Nunda telebto kuramoubwe deyok aryi, Erci kum lebdeibsou. Erda, nun Nai Imtamnyi biryi nun malyi kuramoubwe nang asi bico tenebmasou ci, “Teleb kubdeibkwan,” tenen nunsi lebdeibsou. 
EPH.2.9	Nun Nai biryi boukwe kiboka lebdeibsou ara nunci teleb kuramoubwe deyok aryi kum lebdeibsou. Erda, nun Nai biryi, “Teleb kubdeibkwan,” tenen lebdeibsou ati, ninyi tentok aryi wingdaboka erdamnyi kisal dangdana mem ati ebman. 
EPH.2.10	Nun dib tenen nang ara Er Imtamnyi biryi ukuryok kiknin nang ato kibdeibsou. Ara, nunci Er Imtamnyi biryi kiknibdeiansou wa teleb kun dinyi kununkwamoubwe ati, Erci nun Du Kristus Yesus biriman aryi kiknibsou. Ura, Erci, “Ni teneibmase to kubting,” tenesurur.
EPH.2.11	A deyok aryi, sun nirya ara sun minob kurandau to teneibdarur. Minob talak aryi sunda Er Imtamnyi Uram walwal nang kurandau ati, teneibdarur. A talak aryi sun Yahudi yala nang aryi sunti si siboka, “Yahudi yala nang kum kunung,” eboka “Den bama kum sengna nang aca,” eransei. Sun Yahudi yala nang ara den bama sengna nang aryi sunti ato eransei. A den bama sengna ara ninyi aryi kiknin dinyi kurur ati, nun malyi kun dinyi kum kilibsute ati ebman. 
EPH.2.12	A kurandau talak aryi sunda Kristus dam kun nang kum kurandau. Tonda, Er Imtamnyi biryi wibmou nang ara Israel yala nang ab tonkwa kum kurandau. A talak aryi Er Imtamnyi biryi, “Kisal dakwansin,” murubdeiboka ebdeibsou uram yuk-yuk ati, sun walwal kurandau. Er Imtamnyi biryi ebdeibsou uram yuk-yuk asi kum bingnandau ci, sunci, “Nun Nai Imtamnyi biryi lebkwansir,” tenen dibde kum burandau. A talak aryi sunda malyi nang kankan kurandau ci, Er Imtamnyi bisi walwal nang ato kurandau. 
EPH.2.13	Ato kurandau bok, sunda yuk ai dam kuna kum ai kurandau nang asi ukuryok ara nun Nai Imtamnyi biryi nun Du Yesus Kristus biriman aryi sunsi boyandoka Er dam kun nang kibdeibsou. Ara, nun Du Yesus Kristus Er ining sakmou akiryi nun Nai biryi sunsi Er dam kun nang kibdeibsou.
EPH.2.14	Nun Du bira nun ninyi antanirdeirin deyoknyi kurur deyok aryi, nun minob ara lika wilibdandoka bongdaramoubwe asi a lika dakdeiboka antanibdeibsou. Ba, nun Yahudi yala nang ab, sun Yahudi yala kuma nang ab bimsa yaribdandoka yuk-yuk kuramoubwe ara sirya antanibdeibsou. Ba, minob yuk-yuk kuramoubwe to kum kunub. Erda, neika antaniboka kunub. 
EPH.2.15	Nun Du bira dibmou deici Erci Musa takubdeibsou uram asi dongtam kibdeibsou ati ebman. Ara, Musa biryi, “Ukubdarur-Ukuna mem,” en uram yuk-yuk asi nun Du Yesus biryi dongtam kibdeibsou. Ara, nunda Yahudi yala nang ab Yahudi yala kum nang ab tonkwa antanibdeiboka ukuryok yala neik yala kiknibkwansou ati, nun Du Yesus dibmou. Ato kuboka aburyi, nun Du Yesus biryi nun dib tenen nang asi antanibdeibsou. 
EPH.2.16	Ara, yala tentok ato, nong tentok ato kiknibdeibkwansou ati, Erci nunda Yahudi yala nang ab sun Yahudi yala nang kuma ab asi antanibdeibsou. Ara, nun Du Yesus co lase deici dibmou biriman akiryi nun Du Yesus biryi nunda tukwetam nang ab nun Nai Imtamnyi ab antanibdeibsou. Nun Du co lase deici dibmou akiryi, nun bimsa yarirdaramoubwe dinyi nirya ara kum daneibsou ati ebman. 
EPH.2.17	Nun Du bira sirya yanmou ura, Erci, “Antanibdeibmasin,” eboka Teleb Uram lak eterebsou. Ara, “Yahudi yala kuma nang babyi Yahudi yala nang babyi antanibdeiboka namin kanya karebmasin,” eboka eterebsou. Ara, minob ura Er Imtamnyi dam kuramnyi nang ab Er Imtamnyi dam kum kuramnyi nang ab asi nun Du Yesus biryi antanibdeibsou. 
EPH.2.18	Nun Du biriman aryok nunda Yahudi yala nang ab sun Yahudi yala kuma nang ab ara nun Nai Imtamnyi urasintam barona teleb ati ebman. Ara, Er Imtamnyi Kanya Roh Kudus milibsiri ba, nun nirya ara neik kanya boboka nun Nai Imtamnyi dam baramib.
EPH.2.19	A deyok aryi, uku talak ara sunda Er Imtamnyi Uram ati tuba walwal nang kum kurandum. Sunda yuk atei aryi tiya tingyangaraming nang ato tuba kum kurandum. Erda, sunda Er Imtamnyi dam kun nang ato kurandum. Ara, Er Imtamnyi atei nang ato kurandum. Tonda, Er Imtamnyi mabwe silib ato kurandum. 
EPH.2.20	Tonda, sunci dib en uram asi diboka talerandum. Ara, Er Imtamnyi biryi bokdonoksou eterebde ban deyok nang aryi etereransou Teleb Uram asi sunci diboka talerandum. Tonda, Er Imtamnyi Uram ebdeibmaca lak eterermururansei uram asi sunci katabum eboka dib tenerandum. A dib en uram deyok ara nun Du Yesus Kristus kurur ati ebman. Sunda dib tenen nang ara Er Imtamnyi biryi dorur ai ato kurandum ati ebman. Ninyi aryi, “Ai dobkwan,” tenebmangnyi ura, yuma kobdob ara atika ton abyokomna ikingnyi ura, aminda aryi aruma kalurdongoraming. Ura, nun Nai Imtamnyi bibabyi neiktoto ukuryok ai ato dorur. Ati, nun Nai biryi ingdur abyokomna katabum tingdeirin dinyi ato ara dib en uram kurur. Tonda, sunda dib en uram asi katabum eboka dib tenerandum nang ara Er Imtamnyi dorur ai abilinga ato kundarur. Ura, nun Du Yesus Kristus bira nun nirya asi mururdeirisina deyoknyi kurur. 
EPH.2.21	Nun Du Kristus biryi mururdeirisurur deyok aryi, nunda dib tenen nang ara tonkwa antanirdardoramib. Nun Du biriman aryi nunsi mururdeiriransir ara Er Imtamnyi Kanya Roh Kudus aryi nun kanya dam kubkwansou ati, nunda Ersi dama deiboka Er Imtamnyi si weik ebkwamoubwe ati, Erci nunsi murubdeibsou. Ato kuboka nun Du Yesus biryi nunda dib tenen nang asi antanibdeiboka Er Imtamnyi biti dama deiboka si weik en ai ato kimdeiriransir. 
EPH.2.22	Nun Yahudi yala nang akwe kum antanirdeiriransir. Erda, sunda Yahudi yala kum nang ababyi nun Du Yesus biryi antanirdeirisurur. Ati, nunda Yahudi yala nang ab Yahudi yala kum nang ab aryi Er Imtamnyi Kanya Roh Kudus biriman aryi nun Nai Imtamnyi ab tonkwa kubkwamoubwe ati, nun Du Yesus biryi nunsi mururdeirisurur.
EPH.3.1	A deyok aryi, ni Paulus bira nun Du Yesus Kristus milinunyi bisi ninyi aryi tabwe deboka kalingnunung. Ara, niryi, “Sun Yahudi yala nang kuma ababyi nun Nai Imtamnyi dam kun nang kibdeibtinyi,” tenen Teleb Uram eteresunun deyok aryi, ninyi aryi tabwe deboka nisi kalingnunung.
EPH.3.2	Nun Nai Imtamnyi biryi nisi teleb kubdeibmanou ci, Erci nisi ato eboka takubdeibnou. “Sun Yahudi yala kuma nang dam asi bindoka Teleb Uram etererbirum.” Ato eboka takubdeibnou to aryi niryi sun yuk yala nang asi Teleb Uram eteresunun ati, sunci sirya kekebmarum ati ebman. 
EPH.3.3	A dinyi ara minob ura lak kum kuransou bok, nun Nai Imtamnyi biryi tek deib aryi nisi ukuryok lak kibdeibnou. Ba, niryi sunsi a deyok ara sun Yahudi yala kuma nang ati mitikanun eitam sirya kerek sekmasin. 
EPH.3.4	Sunci ni kerek sekmasin uram asi lilibde nukmun ci, sunci niti, “Ei, nun kwit bira nun Du Yesus Kristus deyok ara kibdeibsou deyok ati diba ati liliboka bita bingdur,” tenen bikwandum. 
EPH.3.5	Nun Du Kristus lak kibdeibsou dinyi ara nun aibweyabwe minob kuramnyi nang nirya ara kum bingnamnyi. Ara, sunci, “Nun Nai Imtamnyi biryi sun Yahudi yala kuma nang asi dobdobkwande,” tenen dinyi sun kum bingnamnyi. Bok, ukuryok talak ara Er Imtamnyi Kanya Roh Kudus aryi nunsi laktoto kibdeibsou. Ara, nun Nai Imtamnyi biryi bokdonoksou uca Teleb Uram deyok kouboka eterebde ban nang ab nun Nai Imtamnyi Uram ebdeibmaci to lak etereramnyi nang ab asi Er Imtamnyi Kanya Roh Kudus aryi a dinyi lak kibdeibsou. 
EPH.3.6	Ara, nun Du Kristus biryi ukuryok lak kibdeibsou uram ara ato kurur. Sun Yahudi yala kum nang ara Teleb Uram dobdobmang ba, Er Imtamnyi biryi sunsi, “Ni mabwe nermabwe,” tenen kibdobmar. Ara, sun Yahudi yala nang kankan dib tenen nang ab tonkwa antanibdeibmou cok, Er Imtamnyi biryi sun Israel yala kum nang ababyi kisal dangdur. Ara, sun Israel yala kum nang ab sun Israel yala nang ab tonkwa ara neik yala ato tub tentok ato kibdeiboka murubmar. Ati, nun Nai Imtamnyi biryi, “Kristus Yesus biriman aryi teleb kubdeibkwan,” ebdeibsou uram ara sun Yahudi yala kum nang ababyi kunubdeibsou.
EPH.3.7	Nun Nai Imtamnyi biryi Er mikib deici wa iboka nisi teleb kibdeibnou uca, niryi Er Imtamnyi wa irmilinanyi kunun ci, a Teleb Uram asi eterebde banun. 
EPH.3.8	Nira sun Er Imtamnyi dam kun nang kankan asi iya tukwetam bunanyi bitonyi kunun bok, nun Nai Imtamnyi biryi nisi teleb kibdeiboka tikeibnou. Tikeibnou ba, Erci nisi ato eboka takubdeibnou. “Sun Yahudi yala kuma nang dam asi biminyi ura, kanci sunsi, ‘Kristus kisal dangsina langdirdeisurur dinyi ninyi aryi liliboka nukmanto kum kurur,’ eboka lak eterebdum.” Ato eboka takubdeibnou ati ebman. 
EPH.3.9	Tikeibnou ba, nun Nai Imtamnyi biryi nisi ato eboka takubdeibnou. “Kanci ninyi nirya asi a dinyi laktoto kibdeibdum. Ara, ‘Nun Nai Imtamnyi biryi sun Yahudi yala kum nang ababyi teleb kubdeibkwande,’ eboka kanci minob ura laktoto kum kuamwe dinyi asi lak kibdeibdum.” Ato eboka nun Nai Imtamnyi biryi nisi tikeibnou. Ara, nun Nai Imtamnyi bira utotoa nirya kikniamunyi biryi a dinyi asi minob bingnamuryok, Erci nun aibweyabwe minob kuramnyi nang dam ara lak kum kimdeiramwe. Odei-odei kubde baramnyi nang nirya aryi a dinyi ara sun walwal aryi kum bingnamnyi asi, ukuryok aryi nun Nai biryi a dinyi ara ninyi nirya asi lak kimdeirisurur. 
EPH.3.10	Ara, sun im dangna tukwe dangna nang kalingnamingnyi weik sien nang ab erebdob nang ab nirya aryi nun Nai Imtamnyi biryi teneiransou bikdob dinyi nirya asi bikdobting tenen, nun Nai biryi a dinyi ati sun dib tenen nang asi lak kibdeibsou. Ara, nun Nai Imtamnyi biryi, “Niryi teneiranse bikdob dinyi utotoa nirya lak kibkwande,” tenen Erci nunda dib tenen nang biriman aryi sun im dangna tukwe dangna kuraming sien nang asi eterur. 
EPH.3.11	A dinyi ara nun Nai Imtamnyi biryi yuma kobdob talak aryi teneramwe to kunurur. Ba, Erci minob teneramwe to ara nun Du Yesus Kristus biriman aryi sirya kunubmou. 
EPH.3.12	Nun Du Kristus biriman aryi nun dib tenen nang ara nun Nai Imtamnyi urasintam bana teleb. Ara, dib tenena deici aryi nunci, “Nun Du biryi nunsi lebdeibsou,” tenebibiryi, ilil kum asa aryi nun Nai dam bana teleb. 
EPH.3.13	A deyok aryi, ni Paulus biryi sunsi ato ebkatabkwinsin. Ninyi aryi tabwe deboka nisi kalingnunung deyok aryi sun kanya mambul kubsicei. Niryi sun Yahudi yala kuma nang asi Teleb Uram eteresunun deyok aryi, mambul kurdeiriraning ati, sunci katabum kanya bobdobmun ci, kilkil kanya bobdarur. Ati, sunci, “Nunda Yahudi yala kuma nang ababyi Teleb Uram dobdobmab,” tenen nun Nai Imtamnyi si weik ena teleb.
EPH.3.14	A deyok aryi, ni Paulus biryi ni kutam ikoka nun Nai Imtamnyi bisi molonun. 
EPH.3.15	Nun Nai Imtamnyi bira imtam kurande yala tukwetam kurande yala utotoa nirya asi kiknibmou ura, yala si yuk-yuk asi doansounyi kurur ati ebman 
EPH.3.16	Nun Nai Imtamnyi biryi sun kanya yuk-yuk asi mikib kibdeiboka katabum erdeirisina teleb. Ara, Erci mikib kimdeirisina langdeirisur to, Erci Er Kanya Roh Kudus biriman aryi sun kanya dam langdibdeiboka mikib kimdeirisina teleb. Ato eboka molormilisunun. 
EPH.3.17	Ara, sun dib tenena deici aryi nun Du Yesus Kristus bira sun kanya dam asi iya kusurur ati molormilisunun. Tonda, sunci tanglona kum uca katabum eboka boukwe weik kibkwandum ati molormilisunun. 
EPH.3.18	Niryi sunti molobmilibne ba, sun dib tenen nang yuk nang nirya ab tonkwa aryi mikib yaboka abmun ci, nun Du Yesus Kristus bikdob dinyi bingna teleb. Ara, “Nun Du Kristus biryi nunsi boukwe weik kimsurur dinyi ara langdeiboka karesurur,” tenen bikdobkwandum. Ba, sunci diboka lilibmun ci, “Nun Du Kristus biryi nunsi boukwe kimsurur ara ninyi aryi nukoka kiklibmanto kum dinyi asi karesurur,” tenen bikdobkwandum. 
EPH.3.19	Nun Du Kristus biryi boukwe kimsurur dinyi ara iya langdirdeisurur. Ati, ninyi kanya aryi a dinyi nirya asi liliboka kum bingnub. Ati, nun Du Yesus biryi langdibdeiboka sunsi boukwe weik kimsina teleb. Ara, nun Nai Imtamnyi biryi langdeiboka karesurutnyi kurur to, Erci langdeiboka sunsi kisal dangsina teleb.
EPH.3.20+EPH.3.21	Ura, ni kwityabwe. Nun nirya ara nun Nai Imtamnyi si weik ena teleb. Nun Nai bira iya mikibnyi kurur ati ebman. Ara, nunci molobmabyi tok, nun tenebmabyi tok nirya asi kunuboka nun Nai biryi kisal dangsina ilinto tabakoka langdeiboka karebsute. Ura, Erci kisal dangna ilinto asi tabakoka karebsute. Ara, nun kanya dam wa isurur mikib deici aryi nun Nai biryi nunsi langdeiboka kisal daksute. Ati, nunci nun Nai Imtamnyi si weik ena teleb. Ara, sun dib tenen nang kankan asi Er si weik ebkwayeb. Ati, nunci nun Du Yesus Kristus biriman aryi nun Nai Imtamnyi si weik ena teleb. Ara, ukuryok aryi kuboka aminda kubde binkwayeb talak ababyi nunci tanglona kum uca Er si weik ena teleb. Amin.
EPH.4.1	Ura, ni Paulus bira nun Du Yesus Kristus bisi wa irmilinun deyok aryi, ninyi aryi tabwe deboka kalingnunungnyi kunun ci, niryi uram ebdaraboka sunsi uram ton ebdeibkwinsin. Ara, nun Nai Imtamnyi biryi, “Ni dam kun nang kibdarur,” eboka nabsou to, sunci Er Imtamnyi biryi namsin uram keken nang kibdandobmun ci, teleb dinyi kunubdarur. 
EPH.4.2	Ato kubmun ci, sun kanya luknuboka namin kanya bobdarur. Tonda, sun yu kanya minola weksicei. Erda, boukwe weik kibdamun ci, yuk nang asi yu minola weksicei. 
EPH.4.3	Ati, sunci tanglona kum uca busul kuboka yuk nang ab tonkwa antanibdobdarur. Ara, Er Imtamnyi Kanya Roh Kudus biriman aryi karebsou antanirdeirisina kalikoka sunci tuba-tuba neik kanya akwe bobdarur. 
EPH.4.4	Nun dib tenen nang ara nong tentok ato kunub ati ebman. Tonda, Er Imtamnyi Kanya Roh Kudus ababyi tentok kurur. Tonda, nun dibde bunub dinyi ababyi tentok dinyi akwe kurur. Ara, nun Nai Imtamnyi biryi sunsi nabsou ara Erci, “Dibde bun dinyi tentok asi dibde bukdarur,” eboka nabsou ati ebman. 
EPH.4.5	Ba, nun Du Yesus bibabyi tentok kurur. Tonda, nun Du bisi dib tenena ababyi tentok kurur. Tonda, nun me dongosina ababyi tentok kurur. 
EPH.4.6	Tonda, nun Nai Imtamnyi bibabyi tentok kurur. Nun Nai bira utotoa nirya asi kalikoka Iya Erebdobnyi kurur. Erci im dangna tukwe dangna dinyi nirya asi kikniboka lulungdeirisurur. Nun Nai bira ninyi nirya sun kanya dam kusurur ci, Erbabyi tentok kurur. 
EPH.4.7	Ba, nunda dib tenen nang yuk-yuk ara Er Imtamnyi Kanya Roh Kudus aryi karesin dinyi yuk-yuk dobdobmoubwe. Ara, nun Du Yesus Kristus biryi bokoka karebsou to, nun yuk-yuk aryi karesin dinyi yuk-yuk asi dobdoboubwe.
EPH.4.8	A deyok aryi, Er Imtamnyi Uram aryi nun Du Yesus Kristus biti ato erur,
EPH.4.8	“Erebdob ai welebiu ura, Erda Er ordana nang asi muna kibmounyi biryi tabwe debmou nang ilinto asi lebdeiboka bobaramwe.
EPH.4.8	Bobaramwe ura, Erci bulubdeibmou bona yuk-yuk asi bokde bindoka ninyi yuk-yuk asi kareramwe.” 
EPH.4.9	A nukmab uram ara nun Du Yesus Kristus deyok ati eboka kerek sekmou. Nun Du bira erebdob ai welebinmounyi bira imtam ai welebinmou kum cok, mutuk um ato yuryibinmou. 
EPH.4.10	Ura, nun Du Yesus bira mutuk amwe tam yuryibinmou ani, Erci imtam ai iya erebdob ai asi welebinmou. Ura, Erci imtam tukwetam nirya asi langdeibkwamwe ati, Erci imtam ai erebdob ai asi welebinmou. 
EPH.4.11	Welebinmou ura, nun Du Yesus biryi karebsou uca, ton nang ara nun Du Yesus biryi, “Teleb Uram deyok kouboka eterebde bindarur,” eboka bokdonoksou nang kunub, yuk nang ara Er Imtamnyi Uram ebdeibmaca lak eteren nang kunub. Tonda, yuk nang ara Teleb Uram eterermilin nang kunub, yuk nang ara dib tenen nang asi kalingna nang kunub, tonda yuk nang ara dib en uram liliboka eteren nang kunub. 
EPH.4.12	Ara, nunci Er Imtamnyi dam kun nang dib tenena asi katabum ebdeibkwamib ati, nun Du Yesus biryi nunsi tikeibsou. Ara, “Sun dib tenen nang aryi katabum eboka yuk nang asi diblilibkwaming,” tenen ati, nun Du Yesus biryi nunsi tikeibsou. Tonda, “Sun dib tenen nang ara antanibdandoka nong tentok ato kibingnyi ba, dib tenena dinyi asi nebnin-nebnin binkwaming,” tenen ati, nun Du Yesus biryi Er wa irmilin nang tikeibsou. 
EPH.4.13	Ara, nun dib tenen nang nirya aryi antanibdandoka dib tenebibyi biriman aryi neik kanya bobkwamib ati, nun Du Yesus biryi nunsi tikeibsou. Tonda, nunci neik kanya boboka Er Imtamnyi Mi asi diboka bikwamib ati, Erci nunsi tikeibsou. Tonda, nunci antanibdandoka nun Du Yesus Kristus biryi kisal dangsina langdeirisurur ati, nirya bikwamib ati Erci nunsi tikeibsou.
EPH.4.14	Ara, nun dib tenen nang kanya ara kankana tuba kum kubkwansir ati, Erci wa yuk-yuk kareboka tikeibsou. Ara, nunda mitik mabwe aryi walwal kanya tuba boraming to kum kubkwamib ati, erci nunsi tikeibsou. Tonda, “Tola uram eteren nang aryi bowanikminikingnyei,” tenen nun Du Yesus biryi nunsi wa yuk-yuk karebsou ba, tola uram yuk-yuk aryi nunsi tuba kum bowanikminikwansir. 
EPH.4.15	Erda, nunda dib tenen nang aryi boukwe weik kibdandoka dib en uram akwe ebkwamib ati, nun Du Yesus biryi tikeiboka wa yuk-yuk asi karebsou. Ato kuboka nebnin-nebnin baramibiryi, nunda katabum eboka antanibdandobibiryi, nun Du Yesus Kristus ab tonkwa kubkwamib. Nun Du bira nun iya weik sienyi kurur ati ebman. 
EPH.4.16	Nun Du biryi antanirdeirisurur uca, nunda dib tenen nang nirya ara nong tentok ato kunub. Nong tentok ato antanibdandoka kunub ba, nun Du Yesus biryi karebmasou dinyi biriman yuk-yuk aryi nunsi miliboka mururdeirisurur. Melmel yuk-yuk aryi nun yan taruk nong nirya asi mururdeirisurur to, nun Du Yesus biryi karebmasou dinyi yuk-yuk aryi nunda dib tenen nang asi mururdeirisurur. Nong tentok ato kuboka nunda dib tenen nang aryi teneramib dinyi asi nebnin-nebnin baransiri ba, nunci tabakoka boukwe weik kimdanub. Ara, nun Du Yesus biryi mururdeirisurur ba, nunda dib tenen nang nirya aryi nun Du Yesus biryi wa yuk-yuk karebsou asi kunuramib ci, nunci tabakdongoboka boukwe weik kimdanub.
EPH.4.17	A deyok aryi, nun Du Yesus biti niryi uram ton ebdarab eboka sunsi ebkwinsin. Sunda Er Imtamnyi Uram kum bingnung nang aryi malyi kuramingto kuna mem. A nang ara talyi dinyi akwe tenenung ati ebman. 
EPH.4.18	Sun Er Imtamnyi Uram kum bingnung nang ara asing kun nang ato kunung ci, nun Nai Imtamnyi bisi diboka kum bingnung. A nang ara Er Imtamnyi dam kun nang kum kunung deyok aryi, Er ab tonkwa kum kunung. A nang ara tanglona kum uca, “Nun li,” tenenung ci, Er Imtamnyi bisi iya kum bingnung. 
EPH.4.19	A nang ara ninyi kanya diboka kum boronung aryi, “Ner talyi yobkwan,” tenen kanya akwe bonung ci, talyi yordanung. Tonda, a nang aryi alyi tenen dinyi utotoa asi kuraming. Tonda, a nang ara tanglona kum uca, “Bona ilinto dobdobtinyi,” tenen kanya akwe bonung.
EPH.4.20	Sun Er Imtamnyi Uram ati walwal nang aryi ato kuboka malyi kuraming bok, sunda dib tenen nang ara ato kuna kum nang kurandum. Sunda nun Du Yesus Kristus milin nang kurandum ati, sunci a malyi kun dinyi nirya ati, “Nun Du biryi mem esurur,” tenen bikmarum. 
EPH.4.21	Sun Efesus nang aryi nun Du Yesus uram Teleb Uram ara sirya kekebmarum. Tonda, nun Du Yesus deyok dib en uram ara Teleb Uram eteren nang aryi sunsi diboka eterebmasei. 
EPH.4.22+EPH.4.23	Ara, ato eboka dib en uram eterebmasei. “Sunci sun malyi tenen dinyi nirya asi taklobmun ci, teleb tenen dinyi ukuryok tenen dinyi akwe teneibdarur. Ati, sunci sun minob tenen dinyi ninyi kanya aryi malyi tenen dinyi nirya asi taklobdarur. Ninyi kanya aryi tenen dinyi ara malyi dinyi akwe tenerur ati, ‘Sirya lubmar,’ tenen dinyi bai donokmanto dinyi kurur ati ebman. Ati, sunci malyi tenen dinyi nirya asi bai donokmunyi ba, Er Imtamnyi Kanya Roh Kudus aryi ukuryok kanya karebsir ba, sunci teleb tenen dinyi akwe tenen kunubdarur. 
EPH.4.24	Ati, sunci nun Nai Imtamnyi biryi sunti kiknibdeibsou ukuryok tenen dinyi asi kaliboka sun kanya dam yuk-yuk asi bobdobdarur. Nun Nai biryi, ‘Ni kunun to sunbabyi kubkwaming,’ tenen Erci nunda dib tenen nang ati ukuryok tenen kanya kiknibdeibsou. Ati, nunci Er Imtamnyi urasintam aryi dib en uram taleboka kikib dinyi akikwe kunubdeiboka Er Imtamnyi dam kun nang kubkwamoubwe ati, nun Nai biryi nunti ukuryok kanya kiknibdeibsou.”
EPH.4.25	A deyok aryi, sun nirya ara tola uram nirya taklobmunyi ura, yuk nang asi dib en uram akwe eterebkwandurur. Nunda dib tenen nang ara nong tentok ato kunub ati, dib en uram akwe erdana teleb ati ebman. 
EPH.4.26	Yu kubsici ababyi, sunci malyi uram ebmunyei. Tonda, malyi dinyi kunubmunyei. Erda, yu kanya asi darabdongobdamun ci, sunci, “Arub aryi antanibdankwanim,” ebdandoka minola antanibdandarur. 
EPH.4.27	Ato kubmun cok, sunci isa sienyi si Iblis bisi bisik sekoka sokon kum loubkwandum. 
EPH.4.28	Sun yuk nang bona asi ukula doramingnyi nang ara ukula dona taklobkwanung. Yuk nang bona asi ukula dona ati taklobingiryok, a nang ara busul kuboka sun taruk aryi wa yuk-yuk asi ina teleb. Ara, “Sun kwaning ataranci nang asi yina karebkwan,” tenebingiryi, wa ina teleb.
EPH.4.29	Sunci yuk nang asi malyi uram ebmunyei. Erda, yuk nang asi katabum erdeirin uram akwe ena teleb. Ara, sun yuk nang mitang yuk-yuk kuranci nang asi katabum erdeirin uram ebdarur. Ara, “Sun ni uram kekebningnyi nang kanya yuk-yuk asi katabum ebdeibkwan,” tenen ato kuna teleb. 
EPH.4.30	Sunci malyi uram eboka Er Imtamnyi Kanya Roh Kudus karebmasou dinyi asi surburuksinibmunyei. Roh Kudus karebmasou ara nun Nai biryi, “Aminda lebkwansir dinyi bikwandarur,” tenen karebmasou ci, sisa deirininto kuboka Er Kanya karebsou asi malyi uram eboka surburuksinibmunyei. 
EPH.4.31	Sunci sun yuk nang aryi malyi tenen dinyi nirya asi bai donokdarur. Tonda, yuk nang ati, “Yu bobkwan,” tenen kanya nirya taklobdarur. Tonda, yuk nang asi kerena uram ababyi taklobdarur. Tonda, sunci tola ati yuk nang asi tatab-tatab ebmunyei. Tonda, yuk malyi kun dinyi ababyi sunci kubmunyei. 
EPH.4.32	Erda, namin kanya bobmun ci, yuk nang asi bico tenebdarur. Yuk nang aryi sunsi malyi kubmasingnyi ura, sunci yu kanya darabdongoboka antanibdobdarur. Nun Nai Imtamnyi biryi nun Du Yesus Kristus biriman aryi nun malyi kun dinyi asi kilibmasou ci, nun ab tonkwa antanibdeibmasou to, nunbabyi neiktoto nunsi malyi kubdeibmasingnyi nang ab tonkwa antanibdobkwanub.
EPH.5.1	Sunda Er Imtamnyi biryi boukwe kusurur mabwe nermabwe kundarur ati, nun Nai Imtamnyi biryi teleb dinyi kiknirur to, sunbabyi neiktoto teleb dinyi akwe kununa teleb. 
EPH.5.2	Tonda, sunci boukwe weik kibdandoka kubdarur. Ara, nun Du Yesus Kristus biryi nunsi boukwe weik kibsou to, sunbabyi neiktoto boukwe weik kurdana teleb. Ati, nun Du Yesus biryi nunti, “Lebkwan,” tenen Erdamnyi karebdandoka co lase deici dibmou. Nun Du biryi, “Ni dibkwan ara Ni Nai Imtamnyi bisi Nidamnyi dama ato deibdankwan,” tenen Erci Erdamnyi karebdanmou. Ara, nun Nai Imtamnyi bira nun Du Yesus biryi karebdanmou dama asi asing eiboka Er kanya teleb kubkwamwe ati, nun Du Yesus biryi Erdamnyi karebdandoka co lase deici dibmou.
EPH.5.3	Ni kwityabwe, sunda Er Imtamnyi dam kun nang kundarur ati, sunci malyi kun dinyi ara kisibdobdarur. Ara, “Ner talyi yobtinyi,” tenen ab, “Nerabwe ara talyi yobniting,” tenen dinyi nirya sunci bai donokdarur. Tonda, “Bona asi weikanun talebtinyi,” tenena dinyi ababyi sunci kisibdobkwandarur. Nunda Er Imtamnyi dam kun nang kunub ati, ato dinyi kununa ara kikib kuma. 
EPH.5.4	Tonda, sunci malyi uram ebdamunyei. Ara, talyi yordana uram ton, alyi tenen dinyi ton, sunci ebdamunyei. Tonda, talyi uram yuk-yuk asi ebdamunyei. Tonda, alyi tenen dinyi ebmunyei. Ato dinyi ara kikib kuma. Erda, sunci sun malyi kun dinyi bai donokmunyi ura, sunci, “Ei, nun Nai,” eboka nun Nai Imtamnyi si weik ena teleb. 
EPH.5.5	Ura, sun ner talyi yon nang ton, “Talyi yobkwan,” tenen nang ton, “Bona-bona talebtinyi,” tenen nang ton ati niryi uram ton ebdeibkwinsin. Nun Du Kristus ab nun Nai Imtamnyi ab tonkwa iya weik sien nang kuboka kalikwansing ba, sun ato kuboka malyi kun nang ara nun Du Yesus amwetam kun nang kum kubkwaming. Erda, nun Du Yesus biryi a malyi kun nang asi yakdonokwande. “Bona-bona talebtinyi,” tenen nang ababyi malyito kuraming ati ebman. Sun ato tenen nang ara nun Nai Imtamnyi bisi diboka kum teneinung ati, kwemdina molon nang ato kunung. 
EPH.5.6	Ninyi tentok ababyi talyi uram eterebsingnyi ba, sunsi bowanikminiksicei. Nun Nai Imtamnyi bira talyi eterena uram ara, “Ni li,” tenen yu weik kurur ci, Er Uram dib en uram asi kununa kum nang asi diboka wenerur. 
EPH.5.7	Ati, ni kwityabwe! Nun Nai Imtamnyi biryi sun malyi kuramingnyi nang asi wenebkwande ati, sunci sun malyi kun nang aryi malyi kuraming to miliboka kunubmunyei.
EPH.5.8	Minob talak ara sunbabyi kunuk dam aryi kun nang ato kurandau ci, malyi dinyi kurandau ati, ato ebman. Ato kurandau bok, nun Du Yesus biryi karebsou uca, sunda ukuryok berengna dam kuraming nang ato kuboka nun Du Yesus bisi milindarur. A deyok aryi, sunci, “Kunuk dam dinyi malyi kun dinyi nirya bai donokmoubwe,” tenen sunci berengna dam kun nang ato kubmun cok, teleb dinyi akwe kunubdarur. 
EPH.5.9	Sun berengna dam kun nang ara du mouboka teleb dinyi yuk-yuk kunuraming ati ato ebman. Ara, yuk nang asi teleb kurdeiriraming dinyi ton, Er Imtamnyi urasintam aryi kikib dinyi kununung dinyi ton, ara dib en uram asi lak eraming dinyi ton kunuraming. 
EPH.5.10	Tonda, a nang ara, “Nun Nai kanya asi una kuboka teleb kubdeibtibyi,” tenen dibliliboka nun Nai Imtamnyi biryi teleb tenerur to kununung. Ati, nunci du mouboka ato kununa teleb. 
EPH.5.11	Ura, sun malyi kun nang aryi malyi kuramingnyi to sunci miliboka kubmunyei. A nang aryi malyi kuramingnyi to ara kunuk dam dinyi akwe kuraming. Ato dinyi ara talyi dinyi akwe kurur. Sunci a malyi kun dinyi kunubmunyei. Erda, sunci, “A dinyi ara malyi to,” eboka malyi kun nang asi wenebdarur. 
EPH.5.12	Sun malyi kun nang aryi iniboka malyi kuraming dinyi ara iya alyi tenen dinyi kurur ati, a nang aryi malyi kuraming dinyi asi lak ena ababyi ara kikib kum kubsute. 
EPH.5.13	Ba, Er Imtamnyi Uram ara berengna ato kurur ati, utotoa nirya asi lak kimdeirirur. 
EPH.5.14	Berengna aryi utotoa nirya ara lak kimsurur ati ato ebman. A deyok aryi, nunda dib tenen nang aryi ato eramib,
EPH.5.14	“Ni kwit wi marandimnyi, bukokdum se!
EPH.5.14	Din nang ato kurandimnyi, kam bukokdum se!
EPH.5.14	Bukokminyi ura, nun Du Yesus Kristus biryi kansi berekeibkwankir.”
EPH.5.15	Ura, ni kwityabwe! Sunci sundamnyi diboka kalikdamun ci, “Una kuboka teleb dinyi kunubtibyi do?” tenen lilibmun ci, teleb dinyi akwe kununa teleb. Ati, sunci ninyi kanya bon kum nang ato kubmunyei. Erda, bikdob uram bingna nang ato kibdamun ci, teleb dinyi akwe kunubdarur. 
EPH.5.16	Ukuryok talak ara ninyi ilinto malyi kun dinyi kuraming ati, sunci tanglona kum uca, “Nun Nai biryi nunsi Teleb Uram lak ena kikib tum karebmasir do?” tenen tenebmun ci, sunci Teleb Uram asi tuba-tuba lak ebdarur. 
EPH.5.17	Ati, sunci ninyi kanya bon kum nang ato kubmunyei. Erda, nun Nai Imtamnyi biryi teleb tenesurur to asi sunci bikoka teneiboka kunubdarur. 
EPH.5.18	Tonda, sunci anggur me yibmun ba, walina talebsicei. Anggur me ilinto yibmunyi uca, sunci, “Ner talyi yobtinyi,” tenen kanya bobmunyei ati, sunci anggur me yibmunyei. Erda, sunci walina talen dinyi nirya asi takloboka Er Imtamnyi Kanya Roh Kudus aryi sun kanya dam asi langdeirisina teleb. 
EPH.5.19	Sunda dib tenen nang mamun ebdamunyi ura, Er Imtamnyi biti si weik en mot asi semna teleb. Ara, sun kanya kilkil kubsir bok, Er Imtamnyi si ererdeirin mot amuma-amuma semna teleb. 
EPH.5.20	Sunci tuba-tuba, “Ei nun Nai,” eboka nun Nai Imtamnyi si weik ena teleb. Ara, nun Nai biryi nunti karebmasici dinyi nirya ara Nun Du Yesus Kristus si deici aryi nunci nun Nai Imtamnyi si weik eboka, “Ei nun Nai,” ena teleb.
EPH.5.21	Tonda, sunci nun Du Yesus Kristus biti, “Nun iya weik sienyi kurur,” tenen ilil kusina teleb. Nun Du bisi ilil kubsiri bok, sunci Er Uram asi kunuboka sun kanya luknubmun ci, sun mamun ati, “Ni naiyabwe,” tenen sun wenena uram asi kekebdandarur.
EPH.5.22	Sun ninyi doansingnyi nerabwe ara nun Du Kristus Yesus Uram kekeboka kunubninto kuboka sun akenyabwe uram kekeboka kununa teleb. 
EPH.5.23	Nun Du Kristus bira nun weik sienyi kurur ci, nun dib tenen nang asi leboka dibniliboka kalingsurur. Ato kuboka, sun ner don nang ababyi neiktoto sun doamingnyi nerabwe asi dibniliboka kalingna nang kunung ati, sun nerabwe aryi sun akenyabwe uram asi diboka kekena teleb. 
EPH.5.24	Ati, nun dib tenen nang aryi nun Du Yesus Kristus Uram asi kekeboka diboka kunuramib to, sun ninyi don nerabwe ara sun akenyabwe uram asi diboka kekeboka kununa teleb.
EPH.5.25	Ba, sun ner don nang ara sun nerabwe asi boukwe kimna teleb. Nun Du Kristus biryi nun dib tenen nang asi boukwe weik tenen Erdamnyi nunti karebdanmou to kuboka sun sal nang ara sun nerabwe yuk-yuk asi boukwe kiboka sundamnyi karerdana teleb. 
EPH.5.26	Nun Du Kristus bira Erdamnyi karebdandoka co lase deici dibmou ba, Erci nun dib tenen nang ati, “Sun malyi kun dinyi kiliboka Ni dam kun nang kibdeibkwan,” tenen Erdamnyi karebdanmou. Ara, nun Du Yesus biryi nun malyi kun dinyi kilibsou ara Er dib en uram deib ab me dongon deib ab aryi Erci nunsi kilibsou. 
EPH.5.27	Ati, nun Du Yesus biryi nunda malyi dinyi kilibsou nang ati ato teneransou. “Sun malyi kun dinyi kilibnyi ura, Ni urasintam aryi tikeibkwan ba, nining mitik ababyi kuna kum nang ato kibdeibkwan,” teneransou. Ara, malyi kun dinyi mitik ababyi nun dam tuba kum kubkwansou ati, nun Du Yesus bira Erdamnyi biryi nunti karebdanmou ci, co lase deici dibmou. 
EPH.5.28	Ato kuboka neiktoto, sun sal nang ara sun nerabwe asi boukwe kiboka kalingna teleb. Ninyi aryi sun nong asi dirnilirdaraming to, ner er akenyabwe ababyi neiktoto sun ner ati, “Ni mining tub ato,” tenen dirnilina teleb. Unanyi biryi er ner asi boukwe kimdanci ura, er mining tub asi boukwe kimdarandiryi ati ebman. 
EPH.5.29	Ninyi tentok ababyi sun mining nong asi bimsa ton kum yarirdanung. Erda, ninyi nirya aryi sun mining nong asi dirnilirdaraming. Ato kuboka nun Du Kristus bibabyi neiktoto nun dib tenen nang asi, “Ni nong ato nang kunung,” tenen diboka dirnilisurur. 
EPH.5.30	Nun dib tenen nang ara nun Du Yesus Kristus ab antanibdeibsou nang ara Er ab tonkwa nong tentok ato kunub ati, ato ebman.
EPH.5.31	“A deyok aryi, sal aryi er nai ab er kwin asi takloboka er ner dobdiryi, sun bitinyi ara antaniboka tub tentok ato kuna teleb.” 
EPH.5.31	Ato eboka Er Imtamnyi Uram aryi nunsi eteresurur. 
EPH.5.32	A dinyi ara minola bikdobman dinyi kum kurur. Ara, er akenyi ab er ner ab antanirdana ati, ato kum ebman. Erda, uram kikliboka nun Du Yesus Kristus ab nunda dib tenen nang ab antanirdana ati ebman. 
EPH.5.33	Ba, sun ner doamingnyi nang ara sundamnyi boukwe kimdarandum to, sun nerabwe asi boukwe weik kimna teleb. Tonda, sun nerabwe ara, “Ni akenyi,” tenen sun akenyabwe uram yuk-yuk asi kekeboka kununa teleb.
EPH.6.1	Ura, mabwe nermabwe, sunci sun naiyabwe sun kwinyabwe uram asi diboka kekebdarur. Ara, nun Du Yesus bisi milibmun ci, sun naiyabwe sun kwinyabwe uram asi kunubdarur. Ato kuna ara kikib. 
EPH.6.2	Sunci sun naiyabwe ab sun kwinyabwe ab asi, “Nun naiyabwe nun kwinyabwe,” tenen sun uram kunubkwandarur. Nun Nai Imtamnyi biryi a uram eboka takubdeibsou to ara bikdob uram kurur. Bikdob uram kurur ati, nun Nai biryi uram ebtabakoka, “Kisal dakwan,” erdeirisin uram ton ebtabakmou. 
EPH.6.3	Ati, nun Nai Imtamnyi biryi sun naiyabwe sun kwinyabwe uram keken nang ati ato ebdeibsou. “Niryi kisal dakwansin ati, sun tukwetam kubkwandum ara uki weik kubde baramunyi ani, wau loboka dibkwandarur.”
EPH.6.4	Ura, sunda naiyabwe ara wise nang kikniboka sun mabwe asi bimsa yarina mem. Sun uram wise deyok aryi sun mabwe nermabwe aryi sunsi yu kibdeibmunyei. Erda, sunci namibdeiboka sun mabwe nermabwe asi nun Du Yesus biryi bikdob en uram asi eterebmurubdarur.
EPH.6.5	Ura, sunda ikin wa borandum nang ara sun wa takurdeiriransing nang uram asi, “Sulbalyi nang ara wenebkwaming,” tenen ilil kanya boboka sunci sun wa takurdeiriransing nang, “Nun naiyabwe,” tenen sun uram asi diboka kunubdarur. Ati, sunci sun wa takurdeirisina nang ati, “Nun Naiyabwe,” tenebmun ci, “Sulbalyi nang ara wenebkwaming,” tenen ilil kanya bobmun ci, sunci sun wa tukurdeiriransing nang uram asi diboka kunubdarur. Ara, sundamnyi karebdandoka busul weik kuboka sun wa ibdarur. Ati, sunci nun Du Yesus Kristus wa irmilin nang kurandum ci, nun Du Yesus Uram asi diboka kunurandum to, sunsi sun tukwetam aryi kuboka wa takurdeirisin nang uram ababyi diboka kunubdarur. 
EPH.6.6	Sunsi wa takurdeiriransing nang aryi asing dinmasingnyi babyi, asing kum dinmasingnyi babyi, sunci sun ebmasingnyi uram asi busul kuboka kunubkwandarur. Ati, sunci, “Nun wa takurdeiriransing nang kanya asi teleb kibdeibkwayeb,” teneboka sun dinmasingnyi talak akwe er uram kununa teleb. Tonda, asing kum dinmasingnyi talak ababyi sunci sun wa takurdeiriransing nang aryi uram ebmangnyi to asi kunubkwandarur. Ati, sunci, “Nunda Kristus wa irmilin nang kunub,” tenen Er Imtamnyi teleb tenebmaci to kunubmun ci, busul kubmun ci, sun wa takurdeiriransing nang uram ebmangnyi to asi kununa teleb. 
EPH.6.7	Ba, sunci kilkil kanya bobmun ci, wa ibdarur. Sunci sundamnyi karebdandoka wa diboka iramun ci, “Nun Du biryi arukmasou ati, nunci nun wa takurdeiriransing nang aryi arukansingnyi to diboka kunubkwayeb,” tenena teleb. Ato kuramunyi ura, sunsi ninyi aryi arukansingnyi dinyi akwe kununa kum kunuramunci. Erda, nun Du Yesus biryi arukansici dinyi kunuramunci. 
EPH.6.8	Ninyi yuk-yuk aryi teleb kuramingnyi ura, nun Du Yesus biryi sunsi teleb dinyi yuk-yuk tamubkarebkwande. Ara, sun wa takurdeirin nang ton sun wa irmilin nang ton aryi teleb kuramingnyi to, nun Du Yesus biryi sunsi teleb dinyi karebkwande. Ati, sunci, “Nun Du biryi nunda wa irmilin nang ab sun wa takurdeirisin nang ab asi antaniboka teleb dinyi tamubkarebkwansir,” tenen bikmarum ati, niryi sunsi, “Busul kuboka wa ibdarur,” ebmasin.
EPH.6.9	Ba, sun wa takurdeirin nang ababyi neiktoto kuna teleb. Ara, sunci sun wa irmilin nang asi teleb kurdeirina teleb. Ati, sunci, “Diboka kulabkwansin,” eboka wenena mem. Erda, sunci, “Nun Nai Imtamnyi bira nunbabyi sunbabyi asi arungnansiranyi kurur ati, Erci nunsi wenebsicei,” tenena teleb. Nun Nai Imtamnyi bira ninyi urasin kum wimsurur ati, Erci sunda wa takurdeirin nang teleb kuna nang asi teleb kubdeibkwansir. Ba, sun wa takurdeirin nang malyi kun nang asi nun Nai biryi wenebkwande.
EPH.6.10	Ura, sirya kobdob ebkwinsin uram ara ato. Sunci nun Du Yesus bisi dib tenebmun ci, katabum ebtabakoka mikib kubdarur. Nun Du bira iya mikibnyi kurur ati, sunci Er mikib deici katabum eboka dib tenebdarur. 
EPH.6.11	Isa sienyi Iblis biryi, “Bowanikminiktinyi,” tenen nun dib tenen nang asi ukurderansir. Isa aryi ukurderansir ati, sunci, “Er Imtamnyi mikib deici aryi bisik sekwayeb,” tenen kiknibminikdobdarur. Ati, nunci nun Nai Imtamnyi biryi karebsou ting asi kinikoka yin mar douboka kiknibminikwayeb. 
EPH.6.12	Ati, nunsi mar isunung ara ninyi sirik aryi nunsi mar isununga kuma. Erda, isa aryi arungnande nang sien nang aryi nun dib tenen nang asi mar isunung. Tonda, isa aryi arungnande mikib nang mar isunung. Tonda, malyi kuna deyok nang aryi nunsi mar isunung. Tonda, yuk isa-yuk isa nang aryi mikib kuboka mar isunung. Ara, “Sakeibtibyi, obminiktibyi,” tenen mar isunung. Ati, nunci yin mar kikniraming to kubkwayeb. 
EPH.6.13	A deyok aryi, sunci Er Imtamnyi biryi karebsou ting kinikoka yin mar kiknibdobdarur. Ba, isa mer iyangasingnyi ababyi sunci katabum eboka tikoka, “Nun Nai Imtamnyi mikib deici aryi nunci Iblis ab er milin nang ab asi bisik sekwayeb,” tenen kiknibminikdobdarur. 
EPH.6.14	Ati, sunci katabum eboka tikdarur. Ara, ting kinikoka ting tankalya moubmun ci, mar ngang kwatina ababyi kwatibdobdarur. Ting sirik ati, kum ebman. Tonda, ngang kwatina sirik ati kum ebman. Erda, Er Imtamnyi biryi karebsou mikib aryi Iblis bisik sengna dinyi ati ebman. Dib en uram lak eterena ara ngang kwatina ato dinyi kurur ati ebman. Tonda, nun Nai Imtamnyi urasintam kikib dinyi kununa ara ting ato dinyi kurur ati ebman. Ati, nunci dib en uram asi ebibiryok, nun Nai Imtamnyi urasintam aryi kikib dinyi kunubibyi ura, isa mer aryi nunsi orminingsina kum kubkwansunung. 
EPH.6.15	Tonda, yin doun nang ara, “Cung binkwayeb,” tenen yan karuk ongoraming to, sunbabyi neiktoto ukuna teleb. Ati, sunci, “Cung bindoka Teleb Uram eterebde binkwayeb,” tenen Teleb Uram eterebde bindarur. Ara, kilkil kanya bobmun cok, Teleb Uram ara ninyi antanirdeirisin uram asi eterebde binkwandum ati ato ebman. 
EPH.6.16	Tonda, mar uw lilina doubdarur. Mar uw lilina sirik ati kum ebman. Erda, nun Du Yesus bisi dib tenena ati ebman. Ati, sunci nun Du Yesus bisi dib tenebmunyi ura, a dib tenena aryi lilibkwansir ati, isa mar urub ara sunsi kum bisik ebkwansir. 
EPH.6.17	Tonda, yin doun nang kisok kaluna si helm kalubdobdarur. Tonda, ninyi on ya doubdarur. Helm sirik ton ninyi on ya sirik ati kum ebman. Erda, nun Nai Imtamnyi biryi karebmasou mikib aryi Iblis bisik sengna dinyi ati ebman. “Nun Du biryi nunsi lebsou,” tenena ara helm kaluna ato dinyi kurur. Tonda, Er Imtamnyi Uram ara mikib kurur ati, Er Imtamnyi Kanya Roh Kudus aryi dourur ninyi on ya ato kurur ati ebman. 
EPH.6.18	Ura, sunci ato kuboka kiknibminikmun ci, nun Nai Imtamnyi bisi, “Milibsurum,” eboka tuba-tuba molona teleb. Ati, Er Imtamnyi Kanya Roh Kudus milibsir ba, sunci nun Nai bisi molobmurubdarur. Tanglona kum uca kalikdamun ci, sunci nun Nai Imtamnyi dam kun nang nirya ati, tuba-tuba molobmilibdandarur.
EPH.6.19	Molobmilibdamun ci, sunci ni Paulus bibabyi molobmilibnindarur. Ara, niryi Teleb Uram eterenmanyi ba, nun Nai Imtamnyi biryi milibnici uca, kikib uram akwe ebkwan ati, sunci molobmilibnindarur. Ara, niryi ilil kuna kum uca Teleb Uram ara, “Naie,” tenen dinyi, ninyi aryi minob kum bikamoubwe uram asi lak eterebkwan ati, sunci niti molormilibnindarur. 
EPH.6.20	Ni Paulus bira ninyi urasintam aryi a Teleb Uram lak eterenanyi kunun deyok aryi, ninyi aryi nisi besi tabwe aryi deboka kalingnunung. Ati, sunci niti molormilinmanumunyi ura, “Erci ilil kum asa aryi lak eterebdur,” tenen molobmilibnindarur. Ara, nun Du Yesus biryi nisi takubdeibnou to, niryi ilil kum asa aryi Teleb Uram eterebkwan ati, molobmilibnindarur. Ato eboka molobmasin.
EPH.6.21	Ba, nun kwit Tikhikus bira sun dam yaci ura, ni kunun to ab ni wa inun to ab nirya ara sun dam nukwande ba, sunci kekeboka bikwandum. Tikhikus bira dib tenenanyi kurur ati nun boukwe kunubnyi kurur. Erda nun Du Yesus bisi milirur ci, busul kuboka Teleb Uram eterermilisurur. 
EPH.6.22	A deyok aryi, niryi ersi, “Nun kwityabwe dam birum,” eboka bokdonokman. Ati, “Nun kuramib to nukdiryok, nun kwityabwe kanya yuk-yuk asi katabum ebdeibkwande,” tenen niryi ersi bokdonokman.
EPH.6.23	Ura, nun Nai Imtamnyi ab nun Du Yesus Kristus ab aryi sun nirya asi antanirdeirisina teleb. Tonda, nun Nai ab nun Du Yesus ab aryi sunsi boukwe weik kibdeiboka tanglona kum uca dib tenen dinyi karesina teleb. 
EPH.6.24	Sunci nun Du Yesus Kristus bisi tanglona kum uca boukwe kun nang nirya asi nun Nai Imtamnyi biryi sunsi kisal dangsina teleb.
EPH.6.24	Ni Paulus biryi a kunum sirya kerek sekeibmasin.
PHP.1.1	Ni Paulus ab Timotius ab ara nun Du Yesus Kristus wa irmilin nang kununum ci, sun Filipi atei kundarur dib tenen nang ati, “Teleb,” ebmasinim. Ara, sun nun Nai Imtamnyi mabwe nermabwe kurandum cok, nun Du Yesus Kristus dam kurandum nang nirya ati kibdobmasinim. Tonda, sun dib tenen nang asi kalingnandum nang babyi, ton sun utotoa kum nang asi bongkaren nang babyi ati kibdobmasinim. 
PHP.1.2	Nun Nai Imtamnyi ab nun Du Yesus Kristus ab aryi sunsi kisal dakoka antanibdeibsiringnyi uca, sun kanya teleb akwe kuna teleb.
PHP.1.3	Nun Nai Imtamnyi biryi karebmasou uca, sun Filipi nang aryi minob uca nun Du Yesus Kristus uram Teleb Uram dobdobmandau ura, nunda Teleb Uram eterebde ban nang asi milibmandau. Ani, ukuryok ababyi sunci nunsi tuba milibde baransurum. Ati, niryi a dinyi ati kanya teneibde basunun ci, nun Nai Imtamnyi bisi tuba-tuba, “Ei nun Nai,” eboka kinun. 
PHP.1.4	Ara, nirya kilkil kanya boboka abniryi, sun nirya ati darab-darab eboka tuba-tuba molormilisunun. 
PHP.1.5	Ati, niryi sunti ato tenesunun. “Teleb Uram yuma dobkalibmai uki tum aryi kuboka nunda Teleb Uram eterebde ban nang asi miliransei ani, ukuryok ababyi tuba miliransing.” Ato tenesunun cok, ni kanya kilkil kunurur. 
PHP.1.6	Ura, katabum eboka niryi sunti ato tenesunun, “Nun Nai Imtamnyi biryi deyok kouboka sun kanya dam yuk-yuk aryi teleb wa ibkalibmasou. Wa ibkalibmasou ani, Erci a wa asi ibmurubde baransici ani, tanglona kum uca kunubkwande. Sirya kunubmaci ura, nun Du Yesus Kristus tamuryankwande.”
PHP.1.7	Nira sun Filipi nang ati boukwe weik kusunun deyok aryi, niryi sun nirya ati ato kuboka kilkil kanya bosunun ara kikib. Sun nirya ara nira Teleb Uram eterebde banunyi bisi miliranurum nang kurandum. Ara, nira tabwe deaneinyi kunun cok, Teleb Uram ati, “Dib en uram kurur,” eboka libde banun asi, sunci nisi milibde baranurum. Ara, nun Nai Imtamnyi biryi kisal dakoka teleb wa takubdeibnou uca, a wa asi inun asi sunci milibde baranurum ati ebman. 
PHP.1.8	Niryi sun nirya ati, “Sun ab tonkwa ebdatibyi se,” tenen boukwe weik bosunun. Nun Du Kristus Yesus bira sunsi boukwe weik kusurur to, nibabyi neiktoto sunsi boukwe weik kusunun. Tola kuma. Nun Nai Imtamnyi biryi ni tenen kanya bingnurur ati diboka ebmasin.
PHP.1.9	Ura, niryi nun Nai Imtamnyi bisi molormiliransin ci, sun Filipi nang ati ato eboka molormilisunun. “Nai Imtamnyi, Kanci bikdob dinyi karebminyi uca, sun boukwe kimdana ara tabakdongo-tabakdongo boukwe weik kimdana teleb. Tonda, dib en uram deyok diboka bikdobingiryi, sun boukwe kimdana ara langdeiboka kuna teleb,” eboka molormilisunun. 
PHP.1.10	Ba, sunci, “A dinyi ara bikdob dinyi kurur,” tenen ba, “O dinyi ara malyi dinyi kurur,” tenen bikwandum ati molormilisunun. Tonda, sunda kanya bintinin kum dinyi boboka tatab-tatab ebmanto kum kuramunyi ura, nun Du Yesus Kristus tamuryangaci uki tum berekwande ati molormilisunun. 
PHP.1.11	Ara, nun Du Yesus Kristus biryi karebsici uca, sun langdeiboka du mouransir nang kuramun ci, Er Imtamnyi urasintam aryi teleb dinyi kununa teleb. Ninyi nirya aryi nun Nai Imtamnyi si weik erebkwaming ati, ato eboka molormilisunun.
PHP.1.12	Ura, ni kwityabwe, sunci a dinyi ara bingna teleb. Nira tabwe deaneinyi kunun cok, nun Du Yesus uram Teleb Uram lak eterena kum taklobmase ati ebman. Ninyi aryi nisi tabwe deanei uca, Teleb Uram eterena ara bisik kum sekminikanei. Erda, bublan kungdeirininto kuanei ba, Teleb Uram etereranse. 
PHP.1.13	Ninyi aryi nisi tabwe deanei uca, sun weik sienyi si Kaisar atei kalingna nang nirya aryi niti, “Kristus uram Teleb Uram lak eteresurur deyok aryi, tabwe deaminyi,” tenen bingnunung. Tonda, yuk nang nirya akatei kuraming nang ababyi neiktoto ato teneboka bingnunung. 
PHP.1.14	Ni Paulus bira tabwe deaneinyi kunun cok, ilil kum uca Teleb Uram ilil asa kum uca eterebmurubde banun. Tanglona kum uca eterebde banun deyok aryi, nun kwityabwe nun Du Yesus bisi dib tenen nang yuk nang sun kanya ara katabum ebdeibmou. Katabum ebdeibmou uca, sunda ilil kanya tuba kum boraming. Erda, katabum kanya kibtabakoka Er Imtamnyi Uram lak etereraming.
PHP.1.15	Ninyi ton nang ara nun Du Yesus Kristus uram Teleb Uram lak eterenung cok, sunci niti kitukna kanya boboka bisik sengminingnunung. Ba, yuk nang ara niti boukwe weik kiboka abningiryi, nun Du Yesus uram Teleb Uram lak etereraming. 
PHP.1.16	A nang ara boukwe weik kimdana deyok aryi, ato kunuraming. Ati, sunci niti ato teneraning. “Nun kwit Paulus bira tabwe deaminyi bira nun Du Yesus uram Teleb Uram asi liboka abdiryi, ‘Dib en uram,’ ebkwande ati ato kurande,” tenenung. 
PHP.1.17	Ba, sun wingdana kanya bobingnyi nang ara nun Du Yesus Kristus uram Teleb Uram lak etereramingiryok, sunci, “Nidamnyi erebdeibdandobkwan,” tenen etereraming. A nang ara wingdana kanya boramingiryok, ni tabwe deaneinyi biti talyi tam ati, “Dib tenen nang ilinto ara Paulus bisi taklobmai ura, nunsi milisunung. A deyok aryi, er kanya tabakoka mambul weik kurur,” tenenung. Ato teneboka kunung uca, ni tabwe deboka dongobneinyi bisi tabakoka mambul borminingnunung. 
PHP.1.18	Ni kanya ara a deyok ati kankana kubmanir tenebmarum do? Ato tenen kum. Ton nang ara kitukna kanya boboka nun Du Yesus Kristus bisi lak etereraming. Ba, yuk nang ara kitukna kanya bona kum uca nun Du Yesus Kristus Uram lak eraming. A nang nirya ara nun Du Yesus bisi lak eraming ati, ni kanya kilkil kuranir ani, aminda ababyi ni kanya kilkil kubkwanir. 
PHP.1.19	“Nun Nai Imtamnyi biryi nisi lebnici uca, tabwe lobdeibkwaning,” tenen deyok aryi, ni kanya kilkil kuranir ati ebman. Sun Filipi nang aryi niti nun Nai bisi molormiliranurum uca, nun Du Kristus biryi nisi Er Imtamnyi Kanya Roh Kudus karebnou ba, nisi milinurur.
PHP.1.19	A deyok aryi, ni, “Ur kubkwan,” tenen bingnun. 
PHP.1.20	Ni kanya katabum eranir ba, dibde bunun dinyi ara, “Teleb Uram lak eterena ati alyi kum kubkwanir,” tenen ni diboka dibde bunun. Ati, niryi alyi kuna kum uca nun Du Yesus Kristus si weik erebdeibkwan. Ara, kam tuba kuranyi ababyi, dibmanyi ababyi, niryi kubmanyi tok biriman nirya ara nun Du Yesus si weik erebdeibkwan ati tenenun. 
PHP.1.21	Tukwetam kam tuba kuranyi ba, niryi nun Du Yesus Kristus dam kunanyi kuboka Er si weik ebkwan. Ba, sirya dibmanyi ura, iya teleb dinyi dobdobkwan ati tenenun. 
PHP.1.22	Tukwetam tuba kam kuranyi ababyi niti teleb kuranir. Ara, niryi busul kuboka nun Du Yesus wa tuba irmiliraniryi, Teleb Uram eterebmurubnyi uca, du ilinto moubkwande. Ura, niryi, “Kam tuba kurantinyi do? Diboktinyi do?” tenenun ci, niryi, “Dan dinyi asi udikum deibtinyi do?” teneboka kanya kankana kuranir. 
PHP.1.23	Ni kanya ara kankana kuranir ara ton tenenun dinyi ara ato tenenun. Sirya dibmanyi uca, nun Du Yesus Kristus ab tonkwa iya kubkwanim. A dinyi ara niti iya teleb kubkwanir. 
PHP.1.24	Ba, kam tuba kuboka tukwetam kubnyi ura, sun Filipi nang asi kanya teleb kubkwansir. 
PHP.1.25	Niryi sun Filipi nang asi tuba eterebmurubkwan ati, ni kum dibkwan. Erda, kam tuba kubkwan. Ni kanya ara lulungna kum uca a dinyi tenen bikdanman ati ebman. Ara, sun Filipi nang aryi tabakdongo-tabakdongo nun Du Yesus bisi dib tenebkwandum uca, sun kanya ababyi tabakdongoboka kilkil kubkwansir ati, ni sun ab tonkwa tanglona kum uca kurmuruna teleb tenenun. 
PHP.1.26	Ara, nun Du Yesus Kristus biryi karebsici uca, ni sun ab tonkwa tubto kubkwayeb. A deyok aryi, sun kanya langdeiboka kilkil kubkwansir ati ebman.
PHP.1.27	Ura, sunci bikdob dinyi dobdobmun ci, nun Du Yesus Kristus uram Teleb Uram aryi eteresurur to teleb dinyi akwe kunubde bindarur. Ara, ni sun dam yandoka ebdanmabyi ababyi, ni sun dam kum yanmanyi ababyi, niryi kekenmasinyi uca, ninyi aryi sunsi kisal dangsina teleb. Ara, ninyi aryi kisal dakoka sunti ato ena teleb, “Sun Filipi nang ara neik kanya boboka, katabum eboka tingnaming ci, sunci ‘Teleb Uram ati nun li,’ tenen nang urasintam aryi Teleb Uram limdoraming ci, ‘A uram ara dib en uram enung.’” 
PHP.1.28	Tonda, sun dib tenen nang ati “Bisik sekminiktibyi,” tenesin nang ati sunci ilil kuna kum uca katabum eboka tingnamunyi ba, sun bisik sengminingnansing nang aryi asing eibsingiryi, sunci, “Er Imtamnyi biryi nunsi kum daneibkwansir,” tenen bikwaming. Ba, sun dib tenen nang aryi ilil kum kuboka tingnandum nang ara, “Er Imtamnyi biryi nunsi lebkwansir,” tenen bikdankwandum. 
PHP.1.29	Nun Nai Imtamnyi biryi kisal dakoka karebmasou uca, sunda nun Du Yesus Kristus bisi dib tenerandum. Tonda, nun Nai biryi kisal dakoka karebmasou uca, sunda nun Du Yesus Kristus milin nang kuboka Er si lak erandum deyok aryi, ninyi aryi, “Nun li,” tenen sunsi mambul weik kurdeiriransing. A mambul kurdeirisina ababyi nun Nai biryi kisal dakoka sunsi karebde baransir ati ebman. 
PHP.1.30	Ati, sunci minob uca asing eiranindau ani, ukuryok ababyi ni kunun dinyi asi kekeranurum ara, ninyi aryi ni Paulus bisi mambul weik dinyi kurdeiriraning bok, nira katabum eboka nun Du Yesus bisi milinun. Ati, sunbabyi neiktoto mambul weik dinyi kareransing bok, kanya katabum eboka nun Du Yesus bisi milirandum ati ato ebman.
PHP.2.1	Ura, nun Du Yesus Kristus bira nun dam kuboka nun kanya katabum ebdeibde baransir deyok aryi, sun nirya aryi a dinyi diboka teneibmun cok, neik kanya boboka kubdarur. Tonda, nun Du Yesus biryi boukwe kiboka nun kanya yuk-yuk teleb kurdeiriransir deyok aryi, sunci a dinyi diboka teneibmun cok, antanibdandoka kubdarur. Tonda, Er Imtamnyi Kanya Roh Kudus ara nun dam kunanyi kurur deyok aryi, sunci a dinyi teneibmun cok, sunci antanibdandoka kubdarur. Tonda, sunci sun mamun asi bico tenebdamun ci, namin kanya boboka teleb kimdarandum deyok aryi, sunci neik kanya boboka kubdarur. 
PHP.2.2	Ati, sunci neik kanya boboka boukwe weik kibdamun cok, antanibdandoka neik dinyi akwe tenebdarur. Sunci ato kuboka neik kanya boramunyi uca, ni kanya ara langdeiboka sunti kilkil weik kubkwanir. 
PHP.2.3	Ba, sunci, “Nidamnyi erebdandobkwan,” tenen dinyi kunubmunyei. Erda, sunci sundamnyi luknubdongoboka yuk nang ati, “Ni naiyabwe ni kwinyabwe,” tenebdarur. 
PHP.2.4	Sun nirya ara, “Nibi yuk dibnilibdankwan,” tenena mem. Erda, yuk nang ababyi dibnilibdandarur.
PHP.2.5	Sunbabyi nun Du Kristus Yesus teneiboka kunuramwe to neik dinyi akwe teneiboka kununa teleb. 
PHP.2.6	Nun Du bira Er Imtamnyi bito Iya Erebdobnyi kuramuryok, Erci, “Nira Iya Erebdobnyi kunun ati, Er Imtamnyi bitonyi iya kubdobkwan,” kum tenebmou. 
PHP.2.7	Erda, Erci Erdamnyi luknubdongobdanmou cok, Erci Er Imtamnyi wa irmilinanyi kibdanmou. Ara, ninyi diba tukwetam nang atonyi kibdandoka Er Imtamnyi wa irmilinanyi kibdanmou. 
PHP.2.8	Ura, ninyi diba kuramuryok, Erci Erdamnyi luknubdongobdanmou. Erci Er Nai Imtamnyi uram asi diboka kunubde baramwe. Ani, “Co lase deici aryi dibkwan ababyi,” tenen Erci Erdamnyi luknubdongobdanmou. 
PHP.2.9	Nun Du biryi Erdamnyi luknubdanmou ci, dibmou deyok aryi, nun Nai Imtamnyi biryi Ersi iya erebdeibmou. Ara, iya erebdob sokon karebmou ci, Erci nun Du Yesus bisi iya erebdob si dobmou.
PHP.2.10	Ara, “Sun imtam tukwetam nang nirya aryi sun kutam ikdongoboka nun Du Yesus si weik ebkwaming,” tenen, Er Imtamnyi biryi Ersi erebdeibmou.
PHP.2.11	Ba, “Ninyi nirya aryi, ‘Nun Du Kristus bira Iya Erebdobnyi kurur,’ eboka lak ebkwaming,” tenen nun Nai biryi nun Du Yesus bisi erebdeibmou. A deyok aryi, ninyi nirya aryi nun Nai Imtamnyi si weik ebkwaming.
PHP.2.12	Ura, ni kwityabwe boukwe weik kusunun nang, nun Du Yesus biryi Er Imtamnyi Uram kunuramwe to, sunbabyi Er Imtamnyi Uram kunubde bindarur. Ara, sunci Er Imtamnyi Uram asi yuma aryi ni sun dam yanmase ba, tonkwa kunmoubwe talak aryi kunurandau to, ukuryok ababyi iya kunubde bindarur. Ni sun ab tonkwa kunmabyi talak akwe kunubkwandarura kuma, erda ni sun ab tonkwa kuna kum talak ababyi sunci Er Imtamnyi Uram tanglona kum uca busul kubtabakoka kunubde binkwandarur. Ara, “Er Imtamnyi biryi lemdeirisina asi wanikminiksicei,” tenen ilil kanya bobmun ci, sunci busul weik kuboka Er Imtamnyi biryi lebdeibsou nang aryi kunuraming to kunubde bindarur. 
PHP.2.13	Nun Nai Imtamnyi biryi nun kanya dam wa iransir uca, nunci nun kanya dam aryi, “Nun Nai biryi arungdeiriransir dinyi kunubkwayeb,” tenenub. Tonda, nun Nai biryi nunti teleb teneransou to, Erci karebsici uca, nunci Er arungdeiriransir uram asi kununub.
PHP.2.14	Sunci utotoa-utotoa kubde baramun ci, sunci nun Nai Imtamnyi uram kunuramun ci, sun kalingdansing nang uram kekeboka kunuramun cok, “Sun uram kununa nun li se,” ebmunyei. Tonda, sun mamun lulurdana mem. Erda, ur dem teleb akwe antaniboka kuronkwandarur. 
PHP.2.15	Ato kuramunyi uca, ninyi aryi sunsi tatab-tatab ebman kum kubsingnyi ba, sunci, “Malyi kun dinyi nun li,” tenen kanya bobkwandum ati ebman. Sunda Er Imtamnyi mabwe nermabwe ara iya malyi kun nang kankan kuramun ci, lulurdana kum uca teleb dinyi akwe kunubde binkwandarur. Ba, a malyi kun nang ara iya malyi dinyi kunuraming deyok aryi, lukunda kunuk ato kuraming. Ba, sun Er Imtamnyi mabwe nermabwe ara ninyi urasintam aryi teleb dinyi kunubde barandum deyok aryi, im dangna tukwe dangna nang urasintam aryi lukunda kurya nalirande milil ato kurandum. 
PHP.2.16	Sun Filipi nang aryi ato kuramun ci, sunci ninyi urasintam aryi iya kam kurdeirin uram asi lak kimdeirirandum. Ati, sunci berengdeirin nang ato kuramun ci, teleb dinyi akwe kunuramunyi ura, ni Paulus kanya kilkil weik kubkwanir ba, niryi sunsi kisal dakwansin. Nun Du Kristus tamuryankwande uki tum berekci ura, niryi sun du mousurur nang ati kisal dakwansin. Ati, niryi, “Sun Filipi nang kankan dam wa iranse ara talyi ati kum iranse,” tenen kisal dakwansin ati ebman. 
PHP.2.17	Sun Filipi nang ara nun Du Yesus bisi dib tenerandum nang ara nun Nai Imtamnyi ai wa in nang ato kuboka Er Uram asi kunurandum ci, sunci sun kanya asi Er Imtamnyi bisi dama ato deirirandum. A deyok aryi, sun kanya kilkil weik kuransir. Ba, ni kanya ababyi sun ab tonkwa kilkil weik kuranir. Ura, ninyi aryi nira nun Du Yesus wa irmilinanyi bisi wenebningnyi uca, dibmanyi ababyi, ni kanya ara teleb kubkwanir. Niryi sunsi dirnilisunun ba, ni ining diksaknici ababyi niryi Er Imtamnyi bisi, “Ei ni Nai,” eboka abniryi, ni ining karebdandoka Er Imtamnyi bisi dama deirin dinyi ato karebkwan. 
PHP.2.18	Ati, sunci sun dam nang ati, “Nun kanya ara nun Nai Imtamnyi taruk dam karebdanmab,” teneboka kilkil kanya bona teleb. Tonda, sunci ni Paulus biti, “Paulus bira er kanya ara nun Nai Imtamnyi taruk dam karebdanmar,” teneboka kilkil kanya bona teleb.
PHP.2.19	Ura, ni kwityabwe, nun Du Yesus biryi karebsici uca, niryi nun kwit Timotius bisi sun dam ola bokdonokwaman. Ba, nun kwit biryi sun Filipi nang kurandum to bikmaci ura, ni dam tamuryandoka, “Teleb akwe kunung,” en uram boyankwande ati bokdonokwaman. “Teleb akwe kunung,” en uram boyaci ura, ni kanya katabum ebkwanir ati ebman. 
PHP.2.20	Yuk nang ni ab tonkwa kunub nang ara nun kwit Timotius bito nang ton kum kunub. Nun kwit bira sun kurandum to ati, “Ur kunung do kum do?” teneboka dirnilisinanyi kurur. 
PHP.2.21	Sun dam asi yuk nang bokdonokmatinyi ura, nun Du Kristus wa ati dirnilina kum kubting, erda sun dam nang ati dibnilibdating. 
PHP.2.22	Ba, nun kwit Timotius bira busul kuboka nun Du Yesus ab yuk nang ab asi dirnilirande ara sun bikmarum. Ara, ni Paulus biti, “Ni Nai bitonyi,” teneboka ni mi bitonyi kuramuryok, erda ni wa irmilinanyi kuramuryok, nun Du Yesus uram Teleb Uram etereramwe. 
PHP.2.23	Ati, niryi ersi sun dam olong bokdonokwaman tenebman. Ara, nisi tabwe lobdeibkwamaningnyi to asi bikmanyi ura, niryi nun kwit bisi sun dam bokdonokwan. 
PHP.2.24	Ba, nira ni kanya katabum eranir bok, niryi ato tenenun, “Nun Du biryi karebsici uca, tabwe lobdeibningnyi ura, nibabyi sun dam ola yatinyi,” tenenun.
PHP.2.25	Ura, nun kwit Epafroditus deyok ati uram ton ebkwan. Sun Filipi nang ara nun kwit bisi ni dam bokdonokmandau ci, sunci, “Nun nai Paulus dam bindoka nun kuramibto nukwandum,” eboka bokdonokmandau. Tonda, sunci, “Nun nai bisi dibnilibkwandum,” eboka ni dam bokdonokmandau. Ba, nun kwit bira ni wa irmilinanyi kurur ci, katabum en kanya boboka nun Du Yesus uram Teleb Uram lak eterermiliramwe. Ati, erci nisi sirya dibnilibde banurur ba, niryi ersi sun dam tamuboka bokdonokwan. 
PHP.2.26	Nun kwit bira sun Filipi atei kurandum nang ati, “Filipi nang ab ebdatibyi se,” tenena akwe kurur. Tonda, nun kwit bira nakina taleramwe dinyi ara sunci sirya kekebmandau. Ura, erci, “Ni kwityabwe Filipi nang aryi ni nakina yiranou dinyi ara sirya kekebnei,” tenen bikmar ci, er mambul kanya borande. 
PHP.2.27	Nun kwit bisi nakina weik yiramwe uca, er dibmanto kubmou bok, nun Nai Imtamnyi biryi bico tenen ersi kwetebmou. Tonda, nun Nai biryi ni Paulus bira Epafroditus er nai bitonyi bibabyi bico tenebnou. Ara, niryi nun kwit nakina deyok aryi, mambul weik tuba kum bobkwanse ati, nun Nai biryi nibabyi bico tenen nun kwit bisi kwetebmou. 
PHP.2.28	A deyok aryi, niryi nun kwit Epafroditus biti, “Ukurlona kum uca, ola Filipi nang dam tamuboka bokdonokwan,” tenenun. Ara, “Sun Filipi nang ab nun kwit ab tonkwa ebdanmangnyi uca, sun kanya kilkil weik kubkwande,” tenen niryi ersi tamuboka bokdonokwan. Tonda, niryi, “Nun kwit bira ur kubkwande do kum do?” tenen mambul kanya tuba kum bobmurubkwan ati, niryi ersi tamuboka bokdonokwan. 
PHP.2.29	Ati, sunci Epafroditus bisi, “Nun kwit,” eboka kibdobkwandarur. Ara, nun Du Yesus dib tenen nang mamun kimdaramib to kuboka sunci kilkil kanya boboka nun kwit bisi kibdobkwandarur. Tonda, sun ato kuboka yuk nang dirniliraming nang yuk nang ababyi sunci, “Nun naiyabwe,” tenen kibdobkwandarur ati ebman. 
PHP.2.30	Nun kwit bira nun Du Yesus Kristus wa irmiliramwe bok, nakina talebmou uca, dibmanto kuramwe. Ara, sun Filipi nang aryi ni dam kum kurandau ci, nisi kum dibnilirandau bok, nun kwit biryi unuboka nisi dirniliranou. Erda iya busul kuboka dirniliranou bok, dibmanto kuramwe. A deyok aryi, sunci nun kwit biti, “Nun nai,” tenen ersi kibdobkwandarur.
PHP.3.1	Ura, ni kwityabwe, nun Du Yesus bira nun dam kunanyi kurur deyok aryi, sun kanya kilkil kuna teleb. Niryi sunsi sirya kerek sekeibmasin cok, neik dinyi ati tubto kerek sekeibkwansin ara nisi mambul kum kubdeibkwanir, erda sunti teleb kubkwansir. Ati, niryi, “Wanikminikingnyei,” tenen neik dinyi tubto eterebkwansin.
PHP.3.2	Ati, sunda, “Sun malyi kanya bon nang aryi eterena uram ara milibibyei,” tenen kalikdandobkwandarur. A nang ara malyi kun dinyi akwe teneibmangiryok, kunuraming dinyi ara, “Den bama sekdandarur,” eboka eterebde baraming. Ati, sunci tola ati ton ato eboka eterenung. “Den bama kum seksingnyi ura, Er Imtamnyi biryi sunti, ‘Ni mabwe,’ kum tenebkwansir,” eboka eterebde baraming nang ara Er Imtamnyi bisi diboka kum milinung. Erda, sunci den bama sengna bikdob dinyi ati dongtam kiminingnung ci, sunci ninyi bowanikminikoka abingiryi, “Den bama sekdandarur,” eboka eterebde baraming. 
PHP.3.3	A nang ara ato erdaraming, “Nunda den bama sekmasei uca, Er Imtamnyi mabwe kunub,” erdaraming cok, Er Imtamnyi mabwe diboka kum kunung. Erda, nun dib tenen nang asi dib ati Er Imtamnyi mabwe nermabwe kunub. Ati, nunda kebdeiboka den bama sengsina nang ato kunub. Ara, Er Imtamnyi Kanya Roh Kudus milibde baransir uca, nunci nun Nai Imtamnyi uram diboka kununub ati, nunda den bama sengsina nang ato kunub ati ebman. Tonda, nunci, “Musa Uram kununub uca, Er Imtamnyi biryi nunsi dororansir,” kum tenenub. Erda, nunci ato tenenub. “Nun Du Kristus Yesus biryi nunsi lebdeibsou uca, nun Nai Imtamnyi biryi nunti, ‘Ni mabwe nermabwe,’ tenesurur.” A deyok aryi, nunci nun dam nang ati kisal kum dangdanub. Erda, nun Du Yesus bikwe kisal dangnub. 
PHP.3.4	A nang ara katabum kanya boboka, “Nunci Musa Uram kunubde banub ati, Er Imtamnyi biryi nunsi dobdobmasou,” eboka sundamnyi kisal dangdaraming. Ba, niryi iya katabum kanya boboka sun erdaraming to eboka nidamnyi kisal dakdandobtinyi ura, ato ebdatinyi, “Yuk nang aryi sunbabyi busul kuboka Musa Uram kunuraming bok, nira tabakoka busul weik kuransiryi, Musa Uram kunubde baranse.” A deyok aryi, niryi tabakoka erebdeibdandoka nidamnyi kisal dakdanmatinyi. 
PHP.3.5	Nira Israel kobdobanyi, Benyamin yalanyi kunun. Ni kwin biryi ni deibmanou ura, uki inbaryi tum ara den bama sekmanei. Ati, nira Ibraninyi kobdobanyi kunun ati ebman. Tonda, nira Farisi nang milinanyi kuransiryi, iya busul kuboka Musa biryi, “Ukubdarur-Ukuna mem,” arungdeirisurur uram kunubde baranse. 
PHP.3.6	Nira busul weik kuboka Musa Uram kunubde baranse ura, sun Kristus bisi dib tenen nang ara, “Obkaboktinyi,” tenen domkiringnanse. Ara, “Musa Uram kum kunuraming nang ara ni li,” tenen deyok aryi, niryi sunsi domkiringnanse. Ato kuboka Musa arungdeirin uram kunubde baranse ati, nira Musa Uram deici aryi tatab-tatab ebmanin kumnyi kuranse.
PHP.3.7	Ba, nira minob talak kuranse ura, “Musa Uram kununa ara iya bikdob dinyi,” tenenanyi kuranse ani, ukuryok ara niryi Musa Uram kununa ara, “Talyi dinyi aca,” tenenun. Minob kuranse ura, “Musa Uram kunubtinyi uca, Er Imtamnyi biryi nisi dobdobkwanir,” teneranse ani, ukuryok ara ato tenen dinyi bai donokoka absiryi, “Nun Du Kristus dam kunanyi kubnyi uca, Er Imtamnyi biryi nisi dobdobkwanir,” tenenun. 
PHP.3.8	Ni Du Kristus Yesus dam kunanyi kiboka Ersi diboka bingdona ara iya bikdob dinyi kurur ati ebman. Ba, imtam tukwetam kurande dinyi nirya ara niryi, “Iya bikdob dinyi ton kum kurur. Erda, bai donongna dinyi ato kurur,” tenen aryi, “Ni Du dam kunanyi kibdobkwan,” tenen a dinyi nirya asi bai donokmase. Yuk dinyi nirya ara ninyi kum lemdeirisurur ati, niryi, “Dei ato kurur,” tenenun. 
PHP.3.9	Ba, niryi, “Nun Du dam kunanyi kibtinyi uca, Er Imtamnyi biryi nisi dobdobkwanir,” tenena akwe kunun. Ura, “Musa arungdeirisurur uram kunubmanyi uca, Er Imtamnyi biryi nisi dobdobkwanir,” tenena tuba kum kunun. Erda, niryi ato tenenun. “Nun Nai Imtamnyi biryi karebsici uca, nunda nun Du Yesus Kristus bisi dib tenenub deyok aryi, nun Nai Imtamnyi biryi nunsi dororansir,” tenenun. 
PHP.3.10	Ati, niryi, “Nun Du Kristus dam kunanyi cok, niryi Ersi tabakoka bikdobtinyi,” tenenun. Tonda, “Nun Du Kristus kam bukokmounyi mikib weik aryi ni kanya dam aryi wa ibnici uca, nira kam bukeibmounyi bitonyi kuboka Er Imtamnyi urasintam aryi teleb dinyi kunubde binkwan,” tenenun. Tonda, “Ninyi aryi nun Du Yesus Kristus bisi mambul weik takubdeibmai to, nira er milinanyi bibabyi neiktoto mambul dinyi ur takubdeibnunung,” tenenun. Tonda, “Ninyi aryi nun Du Yesus bisi obmai to, nira Er milinanyi bibabyi neiktoto ur da obnunung,” tenenun. 
PHP.3.11	Niryi ton ato tenenun, “Ninyi aryi nisi sirya obningnyi ba, dibmanyi asi nun Du Yesus biryi ni Er milinanyi bisi kam bukeiboka iya kam kun dinyi karenina teleb,” tenenun ati ato ebman.
PHP.3.12	Ni kwityabwe, nira, “Er Imtamnyi Uram asi manmalina kum-kum teleb kuboka kunubde banun ci, sirya Nun Du Kristus bitonyi kibdanman,” kum ebdanman. Tonda, “Nira sirya langdeiboka nun Du Kristus bitonyi kibdanman,” kum ebman. Erda, nirya ni kanya asi darabdongobdandoka abniryi, Nun Du Kristus Yesus biryi niti, “Nitonyi kibkwande,” tenen wibdeibmanou to, “Nun Du bitonyi langdeiboka kibtinyi,” tenen ingkiringnun. Ato kubkwande tenen Erci nisi leboka abnou ci, Er dinyi kibdeibnou ati, niryi, “Nun Du bitonyi kibdandobtinyi,” tenen ingkirikde banun. 
PHP.3.13	Ni kwityabwe, niryi, “Nun Du bitonyi langdeiboka kibtinyi,” tenen busul weik kuboka ingkirikde banun bok, niryi langdeiboka nun Du Yesus bitonyi kubkwan ara kabul. Cungnanyi bira, “Yuk nang asi muna kibdongoboka piala dengna weiktonun ara ni dobdobtinyi,” teneboka dongtam kurande dinyi dirtamurdena kum uca, urasintam kurande dinyi akwe dibliliboka cung barande. Ato kuboka nibabyi neiktoto ato kunubde banun. Ati, niryi dongtam kurande dinyi dirnilina kum uca, “Nun Du Kristus milibde baranse,” tenena ababyi kum kunun. Erda, ni urasintam kurande dinyi akwe diblilibde banun cok, “Nun Du bitonyi langdeiboka kibtinyi,” tenen ingkirikde banun. 
PHP.3.14	Nira cungnanyi kurande to kuboka kunubde banun ati ebman. Cungnanyi bira “Piala ni kum dobnyei yuk nang dobdobingnyei,” tenen er kanya kinibdakde cung barande to, nibabyi neiktoto ato kunubde banun. Ara, Nun Nai Imtamnyi biryi niti “Ni Mi Kristus Yesus dam kunanyi kibkwande,” tenen nabmanou to, niryi ni kanya kinibdakde, “Nun Nai biryi ebdeibnou to iya kam kun dinyi diboka dobdobkwan,” tenen ingkirikde banun.
PHP.3.15	Ura, nunda nundamnyi ati, “Bikdob dinyi milibde banub,” tenen bingdanub nang nirya ara ato tenena teleb, “Nun kanya kinibdakoka abibiryi, langdeiboka nun Du Yesus bito nang kibdandobkwayeb.” Ba, niryi eterebmasin uram asi ton sunci, “Nun tenen kanya yukto kurur,” teneramunyi ura, nun Nai Imtamnyi biryi sunsi a deyok ati bitabdeiboka anmalakoka lak eterebkwansir. 
PHP.3.16	Ba, nun Nai Imtamnyi biryi nunsi sirya lak kibdeibsou ba, bingdonub to ara nunci a dinyi akwe ingkirikoka kunubde binkwayeb.
PHP.3.17	Ni kwityabwe, sunbabyi ni kuranto asi miliboka abnumun ci, kunubde bindarur. Tonda, ni kunubde baran to miliraningnyi nang kunubde baraming to dibliliboka abmun ci, sunbabyi miliboka kunubde bindarur. 
PHP.3.18	Ninyi ilinto aryi, “Nunda Kristus milin nang kunub,” erdanung cok, nun Du Yesus kunubde baramwe to kum kunung. A nang ara nun Du Yesus co lase bing dakmainyi biti, “Erci nun malyi kun dinyi kilibmasou ara nun li,” tenenung. Ato tenenung ci, sunci malyi kun dinyi kubde baraming. A nang ara nun Du Yesus ab ordana nang ato kunung ati ebman. Ati, niryi sunsi minob uca eterebde baransise to, ukuryok ababyi engen kanya boboka abniryi, tamuboka sunsi, “A nang ara nun Du Yesus ab ordana nang kunung,” tamuboka ebmasin. 
PHP.3.19	A nang ara malyi dinyi akwe kuraming ati nun Nai Imtamnyi biryi sunsi kum daneibkwande. A nang ara “Yina ilinto yibtibyi,” tenen kuraming. Tonda, “Ner talyi yobtibyi,” tenena kuraming ci, Er Imtamnyi biryi arungdeirisurur uram ara bai donongnung. A nang ara alyi dinyi ara iya kum bingnung ci, sunci sun dam nang ati kisal dakdandoka sun malyi kunung to ninyi urasintam asi lak eraming. Tonda, a nang ara tukwetam nang dib tenena kum nang aryi tenebde baraming to akwe tenebde baraming. 
PHP.3.20	Ba, nun dib tenen nang sokon ara tukwetam kum kurur. Erda, nun Nai Imtamnyi biryi lobdeibmasir sokon ara imtam ai kurur ati ebman. Ati, sunci, “Imtam ai asi sokon lobdeibsou,” tenen, “Nun Du Kristus bito nang kibdobkwayeb,” tenen ingkiringna teleb. Ura, nunda dib tenen nang ara, “Nun Lemsinanyi bira imtam aryi kuboka minola yuryate se,” tenen nun Du Yesus Kristus bisi dibde bunub. 
PHP.3.21	Nun Du bira iya mikibnyi kurur deyok aryi, imtam tukwetam dinyi utotoa nirya kalingdur. Nun Er milin nang ababyi kalingsurur ci, Erci Er mikib weik aryi nun nong asi milil dinyi kareboka dangubdeibkwansir. Ati, nun Du Yesus biryi karebsici ura, nun nong milil kum kuransir dinyi ara nun Du Yesus nong milil dinyi ato kubkwansir.
PHP.4.1	A deyok aryi, ni kwityabwe ni boukwe weik kusunun nang ton, “Sun ab tonkwa ebdatibyi se,” tenesunun nang ton, sun ni kanya kilkil kurdeiriranurum nang ton, ni kisal dangsunun nang ton, sunci nisi kekenindarur. Sunci ni eterebmasin uram asi teneibmunyi ura, katabum eboka nun Du Yesus bisi dib teneramun ci, Ersi milibmurubdarur.
PHP.4.2	Ura, Euodia ab Sintikhe ab ara uram talermururdana mem. Erda, sunci, “Nun Du bisi milin nerabwe kununum ati, neik kanya bobkwanim,” tenen antaniboka kubdobkwandururum. Ara, niryi uram ebdarab eboka ato molobmasin. 
PHP.4.3	Ura, ni kwit Sunsugos kanda ni ab tonkwa tanglona kum uca Er Imtamnyi wa irmiliranimnyi se. Niryi kansi ato eboka molobmakin. Kanci a nerabwe asi milibminyi ba, sun antanibdobdingiryi, neik kanya bona teleb. Ara, ninyi aryi nunsi, “Teleb Uram kekena nun li,” tenen bisik sengnansei bok, a nerabwe aryi, “Teleb Uram libkwayeb,” tenen tanglona kum uca nisi wa irmiliranirei. Tonda, nun kwit Klemens ab ni wa irmilin nang yuk nang ababyi nisi miliboka nun Du Yesus Kristus uram Teleb Uram lak etereramoubwe. Nun Nai Imtamnyi biryi sun si yuk-yuk kerek sekeiboka iya kam kubdeibkwansir nang kerek sengna umbura aryi dongoamwe nang ati ato ebman.
PHP.4.4	Sunci, “Nun Du dam kun nang kunub,” teneboka abmun ci, sun kanya ara tuba-tuba kilkil kuna teleb. Niryi tubto ebtabakwinsin, “Sun kanya kilkil kuna teleb.” 
PHP.4.5	Yuk nang dam urasintam asi namin kanya boboka abmun ci, tuba-tuba teleb kubdarur. Nun Du Kristus bira nun dam kurur ati ato ebman. 
PHP.4.6	Sunci yuk dinyi-yuk dinyi ati teneiramun ci, mambul kiringna kanya bobmunyei. Erda, sunci sun ataransici tok nun Nai Imtamnyi bisi lak ena teleb. Ati, sunci sun ataransici dinyi nun Nai urasintam asi lak eboka abmun ci, “Nai, Kanci nun milibsurum,” eboka molona teleb. Tonda, sunci moloramun ci, nun Nai bisi, “Ei nun Nai,” eboka kina teleb. 
PHP.4.7	Sunci ato kuramunyi ura, nun Nai Imtamnyi biryi sun kanya teleb akwe weik kubdeibkwansir. Ba, sunda nun Du Yesus Kristus dam kun nang kurandum ati, nun Nai biryi sunsi teleb kanya kareboka kalikwansir. Ninyi aryi mambul dinyi kurdeiriransingnyi ababyi, nun kanya ara teleb akwe weik kuransir. Nun Nai biryi nun kanya teleb akwe kurdeiriransir ara iya teleb dinyi ton, ninyi aryi kanya teneibdenman kum dinyi kurur ati ebman.
PHP.4.8	Ura, ni kwityabwe, sirya kobdob uram ebsiniryok, ato ebdeibkwinsin. Sunci, dib en uram asi teneibde bindarur. Tonda, bikdob dinyi asi teneibde bindarur. Tonda, udikum tenen dinyi asi teneibde bindarur. Tonda, iya teleb dinyi kunubde ban dinyi asi teneibde bindarur. Tonda, ninyi kanya kilkil kimna dinyi asi teneibde bindarur. Tonda, ninyi aryi kisal dangna dinyi asi teneibde bindarur. 
PHP.4.9	Ba, sunsi niryi etereransise uram ab, kekerandum uram ab, dororandum uram ab, niryi kunuran ba, asing eirirandum dinyi ab asi kunubde bindarur. Ba, ato kubmunyi uca, nun Nai Imtamnyi biryi ninyi nirya teleb akwe kurdeiriransiranyi bira sun ab tonkwa kuna teleb.
PHP.4.10	Ni kwityabwe, sunci minob uca niti bico teneboka yina deibmanindau to, ukuryok tubto bico teneboka yina deibmanindau. A deyok aryi, ni kanya kilkil weik kuranir ba, niryi nun Du Yesus bisi, “Ei nun Du Yesus,” enun. Sunci niti tuba-tuba bico teneranindau cok, uki weik nun kum dirniliranindau. Ara, uki teleb ton kum kuransou uca, uki weikanun yina kum deibmanindau. Ani, ukuryok ara uki teleb tum kubmasir ba, sunci nisi yina tubto deibmanindau. 
PHP.4.11	Niryi, “Utotoa-utotoa dinyi nisi atanmanir,” tenen mambul kiringna kanya kum bonun ati ebman. Atan kurana ababyi, atan kum kurana ababyi, ni kanya teleb kuranir ati ebman. Ni kubde baranse uca, atan kurana talak ababyi kilkil kanya boranse ati bingdoranse. 
PHP.4.12	Ton tum ara kwaning atanmanici ani, yuk tum ara kwaning langdeiboka kuranir. Uki-uki nirya kuraniryok, kilkil kanya bonun ati bingdoran. Ara, kwaning boubmanici talak ababyi, kwaning atabnici talak ababyi, ni kanya tuba-tuba kilkil kuranir. 
PHP.4.13	Nun Du biryi nisi mikib kubdeiboka milinurur deyok aryi, niryi katabum kanya boboka kwaning atana ab, mambul kurdeirin dinyi yuk dinyi ababyi bonun ati ebman.
PHP.4.14	Ato ebman bok, sun Filipi nang aryi bico tenen ni mambul dinyi bobmilibmanindau ci, yina deibmanindau deyok aryi, niryi sunsi, “Ei ni kwityabwe,” eboka kibdobmasin. 
PHP.4.15	Tonda, sun Filipi nang ababyi bikmarum ara, sunci minob ura nun Du Yesus uram Teleb Uram dobdobmandau ura, niryi, “Makedonia mutuk aryi anaboka yuk atei nang asi Teleb Uram eterebde binkwan,” tenen kuranse. Ura, sun yuk atei kunung dib tenen nang aryi nisi yina kum kareranei bok, sun Filipi atei nang akwe nisi yina deibmanindau. Ara, sunci, “Yuk nang asi Teleb Uram eterebde bananyi bisi milibkwayeb,” tenen yina deibmanindau. 
PHP.4.16	Tonda, Tesalonika atei kuranse ababyi, sun Filipi atei nang aryi liki bitinyi nisi yina deibmanindau. 
PHP.4.17	Ato kunindarur bok, niryi sunsi, “Utotoa karen dinyi asi karebniting,” tenena kum kunun. Erda, niryi, “Nun kwityabwe aryi nisi dibnilibningnyi uca, nun Nai Imtamnyi biryi tabakoka sunsi kisal dangkwansir,” tenenun. 
PHP.4.18	Sunci nisi dibniliboka muna karen dinyi langdeiboka ilinto karebmanindau uca, utotoa kum ataranir. Ara, Epafroditus biriman aryi niti deibmanindau uca, ni taruk dam ara langdeibmanir. Ura, sunci nisi karebmanindau dinyi ara nun Nai Imtamnyi bisi dama tong teleb en dinyi ato deibmanindau deyok aryi nun Nai Imtamnyi biryi asing eibmou ura, Er kanya kilkil kurur. 
PHP.4.19	Nun Nai Imtamnyi ni milinunyi bira sun Filipi nang ataransici tok nirya langdeiboka kunubdeibkwansir. Nun Nai bira langdeiboka kisal dangsurutnyi kurur to, Erci nun Du Yesus Kristus biriman aryi langdeiboka kisal dangsina teleb.
PHP.4.20	Ati, nunci nun Nai Imtamnyi si weik ena teleb. Ukuryok ababyi, aminda kubde binkwayeb talak ababyi, nirya nunci nun Nai si erebkwayeb. Amin.
PHP.4.21	Ura, sunci nun Du Yesus Kristus bisi dib tenen nang nirya asi ato ebdarur. “Nun nai Paulus biryi sun nirya asi, ‘Ni kwityabwe teleb,’ ebmasir.” Tonda, sun ni ab tonkwa kunub dib tenen nang ababyi sun nirya asi “Teleb,” ebmasing. 
PHP.4.22	Sun akatei kuraming dib tenen nang nirya aryi sunsi “Teleb,” ebmasing. Sun weik sienyi Kaisar milin nang kankan aryi dib tenenung nang nirya aryi nunukoka sunsi, “Teleb,” ebmasing.
PHP.4.23	Nun Du Yesus Kristus biryi sun kanya asi kisal dangmurusina teleb.
COL.1.1	Teleb nun kwityabwe, ni Paulus ab nun kwit Timotius ab aryi sunsi, “Teleb,” eboka kibmasinim. Nun Nai Imtamnyi biryi ni Paulus biti teleb teneanou to wibdeibnou uca, nira nun Du Yesus Kristus biryi bokdonoknounyi kunun ci, Teleb Uram eterebde banun. 
COL.1.2	Ura, ni ab Timotius ab aryi sun Kolose atei kurandum dib tenen nang asi kibdobmasinim. Ara, sun nun kwityabwe Er Imtamnyi dam kun nang ab, nun Du Yesus Kristus bisi tanglona kum uca milin nang ab asi, “Teleb,” eboka kibdobmasinim. Nun Nai Imtamnyi biryi sunsi kisal dakoka, antanibdeibsici uca, kilkil kanya karesina teleb.
COL.1.3	Nunci sunti molormiliransinim ci, nunci nun Nai Imtamnyi ab nun Du Yesus Kristus ab asi tuba-tuba, “Ei nun Nai,” enunum. 
COL.1.4	Ara, sun Kolose nang aryi nun Du Yesus Kristus bisi dib tenerandum en uram asi kekebmanumwe ati, nunci Er Imtamnyi bisi, “Ei nun Nai,” eboka kinunum. Tonda, sunci Er Imtamnyi dam kun nang nirya asi boukwe weik kimnandum en uram asi kekebmasunumwe deyok aryi, nunci, “Ei nun Nai,” enunum. 
COL.1.5	Sunci nun Nai biryi aminda iya kam kun dinyi karebkwansir dinyi asi dibde burandum deyok aryi, sunci katabum eboka nun Du Yesus bisi dib tenerandum ci, sun dib tenen nang asi boukwe kurandum ati ebman. A dibde burandum iya kam kun dinyi ara sunci minob kekerandau. Ara, nun Du Yesus uram Teleb Uram ara dib en uram sirya kekenmandau ci, sunci a kam kun dinyi ara sirya kekebmandau. A dibde burandum iya kam kun dinyi ara nun Nai biryi kiknibminikamwe uca, imtam aryi kuboka tuba kalingdur ba, Erci sunsi aminda karebkwansir. 
COL.1.6	Nun Du uram Teleb Uram ara sun dam sirya yanmou ati ebman. A uram ara im dangna tukwe dangna kuraming nang nirya ati yanmou to, sun Kolose atei kurandum nang ababyi yanmasou. Teleb Uram ara dantam-dantam mutuk nirya yandoka du mourande to, sun kankan dam ababyi du mouransir. Tonda, a uram asi dantam-dantam nang nirya aryi tabakdongo-tabakdongo dororaming to, sun kankan dam ababyi tabakdongo-tabakdongo dororandum. Ara, minob uca Teleb Uram kekebkalibmandau ci, sunci “Er Imtamnyi biryi nunsi kisal dangsurur,” tenen diboka bikalibmandau uki tum aryi kuboka Teleb Uram sun kankan du mouransou ani, ukuryok ababyi du mouransir. 
COL.1.7	A uram ara nun kwit Epafras biryi minob uca etereransou ba, sunci Teleb Uram dobdobmandau. Nun kwit boukwe weik kunubnyi bira nun ab tonkwa wa inub ci, tanglona kum uca busul kuboka nun Du Yesus Kristus wa irmilinanyi kurur aryi erci sunsi Teleb Uram etereransou. 
COL.1.8	Ura, Er Imtamnyi Kanya Roh Kudus aryi sun Kolose nang asi karebmasou uca, boukwe weik kimdarandum dinyi asi nun dam nukmou ba, kekebmasunumwe.
COL.1.9	A dinyi nirya kekebmasunumwe deyok aryi, nunci nun Nai bisi, “Ei nun Nai,” eboka sunti molormiliransinim. Ara, nunci sun kun deyok kekenmasunumwe uca, minob sunti molormiliransunumwe ani, uku talak ababyi tanglona kum uca iya molormiliransinim. Ara, nun Nai Imtamnyi biryi langdeiboka karebsici uca, sunci Erci erdeirisurur dinyi nirya asi bikwandum ati nunci sunti molormiliransinim. Tonda, nun Nai biryi langdeiboka karebsici uca, sunci Er Imtamnyi Kanya Roh Kudus biriman aryi bikdob dinyi bingdona teleb. 
COL.1.10	Ato molormiliransinim cok, nunci sunti ato tenesununum. “Nun kwityabwe ara bikdob dinyi bikdobingiryi, nun Du Yesus bisi milibingiryok, Erci kikib teneransir to kununa akwe kuna teleb,” tenen ton molormiliransinim. Tonda, “Nun Du uram nirya kunubingnyi uca, nun Du Yesus kanya ara sunti kilkil weik kuna teleb,” tenen molormiliransinim. Tonda, “Du moubmurubsiri bok, teleb dinyi akwe kunubingiryi, sunci nun Nai Imtamnyi dam kun nang kuboka Ersi tabakdongo-tabakdongo bikdobkwaming,” tenesunum ci, sunti molormiliransinim. 
COL.1.11	Tonda, nunci ato eboka molormiliransinim. “Nun Nai Imtamnyi bira Iya Erebdobnyi ton iya mikibnyi ton kurur to, Erci Er mikib nirya asi karebci uca, nun kwityabwe kanya katabum erdeirina teleb. Ba, ninyi aryi sunsi mambul dinyi kurdeiriramingnyi ababyi, sunci kilkil kanya boboka tanglona kum uca nun Du Yesus bisi iya milirmurunkwaming,” tenen molormiliransinim. Tonda, “Sunci katabum kanya boboka nun Nai biryi karebkwansir dinyi dibde burmuruna teleb.” Ato tenenimiryi, sunti molormiliransinim. 
COL.1.12	Ato tenesununum ci, nun kanya kilkil asa aryi nun Nai Imtamnyi bisi, “Ei nun Nai,” enunum. Ara, nun Nai biryi sunti karebmasou uca, sunci Er Imtamnyi dam kun nang kibmandau ati, sunbabyi nun Nai biryi Er dam kun nang asi kiknibminikansou iya kam kun dinyi dobdobkwandum. Nun Nai biryi erebdeiboka iya berengna dinyi karebsiri ba, sunci iya kam kun dinyi dobdobkwandum ati ato enunum. 
COL.1.13	Ura, nun Nai Imtamnyi biryi nunsi kunuk kurande ai aryi borbindoka lebdeiboka absou ci, Erci nunsi berengna dam boyasou. Ati, Erci nunsi lebdeiboka Er boukwe kurur Mi amwetam bun nang kibdeibsou uca, nunci nun Du Yesus Iya Weik Sienyi biryi erdeirisin uram kunubde banub. 
COL.1.14	Nunda nun Du Yesus dam kun nang kunub deyok aryi, Er Imtamnyi biryi lebdeiboka nun malyi kun dinyi kilisurur.
COL.1.15	Nun Du Yesus bira diboka nun Nai Imtamnyi bitonyi kurur. Nun Du bira asing eibmantonyi kurur bok, Erda Er Imtamnyi asing eibmanto kumnyi bitonyi kurur ati ebman. Tonda, nun Du Yesus bira Iya Erebdobnyi kuboka imtam tukwetam dinyi nirya kalingsurur. 
COL.1.16	Ara, nun Du biriman aryi Er Imtamnyi biryi utotoa nirya kiknibmou. Ara, imtam kurande dinyi nirya ab, tukwetam kurande dinyi nirya ab ara nun Du Yesus biriman aryi kiknibmou. Tonda, asing eirinub dinyi ab, asing eibman kum dinyi ab, nirya ara nun Du Yesus biriman aryi kiknibmou. Tonda, sun imtam nang tukwetam nang kalingnaming weik sien nang ab, mikib nang ab, ninyi kalingna nang ab, sun erebdob nang yuk-yuk ab ababyi, Erci nun Du Yesus biriman aryi kiknibmou. Imtam tukwetam kurande dinyi nirya ara nun Nai biryi nun Du Yesus biriman aryi kiknibmou ci, nun Du Yesus biti karebmou. 
COL.1.17	Imtam tukwetam kurande dinyi nirya asi kiknina kabul talak aryi nun Du Yesus bira sirya minob kuramwe. Tonda, imtam tukwetam dinyi nirya ara antanibdeiboka nun Du Yesus taruk aryi talerur uca, imtam tukwetam nirya ara lulungdena kum uca katabum akwe erur. 
COL.1.18	Tonda, nun Du Yesus bira sun dib tenen nang asi kalikoka antanirdeirisurutnyi kurur ci, Erci sun dib tenen nang kisok atonyi kurur. Ba, nun dib tenen nang ara nun Du Yesus Er amwetam kun nang ato kunub. Nun Du bira nun dib tenen nang lemsina deyoknyi kurur. Tonda, Erda yuma deyok kouboka kam bukokmounyi kurur. Ati, utotoa dinyi nirya ati Erda deyok kourutnyi kurur ati, nun Du Yesus bira Iya Erebdobnyi kurur. 
COL.1.19	Ara, nun Nai biryi teleb teneamwe to karebmou uca, Er Imtamnyi bito kuna mikib nirya asi langdeiboka nun Du Yesus dam iya kurur. 
COL.1.20	Tonda, nun Nai biryi teleb teneamwe to, Erci nun Du Yesus biriman aryi utotoa nirya Er ab tonkwa antanibdeibmou. Ara, nun Du Yesus co lase deici aryi Er ining diksakmou biriman aryi, nun Nai biryi imtam kurande dinyi ab tukwetam kurande dinyi ab nirya Er ab tonkwa antanibdeibmou.
COL.1.21	Minob ura, sun nirya ababyi Er Imtamnyi dam kun nang kum kurandau. Erda, sun kanya dam ara malyi kun dinyi akwe teneiboka Er Imtamnyi ab ordana nang ato kurandau ci, malyi kun dinyi akwe kurandau. 
COL.1.22	Bok, ukuryok ara nun Nai biryi sun ab Er ab tonkwa antanibdeibsou. Ara, nun Du Yesus ninyi kibdanmou ura, Erdamnyi karebdandoka dibmou biriman aryi nun Nai biryi sunda malyi kurandau nang ab Er ab tonkwa antanibdeibsou. Ba, nun Nai biryi sunti, “Ni dam kun nang kibdeibnyi uca, teleb dinyi akwe kunubde binkwaming,” tenen antanibdeibsou. Tonda, “Malyi kun dinyi mitik ababyi tubto kum kubkwaming,” tenen antanibdeibsou. Tonda, “Tatab-tatab ebmanto nang tuba kum kubkwaming,” tenen Nun Nai biryi sunsi Er ab tonkwa antanibdeibsou. 
COL.1.23	Ura, sunci tanglona kum uca katabum eboka dib teneramunyi uca, sunda Er Imtamnyi dam kun nang kubkwandum ati ebman. Ai don nang ara, “Ai dobkwayeb,” tenen abyokomna ab kwakwa ab diboka ikamingnyi uca, ai ara lulungdena kum uca katabum erande to sunda dib tenen nang ababyi neiktoto kuna teleb. Ara, ai abyokomna ab kwakwa ab ara lulungdena kum kurande ato, sun dibde buna ababyi neiktoto lulungdena kum uca katabum ermuruna teleb. A dibde bun dinyi ara nun Du Yesus Kristus uram Teleb Uram aryi eteresurur asi sun Kolose nang ara sirya kekebmandau. Tonda, a uram ara im dangna tukwetam nang nirya asi lak kubmar. Ura, nun Nai Imtamnyi biryi wibdeibnou uca, ni Paulus biryi a uram Teleb Uram eterebde banun.
COL.1.24	Ura, ni Paulus bira nun Du Yesus uram Teleb Uram eterebde banun asi ninyi aryi mambul dinyi kurdeiriraning. Ni nong ab ni kanya ab mambul kurdeiriraning bok, ni kanya ara kilkil kuranir. Ara, nun Du Yesus Kristus biryi, “Sun dib tenen nang asi teleb kubdeibkwan,” tenen Er nong ab kanya ab asi mambul weik dinyi boramwe to, nibabyi neik dinyi tenen mambul dinyi bormilinun. Ati, niryi sun dib tenen nang ati, “Nun Du dam kun nang kunung ati, sun dib tenena asi katabum ebdeibkwan,” tenen niryi nun Du Yesus bisi milinun cok, Ersi tabakoka takubdeibmating mambul dinyi langdeiboka bormilinun. 
COL.1.25	Tonda, nun Nai Imtamnyi biryi nisi takubdeibnou to, niryi sun dantam-dantam kurandum nang nirya asi Er Imtamnyi biryi nun Du Yesus biryi eteresurur uram langdeiboka lak kimdeirisunun. 
COL.1.26	A lak kimdeirisunun uram ara ato, “Sun minob talak ara Er Imtamnyi Uram kum bingdamnyi nang ara Teleb Uram kekeroraming uca, nun Du Yesus Kristus dam kun nang kimdaronung.” A dinyi ara nun aibweyabwe minob uca kubde baramnyi nang nirya aryi kum bingnamnyi ani, nun Nai biryi nun Er dam kun nang asi ukuryok lak kibdeibmasou. 
COL.1.27	Ati, nun Nai biryi wibdeibsou uca, Erci nun Du Yesus biriman aryi a ilil weik tenen dinyi langdeiboka kiknibmou ci, nun Er dam kun nang asi lak kibdeibmasou. Ara, “Sun Er Imtamnyi Uram kum bingdamnyi nang ara Teleb Uram dororaming uca, Kristus dam kun nang kimnung,” eboka lak kibdeibmasou. Ura, nun Du Yesus Kristus bira sun dam kunanyi kurur ati, sunci Erti, “Iya kam kubdeiboka erebdeibkwansir,” tenen katabum eboka dibde bunkwandarur.
COL.1.28	Nun Du bisi nunci ninyi urasintam nirya aryi lak eterebde banub. Tonda, nunci ninyi nirya asi, “Malyi dinyi taklobdarur,” eboka wenebibiryok, bikdob uram eboka nirya eterebde banub. Ati, nunci, “Ninyi nirya ara nun Du Yesus Kristus dam kun nang kiboka teleb dinyi kununa akwe kubkwaming,” tenen nun Du Yesus Uram lak eterebde banub. 
COL.1.29	A dinyi ati niryi, “Nun Du dam kun nang kibting,” tenen mambul kanya bobdobmaniryi, busul kuboka Er Imtamnyi wa inun. Tonda, Er Iya Mikibnyi biryi ni kanya dam mikib kuboka wa inurur to, niryi mikib kuboka Er Imtamnyi wa irmilinun.
COL.2.1	Ni kwityabwe, ni Paulus bira busul weik kuboka sun Kolose atei nang ati molormiliransin ara sunci diboka bikdarur. Tonda, sun Laodikia atei nang ab sun ni ab ebdana kum kuramoubwe nang yuk nang ababyi ati busul weik kuboka molormiliran. 
COL.2.2	Ara, “Sunci dib teneramingiryi, sun kanya yuk-yuk aryi katabum ena teleb,” tenen ton, “Boukwe weik kibdandoka neik kanya bona teleb,” tenen ton, niryi sun nirya ati molormiliransin. Tonda, “Dib en uram bikdob dinyi nirya asi katabum eboka bingna teleb,” tenenun. Tonda, “Nun Du Kristus dam kun nang kiboka Ersi diboka biknung,” tenen molormiliransin. “‘Nun Du Kristus biti minob uca kum bingdamnyi ani, nun Nai Imtamnyi biryi Ersi ukuryok lak kibdeibsou,’ tenen bikting,” tenen ato molormiliransin. 
COL.2.3	Nun Du bira bikdob dinyi nirya ati taleboka bingna deyoknyi kurur. Erda dib en uram bikdob dinyi utotoa taleboka bingna deyoknyi kurur. A dinyi nirya ara yuk nang aryi bingna kum bok, nukmana kum uca nun Du Yesus taruk dam aryi langdeiboka kurur ati ebman. 
COL.2.4	Ato eboka eterebmasin ara, “Yuk nang aryi tola uram etereboka bowanikminikingnyei,” tenen niryi sunsi ato ebmasin. “Tola uram eteren nang aryi tola uram asi mikib kuboka eterebingnyi ba, dib tenebingnyei,” tenen ato ebman. 
COL.2.5	Ni kwityabwe, ni nong ara sun ab tonkwa kum kunub bok, ni tenen kanya ara sun ab tonkwa tuba-tuba kunub ati, niryi sunsi tuba-tuba molormiliransin. Sunda katabum eboka nun Du Yesus Kristus bisi dib tenerandum dinyi ara sun kanya darabdongoboka teleb dinyi kunubmurubde barandum ati, ni kanya kilkil weik kuranir ati ebman.
COL.2.6	Sunci minob uca nun Du Yesus Kristus biti, “Nun Arungdeirisurutnyi,” tenen dib tenebkalibmandau to, sunci Er dam kun nang kuramun ci, Er Uram tuba-tuba kunubmurubde bindarur. 
COL.2.7	Tonda, sunci katabum eboka nun Du Yesus dam kun nang kubmurubde bindarur. Tonda, nun Du Yesus dam kun nang kuboka kanya katabum ebtabakde baramun ci, nun Du Yesus bisi milibmurubdarur. Ara, minob uca dib en uram asi katabum eboka dobdobmandau to, katabum eboka talebmurubde bindarur. Ato kuboka sunci sun kanya dam aryi langdeiboka nun Nai bisi, “Ei nun Nai,” tenena teleb.
COL.2.8	Ninyi tentok ababyi sunsi bowanikminiksicei. Ara, tola uram asi etereboka absingiryi, “A uram ara iya bikdob en uram kurur,” ebsingnyi ba, sunci a uram asi dib tenebmunyei. A uram ara iya talyi tam uram kurur ati ebman. Tonda, tukwetam nang aryi bikdob tenen dinyi ara ninyi tenen kanya deici aryok eteren dinyi akwe kurur. A uram ara tukwetam nang aryi tenen dinyi nun Du Yesus Kristus biryi eteresurur bikdob dinyi ato kum kurur. 
COL.2.9	Er Imtamnyi mikib nirya ara nun Du Yesus Kristus ninyi kibdanmunyi dam langdeiboka kurur ati ebman. 
COL.2.10	Ura, sun dib tenen nang ara nun Du Yesus Kristus dam kun nang kurandum ati, sunci nun Du Yesus dam kurur mikib iya mikib dinyi ara langdeiboka dobdobmandau. Nun Du bira iya weik sien nang nirya ab, mikib nang nirya ab kalingsurutnyi biryi sunsi Er mikib ara langdeiboka karebmasou ati ebman. 
COL.2.11	Nun Du boukwe dam nang kurandum ba, Erci sun malyi tenen dinyi nirya asi kilibkaboka bai donokmou. Den bama sengna nang ara den bama sekoka bai donongnaming to, nun Du Yesus biryi nun malyi tenen dinyi kiliboka bai donokmou. Nun Du biryi den bama sengsina ati kebdeiboka ebmasin. A dinyi ara ninyi taruk aryi den bama sengna dinyi kum kurur ati ebman. 
COL.2.12	Sun nun Du Yesus dam kun nang ara nun Du Yesus si deib aryi me dongobmasei. Ati, sunda kebdeiboka nun Du Yesus ab tonkwa dibmandau ba, Er ab tonkwa tukwe umbura dongobmasei. Asi, nun Nai Imtamnyi biryi sunda nun Du Yesus ab tonkwa kam bukeibmasou. Ati, sunci Er Imtamnyi mikib asi dib tenebmandau ati, Erda nun Du Yesus bisi kam bukeibmounyi biryi sunbabyi kam bukeibmasou uca, nun Du Yesus dam kun nang kurandum.
COL.2.13	Ni kwityabwe, minob ura sunda malyi tenen dinyi akwe kunurandau deyok aryi, dian nang ato kurandau. Tonda, malyi kun dinyi akwe kurandau deyok aryi, Er Imtamnyi dam kuna kum nang kuboka den bama sengsina kum nang ato kurandau ati ebman. Ba, dian nang ato kurandau bok, nun Nai Imtamnyi biryi nun malyi kun dinyi nirya kilibmasou ura, sunbabyi nun Du Yesus ab tonkwa kam bukeibmasou. 
COL.2.14	Nun Du Yesus biryi nun malyi kun dinyi kilibmasou ura, “Ukubdarur-Ukuna mem,” eboka kerek sengna asi kum dandeibmou. A kerek sengna deici kuramwe uram ara nunsi tatab-tatab eransou asi nun Du Yesus biryi doboka kum dandeibmou. Ara, nun Du Yesus bisi co lase deici bing dakmai ba, Erci nunsi tatab-tatab eransou uram nirya asi kum dandeibmou. 
COL.2.15	Nun Du bira co lase deici aryi dibmou uca, Erci Er ordana nang ara isa weik sien nang ab, mikib nang ab muna kibdongobmou. Ninyi nirya aryi asing dinmai bok, nun Du Yesus biryi, “Nira ninyi muna kirdongonanyi kunun,” eboka Erdamnyi lak kibdeibdanmou.
COL.2.16	Nun Du biryi muna kibdongobmou deyok aryi, ninyi tentok ababyi sunda Er milin nang asi tatab-tatab ebdongobsingnyei. Ara, sun yirandum yina ati, “Yina mem,” eboka wenebsingnyei. Tonda, sun yirandum me ati, “Yina mem,” eboka wenebsingnyei. Tonda, yuk nang aryi, “Musa Uram kunuboka kwalina kwalibde bindarur,” eboka aruksingnyei. Tonda, “Musa Uram kunuboka ukuryok wala kwalibdarur,” ebsingnyei. Tonda, “Ato-ato kuboka wa in kum uki tum si Sabat louboka tenebdarur,” eboka aruksingnyei. 
COL.2.17	A “Ato-ato kubde bindarur,” en uram yuk-yuk ara bikdob dinyi kum kurur. Erda, minob uca kiklin dinyi kuramwe uca, nun Du Yesus biryi nunsi lebdeibkwansou ati lak kimdeiriramwe. Ura, ukuryok ara nun Du Yesus Kristus biryi a uram yuk-yuk asi sirya kunubmou ba, nunci a uram ara tuba kum kununub. 
COL.2.18	Ura, ninyi ton nang ara, “Nundamnyi diboka luknubdongobdankwayeb,” tenen Er Imtamnyi bisi anmalakoka tuba kum moloraming. Erda, sunci, “Molormilibsiting,” tenen Er Imtamnyi Uram eryuryangan nang akwe namnaming. A nang ara, “Luknubdongon kanya bonub,” erdaramingiryok, wingdan nang kunung. Sunci sundamnyi erebdandoka, “Kunumna deici aryi ato-ato asing eibmoubwe,” eboka uram cang enung. Sunda tukwetam nang kanya akwe bonung cok, sundamnyi ererdaraming ci, talyi dinyi akwe etereraming. Ati, a nang aryi sun dib tenen nang asi, “Sunda Er Imtamnyi bisi anmalakoka molobmunyei,” eboka wenebsingnyei. Tonda, “Er Imtamnyi Uram eryuryangan nang asi kum moloramunyi ura, iya kam kun dinyi wanikminiksicei,” eboka wenebsingnyei. A nang aryi ato eboka wenebsingnyi ababyi, sunci sun uram kekebmunyei. 
COL.2.19	Sun ato kunuramingnyi nang ara nun Du Yesus Kisok atonyi dam kun nang tuba kum kunung. Nun Du bira Co Deyoknyi kurur ati, Erci mikib kareboka sun dib tenen nang ara er te ato kun nang asi katabum eboka mururdeirisurur ati ebman. Tonda, nun Nai Imtamnyi biryi karebci uca, sun dib tenen nang ara nun Du Yesus biriman aryi katabum ebtabaknin dib en uram asi talebnurubde baraming.
COL.2.20	Ba, sunda nun Du Yesus Kristus ab tonkwa dibmandau uca, tukwetam nang aryi tenen dinyi tuba kum kunurandum ati, sunda unato ati, “Ato-ato kubdarur,” en uram ara tuba kekerandum do? Sunci minob uca tukwetam nang aryi tenen dinyi kunurandau ara taklobmandau cok, ukuryok ara tuba kunubde barandum darib? 
COL.2.21	Ara, “A dinyi talena mem.” Tonda, “O dinyi yina mem.” Tonda, “A dinyi bol libdena mem.” Sunci ato uram yuk-yuk asi tuba kunurandum darib? 
COL.2.22	Ato en uram nirya ara ninyi aryok eteren uram aca kurur. Tonda, ninyi aryok arungna uram aca kurur. Ato en uram ara talyi kurur ati, nirya kum dandobkwande ati ebman. 
COL.2.23	Ato en uram ati ninyi aryi, “Bikdob en uram,” minola tenenung bok, bikdob en uram diboka kum kurur. A etereraming uram ara Er Imtamnyi biryi kum arungdeirisurur. Erda, ninyi kanya aryok tenen dinyi kurur. A eteren nang ara sun kanya ara diboka kum luknurdongoramingiryok, sibambol dem aryi sundamnyi luknurdongoraming. A nang ara Er Imtamnyi bisi diboka kum milinung cok, “Er Imtamnyi biryi nunsi kisal daksute,” tenen sun nong asi mambul dinyi bordeirirdaraming. A nang ara sun kanya asi darab-darab ena kum kuramingiryok, sun kanya dam aryi kuboka malyi tenen dinyi akwe kubde baraming ati, sun eterena uram ara talyi tam uram asi eterenung.
COL.3.1	Nun Nai Imtamnyi biryi nun Du Yesus Kristus bisi kam bukeibmou to, Erci sun Kristus dam kun nang ababyi nun Du Yesus ab tonkwa kam bukeiboka lebdeibmasou. A deyok aryi, sunci imtam dinyi akwe teneiboka ingkirikwandarur. Ara, sunci, “Nun Du Kristus imtam welebinmou ura, nun Nai Imtamnyi siriktam burur,” tenen imtam dinyi akwe ingkiringdarur. 
COL.3.2	Sunci sun kanya dam ara tukwetam dinyi ati kanya teneina mem. Erda, imtam dinyi akwe kanya teneibkwandarur. 
COL.3.3	Nun Du Kristus biryi sunsi lebdeibmasou uca, sunda tukwetam dinyi ati dian nang ato kurandum. A deyok aryi, sunci tukwetam dinyi ingkiringna mem. Sunda nun Du Yesus Kristus dam kun nang kibmandau uca, ukuryok kam kun nang ato kurandum. Sun iya kam kurandum dinyi ara laktoto kum kibmar. Erda, nun Du Yesus ab tonkwa Er Imtamnyi bukwe dam tuba kubmar. 
COL.3.4	Ura, nun Du Yesus Kristus aminda aryi yuryangariryi, Erdamnyi biti, “Nira Iya Weik Sienyi kunun,” eboka lak kibdankwande tum aryi Erci nunsi iya kam kimdeirisina deyoknyi biryi karebsici uca, sunbabyi Er ab tonkwa weik sien nang ato kubkwandum.
COL.3.5	A deyok aryi, sunci, “Tukwetam tenen dinyi ara taklobmoubwe ati dian nang ato kibdobmoubwe,” tenen tukwetam dinyi nirya asi taklobdarur. Ara, “Ner talyi yobtinyi,” tenen dinyi ara taklobdarur. Tonda, “Talyi yobniting,” tenen dinyi ara taklobdarur. Tonda, “Den kwat atan ati malyi kun dinyi utotoa kubtinyi,” tenen dinyi taklobdarur. Tonda, “Bona utotoa-utotoa labtalebtinyi,” tenen dinyi ara taklobdarur. “Bona utotoa-utotoa labtalebtinyi,” tenen dinyi ara Er Imtamnyi bisi dongtam kimna dinyi ato kurur ati, iya malyi kun dinyi, kwemdina molon dinyi ato kurur ati, “Taklobdarur,” ebman. 
COL.3.6	Nun Nai Imtamnyi biryi a dinyi nirya ati, “Ni li,” tenerur ati, Erci sun a malyi dinyi kuramingnyi nang asi diba ati wenebkwande. A nang ara Er Imtamnyi Uram ati, “Nun li,” teneraming ati ato ebman. 
COL.3.7	Sun Kolose atei nang ara minob kurandau ci, sunbabyi neiktoto a malyi kun dinyi nirya kubde barandau. A talak kurandau ara sunbabyi a malyi kun dinyi ingkirikde barandau. 
COL.3.8	Bok, ukuryok ara sunci a malyi kun dinyi nirya asi taklobdarur. Ara, yu tenen kanya taklobdarur. Tonda, bimsa tenen kanya taklobdarur. Tonda, “Yuk nang asi malyi kibtinyi,” tenen dinyi taklobdarur. Tonda, tola ati tatab-tatab en dinyi taklobdarur. Tonda, yuk nang asi si talyi ablanglon dinyi nirya ara sunci ebmunyei. 
COL.3.9	Tonda, sunci tola uram erdana mem. Sunda nun Du Yesus dam kun nang kurandum ci, sunci malyi tenen kanya ab malyi dinyi kuna ara sirya taklobmarum ati ato ebman. 
COL.3.10	Minob tenerandau dinyi malyi dinyi ara sirya takloboka ukuryok tenen dinyi sirya dobdobmarum ci, teleb dinyi akwe kunubde barandum. A ukuryok kanya ara nun Nai Imtamnyi biryi nun kanya tam asi ukuryok kiknibde uca, nunda Er Imtamnyi bito nang kimnub ci, tabakoka Er Imtamnyi bisi diboka bikde banub. 
COL.3.11	Nunda ukuryok kanya bon nang ara yuk-yuk tuba kum kunub. Ara, Yunani yala nang yuk, Yahudi yala nang yuk, tuba kum kunub. Tonda, den bama sengsina nang yuk, den bama sengsina kum nang yuk, tuba kum kunub. Tonda, Yunani yala nang yuk, Yunani yala kum nang yuk, tuba kum kunub. Tonda, bai nang si Skit yala nang yuk tuba kum kunub. Tonda, sun ikin wa bona nang ab, sun ikin wa bona kum nang ababyi, yuk-yuk kum kunub. Erda, nun Du Yesus Kristus biryi nun nirya asi antanibdeibsou ura, Erda Iya Weik Sienyi kurur ci, nun nirya kunub nang dam kunanyi kurur.
COL.3.12	A deyok aryi, sun Er Imtamnyi dam kun nang ton, Er Imtamnyi biryi boukwe kusurur nang aryi sun mamun boukwe kibdandarur. Ara, “Er Imtamnyi biryi nunsi wibdeibsou,” tenen teleb dinyi akwe kunubde bindarur. Ati, sunci yuk nang boukwe kiboka namin kanya bobdarur. Tonda, luknubdob kanya boboka yuk nang asi namin kibdarur. Tonda, ninyi aryi sunsi mambul kubdeibsingnyi ababyi, sunda yu minola wengna kanya bona mem. 
COL.3.13	Yuk nang aryi sunsi malyi kibsingnyi ababyi, sun kanya yu kubsicei. Erda, sunci a dinyi ara luba kiboka malyi kibdongobmasingnyi nang ab tonkwa antanirdana teleb. Nun Du biryi nun malyi kun dinyi kilibmasou to, nunbabyi neiktoto yuk nang aryi malyi kibmasingnyi dinyi luba kimna teleb. 
COL.3.14	Ura, a teleb dinyi yuk-yuk asi kunuramun ci, sunci sun mamun boukwe kibdandarur. Boukwe kimdan dinyi aryi yuk-yuk teleb dinyi asi tonkwa mururdeirirur ati, boukwe kimdan dinyi ara iya bikdob dinyi kurur ati ebman.
COL.3.15	Tonda, nun Du Yesus Kristus biryi antanibdeibsou dinyi aryi sun kanya yuk-yuk teleb akwe kuna teleb. Nun Nai biryi sunsi nabmasou ara, “Neik kanya boboka antanibdandoka kubkwaming,” tenen nabmasou. Tonda, sunci nun Nai nabmasounyi bisi, “Ei, nun Nai,” eboka kina teleb. 
COL.3.16	Ura, nun Du Yesus Kristus Uram ara sun kanya dam langdeiboka kubsiri bok, sunci a uram asi tuba-tuba teneiboka kununa teleb. Ato kuramun ci, sunci bikdob uram eboka sun mamun etererdana teleb. Tonda, nun Du Yesus Uram teneramun ci, sun mamun wenerdana teleb. Tonda, nun Du Yesus Uram sun kanya dam langdeiboka kuransiri bok, sunci sun kanya dam aryi, “Ei nun Nai,” teneboka abmun ci, nun Nai Imtamnyi si weik en mot yuk-yuk semna teleb. Tonda, Er Imtamnyi Kanya Roh Kudus aryi eteresurur mot asi semna teleb. 
COL.3.17	Tonda, utotoa-utotoa uram ebkwamamunyi ura, sunci, “Nun Du Yesus si weik ebkwan,” tenen dinyi asi ebkwandarur. Tonda, utotoa-utotoa dinyi kunubkwamamunyi ura, sunci, “Nun Du Yesus si weik ebkwan,” tenen dinyi akwe kunubkwandarur. Ara, nun Du Yesus biryi karebsici uca, sunci nun Nai Imtamnyi bisi, “Ei, nun Nai,” eramun cok, ato kunubkwandarur.
COL.3.18	Sun ninyi don nerabwe ara sun akenyabwe uram kunubde bindarur. Ara, nun Du Yesus biryi kikib tenesurur dinyi takubdeibsingnyi ura, sunci ato dinyi kunubdarur. 
COL.3.19	Ba, nerabwe sun akenyabwe ara sun nerabwe asi boukwe kibdarur. Yu kanya boboka kerebmunyei.
COL.3.20	Ba, sun mabwe nermabwe ara sun naiyabwe sun kwinyabwe erdeirin uram nirya asi kunubde bindarur. Ato kunuramunyi uca, nun Du Yesus kanya ara sunti teleb kubkwansir. 
COL.3.21	Ura, sun naiyabwe ara sun mabwe nermabwe asi weneramun cok, erekoka wenebmunyei. Erekoka wenebmunyi ura, sun mabwe nermabwe ara mambul kuboka sunti tulum kanya bobsingnyei.
COL.3.22	Ura, sun yuk nang aryi ikin wa takurdeiriransingnyi nang ara sun arungdansingnyi nang uram nirya asi diboka kunubde bindarur. Tukwetam kuraming arungdeirisin nang ati ato ebman. Ara, sun wa takurdeirisin nang aryi kalikoka asing diransingnyi ababyi, asing diransina kum ababyi, sunci busul kuboka wa ibde bindarur. Tonda, sunci, “Wa diboka ibibyi uca, nun arungdeirisin nang aryi nunsi kisal daksiting,” tenena mem. Erda, busul kanya diboka boramun cok, sunci ato tenena teleb. “Nun Du biryi arungdeirisurur to, nunci tukwetam aryi kuboka wa takurdeirisin nang uram kunubde binkwayeb.” tenena teleb. Ati, sunci nun Du Yesus biti, “Nun Du bira imtam aryi kuboka arungdeirisurutnyi,” teneramun ci, sunci nun Du Yesus biryi arungdeirisurur to, sun tukwetam aryi kuboka arungdeirisin nang uram kunubde bindarur. 
COL.3.23	Tukwetam wa utotoa wa asi sunci busul kuboka iboka kunubde bindarur. Tonda sunci, “Tukwetam nang aryi takubdeibmasei deyok aryi, tukwetam wa ibde binkwayeb,” tenen kuma. Erda, sunci ato tenena teleb. “Nun Du biryi takubdeibmasou deyok aryi, tukwetam wa ababyi ibde binkwayeb,” tenebkwandarur. 
COL.3.24	Ati, sunci, “Nun Du biryi nunsi dekoka iya kam kun dinyi karebkwansir,” tenen bingnamun cok, tukwetam wa kunubde bindarur. Sunda yuk nang aryi ikin wa takurdeirisin nang ara nun Du Yesus wa irmilin nang kurandum ati ato ebman. 
COL.3.25	Ba, sun malyi dinyi kuramingnyi nang ara wenen dinyi dobdobkwaming ati ebman. Tonda, nun Nai Imtamnyi bira ninyi urasintam kum wimdeirisurur. Ati, Erci, “Anyi dobdobkwan, onyi yakdonokwan,” kum tenesurur. Erda, sun malyi kuramingnyi nang asi wenebdiryok, Erci sun Er Uram kunubde baramingnyi nang asi dobdobkwande.
COL.4.1	Ura, sun yuk nang asi ikin wa takurdeirirandum nang ara sun ikin wa takurdeirirandum nang asi mambul kibdeibmunyei. Erda, sunci teleb kiboka kikib tenen dinyi akwe kunubdarur. Ati, sunci, “Nun Du bira imtam kurutnyi nunbabyi arungdeirisurur ati, nunbabyi nun Du biryi ebdeibmasou to kunubde binkwayeb,” tenebmun cok, sun tukwetam aryi kuboka ikin wa bon nang asi teleb akwe kubdeibdarur.
COL.4.2	Ura, ni kwityabwe, sun nirya ara tanglona kum uca Er Imtamnyi bisi molobdarur. A molonmamunyi talak aryok, sunci kalikdandoka moloboka Er Imtamnyi bisi, “Ei nun Nai,” eboka kibkwandarur. 
COL.4.3	Tonda, sunci nun Nai bisi molonmamunyi ura, nunbabyi molormilibsindarur. Ara, nun Nai Imtamnyi biryi bublan kukeibsici uca, nun Du Yesus uram Teleb Uram lak eterebkwayeb ati molobmilibsindarur. Nun Du Uram inibdeiamwe uram asi lak eterebde banub deyok ati, ninyi aryi nisi tabwe deanei ati ebman. 
COL.4.4	Ba, niryi nun Du Yesus uram Teleb Uram kikibto kuboka lak eterebkwan ati, sunci nisi molormilinina teleb. 
COL.4.5	Ura, sunci bikdob kanya boramun ci, teleb dinyi akwe kunubde baramun cok, sun dib tenena kum nang ababyi teleb akwe kibdarur. Ara, sunci sun dib tenena kum nang ab tonkwa kuramunyi ura, “Yuk tum aryi Teleb Uram eterebkwan,” tenena mem. Erda sun ab tonkwa kunmamunyi uki tum ara sunti teleb uki tum a kunum berekmasiriryi ati, Teleb Uram akiryok eterebkwandarur. 
COL.4.6	Yuk nang asi uram eramunyi ura, sunci tuba-tuba namin uram akwe ebkwandarur. Tonda, sun eramunyi uram nirya ara diboka kanya teneibmun cok, kikib uram akwe ebkwandarur. Ara, ninyi aryi, “Yu uram akwe enung,” eboka tatab-tatab ebdongobsingnyi ababyi, sunci, “Tola ati enmanurum,” eboka sundamnyi limdarona teleb.
COL.4.7	Ura, ni kwityabwe, nun kwit Tikhikus bira sun dam yangaci ura, erci ni Paulus biti, “Ato-ato kurande,” eboka uram bobkirikwansir. Nun kwit Tikhikus bira nun boukwe kimnubnyi dib tenenanyi kurur ci, erci tanglona kum uca nun ab tonkwa nun Du Yesus Kristus bisi wa irmilinubnyi kurur. 
COL.4.8	Nun kwit biryi nun kuramib to uram bobkiriksiryok, sun kanya yuk-yuk asi katabum ebdeibkwansir ati niryi ersi sun dam bokdonokmasin. 
COL.4.9	Nun kwit Tikhikus bira nun kwit Onesimus ab milibdandoka sun Kolose atei nang dam yankwanding. Nun kwit Onesimus bira sun ateinyi kurur asi, nunci ersi boukwe weik kunubnyi kurur. Tonda, erda tanglona kum uca nun Du bisi dib tenenanyi kurur. A nang susuk aryi nun atam kuramib to nirya sunsi nukwansiring.
COL.4.10	Tonda, ni ab tonkwa tabwe deboka dongobseinyi, nun kwit Aristarkhus biryi sunsi, “Teleb,” ebmasir. Tonda, Barnabas er nai weitnyi mi si Markus bibabyi sunsi, “Teleb,” ebmasir. Erci sun dam yangaci ura, sunci ersi kibdobkwandarur. Ati, niryi sunsi sirya ebdeibmasise to, sunci ersi kibdobkwandarur. 
COL.4.11	Tonda, Yesus er uruma si ara Yustus enungnyi bibabyi sunsi, “Teleb,” ebmasir. Aristarkhus ab, Markus ab, Yustus ab ara Yahudi yala nang aryi deiamnyi nang kunung aryi, ni wa inuna kankan kunung ci, irmilinunung. Ni wa irmilin nang yuk nang nirya ara Yahudi yala nang kum kunung bok, a nang winiryi nang asi Yahudi yala nang kunung. A nang ara, “Ninyi nirya aryi Er Imtamnyi amwetam kun nang kibkwaming tum minola yarur,” tenen ni inun wa irmiliraning uca, ni kanya katabum eranir. 
COL.4.12	Tonda, nun kwit Epafras bibabyi sunsi, “Teleb,” ebmasir. Erbabyi sun ateinyi kurur. Tonda, erci nun Du Yesus Kristus bisi wa irmilinanyi kurur. Nun kwit bira uram darab-darab erandiryok, sunti tuba-tuba molormiliransir. Ara, erci sunti, “Er Imtamnyi biryi erdeirisin uram nirya asi langdeiboka bikdobingiryi, katabum kanya boboka nun Nai Uram diboka kunubkwaming,” tenen erci sunti molormilisurur. 
COL.4.13	Tola kuma. Nun kwit bira busul weik kuboka sun Kolose atei nang ati molormilisurur. Tonda, sun Laodikia atei nang ab, sun Hierapolis atei nang ababyi ati erci busul kuboka molormilirur. 
COL.4.14	Tonda, nun kwit Lukas ninyi kwetenanyi nun boukwe kunubnyi biryi sunti, “Teleb,” ebmasir. Tonda, Demas bibabyi sunti, “Teleb,” ebmasir. 
COL.4.15	Ura, ni kwityabwe Kolose atei kurandum nang, sunci dam kuraming atei nang Laodikia nang asi, “Paulus ab, er ab tonkwa kunung nang ab aryi, ‘Teleb,’ eboka kibmasing,” ebdarur. Tonda, nun malner dib tenen ner Nimfa ab, dib tenen nang er ai buluraming nang nirya ab asi, “Paulus biryi, ‘Teleb,’ ebmasir,” ebdarur.
COL.4.16	Ura, sunda Kolose atei kurandum dib tenen nang dam asi a kerek sengna sirya nuksingnyi ura, sun Laodikia atei kuraming dib tenen nang ababyi nukde bana teleb. Ba, niryi sun Laodikia atei nang ababyi kerek sengna ton sekeibmase ati, a kerek sengna ara sun Kolose atei nang ababyi nukde basina teleb.
COL.4.17	Tonda, nun kwit Arkhipus bisi ato ebdarur. “Nun Du biryi kansi wa takubdeibkou ati, kanci a wa asi tanglona kum uca kunuboka inkwandum,” ebdarur.
COL.4.18	Ni Paulus bira sun nirya asi, “Teleb,” ebmasin. A teleb eboka sekmasin ara ni taruk kobdoba aryi kerek sekeibmasin. Nira tabwe deaneinyi kunun ati, sunci niti molormilina teleb. Nun Nai Imtamnyi biryi sun nirya asi kisal dangsina teleb. 
1TH.1.1	Nun kwityabwe Tesalonika atei kuboka dib tenerandum nang, teleb! Nun Paulus ab Silwanus ab Timotius ab aryi sunda nun Nai Imtamnyi ab nun Du Yesus Kristus dam kundarur nang asi, “Teleb,” ebmasib. Nun Nai Imtamnyi ab nun Du Yesus Kristus ab aryi sunsi teleb kubdeiboka antanirdeirin dinyi karesina teleb.
1TH.1.2	Nun kwityabwe, sun nirya ara teleb akwe ukurandum ati, nunci tanglona kum uca sunti teneiransibiryi, nun Nai Imtamnyi bisi, “Ei nun Nai,” enub. Ara, nunci sunti tuba-tuba Er Imtamnyi bisi molormiliransibiryi, nunci sun nirya ati, “Ei nun Nai,” enub. 
1TH.1.3	Sunci dib tenen kanya boramun ci, nun Nai Imtamnyi biti teleb dinyi akwe kundarur ati, nun teneinub. Tonda, yuk nang asi boukwe weik kumun ci, busul weik kuboka yuk nang ati teleb dinyi utotoa karerandum ara nun teneinub. Tonda, ninyi aryi sunsi mambul weik kurdeiriransing ababyi, sunci tanglona kum uca dib tenerandum. Ara, sunci nun Du Yesus Kristus biti, “Imtam aryi kuboka yuryandoka lebkwansir,” tenen dibde bundarur. Nunci a dinyi nirya teneiboka nun Nai Imtamnyi bisi, “Ei nun Nai,” enub.
1TH.1.4	Nun kwityabwe, sunda nun Nai Imtamnyi biryi boukwe weik kusurur nang kundarur. Nun Nai Imtamnyi biryi sunti, “Ni mabwe nermabwe,” tenen wibdeibsou ati ebman. A deyok aryi, nunci nun Nai Imtamnyi bisi, “Ei nun Nai,” enub. 
1TH.1.5	Nun ab sun ab tonkwa kuramaburyi, Teleb Uram lak eterebmasoubwe ara nunci uram dem aryi kum etereransoubwe. Erda, Er Imtamnyi Kanya Roh Kudus aryi miliransou ba, nunci sunsi bikdob uram ton mikib uram ton akwe etereransoubwe. Ba, sunci a uram ara, “Dib en uram ati eteransing,” tenebmandau uram akikwe etereransoubwe. Ati, nunda sunti, “Er Imtamnyi biryi Teleb Uram deici namdur ati, Er Uram dobdobkwaming,” tenen bikmasuburyi, Teleb Uram ermururansoubwe. Sun nirya ara a dinyi sirya bikmarum. Tonda, nun ab sun ab tonkwa kuramoubwe ba, nunci una kuboka kuramoubwe ati sun bikmarum. Ati, nunci sunti, “Nun kwityabwe ati teleb kubdeibkwayeb,” tenen kuramoubwe ati, sunbabyi bikmarum. 
1TH.1.6	Ura, sunci Teleb Uram dobdobmandau ura, nun kuramoubwe to sunbabyi milibkalibmandau. Tonda, nun Du Yesus Kristus biryi kunuramwe to sunci milirandau. Ara, ninyi aryi sunbabyi ikin dinyi takubdeibmasei bok, sunsi Er Imtamnyi Kanya Roh Kudus aryi karebsou ba, sun kanya kilkil kuboka Er Imtamnyi Uram sirya dobdobmandau. 
1TH.1.7	Uca, sun Tesalonika atei nang aryi Teleb Uram katabum eboka dobdobmandau uca, sun Makedonia mutuk dib tenen nang ab, sun Akhaya mutuk dib tenen nang ab ababyi kekebmasei. Kekebmasei ura, akatei nang aryi sunti, “Kiklina ato nang,” tenesunung ci, akatei nang babyi ato tenenung. “Ninyi aryi mambul kubdeibsingnyi ura, nunbabyi Teleb Uram asi katabum eboka talebdobkwayeb,” tenenung. Ato tenenung ci, sunda Tesalonika nang aryi kurandum to sunbabyi neiktoto milinung. 
1TH.1.8	Sunci deyok koubmandau ba, ninyi aryi Teleb Uram kekebmai uca, yuk atei-yuk atei nang bikmasici, a uram bobdoro baramnyi. Uca, sun Makedonia mutuk nang ton sun Akhaya mutuk nang ton aryi sun atei Tesalonika nang kundarur to sirya kekebmai. Nun Teleb Uram eterebde baramib ai sun eikatei-okatei nang nirya ara sun Tesalonika nang kurandum to nungsunung. Ara, sun yuk mutuk atei nang ababyi ato eboka nungsunung. “Nun kwityabwe Tesalonika nang ara katabum eboka Er Imtamnyi bisi dib tenenung.” Uca, a nang ara sunti, “Dib tenenung,” sirya bingsunung ati, nunci sunti, “Dib tenenung,” lak ena kum kunub. 
1TH.1.9	Erda, nunci a nang asi lak eterebkubyi ba, sunci nunsi ato esunung. “Sun Tesalonika nang kunung to ara nun sirya bingnub. Ara, kanda Paulus ab kan kwityabwe ab aryi Teleb Uram eterebmurubmandau ba, sun Tesalonika nang aryi dobdobmai. Sirya dobdobmai ci, sun kwemdina dinyi nirya bai donokmai ura, nun Nai Imtamnyi bira Er Iya Erebdobnyi bira ninyi nirya aryi Molonubnyi ton milinung.” Ato eboka sun yuk mutuk-yuk mutuk nang aryi sunda Tesalonika nang ati lak esunung. 
1TH.1.10	Tonda, sunci nun Nai Imtamnyi bisi milindarur ci, sunci Er Imtamnyi Mi nun Du Yesus bisi dibde bundarur. Ara, sunci Er Imtamnyi biryi kam bukeibmounyi bira, “Lebkwansir ati imtam aryi tamuryankwamar do?” tenen nun Du Yesus bisi dibde bundarur. Sunci dibde bundarutnyi bira nun Du Yesus a kunum. Erci nunsi lemsurur uca, sirya kobdob uki tum berekci ura, nun Nai Imtamnyi biryi nunsi kum wenebkwansir.
1TH.2.1	Nun kwityabwe e, nunda sun dam yanmoubwe ara talyi ati kum yanmoubwe. Erda, nunci nun Du Yesus deyok Teleb Uram etereransoubwe uca, sunci a uram diboka dib tenebmandau ara sunbabyi bikmarum. 
1TH.2.2	Nunci sun Tesalonika nang atei kabul yanganmaburyi, Filipi atei tuba kuamoubwe. Kuamoubwe ba, ninyi aryi nunsi malyi uram eboka malyi kubdeiansei ara sun bikmarum. Malyi kurdeiansei bok, nunci sun atei Tesalonika yanmoubwe ura, Teleb Uram eterena ara kum taklobmoubwe. Erda, nun Nai Imtamnyi biryi karebsou uca, nunci Teleb Uram eterebmasoubwe. Ara, sun atei nang kankan ton nang ababyi nunsi malyi kurdeiriransei ababyi, nunci ilil asa kum uca nun Nai Imtamnyi Uram etereransoubwe. 
1TH.2.3	Ati, nunci, “Nun Nai Imtamnyi bisi dib tenebmun ci, Er Uram kunubdarur,” ebibiryi, nunda ilil kum asa aryi kuboka ato enub. Ara, “Tola uram kum eterenub,” tenen bingdanub cok, “Dib en uram akwe eterenub,” tenen bingdanub deyok aryi, nunda ilil asa kum kuboka Teleb Uram enub. Tonda, nunci, “Co bok ilinto karebsiting,” tenen kanya kum bonub. Tonda, “Nun uram keken nang asi wanikminiktibyi,” tenen kanya ababyi kum bonub. 
1TH.2.4	Tonda, nunci, “Ninyi kanya teleb kubdeibtibyi,” tenen kanya kum bonub. Erda, nunci, “Nun Nai Imtamnyi kanya asi teleb kubdeibkwayeb,” tenen Teleb Uram eterenub. Nun Nai Imtamnyi bira ninyi kanya yuk-yuk lilirdeisurutnyi kurur ci. Nun kanya asi lilibmasou ura, Erci nunti, “Ni ebdeibkwan uram akwe eterebkwaming,” tenen bikoka Erci nunsi, “Teleb Uram eterebdarur,” eboka takubdeibsou. Ati, nun Nai Imtamnyi biryi nunsi takubdeibsou to akwe eterenub. 
1TH.2.5	Ati, nunci Er Imtamnyi Uram etereramib ci, nunci, “Ni kwit, ni kwit, wenena uram kum ebkwankin,” kum enub. Tonda, “Co bok ilinto karebsiting,” tenen Teleb Uram kum eterenub. Erda, teleb kanya boboka Teleb Uram eterenub. A dinyi ara tola kuma. Nun Nai Imtamnyi bibabyi bingsurur. 
1TH.2.6	Tonda, nunci ninyi aryi nun uram kekebingiryi nunsi, “Kisal daksiting,” tenen kanya kum bonub. Nunci sun Tesalonika atei nang ati ato kum tenesunung. Tonda, nunci, “Sun yuk atei-yuk atei nang aryi kisal daksiting,” ton kum tenenub. 
1TH.2.7	Nun Du Kristus biryi, “Teleb Uram eterebda bindarur,” eboka takubdeibsou ati, nunci sunsi, “Nunda nun Du Yesus Kristus wa irmilin nang kunub ati, sunci nun ebmabyi tok nirya kunuboka yina karebsindarur,” eboka arukdeibsitibiryok, nunci sunsi ikin dinyi kum takurdeiransoubwe. Erda, nunci namin kanya boboka sunsi dirniliransoubwe. Ara, er kwin biryi er mi alok asi kalikoka dirnilirande to, nunbabyi neiktoto sunda Tesalonika nang asi dirniliransoubwe. 
1TH.2.8	Nunda sunda Tesalonika nang asi boukwe weik kunub deyok aryi, nunci Teleb Uram etereransoubwe. Tonda, nunci sunti, “Una kuboka teleb kubdeibkwayeb do?” teneramoubwe. Ara, nunci kilkil kanya boramuburyi, bukman mabman nirya sunsi dirniliransoubwe. Ara, nunci sunti, “Nun kwityabwe,” teneramoubwe deyok aryi, ato kuramoubwe. 
1TH.2.9	Nun ab sun ab tonkwa kuramaburyi, nunci Teleb Uram akwe kum etereransoubwe. Erda, nunci, wa busul kuboka kitingtam lukunda nirya iramoubwe sirya wa ibibyi ura, nun yina yiramoubwe. Ara, nunci, “Nun kwityabwe Tesalonika nang asi ikin dinyi takubdeibibyei,” tenen nunci, “Yina ababyi ton karebsindarur,” eboka kum moloramoubwe. Erda, nunci wa diboka ibnaryok, nun yina yiramoubwe. Ara, nunci sunsi Teleb Uram etereransoubwe talak aryi ato kuramoubwe.
1TH.2.10	Nun sunda Tesalonika atei kuboka dib tenen nang kankan kuramaburyi, nunda teleb dinyi akwe kuramoubwe. Ara, malyi kun dinyi bai donokoka, keresina kum uca teleb akwe kuramoubwe. A uram ara dib en uram akwe ati, sun nirya bikmarum. Tonda, nun Nai Imtamnyi bibabyi bingsurur. 
1TH.2.11	Er nai biryi boukwe kiboka er mabwe yuk-yuk asi dirnilirande to, nunbabyi neiktoto boukwe weik kiboka sun yuk-yuk asi diboka dirniliransoubwe to ara sun nirya bikmarum. 
1TH.2.12	Ati, nunci sun kanya yuk-yuk asi katabum ebdeibmasoubwe. Tonda, nunci ato eboka sunsi ato ebdarabdeibmasoubwe. “Nun Nai Imtamnyi bira, ‘Ni erebdeibkwan nang,’ tenen namsurutnyi kurur. Ati, sunci nun Nai Imtamnyi biryi ebdeibsou to kunubdarur. Tonda, Erci sunti, ‘Nira Iya Erebdobnyi amwetam kun nang kubting,’ tenesurur.” Nunci ato eboka sun kanya katabum eboka ebdarabdeiansoubwe.
1TH.2.13	Ura, sunda nun etereransoubwe uram diboka dobdobmandau ci, sunci, “Tukwetam nang aryi talyi eraming uram,” kum tenebmandau. Erda, sunci nun eterena uram ati, “Ei, a uram ara nun Nai Imtamnyi biryi lak esurur uram,” tenen ati, sunci Er Imtamnyi Uram diboka dobdobmandau. Ati, nunci nun Nai Imtamnyi bisi tuba-tuba, “Ei nun Nai,” enub. A uram ara talyi uram kuma. Erda, nun Nai Imtamnyi biryi karebmasou uca, a uram ara mikib kiboka karebmasou asi, sun dib tenen nang aryi Er Imtamnyi bisi milindarur ati ni bikmasin. 
1TH.2.14	Nun kwityabwe e, minob ura Yudea mutuk kuramwe to sun bikmarum. Ara, Yahudi yala nang ilinto aryi sun a mutuk kuramnyi dib tenen nang malyi kurdeiriramnyi. Ara, nun Du Yesus Kristus dam kun nang asi malyi kurdeiriramnyi. Ura, sunda Tesalonika nang ara sun Yudea mutuk kuboka dib tenen nang ato kurandau. Ara, sun atei kuraming nang aryi sunda dib tenen nang asi malyi kurdeiriramnyi. Ara, “Teleb Uram nun li,” tenen sun mutuk kuraming nang aryi sunda dib tenen nang asi malyi kurdeiriransei. 
1TH.2.15	Sun Yahudi yala nang kankan dib tenen kum nang ara nun Du Yesus bisi obmai. Tonda, Er Imtamnyi Uram ebdeibmaci to lak etereramnyi nang ababyi sunci minob obmai. Tonda, sunci nunda Teleb Uram eterebde ban nang asi yakdonokmasei. A nang ara ninyi nirya asi yu kanya boraming ci, malyi kun dinyi akwe ukuraming. Ato akwe kuraming ati, nun Nai Imtamnyi biryi sunti, “Ni li,” tenerur. 
1TH.2.16	A nang ara nunda Teleb Uram eteren nang ati, “Bisik sekminiktibyi,” tenesunung. Ara, “Sun yuk yala nang ara Yahudi yala kum nang ara Teleb Uram kekebingnyei,” tenen sunci nun Teleb Uram eteren nang ati, “Bisik sektibyi,” tenesunung. Ara, nunci, Teleb Uram sunsi eterebtibyi ba, “Nun Nai Imtamnyi biryi sunbabyi lebsute,” tenenub bok, sun Yahudi yala nang aryi, “Mem,” eboka bisik sengsunung. A nang ara tanglona kum uca malyi kuraming ati, nun Nai Imtamnyi biryi, “A nang aryi malyi kun dinyi ilinto kurur ati, a kunum dakbisikmar,” tenebmar ati, Erci sunsi ukuryok diba ati wenebkwande.
1TH.2.17	Ura, nun kwityabwe, uki mitikanun mabmaburyi, nun ab sun ab tonkwa kum kuramoubwe deyok aryi, nun kanya mambul kuransir ba, nunci sunti tuba-tuba teneisunub. Ati, nunci, “Sun ab una kuboka ebdatibyi do?” tenebde kunub. 
1TH.2.18	Ati, nunci, “Tesalonika atei tamurbibyi ura, sun dib tenen nang ab ebdatibyi,” teneramoubwe. Ni Paulus bira liki bitinyi aryi, “Tesalonika atei tamurbinkun,” tenebmase. Ato tenebmasiryi, anabkoubwe bok, isa sienyi Iblis biryi nun bisik sekmasou. Ba, uki mikbaryi mabmoubwe ani, tubto anabkoubwe bok, isa sienyi biryi tubto bisik sekmasou. 
1TH.2.19	Nunci, “Sun ab tonkwa tubto ebdatibyi,” tenen sunda Tesalonika nang ati tuba-tuba teneisunub. Ara, sun ukurandum to deyok aryi, nun kanya kilkil weik kusurur ati ato ebmab. Ati, nunci, sunti, “Tanglona kum uca dib tenenung,” tenen aryi nun kanya kilkil kusurur. Nun Du Yesus imtam aryi kuboka tamuryankwande uki tum berekci ura, nunda nun Du Yesus urasintam aryi tikmabyi ura, nunci sunda Tesalonika nang erebdeiboka kisal dakwansib. 
1TH.2.20	Sunda Tesalonika nang ara diboka kiklina ato nang kundarur ati ebman. Sunci katabum eboka dib tenerandum ati, nun kanya kilkil weik kuransir. Sunda nunci kisal dangsunub nang kundarur ati ebman.
1TH.3.1+1TH.3.2	A deyok aryi, nunci, “Sun Tesalonika nang kuraming to kekebtibyi,” tenen “Una kubkwayeb do?” tenebde kuramoubwe ani, nunci uram ton dodeibmoubwe. Ara, nunci, “Paulus ab Silwanus ab ara weik atei si Atena tuba kubmanumuryi, nunci nun kwit Timotius bisi Tesalonika atei bokdonokwanim,” tenebmanumwe. Ura, nunci nun kwit Timotius bisi sun dam bokdonoknumwe. Timotius bira nun damnyi kurur. Erbabyi ara Er Imtamnyi wa irmilirutnyi kurur ci, erbabyi nun Du Yesus Kristus deyok Teleb Uram eterebde barur. Ati, nunci, “Nun kwit biryi sun Tesalonika nang kanya katabum erdeirbirur ba, sun Tesalonika nang ara tanglona kum uca Er Imtamnyi bisi dib tenebting,” tenen nun kwit bisi sun dam bokdonokmanumwe. 
1TH.3.3	Ninyi aryi sunsi mambul kurdeiriransing ati, nunci, “Sun dib tenen nang kankan asi ninyi tentok ababyi kankana kubcei,” tenebmoubwe. Ato tenebmaburyi, nunci nun kwit Timotius bisi sun dam bokdonokmanumwe. Ara, sunci, “Ninyi aryi nunda dib tenen nang asi malyi kubdeibmasin kum,” tenebmunyei. Erda, nun Nai Imtamnyi biryi minob teneibsou to ara, “Sun dib tenen nang asi malyi kubdeibting,” tenebsou to, ninyi aryi nun dib tenen nang asi malyi kurdeiriransing. Sunci a dinyi sirya bikmarum. 
1TH.3.4	Nun ab sun ab tonkwa kuramoubwe ura, ninyi aryi sunsi malyi kum kurdeiriransei bok, nunci sunsi a uram minob ebmoubwe. Ura, ato nun minob ebmoubwe to, ninyi aryi sunsi malyi kubdeibkwansing eboka etereansoubwe to sirya kunubmar ara sunbabyi bikmarum. 
1TH.3.5	A deyok aryi, nira sunsi, “Tanglona kum uca dib teneraming do?” tenen nun kwit Timotius bisi sun dam bokdonokmasise. Ati, “Nun kwityabwe kuraming to minola nunuksurur,” tenen niryi ersi sun dam bokdonokmase. Ati, niryi ilil kanya boboka sunti ato teneransise, “Isa sienyi si Iblis biryi sunsi sakeibmar darib?” Tonda, “Nunci busul kuboka kouamib dib tenena asi Isa sienyi biryi kum daneibmar darib?” teneransise.
1TH.3.6	Ura, nun kwit Timotius bira sun ab tonkwa sirya ebdanmandau ura, ukuryok ara nun dam tamuryanmar. Ura, niryi ersi sun deyok ati asibdenmase uca, erci sunti, “Teleb akwe kuraming,” ebmanou. Ati, erci sunti ato ebmanou. “Sun Tesalonika nang ara tanglona kum uca dib teneraming. Tonda, sunci boukwe weik kibdandoka yuk nang ababyi boukwe weik kimnaming.” Tonda, sun tenen kanya ara, “Paulus ab Silwanus ab tonkwa ebdatibyi,” tenendarur dinyi asi erci nunsi nukmar. Ati, nunci sunti, “Tubto ebdatibyi,” tenenub to, sunbabyi neiktoto tenesindarur ati ebman. 
1TH.3.7	Ati, sunci tanglona kum uca dib tenerandum uram asi nunci kekebmanumwe. A uram sirya kekebmanumwe deyok aryi nun kanya katabum tubto ebmasir. Ara, ninyi aryi nunsi mambul kurdeiriransing bok, sun deyok kekebmasinim uca, nun kanya katabum ebmasir. 
1TH.3.8	A deyok aryi, nun kanya kilkil kusurur. Ara, sunci tanglona kum uca nun Nai Imtamnyi bisi dib tenebmarum ati, nun kanya kilkil akwe kusurur. 
1TH.3.9	Nunci nun Nai Imtamnyi bisi tanglona kum uca, “Ei nun Nai,” eramibiryi, Erci sunsi teleb kurdeiriransou to asi nunci liliboka kum nuktibyi. Tonda, nun kanya ara kilkil weik kuransir ati nunci liliboka kum nuktibyi. 
1TH.3.10	Tonda, nunda kitingtam lukunda nirya ara Er Imtamnyi bisi ebdarab eboka molonub ci, “Sun Tesalonika nang ab ebdatibyi,” eboka, “Sun dib tenen dinyi bingsunglorbinmang to asi tabakoka eterebtibyi,” eboka molonub.
1TH.3.11	Ati, nun Nai Imtamnyi ab nun Du Yesus ab aryi miliboka bisik sengsina dinyi asi dobkabokdingnyi ura, nun ab sun ab erdana teleb. 
1TH.3.12	Nun Du Yesus biryi karebsici uca, sunci tabakdongo-tabakdongo boukwe weik kimdana teleb. Tonda, sunci yuk nang ababyi tabakdongo-tabakdongo boukwe weik kimna teleb. Ara, nunci sunsi boukwe weik kusunub to, sunci yuk nang asi boukwe weik kimna teleb. 
1TH.3.13	Nun Du biryi sun kanya yuk-yuk asi katabum erdeirisina teleb. Ara, sun, “Teleb dinyi akwe ukubkwayeb,” tenen kanya asi Erci katabum erdeirisina teleb. Sunci ato kubmunyi uca, Nun Du Yesus imtam aryi kuboka tamuryankwande uki tum berekmaci ura, nun Nai Imtamnyi biryi sunti ato esina teleb, “Ni urasintam aryi telebto kerebman kum kunung,” esina teleb. Tonda, Erci sunti, “Niryi wibmase nang kunung aryi teleb dinyi akwe kuraming.” esina teleb. Nun Du Yesus ab sun Er uram eryuryangan nang ab tonkwa imtam aryi kuboka tamuryankwaming ba, Erci sun Tesalonika nang ati ato ebkwansir.
1TH.4.1	Ura, nun kwityabwe e, nunci minob ura etereransoubwe to, sunci diboka ukubmun ci, tabakdongo-tabakdongo ukuna teleb. Minob ura etereransoubwe ura, nunci sunsi ato eransoubwe. “Sunci ato-ato kuboka teleb dinyi ukubmunyi uca, nun Nai Imtamnyi biryi sunti, ‘Ei, Ni mabwe nermabwe,’ tenebkwansir,” eboka etereransoubwe. Ura, ukuryok ababyi neik uram akwe ebkwinsib ci, nunci uram ebdarab eboka, “Diboka kunubting,” tenen ebkwinsib. Sunbabyi nun Du Yesus dam kun nang kurandum ati, nunci ato eboka ebdeibkub. 
1TH.4.2	Nun Du Yesus biryi takubdeibsou to, asi nunci ermuruboka, “Ato-ato kuna teleb,” eboka etereransoubwe ati sun bikmarum.
1TH.4.3	Nun Nai Imtamnyi bira, “Sun dib tenen nang ara ato-ato kuna teleb,” tenesurur dinyi ara sun sirya bikmarum. Ara, Erci sunti, “Niryi wibdeibmase nang ara ato kubingiryi, teleb dinyi akwe ukubting,” tenesurur. Ati, nun Nai Imtamnyi biryi sunti, “‘Ner ukula yobtinyi, sal ur talyi yobnute,’ tenen kanya ara bai donokting,” tenesurur ati ebman. 
1TH.4.4	Ara, sal babyi nerbabyi sundamnyi diboka kalingdaramun ci, talyi yordana tenen dinyi nirya asi bai donongna teleb. Ato kubmun ci, sunci, “Teleb dinyi ukubkwamib ati nun Nai Imtamnyi biryi nunsi wibdeibsou,” tenena teleb. Tonda, sunci ato teneina teleb. “Nun Nai Imtamnyi ab tukwetam nang ababyi nunti, ‘Kikib tenen dinyi akwe kuraming nang,’” tenena teleb. 
1TH.4.5	Ati, sunci, “Ner talyi yobtinyi, sal talyi yobnute,” tenen malyi dinyi ukubmunyei. Sun yuk yala nang ara Er Imtamnyi Uram walwal nang aryi talyi yobdandoka ukuraming to, sunda dib tenen nang aryi ukubmunyei. 
1TH.4.6	Ati, sunci, “Ni kanya asi kalikdankwan,” teneboka ner talyi yordana mem. Unanyi biryi, “Ni kwit ner asi yobtinyi,” ton, “Ni kwit nebnyi asi yobtinyi,” tenebdinyi bira malyi dinyi kurandiryi. Sun kwit ner kum er nebnyi kum asi ukula yobdaute ura, sunci sun kwit bisi malyi kubdeibdaute. A deyok aryi, sunci a dinyi ara luba kibmunyei, “Nun Du Yesus bira sun ato kuramingnyi nang asi diba ati wenebkwande.” Minob ura, nunci a uram asi ebdarab erdeiriransoubwe ati, sunci diboka teneibdarur. 
1TH.4.7	Nun Nai Imtamnyi bira nun dib tenen nang asi nabsou ara talyi yordankwamoubwe ati nabsou do? Ato tenen kum. Erda, Erci nunsi nabsou ara, “Nira Imtamnyi biryi wibdeibse nang ato kubingiryok, teleb dinyi akwe kunubkwaming,” tenen Erci nunsi nabsou. 
1TH.4.8	A deyok aryi, sun a uram asi barwetam deibkwaming ner sal ara ninyi aryi erdeirin uram asi barwetam kum deibkwaming. Erda, nun Nai Imtamnyi bira Er Kanya Roh Kudus nun kanya dam dongobsounyi biryi ebdeibsou uram asi barwetam deibkwaming. Er Imtamnyi Kanya Roh Kudus ara, “Malyi dinyi ni li,” tenerutnyi bisi nun kanya dam karebsou ati, nunci Er Imtamnyi Uram asi barwetam kiboka malyi kun dinyi ukubtibyi do? Ato tenen kum.
1TH.4.9	Sunda sun dib tenen nang asi sun mamun boukwe weik kimdana deyok ati sunsi, “Boukwe kimdarandarur,” kum eboka kerek sekdeibkwamasib. Erda, nun Nai Imtamnyi biryi sunsi a deyok ati sirya eterebmasou ati, sunci sun mamun boukwe weik kimdarandum ati ebman. 
1TH.4.10	Ati, sunci nun kwityabwe Makedonia mutuk aryi kuraming dib tenen nang nirya asi boukwe kiboka teleb kurdeirirandum. Sunci ato kurandum bok, nunci ebdarab eboka, “Tabakdongo-tabakdongo boukwe weik kimna teleb,” ebdeibkwinsib.
1TH.4.11	Tonda, sunci, “Yuk nang ab antanibdeiboka kubdobkwayeb,” tenen teleb akwe kuna teleb. Tonda, sunci, “Ato-ato kubdarur,” eboka sun yuk mabwe silib asi arukmunyei. Tonda, sunci busul kuboka sun wa yuk-yuk ina teleb. Ati, nunci sunsi minob ebdeibmoubwe to, kununa teleb. 
1TH.4.12	Sun dib tenen kum nang aryi sun dib tenen nang ati, “Ei, a nang ara kikib tenen dinyi akwe kuraming,” eboka kisal dakwansing ati, ato ebdeibmasib. Tonda, sun kankan aryi ninyi tentok ababyi, “‘Yuk nang aryi karebkwaning kwaning yibkwan,’ ebcei,” tenen nunci sunsi, “Sun wa yuk-yuk diboka wa ina teleb,” ebdeibmasib.
1TH.4.13	Nun kwityabwe, sun sirya dib tenen nang kankan aryi dinung nang deyok ati uram ton ebkub. Ati, sunti, “A deyok ati sun walwal kubcei,” tenen eterebkwinsib. Sunci sun ninyi dibmangnyi ba, tukwe dongobmamunyi nang ati, “Kam tubto kum bukokwaming,” tenebmunyei. A deyok aryi, sun kanya ara mambul kubsicei. Ara, sun dib tenena kum nang aryi mambul kuraming to sun kanya mambul kubsicei. Sun dib tenena kum nang ara, “Sun diamingnyi nang ara kam tubto kum bukokwaming,” teneraming ati, sun diamingnyi nang dam kun nang aryi, “Se,” teneboka boukwe akwe aryi mambul weik kuraming. 
1TH.4.14	Sun dib tenen kum nang ara ato kurande bok, nunda dib tenen nang aryi tenen kanya ara yukto kurur. Ara, nunci, “Nun Nai Imtamnyi bira sun dib tenen nang dibmangnyi ababyi kam bukeibkwansir,” tenen bingnub. Ara, nun Du Yesus dibmou ani, kam bukokmou to, sun nun Du Yesus bisi dib tenen nang ababyi neiktoto kubkwaming. Ara, sirya dibmangnyi asi nun Nai Imtamnyi biryi sunsi kam bukeibkwansir. Tonda, nun Nai Imtamnyi biryi nun Du Yesus biriman aryi karebsici uca, sun diamingnyi dib tenen nang ara nun Du Yesus bisi miliboka imtam ai wengbinkwaming. 
1TH.4.15	Nun Du Yesus imtam aryi kuboka tamuryankwande uki tum berekci ura, nunda kam tuba kubkwamibyi nang Er ab tonkwa yuma kum ebdankwayeb. Erda, sun dib tenen nang diamingnyi asi kam bukokingnyi ura, nun Du Yesus ab tonkwa yuma ebdankwaming. A uram ara dib en uram kurur. Nun Du biryi a uram nunsi lak kibdeibsou to, nunci neik uram eboka sunsi eterebmurubmasib. 
1TH.4.16	Nun Du Yesus imtam aryi kuboka tamuryangariryi, Erci arukci ba, sun dib tenen nang diamingnyi ara kam tubto bukokwaming. Ara, nun Du Yesus tamuryangaci ba, Er Imtamnyi Uram eryuryangan nang sienyi biryi uram weik dobkwande. Uram weik dobci ura, Er uram eryuryangananyi yuknyi biryi, “Er Imtamnyi biryi sun dibmangnyi nang bukeibkur,” tenen, “Sun dibmangnyi nang kekebingiryi, kam bukokwaming,” tenen buena si sangkakala dobiryi, lilim weik ebkwande. Lilim weik ebkwande uca, sun dibmangnyi nang ara nun Du Yesus Kristus dam kun nang yuma kobdob kam bukokwaming. 
1TH.4.17	Sirya kam bukoka imtam ai welebingnyi ura, nun Nai Imtamnyi biryi karebsici uca, nun kum diamibyi nang kam tuba kuramibyi nang ara aminda aryi welebinkwayeb. Welebinmabyi ura, duwa deici aryi kubibiryok, nunbabyi nun Du Yesus ab tonkwa ebdankwamib. Ato kuboka nun dib tenen nang nirya ara nun Du Yesus ab tonkwa iya kubkwamib. 
1TH.4.18	A deyok aryi, sunci a uram eterebdandoka sun kanya yuk-yuk asi katabum ebdeibdandarur.
1TH.5.1	Ura, nun kwityabwe, “Nun Du Yesus tamuryankwande tum ara a tum aryi tamuryankwande,” eboka nunci sunsi kum kerek seksitibyi. Sunda a deyok ati diboka sirya bikmarum ati ebmab. 
1TH.5.2	Nun Du Yesus tamuryankwande uki berekwande tum ara ninyi nirya aryi kum bikwaming ara sun nirya bikmarum. Ukula donanyi bira lukunda aryi yuk nang dinyi asi lukdandoka dororande to, nun Du Yesus tamuryankwande tum ababyi neiktoto kubkwande. Ara, ninyi nirya aryi bingna kum kubmangnyi bok, nun Du Yesus bira lukdandoka tamuryankwande. 
1TH.5.3	Ara, sun dib tenen kum nang aryi, “Antanibdandobmab ati, teleb akwe kubdobkwamib,” ebingnyi ba, iya mambul dinyi sun dam lukdandoka yankwande. Ara, mi mundu boanci ani, deibkwanci ner ara lukdandoka mi deyok yirande to, sun dib tenen kum nang ara lukdandoka mambul weik dinyi dobdobkwaming. Ara, lebdandobman kum to mambul weik dinyi asi dobdobkwaming.
1TH.5.4	Sunda dib tenen nang ara sun dib tenen kum nang kuraming to kum kurandum. Sun dib tenen kum nang kuraming to ara walwal kuboka kunuk dam ato kuraming bok, sun dib tenerandum nang ara diboka bingna nang kurandum ati, berengna dam kuraming nang ato kundarur. Ati, sunci, “Nun Du ara minola tamuryankur do?” tenen dibde bundarur aryi nun Du Yesus tamuryankwande uki tum berekci ura, sun kanya dam ara lungdana kum kubkwansir. 
1TH.5.5	Sun nirya ara berengna dam kun nang akwe kundarur ati ebman. Tonda, sun nirya ara kitingtam kubde ban nang kundarur. Nunda dib tenen nang ara malyi kun dinyi kum kuramib ati, kunuk dam kun nang ato kum kunub. 
1TH.5.6	A deyok aryi, nun dib teneramib nang ara sun dib tenen kum nang kuraming to kubibyei. Ati, nunci wi mabmamingiryi, utotoa kum bingnaming nang ato kubibyei. Erda, nunci wi mana kum uca dibde buramibiryi, “Malyi dinyi kubibyei,” tenen nundamnyi kalingdana teleb. 
1TH.5.7	Sun wi maraming nang ara lukunda aryi wi maraming. Tonda, sun anggur me ilinto yiraming nang ara lukunda aryi yibingnyi uca, luba talerande. Sun dib tenen kum nang ara berengna uram asi dib kum teneraming ba, walwal kuraming ati, wi mana nang ato kuraming. Tonda, luba talen nang aryi sundamnyi kum kalingdaming ati, sunci anggur me asi ilinto yiraming. 
1TH.5.8	Sun dib tenen kum nang ara ato kuraming bok, nunda dib tenen nang ara berengna dam kubde ban nang ato kunub. Ati, nunci, “Malyi dinyi ukubibyei,” tenen nundamnyi kalingdana teleb. Sun yin doun nang aryi kuraming to, “Nun ordana nang aryi bisik ebsingnyi ba, mar obsicei,” tenen, “Nun nong kisok nirya kalikdandobkwayeb,” tenebingnyi ura, sunci ting ongoboka yin doun nang kisok kaluna si helm kaluroraming to, nun dib tenen nang ababyi nundamnyi kalingdana teleb. Ara, “Malyi kun dinyi aryi nunsi sakdeibsicei,” tenen nundamnyi kalingdana teleb. Nunda dib tenen nang aryi kalingdana dinyi ara dib tenena ton, boukwe weik kimdana ton, nun Du Yesus bisi dibde buna ton kurur. Ati, nunci diboka dib teneboka yuk nang asi boukwe weik kibibiryi, “Nun Du Yesus biryi nunsi lebkwansir,” tenen dibde buna teleb. Ato kuboka nunci tanglona kum uca nundamnyi kalingdana teleb. 
1TH.5.9	Nun Nai Imtamnyi bira nunda dib tenen nang asi, “Ikin dinyi takubdeiboka iya wenebkwan,” kum tenebsou. Erda, Erci nunti, “Lebkwan,” tenebsou ara, nun Du Yesus Kristus biriman aryi Erci nunsi lebkwansir. 
1TH.5.10	Nun Du bira nun dib tenen nang ati dibmou. Ara, nun kam tuba kubkwamibyi nang ababyi, sirya dinung nang ababyi, Er tonkwa iya kam kubkwamib ati Er dibmou. 
1TH.5.11	Ati, sunci a uram luba kum kuboka eterebdandoka sun kanya yuk-yuk katabum ebdeibdandarur. Sirya ukurandum ura, ni sirya bikmasin ati niryi sunsi, “Tanglona kum uca ato akwe tuba ukubdandarur,” tenen ati ebman.
1TH.5.12	Ura, nun kwityabwe dib tenen nang. Sun kankan aryi busul kuboka Teleb Uram etereransingnyi nang asi sunci, “Nun naiyabwe,” tenena teleb. A nang ara nun Du Yesus dam kun nang kunung ci, sunsi weneransing ati ato ebman. 
1TH.5.13	A nang ara sunsi, “Ato-ato kuna teleb,” eboka busul kuboka kalingnansing ati, sunci sunsi boukwe weik kiboka, “Nun naiyabwe diba,” tenena teleb. Tonda, sun nirya ara antanibdandoka tonkwa kubdarur. 
1TH.5.14	Ura, nun kwityabwe, nunci ebdarab eboka, “Ato-ato kuna teleb,” en uram ton ebtabakwayeb. Ara, sunci sun, “Wa ina nun li,” tenen nang asi wenena teleb. Tonda, sunci sun mambul kanya boramingnyi nang kanya asi katabum erdeirina teleb. Sunci sun mitang nang ton yuk-yuk dinyi ataranci nang ton teleb kurdeirina teleb. Tonda, sunci sun dib tenen nang ton sun dib tenen kum nang ababyi yu uram minola kerebmunyei. Erda, sunci a nang asi boukwe kibwandarur. 
1TH.5.15	Ninyi aryi sunsi malyi kurdeiriransingnyi ababyi, sunci, “Tamuboka dekeibkwan,” tenen malyi kubdeibmunyei. Erda, sunci diboka teneibmunyi ura, sun mamun teleb kurdeirirdana teleb. Tonda, sun yuk nang ababyi teleb kurdeirina teleb.
1TH.5.16	Bukman mabman nirya sun kanya ara kilkil kuna teleb. 
1TH.5.17	Tanglona kum uca nun Nai Imtamnyi bisi molobdarur. 
1TH.5.18	Tanglona kum uca sunci nun Nai Imtamnyi bisi, “Ei nun Nai,” ebdarur. Sunda nun Du Yesus Kristus dam kun nang kundarur ati, nun Nai Imtamnyi biryi sunti, “Ato dinyi kuna ara teleb,” tenesurur ati ebman.
1TH.5.19	Er Imtamnyi Kanya Roh Kudus aryi karesurur berengna asi sunci tangabmunyei. 
1TH.5.20	Er Imtamnyi Kanya Roh Kudus aryi sun dam asi lak kimdeiriranci uram asi sunci ina ngilikmunyei. 
1TH.5.21	Erda, yuk-yuk uram asi lilibdemun ci, “Er Imtamnyi Kanya Roh Kudus aryi karesurur uram ara dib en uram ebmang do? Tola uram ebmang do?” tenen diboka lilibdarur. Ba, sun kekebmamunyi uram ara dib en uram kubci ura, sunci a uram asi diboka kunubkwandarur. 
1TH.5.22	Ba, malyi kun dinyi nirya asi bai donokmun ci, kunubmunyei.
1TH.5.23	Ura, nun Nai Imtamnyi bira antanirdeirisin deyoknyi biryi sun Tesalonika nang asi karebsici uca, sunda nun Nai Imtamnyi biryi wimna nang ato kuramun ci, teleb dinyi akwe ukuna teleb. Ara, Erci tanglona kum uca sunsi diboka kaliksici ura, sun tenen kanya nirya ab sun nong ab kerebmasin kum to kuna teleb. Ara, nun Du Yesus Kristus imtam aryi kuboka tamuryangaci ura, Erci sunda Tesalonika nang ati, “Kerebman kum to kunung,” esina teleb. 
1TH.5.24	Nun Nai Imtamnyi bira sunsi, “Ni mabwe nermabwe,” eboka nabsounyi bira Er Uram diboka kunurandanyi kurur. Ati, Erci sunsi kum taklobkwansir.
1TH.5.25	Nun kwityabwe e, sunci ni Paulus ab nun kwityabwe ni ab tonkwa kunub nang ati molormilisina teleb. 
1TH.5.26	Sun dib tenen nang yuk nang ab ebdanmunyi ura, sunci sun yuk-yuk asi iribdanmun ci, ato eboka ebmurubdarur. “Paulus ab nun kwityabwe er ab tonkwa kunung nang ab aryi teleb ebmasing,” ebkarebdarur. 
1TH.5.27	Sun dib tenen nang yuk nang ababyi ni kerek sekmasise kerek sengna asi kekebkwaming ati, sunci a kerek sengna asi nukeibdarur. Uram ebdarab eboka, niryi sunsi ato ebkwinsin. “A kerek sengna asi kum nukeibibyi ura, nun Du Yesus biryi sunsi wenebsicei.”
1TH.5.28	Nun Du Yesus Kristus biryi tanglosina kum uca sunsi teleb kurdeirisina teleb.
2TH.1.1	Nun kwityabwe Tesalonika atei kurandum dib tenen nang, “Teleb,” ebmasib. Ni Paulus ab Silwanus ab Timotius ab aryi sun nun Nai Imtamnyi ab nun Du Yesus Kristus ab dam kundarur nang ati, “Teleb,” ebmasib.
2TH.1.2	Nun Nai Imtamnyi ab nun Du Yesus Kristus ab aryi sunsi teleb kubdeiboka antanirdeirin dinyi karesina teleb.
2TH.1.3	Nun kwityabwe, nunci tanglona kum uca nun Nai Imtamnyi si weik eboka, “Ei nun Nai,” ena ara kikib. Sun Tesalonika nang ara dib tenerandum ci, tabakdongoboka-tabakdongoboka dib tenerandum ati, nunci nun Nai Imtamnyi bisi, “Ei nun Nai,” ena kikib. Tonda, sunci sun mamun asi boukwe weik kimdarandum ci, tabakdongoboka-tabakdongoboka boukwe weik kimdarandum. A deyok aryi, nunci, “Ei nun Nai,” ena kikib. 
2TH.1.4	Sunci ato kurandum ati, nunci sun yuk atei-yuk atei nang aryi nun Nai Imtamnyi bisi dib tenenung nang ab ebdandoka sun Tesalonika nang asi kisal dangsibiryi, nunci nun kwityabwe dib tenen nang asi sun kurandum to nungnamib. Ara, nunci sunsi ato eboka nungkarenub, “Sun Tesalonika nang ara tanglona kum uca dib teneraming. Ara, ninyi aryi, ‘Obkwayeb,’ tenen tuba-tuba domkiringmangnyi uca, mambul dinyi ilinto kurdeirinung bok, sun Tesalonika nang aryi tanglona kum uca dib tenenung.” Ato eboka nungkarenub.
2TH.1.5	A dinyi nirya asi eibmabibiryok, nunci ato tenen bingnub. “Nun Nai Imtamnyi bira ninyi kanya nirya asi diboka lilirdeirisurutnyi bira kikib tenen dinyi akwe karesurur. A dinyi ara laktoto kurur.” A deyok aryi, sirya kobdob uki tum berekci ura, nun Nai Imtamnyi biryi sun Tesalonika nang asi ato ebkwansir. “Ninyi aryi sunsi malyi kurdeiriransei bok, sunci tanglona kum uca Nisi dib teneranindau ara Ni bikman. Malyi kurdeiriransei bok, sunci tanglona kum uca dib tenerandau. Dib tenerandau ci, sunci Nira Imtamnyi biti, ‘Erebdeibsici ura, Er Imtamnyi amwetam kun nang kibkwayeb,’ tenerandau ati Ni bikman. A deyok aryi, Niryi sunsi erebdeiboka Ni amwetam kun nang kibdeibkwansin.” Nun Nai Imtamnyi bira kikib tenen dinyi akwe karesurutnyi biryi ato ebkwansir. 
2TH.1.6	Nun Nai Imtamnyi bira kikib tenen dinyi akwe karesurur. A deyok aryi, Erci sun malyi kurdeiriransing nang asi weneboka malyi kurdeirin dinyi tamurkarebkwande. 
2TH.1.7	Tonda, ninyi aryi malyi kurdeiriransingnyi nang asi Erci lebkwansir. Ara, nun Du Yesus imtam aryi kuboka Er mikib ab uk buk milil ato kankan aryi yuryangaci ura, Er uram eryuryangan nang mikib nang ilinto Ersi milibmangnyi ba, tamuryankwande tum aryi Erci sun ab nun ab tonkwa lebkwansir. 
2TH.1.8	Milil uk ato kankan yuryangaci ura, nun Du Yesus biryi sun Er Imtamnyi biti, “Nun li,” tenen nang asi bita wenebkwande. Tonda, sun nun Du Yesus biryi karebsou Teleb Uram kum kunuramingnyi nang asi Erci wenebkwande. 
2TH.1.9	Sun ato kuramingnyi nang ara nun Du Yesus biryi iya mambul dinyi takubdeiboka wenebkwande. Nun Du bira a nang asi yakdonokoka abdiryi, sunsi ato ebkwande. “Nira Iya Mikibnyi ton Iya Mililnyi urasintam kubmunyei bindobdarur.” Ato eboka Erci sunsi iya yakdonokwande. 
2TH.1.10	Nun Du tamuryankwande uki tum berekci ura, Erci ato kubkwande ati ebman. A uki tum berekmaci ura, nun Du Yesus biryi, “Er Imtamnyi biryi wibmou uca, teleb kun nang kankan aryi tiknyi ba, ninyi nirya aryi Ni si weik ebnunung,” tenen tamuryankwande. Tonda, “‘Naie, nonge, nun Du Yesus sirya lemyanmasir,’ ebkwanunung,” tenen nun Du Yesus nun dam yuryankwande. Sunda Tesalonika nang ababyi nunci ebmurubmasoubwe uram dib tenerandau ati, nun Du Yesus biryi sunbabyi lebkwansir ati ebman.
2TH.1.11	Ato teneibibiryok, nunci sunti tuba-tuba molormiliransib. Ati, “Nun Nai Imtamnyi biryi sunti, ‘Ni mabwe nermabwe,’ tenen nabmasou to, sunci Er Uram asi diboka kunubting,” tenen nunci sunti molormiliransib. Tonda, “Nun Nai Imtamnyi biryi Er mikib biriman aryi karebci uca, sunci dib tenen kanya boboka, ‘Teleb dinyi akwe ukubkwayeb,’ tenen kubkwaming.” Ato tenenub ci, nunci sunti molormiliransib. 
2TH.1.12	Molormiliransibiryok, nunci, “Nun Du biryi karebmou uca, nun kwityabwe tanglona kum uca dib tenenung ati, ninyi aryi nun Du Yesus si weik ena teleb,” tenenub. Tonda, nunci sunti, “Nun Du Yesus dam kun nang kunung ati, ninyi aryi sunsi kisal dangna teleb,” teneransib. Ara, ninyi aryi, “Nun Nai Imtamnyi ab nun Du Yesus Kristus ab aryi sun Tesalonika nang asi tanglona kum uca teleb kurdeiriransing,” tenen nun Nai Imtamnyi si ab nun Du Yesus Kristus si weik ena teleb.
2TH.2.1	Ura, ni kwityabwe, Nun Du Yesus Kristus tamuryankwande tum deyok ati ni uram ton ebkwan. Tonda, “Nun Du bira nun dib tenen nang asi Er dam aminda bulubdeibkwansir,” tenen uram ton ebkwan. 
2TH.2.2	Sunci sun kanya dam ola kankana kusina mem. Ara, ninyi aryi, “Asing kum dinmab bok, nun Du Yesus sirya tamuryanmar,” ebingnyi ura, sunci a uram diba tenena mem. Ati, ninyi aryi, “A uram ara dib en uram. Er Imtamnyi Kanya Roh Kudus aryi ato eboka eterebnou,” ebingnyi ababyi, sunci a uram asi diba tenena mem. Tonda, ninyi aryi, “A uram ara dib en uram. Ninyi aryok ato eboka eterebmasing,” ebingnyi ababyi, sunci diba tenena mem. Tonda, ninyi aryi, “Er Paulus biryi ato eboka kerek sekmou,” ebingnyi ababyi, sunci diba tenena mem. Nira Paulus biryi, “Nun Du Yesus kum tamuryau,” ebmasin. Nunci Ersi tuba dibde bunub. 
2TH.2.3	Ba, ninyi aryi ebingnyi tola ati yuk-yuk uram enmangnyi ura, sunci diba tenebmunyei. Nun Du Yesus kabul kum tamuryanmaci talak ara ninyi ilinto aryi sun diba teneramingnyi ara taklobkwaming. Tonda, iya malyi kunanyi bira Iblis milin nang bomenengnanyi yuma menengyaci ura, nun Du Yesus bira aminda tam tamuryankwande. Anyi bira iya malyi kunanyi bisi nun Du Yesus biryi kum daneibkwande. A dinyi ara bisik sekmanto kum. 
2TH.2.4	Nun Du bira kum yanabde bok, a iya malyi kunanyi biryi dub erebdeibdandoka ato ebkwande. “Nira ninyi molonung dinyi nirya outam kiboka eitotonyi kunun ati, yuk molon dinyi kum molobkwan,” eboka erdamnyi erebdeibdankwande. Tonda, erci Er Imtamnyi Uram malyi kiboka abdiryi, Bait Allah ai wengbindoka erebdob sokon burbindoka ato ebkwande. “Nira Allah a kunum. Ati, ninyi nirya aryi nisi molobnindarur.” ebkwande.
2TH.2.5	Ni Paulus ab sun Tesalonika nang ab tonkwa kuramoubwe ba, niryi a dinyi nirya asi eterebmasise. Sunci a eterebmasise uram asi tuba teneibdarur do? 
2TH.2.6	A iya malyi kunanyi bira ukuryok talak aryi lak kum kibdanmar. Ara, nun Nai Imtamnyi biryi karebci uca, bisik sengna dinyi ton aryi, anyi bisi bisik sengdur. Unato dinyi ersi bisik sengnande ara sun sirya bikmarum. Niryi sunsi a deyok ati minob eterebmasise ati ato ebman. Ani, nun Nai Imtamnyi biryi kiknibkwande uki tum berekci uca, a iya malyi kunanyi lak kibdankwande. 
2TH.2.7	Iya malyi kunanyi ukuryok lak kum kibmar bok, ukuryok ababyi isa sienyi si Iblis ab, er milin nang ab, iniboka malyi dinyi ilinto kuraming. Malyi kunanyi bisik sengnanyi bira tanglona kum uca bisik sekwande. 
2TH.2.8	Ura, aminda aryi iya malyi kunanyi bisi bisik sengnanyi bisi kisibdobci uca, iya malyi kunanyi lak kibkwande. Anyi sirya lak kibdaci bok, nun Du Yesus tamuryankwande. Er milil weik kunanyi kuboka tamuryangaci tum aryi nun Du biryi anyi bisi uram dem aryok oboka kum daneibkwande. 
2TH.2.9	Iya malyi kunanyi lak kibkwande ara ato kuboka lak kibkwande. Isa sienyi Iblis biryi karebci uca, anyi bira mikib kuboka ilil tenen dinyi ilinto kiknibkwande. Ara, erci, “Ninyi nirya aryi nisi miliboka ni uram asi kunubniting,” tenen ilil tenen dinyi mitik kum kiknibkwande. Ara, ninyi ilinto wanikminikwande ati, erci ilil tenen dinyi utotoa kiknibkwande. 
2TH.2.10	Tonda, anyi biryi malyi dinyi utotoa kiknibkwande. Ato kuboka erci ninyi ilinto asi wanikminikwande. Sun iya malyi kunanyi biryi wanikminikwande nang asi nun Nai Imtamnyi biryi kum daneibkwande. A nang ara nun Nai biryi karebsou dib en uram ati, “Nun li,” teneraming ati, nun Du Yesus biryi sunsi kum lebkwande. Erda, Erci sunsi kum daneibkwande. 
2TH.2.11	Tonda, a nang ara dib en uram ati, “Nun li,” teneraming deyok aryi, nun Nai Imtamnyi biryi, “Wenebkwan,” tenen a nang asi wanikminikmou. Ara, Erci sunti, “Dib en uram dib tenebingnyei,” tenen, “Niryi sunsi lebnyei,” tenerande. Uca, nun Nai Imtamnyi biryi karebmou uca, a nang ara katabum eboka tola uram dib tenenung. 
2TH.2.12	Ato kubingnyi ba, sun dib en uram, “Nun li,” tenen nang asi, “Wenebkwan,” tenen Er Imtamnyi biryi sunsi wanikminikwande. Tonda, sun, “Malyi kun dinyi akwe ukubkwayeb,” tenen nang asi nun Nai Imtamnyi biryi kum lebkwande. Erda, Erci, “Dib en uram bikingnyei,” tenen sunsi wanikminikwansir.
2TH.2.13	Ura, nun kwityabwe, sunda nun Du Yesus biryi boukwe kusurur nang kundarur. Nun Nai Imtamnyi biryi, “Lebkwan,” tenen sunsi minob wibsou ati, nunci nun Nai bisi tuba-tuba, “Ei nun Nai,” eboka kimnub. Ara, Er Imtamnyi biryi, “Ni Kanya Roh Kudus asi ninyi kanya dam dongobnyi uca, Erci sun kanya asi danguboka bitabdeibci uca, teleb akwe kubkwaming,” tenen sunsi wibsou. Tonda, Erci, “Dib en uram deici aryi Niryi sunsi lebkwan,” tenen sunsi wibsou. 
2TH.2.14	Nun Nai Imtamnyi biryi, “Lebkwan,” tenen sunsi nabmasou. Ara, Teleb Uram deib aryi sunsi nabsou ati ebman. Ati, Erci, “Ni Mi Yesus Kristus borur milil ato dobdobkwaming,” tenen sunsi nabsou. 
2TH.2.15	Ati, nun kwityabwe, sun kanya katabum eboka nun etereransoubwe uram asi diboka talebnurubdobdarur. Ara, uram deib aryi etereransoubwe dinyi ab, kerek sengna umbura kerek sengnansoubwe dinyi ab, diboka talebdarur.
2TH.2.16+2TH.2.17	Nun Du Yesus Kristus ab, nun Nai Imtamnyi ab aryi sun kanya yuk-yuk asi katabum erdeirisina teleb. Nun Nai Imtamnyi bira nunsi boukwe kimsurutnyi kurur. Erda tanglona kum uca nun kanya iya teleb kimdeirisurutnyi kurur. Erda teleb kanya borutnyi biryi karebsou uca, nunci, “Teleb dinyi karebkwansir,” tenen Ersi dibde bunub. Ati, sunci, “Nun Nai ab, nun Du Yesus ab aryi nun kanya katabum ebdeiriransiring,” tenen katabum ebdeibdandarur. Tonda, sunci teleb dinyi akwe ukubmun ci, Teleb Uram akwe ebdarur.
2TH.3.1	Ura, nun kwityabwe, sunci nun Nai Imtamnyi bisi nunti molormilisina teleb. Ara, nunci ninyi ilinto asi Er Imtamnyi Uram eterebibyi ba, Er Imtamnyi Uram dib tenebkwaming ati molobmilibsindarur. Tonda, yuk nang ababyi Teleb Uram asi eterebmurubkwaming ati molormilindarur. Ba, sunci, “Nunci nun Du Yesus deyok Teleb Uram dobdobmoubwe to, yuk nang ababyi nun Du Yesus deyok uram dib tenena teleb,” tenen molobmilibsindarur. 
2TH.3.2	Molobmilisumunyi ba, sunci, “Sun malyi kun nang ara nun kwityabwe asi dubdengnyei,” eboka molobdarur. Ninyi nirya ara Er Imtamnyi Uram asi dorona kum kunung ati ato ebman. 
2TH.3.3	Malyi kun nang ara nunsi dumdesingnyei bok, nun Du Yesus bira tanglona kum uca nunsi iya milisurur. Erci sun kanya yuk-yuk asi katabum ebdeibdiryok, sunsi kalikwansir. Malyi kunanyi biryi bisik sekoka sunsi dubdendesici ababyi Erci kalikwansir. 
2TH.3.4	Sunda Er Imtamnyi dam kun nang kundarur ati, nunci sunti ato teneirisunub. “Sunda nun ebdeibmasoubwe to kununung. Tonda, aminda ababyi kunubkwaming,” tenesunub. 
2TH.3.5	Ura, nun Du Yesus biryi karebsici ura, sunci ato teneina teleb. “Nun Nai Imtamnyi biryi nunsi boukwe weik kimsurur ati, nunci Er Uram asi kunubkwayeb.” Tonda, sunci ato teneina teleb, “Nun Du Kristus biryi tanglona kum uca Er Imtamnyi Uram kunuramwe to, nunbabyi tanglona kum uca Er Imtamnyi Uram asi kunubkwayeb. Ninyi aryi nunsi dumdesingnyi ababyi, ato kubkwayeb.” Sunci ato teneina teleb ati ebman.
2TH.3.6	Ura, ni kwityabwe, sun wa ina ati sulbalyi nang asi sunci kisibdobdarur. Tonda, sun nun ebdeibmasoubwe uram asi kum kunuramingnyi nang ababyi kisibdobdarur. Nunci uram ebdarab ebibiryok, nun Du Yesus Kristus si deib aryi ato ebdeibkwinsib. 
2TH.3.7	Sunci, “Una kuboka kubkwayeb,” tenen walwal kum kurandum. Erda, sunci, “Ninyi ara wa ina ati sulbalyi kubingnyei,” tenen bikmarum. Nunda sun ab tonkwa kuramaburyok, nunci busul kuboka Teleb Uram etereransoubwe. Tonda, busul kuboka wa bita iramuburyi, nunda yina yiramoubwe. A deyok aryi, sunci nun kuramoubwe to asi, “Ato-ato kuboka busul kuramnyi,” teneboka kununa teleb. 
2TH.3.8	Ara, yuk nang aryi talyi karebsin yina ara kum yiramoubwe. Erda, “Sunsi ikin bobminikibyei,” tenen kitingtam lukunda nirya wa bita ibnaryok, yina yiramoubwe. 
2TH.3.9	Nunda Teleb Uram eterebde ban nang kunub ati, “Yina karebsindarur,” eboka molona ara kikib kubte. Kikib kubte bok, nunci ato eboka kum moloramoubwe. Ara, “Nun ukuramib to kunubkwaming,” tenen ato kuramoubwe. 
2TH.3.10	Nun ab sun ab tonkwa kuramoubwe ba, nunci ato ebdeibmasoubwe. “Sun wa ina sulbalyi nang asi yina karebmunyei,” ebmasoubwe.
2TH.3.11	Sun kankan ara wa ina sulbalyi kun nang kunung ati nun kekebmoubwe. A nang ara yibinkirikoka yuk mabwe silib nang asi, “Ato-ato kubdarur,” eboka arungnaming cok, diboka kuna kum nang kunung. 
2TH.3.12	Sun ato kuramingnyi nang ati nunci ato ebdeibkwamib. “Sun kanya darab-darab eboka busul kuboka wa ibnaryok, sun dinyi asi yina teleb.” Uram ebdarab ebdeibibirok, nun Du Yesus Kristus si deib aryi nunci sun ato kuramingnyi nang ati ato wenebmab. 
2TH.3.13	Ura, nun kwityabwe, sunci teleb dinyi kurandum ara tanglona kum uca iya kununa teleb.
2TH.3.14	A kerek sengna umbura ebdeibmasib uram asi kum kekebingnyi nang ati uram ton ebkwinsib. Sunci sun dib tenen nang yuk nang asi lak kibdeiboka, “Anyi bira nun Du Yesus Uram kum kekerur,” ena teleb. Sunci a nang aryi kisibdobdarur. Sun ab tonkwa kubmunyei. Alyi kibkwandur ati ato kubdarur. 
2TH.3.15	Ato ebman bok, sunci a nang asi bimsa yarina mem. Erda, sunci, “Nun kwit,” teneboka abmunci, sun kanya namibdongoboka, “A uram asi kunubdum,” eboka wenebkwandarur.
2TH.3.16	Nun Nai Imtamnyi bira antanirdeirisina deyoknyi biryi sunsi tuba-tuba antanirdeirisina teleb. Antanirdeirisin dinyi utotoa asi Erci sunsi karesina teleb. Nun Du bira sun ab tonkwa kuna teleb.
2TH.3.17	Ni Paulus biryi ni taruk kobdob aryi kerek sekoka, “Ni kwityabwe,” ebmasin. Ni Paulus biryi a kerek sengna asi diboka kerek sekeibmasin bikwandum ati, sunci ni kerek sengnun to asi liliboka bikwandarur. Yuk kerek sengna ababyi ato kuboka sengnun. A deyok aryi, sunci, “Er Paulus biryi a kerek sengna asi kerek sekmou do? Yuknyi biryi kerek sekmou do?” tenen kankana kubsicei. Tonda, “A uram ara dib en uram do? Tola uram do?” tenen kankana kubsicei. Sunci niryi kerek sengnun to asing eibmamun ba, kankana kum kubkwansir. Erda, sunci, “Er Paulus biryi kerek sekmou,” tenen bikwandum.
2TH.3.18	Nun Du Yesus Kristus biryi sun nirya asi tanglona kum uca teleb kurdeirisina teleb.
1TI.1.1+1TI.1.2	Teleb ni kwit Timotius. Ni Paulus biryi a kerek sengna kerek sekeibkwinkin. Kanbabyi nun Du Yesus Kristus diboka dib tenerum ati, niryi kanti, “Ni eterena uram diboka kekenurur mi,” tenerankin. Ni Paulus bira nun Du biryi ebdeibmanou Uram Teleb asi ermuruboka lak eterenunyi kunun. Ara, nun Nai Imtamnyi ninyi Lemsurutnyi ab, nun Du Kristus Yesus nun dibde bunubnyi ab aryi takubdeibmanirei to, niryi Teleb Uram ermuruboka lak eterenunyi kunun. Nun Nai Imtamnyi ab nun Du Kristus Yesus ab aryi Timotius kanti, “Nun mi,” tenen kisal dangkina teleb. Tonda, nun Nai ab, nun Du ab aryi kanti bico teneboka kan kanya asi teleb kurdeirikina teleb!
1TI.1.3	Timotius, kanda Efesus atei tuba kuna teleb. Ara, minob ura Makedonia mutuk binkwansiryi ebdeibmakise to, ukuryok tubto ebdeibmakin. Ara, niryi, “Efesus atei ara yuk nang aryi tola uram etereraming,” tenen deyok aryi niryi kansi, “Timotius, kanda Efesus atei a kubdum,” ebdeibmakin. Ati, kanci, “Tola uram eterena asi takdarur,” eboka sun Efesus nang atei kuramingnyi tola uram eteren nang asi wenebdum. 
1TI.1.4	Ato eboka weneramin ci, a nang asi ato eboka wenenkwandum. “Malyi nunung eterena dinyi ara takdarur,” eboka eterenkwandum. Tonda, sun aibweyabwe aryi mi yal dangnamnyi deyok ababyi dirlilina mem. Ninyi aryi ato uram liliramingnyi ura, malyi deyok atikwe lulurdaraming. Ba, dib en uram ara diboka kum kekeboka Er Imtamnyi biryi dib tenena biriman aryi karesurur lemsin dinyi ara malyi kimsiniraming. 
1TI.1.5	Er Imtamnyi biryi teleb tenesurur to ara lulurdana uram kuma. Erda, Erci, “Ninyi aryi yuk nang asi boukwe weik kubting,” tenen erdeirisurur. Ara, teleb kanya boboka abibiryi, “Malyi kun dinyi ara sirya bai donokmab,” tenebkwanub. Tonda, kanya wilimna kanya ara bai donokoka abibiryi, nunci Er Imtamnyi bisi dib tenebibiyi ura, yuk nang asi boukwe weik kibkwanub. 
1TI.1.6	Ninyi ton nang ara sundamnyi wanikminikdanmai uca, ato tenen kanya tuba kum boraming. Erda, sunci malyi kubingiryok, talyi uram akwe etereraming ati ebman. 
1TI.1.7	A nang ara sundamnyi bingna nang kiknirdanung ci, ato erdanung. “Er Musa biryi ebdeibmasou uram lilibde eterenub nang kunub,” erdaraming. Sunci akata kuboka ato erdaraming bok, sunda er Musa biryi ebdeibmasou uram deyok ara bita kum bingnung. A nang ara, “Musa Uram ara ato-ato kurur,” eraming asi, sunci etereramingnyi uram deyok ababyi bita kum bingnung.
1TI.1.8	Er Musa biryi ebdeibmasou uram ara teleb uram akwe kurur ara nun bingnub. Ara, er Musa Uram deyok asi diboka etereranting ura, a uram teleb akwe kurur. 
1TI.1.9	Er Musa biryi ebdeibmasou uram ara sun Er Imtamnyi Uram diboka kunung nang asi tatab-tatab eboka kum wenesurur. Erda, sun malyi kun nang akwe tatab-tatab eboka wenerur. Ara, sun er Musa Uram yan yaniraming nang ab, sun kalingna nang uram asi kekena kum nang ab, sun Er Imtamnyi biti, “Nun Nai,” tenen kum nang ab, sun malyi kuramingnyi nang ab asi er Musa Uram aryi tatab-tatab eboka wenerur. Tonda, sun, “Malyi kubkwan,” tenen kanya bon nang ab, sun Er Imtamnyi Uram teneina kum nang ab, sun nai sun kwin kobdoba asi oramingnyi nang ab, sun ninyi obmangnyi nang ab. Sun ato kuramingnyi nang nirya asi er Musa biryi ebdeibmasou uram aryi tatab-tatab eboka wenerur. 
1TI.1.10	Tonda, sun ner sal talyi yordana nang ab, sun sal nang sun mamun yordana nang ab, sun, “Nun wa ibsiting,” tenen ninyi ukula boduknurban nang ab, sun tola uram en nang ab, sun yuk nang asi tola ati tatab-tatab en nang ab. Sun ato kuramingnyi nang ababyi er Musa Uram aryi tatab-tatab eboka wenerur. Tonda sun yuk malyi kun dinyi kuboka dib eteren uram asi yan yaniramingnyi nang ababyi er Musa Uram aryi tatab-tatab eboka wenerur. 
1TI.1.11	Teleb uram ara ninyi kanya berengdeirin uram ababyi ato eboka eteresurur. Nun Nai Imtamnyi bira Er si weik enubnyi biryi ni Paulus bisi a Teleb Uram asi ebdeibnou. Ara, “Teleb Uram ermuruboka lak eterebdum,” eboka Erci nisi arukmanou.
1TI.1.12	Ni Paulus biryi nun Du Kristus Yesus bisi, “Ei ni Du,” enun. Nun Du bira nisi mikib karenurutnyi biryi niti, “Busulnyi,” tenen, “Teleb Uram ermuruna eterebkwandur,” tenen tikeibmanou ati, niryi Ersi, “Ei ni Du,” enun. 
1TI.1.13	Minob ura niryi nun Du Yesus bisi ina ngilingnanse asi, Erci nisi bico tenen teleb kubdeibnou. Tonda, niryi sun Ersi dib tenen nang asi, “Obkwan,” tenen domkiringnanse asi, Erci nisi teleb kubdeibmanou. Tonda, nira yu weik kuranse bok, nun Du Kristus Yesus biryi bico tenebmanou. Nira nun Du Yesus bisi dib kum teneransiryi, walwalnyi kuranse deyok aryi a malyi dinyi nirya kuranse. Ati, nun Du biryi niti, “Er walwal aryi malyi kuramwe,” tenen bico tenebnou ura, Erci nisi teleb kubdeibnou. 
1TI.1.14	Nun Du biryi niti, “Ni mi,” tenen kisal dangna dinyi ilinto langdeiboka kareboka abnou ci, Erci nisi dib tenen kanya ton boukwe weik tenen kanya ton langdeiboka karebmanou. A dinyi ara nun Du Kristus Yesus biryok karesurur.
1TI.1.15	Niryi a ebkun uram ara ninyi nirya aryi kekeboka dib tenena teleb. Ara ato, nun Du Kristus Yesus biryi, “Malyi kun nang asi teleb kubdeiboka lebkwan,” tenen tukwetam yuryanmasou. A malyi kun nang kankan ara ni Paulus bira bisibkaboka iya malyi kun dinyi ilinto kuransinyi kunun. 
1TI.1.16	Nira iya malyi kunanyi kuranse bok, nun Du Yesus biryi nisi bico tenebmanou. Nun Du biryi teneiboka iya malyi kunanyi bisi telebnyi bito kubdeibmanou. Ara, ninyi nirya aryi, “Nun Du bira sun iya malyi kun nang ababyi ola u kum dokom erur,” tenen bikwamnyi ati, Erci ni iya malyi kuransinyi bisi bico tenebmanou. Tonda, sun aminda kubkwamnyi nang ababyi ni kunun to diliboka dib tenebingnyi uca, Er Imtamnyi ab tonkwa kuboka iya kam kubkwamnyi ati, Erci nisi minob bico tenebmanou. 
1TI.1.17	Ati, nun Nai Iya Erebdobnyi bira nun kalingsurutnyi bisi si weik ena teleb. Minob yuma kobdob talak aryi kuboka aminda sirya kobdob talak ababyi Erci nunsi kalingsurur. Erda dibman kumnyi kurur ci, iya kam kurur. Nun Nai bira ninyi asing aryi eirina kumnyi kurur. Nun Nai Er kikwa iya mikibnyi kurur. Ato eboka nunci nun Nai bisi si weik ebkwayeb. Ukuryok aryi kuboka aminda sirya kobdob talak ababyi Ersi si weik erena teleb. Amin.
1TI.1.18	Timotius ni mi, sun Er Imtamnyi Uram minob bikoka ermururaming nang aryi kan deyok ati minob ebdeiankei to asi, kanya teneibdemin ci, diboka kunubdum tenen ati ebmakin. Ara, kanda yin doun nang aryi ilil asa kum uca sun ordana nang asi bisik sengnaming to, kanbabyi ilil asa kum uca sun tola uram eteren nang asi bisik sekdum. Ati, kanci nun Du Kristus Yesus bisi milibmin ci, a dib en uram asi teneiboka talebnurubdobmin ci, sun tola uram eteren nang asi bisik sekdum. 
1TI.1.19	Bisik sekmin ci, kanci tanglona kum uca dib en uram asi dib tenebmin ci, teleb akwe kubkwandum. Ati, kanci kandamnyi biti, “Malyi kun dinyi bai donokman,” tenen tuba-tuba bikdankwandim ati, kanci teleb akwe kubkwandum. Ninyi ton nang ara dib teneamnyi ani, dangubokmai uca, “Teleb dinyi ara tuba ukuna nun li,” tenebyi ura, sunci dib uram dib tenena ababyi nirya taklobyi. 
1TI.1.20	A wanikminikdanmai nang kankan ara ninyi si Himeneus ab, Aleksander ab ton kuranding. A nang ara dib tenen dinyi nirya asi taklobmarei ura, Er Imtamnyi si ab nun Du Yesus si ab asi ina ngilikmarei. Ba, ni Paulus biryi a nang bitinyi asi, “Iblis taruk dam karebse ara sunci ina ngilingnanding dinyi asi taklobtiring,” tenebmasiryi, sun dib tenen nang kankan aryi kuboka yakdonoksiryi, isa sienyi si Iblis taruk dam karebmase.
1TI.2.1	Yuma kobdob ebdeibkun uram asi kan kekerum. Sun dib tenen nang aryi Er Imtamnyi bisi moloramingiryi, sunci ninyi nirya ati diboka molormilina teleb. Ninyi nirya ati teneiboka molormiliramingiryi, sunci miliboka, “Ei nun Nai,” ena asi luba kibingnyei. 
1TI.2.2	Sun weik sien nang ati kanya teneiboka molormilina teleb. Tonda, sun ninyi kalingna nang yuk nang ababyi molormilina teleb. Ara, “Nun sien nang telebto kalingsitingnyi uca, nun nirya ara antaniboka teleb akwe kubtibyi,” tenebibiryi, nunci nun sien nang ati molormilina teleb. Ura, teleb akwe kubibiryi, nunci Er Imtamnyi biryi arungsurur to nirya kunuboka kerebmasin kum dinyi kununa teleb. Ato tenebibiryi, nunci nun sien nang ati molormilina teleb. 
1TI.2.3	Ato eboka molormilina ara teleb akwe kurur. Nun Nai Imtamnyi ninyi Lemsurutnyi biryi ato molona asi kekebmaci ura, Er kanya kilkil kubkwandur. 
1TI.2.4	Nun Nai Imtamnyi biryi, “Ninyi nirya asi lebdobtinyi,” tenesurur. Tonda, Erci, “Ninyi yuk-yuk aryi bikdobtingiryi, dib en uram dib tenebting,” tenesurur. A deyok aryi nunda dib tenen nang aryi ninyi nirya ati molormilina teleb. 
1TI.2.5	Nun Nai Imtamnyi bikwa iya mikibnyi kurur. Tonda, Nun Du Kristus Yesus bikwa ninyi kan Er Imtamnyi kan noutam kuboka mururdeirisurutnyi kurur. Nun Du tentoknyi bira ninyi kimdanmounyi biryi nunda tukwetam nang ab Er Imtamnyi ab asi antanirdeirisurur. 
1TI.2.6	Nun Du Kristus Yesus biryi, “Ninyi nirya leboka teleb kubdeibtinyi,” tenen, “Obningnyi ababyi ni teleb,” tenebmou ura, dibmou. Ara, Er Imtamnyi biryi takubdeibmou to, nun Du biryi, “Ninyi nirya lebtinyi,” tenen dibmou. Ura, nun Nai Imtamnyi biryi, “Ukuryok ara teleb uki tum kurur,” tenesurur ci, Er tenen kanya ara, “Ninyi nirya asi Er Kristus Yesus biriman aryi lebtinyi,” tenen kanya asi nunsi lak kimdeirisurur. 
1TI.2.7	Ninyi nirya a uram kekebwaming ati, Er Imtamnyi biryi ni Paulus bisi, “Ni uram ermuruboka lak eterebde barandum,” eboka tikeibnou. Ara, niryi sun Yahudi yala kum nang yuk-yuk asi eterebkwan ati, Erci nisi tikeibnou. Ara, niryi, “Nun Du Yesus bisi dib tenebdarur,” eboka, “Dib en uram diboka kekebdarur,” eboka eterebkwan ati, Erci nisi takubdeibnou. Tola kuma. Er Imtamnyi biryi ato eboka tikeibnou.
1TI.2.8	Ura, sun dib tenen nang dantam-dantam kuramunyi nang aryi, “Er Imtamnyi si weik eboka molobkwayeb,” tenen atei yuk-yuk buluboka wekmamun ci, Er Imtamnyi bisi molobkwamamunyi ura, ato kubkwandarur. Sun sal nang aryi Er Imtamnyi bisi molobkwamangnyi ura, sunci, “Malyi dinyi kubkwan,” tenen kanya bobingnyei. Tonda, “Lulubtinyi,” tenen kanya bobingnyei. Erda, sunci, “Malyi kun dinyi ara sirya bai donokman,” teneboka sun taruk lakoka erebdeibingiryi, Er Imtamnyi si weik eboka molona teleb.
1TI.2.9	Ura, “Sun dib tenen nerabwe ara una kuboka kubkwaming do?” tenen dinyi ara niryi uram ton ebkwan. Kweirya amuma-amuma dobingnyei ati ebman. Ara, emas aryi kiknin dinyi ton, dengna weik keil yuk dinyi ababyi kweirya dobingnyei. Tonda, dengna weik dekmai ci, ongon aling ababyi ongobingnyei. Tonda, “Ni kisok otong asi una kuboka bitabdeibkwan do?” tenen akwe kubingnyei. Ati, sun nerabwe ara, “Teleb-teleb kubibyi uca, sal nang kanya ara nunsi kanya nunungte,” tenebingnyei. 
1TI.2.10	Erda, sun nerabwe ara, “Er Imtamnyi bisi milinun,” eboka lak eramingnyi nerabwe kikniboka, “Er Imtamnyi biryi niti teleb tenebnuti,” tenen Er Imtamnyi biryi arungsurur to kununa teleb.
1TI.2.11	Sun nerabwe ara, “Bikdobtibyi,” tenebingiryi, sun sal nang ati, “Nun naiyabwe,” tenen sun sal nang aryi eterebkwamingnyi dib en uram asi kekena teleb. 
1TI.2.12	Ni Paulus bira, “Nerabwe ara sal asi dib en uram eterebingnyei,” ebmasin. Tonda, nerabwe ara sal asi, “Ato-ato kubdarur,” eboka arukingnyei. Nerabwe ara uram kilikoka dib en uram asi kekebde buna teleb. 
1TI.2.13	Er Imtamnyi biryi yuma kobdob talak aryi nun aibwe Adam ab nun tat Hawa ab asi kiknibmou. Ara, sal asi minob kiknibmou ura, ner ara aminda kiknibmou. A deyok aryi niryi, “Nerabwe ara sal asi dib en uram eterebingnyei,” ebman. 
1TI.2.14	Tonda, isa sienyi Iblis biryi, “Sakeibtinyi,” tenen tola uram ebmou ura, Adam biryi er uram minob kum dobdobmou. Erda, er ner Hawa biryi tola uram minob dobdobmou ci, Er Imtamnyi Uram ara yan yanibmou. A deyok aryi, niryi, “Nerabwe ara sal nang asi eteren uram eterebingnyei,” ebman. 
1TI.2.15	Ato kurur bok, nerabwe ara mi mundu boboka mi deibingnyi uca, Er Imtamnyi biryi sunsi lebkwande. Ara, tanglona kun uca Er Imtamnyi bisi dib tenebingiryi, sun yuk nang asi boukwe weik kubingnyi uca, Er Imtamnyi biryi nerabwe ababyi teleb kubdeibkwande. Ara, “Nidamnyi kalikdandobkwan,” tenebingiryi Er Imtamnyi biryi arungsurur to kunubingnyi uca, Er Imtamnyi biryi nerabwe ababyi teleb kubdeibkwande.
1TI.3.1	“Sun dib tenen nang kalingna wa ara teleb wa kurur. Unanyi biryi, ‘Sun dib tenen nang asi kalingnanyi kibtinyi,’ tenebdinyi bira teleb wa ingkiringdur.” A dib en uram ara tola uram kuma. 
1TI.3.2	A deyok aryi sun dib tenen nang asi kalikwamingnyi nang ara teleb kun nang akwe wibdeibkwanung. Ner tentok don nang akwe sun dib tenen nang asi kalikwanung. Tonda, yu uram minola kum eramingnyi nang akwe tikeibkwanung. Tonda, “Nidamnyi bibabyi kalikdankwan,” tenen nang aryi sun dib tenen nang asi kalingna teleb. Ara, sun yuk nang aryi sunti, “Nun naiyabwe,” tenen nang akwe sun dib tenen nang asi kalingna teleb. Sun dib tenen nang asi kalikwamingnyi nang ara ninyi du dongon nang kubingiryi, dib en uram eterena ati diboka bikting. Sun ato kuramingnyi nang akwe tikeibkwanung. 
1TI.3.3	Anggur me ilinto yirandinyi bira tingdeina mem. Tonda, “Yu uram ebtinyi,” tenen kanya borandinyi bibabyi tikeibmunyei. Erda, namin kanya bon nang ab, ninyi lemdeirin nang ab akwe tingdeirina teleb. Tonda, “Co bok ilinto talebtinyi,” tenen kum nang asi tingdeirina teleb. 
1TI.3.4	Sun ner mabwe kobdob asi diboka kalingnamingnyi nang ara sun dib tenen nang asi kalingna teleb. Sun mabwe nermabwe aryi, “Nun nai,” teneboka sun nai uram diboka kekeramingnyi nang asi tingdeirina teleb. 
1TI.3.5	Sun ner mabwe kobdob asi diboka kum kalingnamingnyi nang ara sun dib tenen nang asi kalikwaming do? Ato tenen kum. Sun ner mabwe kobdob asi diboka kalingna kum kuramingnyi nang ara Er Imtamnyi mabwe ababyi diboka kum kalingkwanung ati ebman. 
1TI.3.6	Tonda, Nun Du Kristus Yesus bisi ukuryok dib tenebmarinyi bibabyi tingdeina mem. Ara, “Ukuryok milibmarinyi bisi tikeibibyi asi windaranci uca, isa sienyi Iblis biryi minob sakeibmou to tubto minola sakeibcei,” tenen ukuryok dib tenebmarinyi bira tingdeina mem. 
1TI.3.7	Sun dib tenen nang ab sun dib tenen kum nang ababyi sunti, “Nun nai,” eramingnyi nang akwe tikeibkwandarur. Ara, “Sun dib tenen kum nang aryi, ‘Anyi malinyi,’ eboka tatab-tatab ebing uca, Iblis biryi minola sakeibcei,” tenebmun cok, ninyi nirya aryi sunti, “Nun naiyabwe,” eramingnyi nang akwe tikeibkwandarur.
1TI.3.8	Ara, sunci, “Sun utotoa kum nang asi bongkaren nang asi tikeibkwayeb,” ebdamunyi ura, sunci neiktoto teleb kun nang akwe wibdeibmun ci, tikeibkwandarur. Ara, yuk nang aryi sunti, “Nun naiyabwe,” teneramingnyi nang akwe tingdeirina teleb. Wiliboka kanya bon nang asi tikeibmunyei. Tonda, anggur me ilinto yin nang ababyi tikeibmunyei. Tonda, “Co bok ilinto labtalebtinyi,” tenen nang ababyi tikeibmunyei. 
1TI.3.9	Erda, dib en uram asi diboka taleramingnyi nang asi tikeibkwandarur. Ara, minob ura kum bingnamoubwe uram ara nun Nai Imtamnyi biryi ukuryok lak kibsou uram asi diboka taleramingnyi nang asi wibdeiboka tikeibkwandarur. A nang ara sun kanya aryi, “Malyi kun dinyi bai donokman,” tenebdandoka teleb dinyi akwe kuramingnyi ura, ur wibdeiboka tikeibkwandarur. 
1TI.3.10	Sun utotoa kum nang asi bongkaren nang asi tingdeirina kabul talak ara sun dib tenen nang aryi sun tikeibkwamingnyi nang kuramingnyi to diblilibkwanung. Sun malyi deyok ton kum ura, sun dib tenen nang aryi sunti, “Nun kalingna nang wa ur irmilibnung,” ebingnyi ura, a nang asi tingdeirina teleb.
1TI.3.11	Sun utotoa kum nang asi bongkaren nang nerabwe neiktoto ara yuk nang aryi, “Nun kwin,” teneramingnyi nerabwe akwe kubkwanung. A nerabwe ara, “Yuk nang asi sakeibtibyi,” tenen talakdona mem. Erda, sundamnyi kalikdandoka busul akwe kuboka milibkwanung.
1TI.3.12	Sun utotoa kum nang asi bongkaren nang ara ner tentok doamingyi nang akwe kubkwanung. Ner bitinyi don nang asi tikeibmunyei. Tonda, a nang ara, “ato-ato kubdarur,” eboka sun mining ner mabwe asi diboka kalikwanung. 
1TI.3.13	Sun busul kuboka dirnilina nang ati ninyi nirya aryi, “Teleb kun nang,” ebkwaming. Sun ato kuramingnyi nang ara alyi kum kubkwande. Erda, sunci yuk nang asi, “Nun Du Kristus Yesus bisi dib tenenun,” eboka abingiryi, ilil kum asa aryi Teleb Uram eterebkwaming.
1TI.3.14	Ni kwit Timotius, “Nira kan dam minola yatinyi,” tenebman ci, niryi kansi, “Ato-ato kubdum,” eboka a kerek sengna biriman aryi ebdeibmakin. 
1TI.3.15	Ara, ni ola kum yanyi ura, Timotius kanci ni ebdeibkwaman uram bikoka abmin ci, “Sun dib tenen nang kankan asi una kuboka kubkwanub do?” tenen bikwandim ati, kerek sekeibmakin. Nunda nun Du Yesus Kristus bisi dib tenen nang ara Er Imtamnyi ai ato kunub. Er Imtamnyi bira nun kankan asi iya kurur ati ato ebman. Nunda er iya kam kurutnyi biryi nabsou nang ara Er Imtamnyi ai ato kunub. Nunda Er Imtamnyi biryi karebsou dib uram asi erebdeiboka diboka talenub ati ebman. 
1TI.3.16	Ura, nun dib tenenub uram deyok ara diboka, “Naie,” tenen dinyi kurur. A uram deyok ara minob talak ara kum bingdamoubwe asi, Er Imtamnyi biryi ukuryok aryi lak kibdeibsou. Ara, nun Du Kristus Yesus deyok ati Erci nunsi lak kibdeibsou. Nun Du deyok ati lak kibdeibsou uram ara ninyi tentok ababyi, “Tola uram aca,” ebman kum. Erda, dib en uram akwe kurur. Nun dib tenena uram deyok ara ato eboka lak enub,
1TI.3.16	“Nun Du bira ninyi kibdandoka Erdamnyi lak kibdanmou.
1TI.3.16	‘Erda malyi kun kumnyi kurur,’ eboka Er Imtamnyi Kanya Roh Kudus aryi lak kibdeibsou.
1TI.3.16	Erda Erdamnyi lak kibdamunyi bisi sun Imtamnyi Uram eryuryangan nang aryi asing eibmai.
1TI.3.16	Nun Du uram Teleb Uram eterebde baramnyi ba, sun im dangna tukwe dangna nang nirya kekeramnyi.
1TI.3.16	Ba, nun Du bisi sun im dangna tukwe dangna nang aryi dib tenenung.
1TI.3.16	Nun Du bisi nun Nai biryi boweleboka imtam ai erebdeibmou,” enub.
1TI.4.1	Sirya kobdob talak ara ninyi ton nang aryi dib uram dib teneramingnyi ani, dib tenena dinyi taklobkwaming. A nang ara tola uram taleboka isa aryi kikniboka eterena uram akwe milibkwaming. Er Imtamnyi Kanya Roh Kudus ara a dinyi minob bingdurnyi biryi ebdaraboka ato eteresurur. 
1TI.4.2	A nang ara wiliboka kanya bobingiryi, tola uram akwe eterebkwaming. Dib en uram nirya asi singirdeiriramingnyi uca, sunci, “Tola uram eterenub ababyi malyi dinyi kum kunub,” tenebde kunung. 
1TI.4.3	A nang ara, “Ner dona mem,” eboka etereraming. Tonda, “Yuk-yuk yina yina mem,” eboka etereraming. Nun Nai Imtamnyi biryi yina nirya kiknibmou ura, ninyi karebsou asi, a nang aryi, “Yina mem,” eboka etereraming. Ato eboka etereraming bok, nunda dib tenen nang aryi Er Imtamnyi biryi karebsou yina utotoa asi ur yibkwanub ati ebman. Nun Nai Imtamnyi biryi dib en uram diboka bingnub ci, dib tenenub nang ati, “Yina-yina ur yinub,” tenesurur. Ara, nunci Ersi, “Ei nun Nai,” eboka kibdobibyi ura, ur yinkwamoubwe ati, nun Nai biryi yina-yina nirya karebmasou. 
1TI.4.4	Er Imtamnyi biryi kiknibmou dinyi nirya ara teleb dinyi akwe kiknibmou. Erci kiknibmou dinyi ara ninyi aryi “Yina mem,” ena mem. Er Imtamnyi bisi “Ei nun Nai,” eboka kibdobibiryi, yina-yina nirya asi yin dinyi ara mem ton kum kurur. 
1TI.4.5	Er Imtamnyi biryi, “Yina ur yibdarur,” ebmou deyok aryi, yina-yina nirya ara ur yibkwanub. Tonda, nunci yibkubyi ura, Er Imtamnyi bisi, “Ei nun Nai,” enub deyok aryi yina nirya ara mem dinyi ton kum kusurur. 
1TI.4.6	Ni kwit Timotius, kanci a ebdeibman uram asi ebmurubmin ci, ner dona deyok ton, yina-yina ur yina deyok ton ati, “Ato-ato kubdarur,” eboka kanci nun kwityabwe dib tenen nang asi wenebdum. Ato kubminyi uca, kanda nun Du Kristus Yesus Er wa irmilinanyi diboka kubkwandum. Nun dib teneramib Teleb Uram ara kanbabyi diboka kunurandim eterena uram asi kanci tuba-tuba teneiriramin ci, nun Du Yesus wa ibmilibdum. 
1TI.4.7	Ura, nunung uram ab ninyi wise kikniramnyi kwemdina uram ab ara kekebminyei. Erda, kanci busul kuboka Er Imtamnyi Uram tuba-tuba teneibdeboka kununkwandum. 
1TI.4.8	Sun olahraga don nang ara olahraga tuba-tuba doramingnyi uca, sun nong mikib kurande. Ato kuboka nunda dib tenen nang kuramib to ara neiktoto kunub. Nunci Er Imtamnyi Uram asi tuba-tuba teneibdeboka kunuramibyi uca, nun dib tenen kanya ara mikib kubkwansurur. Ura, olahraga kimna ara teleb dinyi kurur bok, Er Imtamnyi Uram asi tuba-tuba kununa ara iya teleb dinyi kurur. Ara, Er Imtamnyi Uram asi tuba-tuba kunuramibyi ura, ukuryok talak ababyi teleb akwe kuramibyi ani, aminda diamibyi talak ababyi teleb akwe kubkwamib.
1TI.4.9	A ebne uram ara dib en uram asi ebman ati, ninyi nirya aryi a uram asi dib teneboka dorona teleb. 
1TI.4.10	A deyok aryi a uram asi teneibibiryi, nunci tanglona kum uca Er Imtamnyi arungsurur to asi kununub. Ara, “Er Imtamnyi diboka kam kurutnyi biryi teleb kubdeibkwansir,” tenen nunci busul kuboka, “Er Imtamnyi Uram diboka kunubtibyi,” tenen wa ina weik iramib. Nun Nai Imtamnyi bira ninyi nirya ati, “Lebtinyi,” tenerur ci, Erci nunda sun Ersi dib tenen nang asi yuma udikum deiboka lemsurur.
1TI.4.11	Ni kwit Timotius, kanci a ebdeibmakin wenena uram nirya asi lak eboka etererandum. 
1TI.4.12	Ninyi tentok ababyi kansi ina ngilikicei. Ninyi tentok ababyi kanti, “Kamnyi bica,” tenen kan eterebkwandim uram bai donokcei. Erda, kan teleb ukuraminyi to asing eibkingiryi, sunci, “Nunbabyi miliboka teleb dinyi ukubkwayeb,” ena teleb. Ati, kanci uram ton ebkwamaminyi ura, teleb uram akwe ebkwandum. Tonda, kanci sun yuk nang asi teleb akwe kubdeibkwandum. Tonda, kanci busul kuboka Er Imtamnyi biryi arungsurur to kunubkwandum. Tonda kanci utotota malyi tenen dinyi bai donokoka teleb dinyi akwe teneibde ukunkwandum. 
1TI.4.13	Ni kum yanmanyi talak ara kanci ato kunkwandum. Sun dib tenen nang aryi kekeraminyi ura, Timotius kanda tanglona kum kuboka Er Imtamnyi Uram minob kerek sekamnyi uram asi nukmurubde barandum. Kanci sun dib tenen nang asi tuba-tuba yan memeramin ci, “Ato-ato kuna teleb,” eboka etererandum. 
1TI.4.14	Er Imtamnyi biryi Er uram ebdeibmou to, sun dib tenen nang kalingna nang aryi ebmuruboka Timotius kanti, “Er Imtamnyi wa ibkwandum,” ebmakei. A ebmurubmakei uram ara kanci luba kibminyei. Tonda, sun kalingna nang aryi kanti, “Er Imtamnyi biryi Er mikib karebkwande,” tenebmai ci, sun taruk kan deici deibdongoboka kisal karebmakei dinyi ara luba kibminyei. Ati, kanci, “Er Imtamnyi biryi Er mikib karebnou,” tenen Er Imtamnyi biryi takubdeibnou wa asi diboka kunubkwandum.
1TI.4.15	Kanci a nirya bita dibniliboka busul kuboka a ebmanto nirya kunubkwandum. Ba, ninyi nirya aryi kanti, “Er Imtamnyi wa telebto irmilirur,” tenen ato bikwanking ati kubkwandum. 
1TI.4.16	Ni kwit Timotius, kanci, “Teleb dinyi akwe kubkwan,” tenen kandamnyi kalikdarum. Tonda, “Dib en uram akwe eterebkwan,” tenen kan silalum kalikdarum. Tanglona kum uca ato kuraminyi ura, kanci kandamnyi ababyi lebdandoka kan eterena uram asi kekebkwamingnyi nang ababyi lebdeibkwandim.
1TI.5.1	Timotius, kanci sun wise nang asi wenenmaminyi ura, yu uram eboka kerebminyei. Erda kanci, “Ni naiyabwe,” tenen namin uram aryi eboka abmin ci, yan memebkwandum. Tonda, sun kam nang ati kanci neiktoto, “Ni kwityabwe,” tenen namin uram eboka yan memebkwandum. 
1TI.5.2	Ba, sun wise nerabwe ara kanci, “Ni kwinyabwe,” tenebmin ci, yan memebkwandum. Tonda, sun kam nerabwe ara, “Ni malnerabwe,” tenen namin uram aryi eboka abmin ci, yan memebkwandum. Ara, “Kerebmanin kum to kubniryi, Er Imtamnyi biryi teleb tenen dinyi akwe kunubkwan,” teneramin cok, yan memebkwandum.
1TI.5.3	Sun sulyi nerabwe ati, “Ni kwinyabwe,” tenebmin ci, sun ataranci tok kareboka dibnilibkwandum. Sun diboka ataranci nerabwe ara ersi kalikoka kubmanto mi iya ton kum nerabwe ati ato ebman. 
1TI.5.4	Bok, sun mabwe nermabwe ab tonkwa kuramingnyi sulyi nerabwe ara dibnilibminyei. Erda, sun sulyi nerabwe deiamingnyi mabwe nermabwe ara sun kwinyabwe wise dangnyi ura, sunci sun kwinyabwe asi dibnilibkwanung. Tonda, sun sulyi nerabwe mabwe aryi mabwe wise dangnyi ura, sunci sun tat bisi dibnilibkwanung. Kanda Timotius biryi sunsi ato etereboka, “Sunci sun kwinyabwe sun tatyabwe sun ataranci tok kareboka diboka dibnilibdarur,” eboka eterebdum. Ebmin ba, kanci ato eboka eterebdum. “‘Nun mitik talak ara nun kwinyabwe aryi nunsi dirniliransei ati, ukuryok ara sun wise sirya danmang ura, nunci sunsi dibnilibkwayeb,’ tenebkwandarur. Ato kubmunyi uca, Er Imtamnyi biryi sunsi, ‘Ei ni mabwe,’ tenebkwansurur.” Ato eboka eterebkwandum. 
1TI.5.5	Ba, sun kalikoka dibnilibmanto mabwe iya ton kum kuramingnyi sulyi nerabwe ara, “Unanyi biryi nisi kalikwanir do?” tenen Er Imtamnyi bikwe dibde bunung. Ato kun nerabwe ara, “Er Imtamnyi biryi yina karebsute,” tenen kitingtam lukunda nirya molonung. Ati, sun ato kuramingnyi sulyi nerabwe ara kanci, “Ni kwinyabwe,” tenen sun ataranci tok karebkwandum. 
1TI.5.6	Bok, sun Er Imtamnyi bisi dibde buna kum sulyi nerabwe ara sunci, “Ni kanya teleb teneranyi tok akwe kubkwan,” teneraming. Sun ato kuramingnyi sulyi nerabwe ara tukwetam dinyi akwe teneraming ati, malyi kuraming. Sun nong ara kam tuba kuramingnyi bok, sun kanya ara sirya diaminyi nerabwe kuramingiryi. 
1TI.5.7	Ati, Timotius, kanci sunsi ato eboka wenenkwandum. “Malyi dinyi tentok ababyi ukubmunyei. Erda, kerebmasin kum to kuboka teleb dinyi akwe kubdarur,” eboka wenenkwandum. 
1TI.5.8	Bok, unanyi-unaner aryi dib tenen nang ner sal sun dam kuramingnyi nang asi kum dirniliramingnyi nang ara malyi dinyi kuramingiryi. Tonda, unanyi-unaner aryi dib tenen ner sal sun mining ai ninyi asi kum dibnilibmingnyi ura, anyi kum a ner kum ara iya malyi kunung. Sun ato kun nang ara nun taleramib dib en uram asi bai donongnun ci, kunung ati ebman. Sun Er Imtamnyi Uram kum bingdamingnyi nang ara malyi kunung cok, sun mining mabwe ai ninyi asi dirnilinung. Bok, dib tenen nang aryi sun mining mabwe nermabwe asi kum dibnilibingyi nang ara bisibkaboka iya malyito dinyi kunung ci.
1TI.5.9	Ura, “Sulyi nerabwe asi yina kareboka dibnilibkwayeb,” tenen sun si yuk-yuk kerek sengna teleb. Kerek sekwamamunyi ura, sulyi nerabwe ena atikwe sun si nirya kerek sekmunyei. Erda, sun ninyi tentok doamingnyi nerabwe asi sun kwalina ara enam puluh baryi sirya kwaliamingnyi nerabwe akwe kerek sekwandarur. 
1TI.5.10	Ara, ninyi nirya aryi, “A ner ara teleb dinyi kun akwe kurur,” ebingnyi ura, sun ato kuramingnyi nerabwe asi si sekoka abmun ci, dirnilina teleb. Ara, sun mabwe nermabwe diboka kalikoka nerdeiramingnyi nerabwe ab, sun yuk nang asi du dongoramingnyi nerabwe ab, sun luknubdob kanya boboka sun dib tenen nang yuk nang asi dirniliramingnyi nerabwe ab, sun mambul kun nang asi dirniliramingnyi nerabwe ab, sun teleb dinyi yuk-yuk diboka kuramingnyi nerabwe ab asi si sekoka dibnilibkwandarur. Sun ato kuramingnyi sulyi nerabwe ara sunsi kalingna mabwe kum kuramingnyi asi sun dib tenen nang aryi yina kareboka dibnilibkwanung.
1TI.5.11	Sun ninyi dobmanto sulyi nerabwe ara si dongoryangangnyi ababyi si kerek sengna mem. Sun ninyi dobmanto nerabwe ara ninyi ur dobkwanung. Ninyi kum dobmangnyi ura, sunci, “Ninyi kum dobkwan ati, nira nun Du Yesus bikwa milibkwan,” eamingiryok, tola ati ebloboka aminda ara sun kanya danguci ura, “Ninyi dobnute,” tenebkwanung ati si kerek sengna mem. 
1TI.5.12	A nerabwe ara, “Ninyi kum dobkwan,” eboka katabum uram ebmai ani, aminda aryi sun uram ebloboka sal doramingiryi deyok aryi Er Imtamnyi biryi karebkwande wenen dinyi dobdobkwaming. 
1TI.5.13	Tonda, ninyi dobmanto sulyi nerabwe ara ninyi kum dobingnyi ura, ninyi ai yubwa talyi wekirikingnyei. Ato kubkirikoka sunci talyi uram ebingnyei, tonda yuk nang ati talakdobingnyei. Sulyi nerabwe ara ai yubwa talyi wekirikingiryi, sunci sun yuk nang deyok asi dodeibdandoka, “Ato-ato kubdarur,” ebingnyei. Tonda, ebman kum dinyi asi ebkirikingnyei. 
1TI.5.14	A deyok aryi, niryi sun ninyi dobmanto sulyi nerabwe ati, “Ninyi ur dobkwanung,” ebman. Ura, ninyi doboka mabwe deibting ura, sunci sun mining mabwe silib kalingna teleb. Ato kubingnyi uca, sun nunti, “Malyi uram ebtibyi,” tenesunung nang aryi tatab-tatab kum ebsiting. 
1TI.5.15	Ton sulyi nerabwe ara dib uram asi deibloboka isa sienyi Iblis uram asi milibmai ci, sirya wanikminikdanmai.
1TI.5.16	Sun dib tenen nerabwe ati ato ebdeibkwan. Sun duner kum, sun weitner kum asi ara sulyi ner kuranci ura, er ai ninyi aryi kwaning kareboka dibnilibkwanung. “Sun dib tenen nang yuk nang aryi ni kwin kum, ni duner kum, ni weitner kum asi dirnilina teleb,” teneboka ikin bobingnyei. Erda, er mining ai ninyi aryi dibnilibkwanung. Ba, sun dib tenen nang aryi dibnilibkwamingnyi sulyi nerabwe ara sun dibnilibmanto nang iya ton kum kuramingnyi sulyi nerabwe asi sun dib tenen nang aryi dibnilibkwanung.
1TI.5.17	Sun dib tenen nang asi busul kuboka kalingnamingnyi nang ati sun dib tenen nang aryi, “Nun naiyabwe,” tenen dengna bitinyi dinyi tabakoka karebkwanung. Sun ninyi kalingna nang kankan asi dib uram etereraming nang ati adikum ebman. 
1TI.5.18	Er Imtamnyi Uram aryi ato eboka eteresurur.
1TI.5.18	“Bisam sapi ara gandum du yan yanisitaboka kala longnande bisam ara gandum du ur yibkwandur. Er ungar ara aling kolo aryi tunirdeirin kum. A sapi ara wa irande ati, ur yibkwandur.” 
1TI.5.18	Tonda, “Wa inanyi bira dengna kikib dorona teleb.” Ato kuboka sun dib tenen nang asi busul kuboka kalingnamingnyi nang aryi dengna kikib doronkwanung ati ebman. 
1TI.5.19	Ninyi tentok aryi kalingnanyi bisi tatab-tatab ebci asi kanci dib tenebminyei. Ninyi bitinyi kum winiryi kum “Dib,” eboka tatab-tatab ebingnyi uca, er deyok asi lilibkwandum. 
1TI.5.20	Sun malyi kubmangnyi dinyi asi kum taklobmangnyi ura, kanci dib tenen nang ab dib tenen nang kalingna nang ababyi wenebkwandum. Ara, sun dib tenen nang bulubmangnyi urasintam aryi tikeiboka kanci a nang asi wenebkwandum. Sun dib tenen nang nirya aryi ilil kuboka, “Malyi dinyi nirya asi bai donokwan,” tenebkwaming ati ato kubkwandum.
1TI.5.21	Kanda Timotius biryi a ebdeibman uram asi diboka kununa teleb. Nun Nai Imtamnyi ab nun Du Kristus Yesus ab aryi a ebdeibmakin uram asi kekebmaniring. Tonda, sun Imtamnyi Uram eryuryangan nang ababyi kekebmaning. Ati, kanci, “Er Imtamnyi biryi wenebnicei,” tenen a ebdeibmakin uram taklobminyei. Ati, kanci, “Ni kwit bica,” tenen kanya akwe boboka teleb kubdeibminyei. Tonda, kanci, “Malinyi bica,” tenen kanya akwe boboka wenebminyei. Erda, kanci, “Ninyi urasin kum wibkwan,” tenen kanya bobmin ci, sun dib tenen nang asi diboka kalikwandum.
1TI.5.22	“Sun dib tenen nang asi kaliktinyi,” ebmangnyi nang asi minola tikeibmunyei. Kanci bingna kum dinyi kubmin cok, malinyi bisi tikeibmunyi ura, ninyi aryi kanda ersi tikeibmaminyi bibabyi kerebkingnyei tenen ato ebman. Kanci tanglona kum uca, malyi tenen dinyi nirya bai donokmin ci, teleb dinyi akwe kununa teleb.
1TI.5.23	Ni kwit Timotius, kanda me sirik dem yina ara mem. Erda anggur du yung me ton mitikanun tabakdongobmin ci, yibkwandum. Ba, kan mundu u yirankir dinyi ab yuk yun talerankir dinyi ab asi kwetebkwankir ati anggur du yung me mitikanun tabakdongoboka yina teleb.
1TI.5.24	Sun malyi kun nang ati uram ton ebkwinkin. Ton nang malyi kun dinyi ara minola lak kubmar. Sun malyi deyok lilin nang aryi a nang deyok lilibmang kum uca, sun malyi kun dinyi laktoto kurur. Ura, yuk nang malyi kun dinyi ara aminda aryi lak kubkwande. Ara, sun malyi deyok lilin nang aryi sirya lilibmang ani, a nang malyi deyok lak kibwande. 
1TI.5.25	Ato kuboka, ninyi aryi teleb kun nang neiktoto kurur. Ton nang aryi teleb kuramingnyi dinyi ara ninyi nirya aryi bingnaming. Ba, sun yuk nang aryi teleb kuramingnyi dinyi ara ninyi aminda aryi lak kubkwande. Lak kum kuranci teleb kun dinyi ababyi malyi kun dinyi ababyi iya inibmanto kum kurur. Erda aminda lak kibkwande.
1TI.6.1	Sun ikin wa bon nang kankan asi dib tenebingnyi nang ara sun wa arungdeirisingnyi nang asi ina ngilina mem. Erda, sunci sun arungdeirisina nang yuk-yuk asi, “Nun nai,” tenen er uram kunubkwanung. Ba, “Nun arungdeirisinanyi bisi ina ngilikeibyi ura, sun dib tenena kum nang aryi Er Imtamnyi si ina ngilikingnyei,” tenebkwanung. Tonda, sun ikin wa bon nang ara, “Sun dib tenena kum nang aryi dib eterena uram ati malyi uram ebingnyei,” tenen sun arungdeirisina nang uram asi diboka kekebkwanung. 
1TI.6.2	Sun arungdeirisinanyi bibabyi nun Du Kristus Yesus milinanyi kuranci ura, sun er uram kekeboka kunubde wa iramingnyi nang aryi ersi ina ngilikingnyei. Ara, “Nun arungdeirisinanyi bibabyi nuntonyi kurur ati, nunci erti, ‘Nun nai,’ tenebibyei,” ebingnyei. Erda, sunci boukwe weik kiboka, “Nun nai bibabyi Kristus milinanyi kurur ati, nunci kilkil kuboka er wa asi ibmilibkwayeb,” tenena teleb. Dib tenenanyi wa irmilinung ati, sunci busul dinyi tabakoka wa ibkwanung. A ebne uram ara Timotius kanci weneboka eterebkwandum.
1TI.6.3+1TI.6.4	Ura, unanyi-unaner aryi ninyi etereramingiryi, nun Du Kristus Yesus biryi eteresurur Teleb Uram to kum etereramingnyi ura, anyi-aner ara wingdana akwe kurur. Unanyi-unaner aryi nun dib teneramib eterena uram asi deibloboka yuk uram asi eterebci ura, walwal akwe kurur. Sun ato kuramingnyi nang ara, “Yuk nang ab talyi deyok asi liliboka lulurdana uram ebdatibyi,” tenen malyi kuraming. Lulurdana uram etereramingnyi uca, sun uram kekebmangnyi nang ara sun kanya dam yu bobdandoka sun mamun lulurdaraming. Tonda, tonyi biryi yuknyi bisi, “Malinyi,” tuba-tuba tenerdaraming. Tonda, talyi ati, “Malinyi,” ebdandoka tatab-tatab ebdaraming.
1TI.6.5	A nang ara lulurdana akwe kuramingiryi, iya malyi kanya boboka tola uram akwe taleraming. A nang ara, “Er Imtamnyi bisi milinub,” ebingiryok, “Ninyi aryi co bok ab yuk bona bon dinyi ab ilinto ton dekoka karebsiting,” teneraming. 
1TI.6.6	Er Imtamnyi biryi teleb tenesurur to diboka kunubibyi ura, Er Imtamnyi biryi nunsi iya teleb dinyi ara ninyi kanya kilkil kurdeirin dinyi karesurur. Ato ebman asi tukwetam bona asi kum ebman. 
1TI.6.7	Nun kwinyabwe aryi nunsi yuk-yuk asi mundu boboka deibmasei ura, nunda nong dem deibmasei ara bona bon dinyi utotoa ara ton kum boyanmoubwe. Ani, aminda dibkwamibyi talak ababyi neiktoto kubkwamib. Nun dibmabyi ura, tukwetam bona utotoa ara ton kum bobinkwayeb. 
1TI.6.8	A deyok aryi nunci, “Bona labtalebtibyi,” tenebibyei. Erda, nun ataransici tok yina ab ongon aling ab sirya nun taruk dam kuransici ura, nunci, “Nun kanya kilkil kubmasir,” tenena teleb. 
1TI.6.9	Nunda ato tenebkwamab bok, sun “Bona ilinto labtalebtinyi,” tenebmangnyi nang ara ola sakwaming. Ara, “Bona bon dinyi labtalebtinyi,” tenena akwe kuramingiryi, bikdob dinyi ara kanya kum teneirdena kum uca, sunci sundamnyi iya mambul dinyi boyankwaming. 
1TI.6.10	“Co bok labtalebtinyi,” tenena deyok aryi, malyi kun dinyi yuk dinyi ilinto anarur. Ton ninyi mikbaryi nang ara, “Co bok labtalebtinyi,” tenebmai uca, dib en uram asi deibloboka wanikminikdanmai. Ura, sunci sundamnyi mambul weik dinyi bobminikdanmai.
1TI.6.11	Sun yuk ara ato kunung bok, Timotius kan Er Imtamnyi bisi milinanyi kurum ati, kanci a nang aryi malyi kuraming to ara ukubminyei. Erda, kanci, “Malyi kun dinyi bai donokwan,” tenebmin ci, busul kuboka Er Imtamnyi kanya teleb kurdeirin dinyi akwe kunubdum. Tonda, Er Imtamnyi biryi aruksou uram asi kunubdum. Tonda, kanci nun Du Yesus bisi dib teneramin ci, sun yuk nang asi boukwe kimnandum. Tonda, mambul dinyi kan dam yangakici ababyi, kanci katabum kanya boboka abmin ci, tanglona kum kubkwandum. Tonda, kanci namin kanya tuba-tuba bonkwandum. 
1TI.6.12	Ati, kanci mikib weik kuboka nun dib tenenub uram asi diboka talebnurubdobkwandum. Olahraga donanyi bira, “Piala kirdeirin moyok karebniting,” tenen mikib kuboka cung barande to, kanci, “Er Imtamnyi biryi iya kam kun dinyi karebnute,” tenen Er Imtamnyi Uram asi mikib kuboka kunubkwandum. Ato kuraminyi ura, nun Nai Imtamnyi biryi kansi ebdeibmakou to, kanci iya kam kun dinyi dobdobkwandim. Ara, ninyi ilinto kekenmai bok, Timotius kanci, “Nira Kristus milibkwan,” eboka lak ebmumwe ba, Er Imtamnyi biryi kansi, “Iya kam kun dinyi karebkwankin,” ebdeibmakou. Ati, ukuryok kanci, “Er Imtamnyi ab tonkwa iya kuna teleb,” tenen dib en uram asi diboka talebnurubdobkwandum. 
1TI.6.13+1TI.6.14	Ni kwit Timotius, kanci nun Nai Imtamnyi biryi arukdeibmasou uram asi diboka teneibde kunuboka abmin ci, malyi kun dinyi nirya asi bai donokwandum. Kerebmakin kum to kuboka kuraminyi ba, nun Du Kristus Yesus tamuryankwande. Nun Nai Imtamnyi bira ninyi ton, bisam ton, yuk dinyi nirya asi, kam kurdeirisurutnyi biryi ni ebdeibmakin uram sirya kekebmanir ati, kanci, “Er Imtamnyi biryi wenebnicei,” tenen Er uram asi diboka kekebdum. Tonda, nun Du Kristus Yesus bira Pontius Pilatus urasintam tikmou ci, dib en uram asi lak ebmunyi bibabyi kekebmanir. Ati, kanci, “Nibabyi neiktoto katabum eboka abniryi, dib en uram asi talebnurubkwan,” tenen ni ebdeibmakin uram kunubkwandim. 
1TI.6.15	Nun Du Kristus Yesus tamuryankwande uki tum ara nun Nai Imtamnyi biryi teleb tenebci tum ara kunubkwande. Ara, nun Nai Imtamnyi biryi karebsici ura, nun Du Yesus tamuryankwande. Utotoa nirya ara Ersi kum atarande bok, Nun Nai bira teleb akwe kurutnyi kurur. Nun Nai Imtamnyi bira iya erebdob sienyi kurur ati, sun weik sien nang nirya ara Er amwetam kun nang ato kunung. Erda, Iya Erebdobnyi kurur ati, sun erebdob nang nirya ara luknubdob nang ato kunung. 
1TI.6.16	Er Imtamnyi bikwa iya dibman kumnyi kurur. Er kurur ai ara milil weik berengna dam kurur. Ninyi tentok ababyi a berengna asi asing kum eirinung. Akai ara iya milil ai kurur ati, ninyi asing aryi eibman kum. Nun Nai Imtamnyi si weik ena teleb. Erda iya mikibnyi kurur ati, ninyi aryi Er si tuba-tuba weik ena teleb. Amin.
1TI.6.17	Timotius, kanci sun tukwetam bona ilinto boramingnyi nang asi ato eboka wenebkwandum. “Sunci wingdana mem. Tukwetam bona talena ara tiya talen dinyi akwe kurur. Arub aryi taleramibyi bona ara ambutum ara wanikminiksicei. A deyok aryi, sunci, ‘Tukwetam bona talenub aryi teleb akwe kubkwamib,’ tenebmunyei. Erda, sunci Er Imtamnyi bisi dibde buna teleb. Ara, ‘Nun Nai Imtamnyi bira utotoa nirya langdeiboka karesurutnyi biryi nun kanya teleb kubkwansir,’ tenen Ersi dibde bukdarur.” Timotius, kanci a nang asi ato eboka wenebdum. 
1TI.6.18	Ebmin cok, kanci ton ato eboka eterebkwandum. Sun bona bon nang ara, “Busul kuboka co bok ilinto tabakoka labtalebkwan,” tenebmunyei. Erda, sunci, “Teleb dinyi asi langdeiboka ukubkwan,” tenen busul kubdarur. Sun bona bon nang ara te ol nang ato kuboka abmun ci, sun ataranci nang asi muna langdeiboka karebokdarur. 
1TI.6.19	Ba, sunci ato kuramingnyi ura, Er Imtamnyi biryi sunsi aminda aryi iya kam bukeibkwande. Ati, sun bona bon nang aryi, “Nun bona ara talyi karebibyei,” tenebingnyei. Erda, sunci, “Er Imtamnyi biryi nunsi iya teleb kubdeibkwansir,” tenen sun ataranci nang asi diboka teleb kurdeirina teleb.
1TI.6.20	Timotius, Nun Nai Imtamnyi biryi kansi ebdeibmakou to ara kanci diboka kalikwandum. Tola ati eterena uram asi kanci bai donokwandum. Ninyi aryi a uram ati, “Bikdob uram,” eraming asi, a uram ara tola uram akwe kurur ati ebman. A uram ara talyi uram ton lulurdana uram akwe kurur ati, kanci bai donokwandum. 
1TI.6.21	Ninyi ton nang ara a tola uram dib tenebmai ci, “Bikdob uram talebmab,” eboka lak ebmai ura, sunci Er Imtamnyi dib en uram ara deiblobmai.
1TI.6.21	Timotius, Nun Nai Imtamnyi biryi kan ab kan ab tonkwa kuboka dib teneraming nang ab asi, “Ni mabwe,” tenen sunsi teleb kurdeirisina teleb.
1TI.6.21	Ni Paulus biryi a kunum kerek sekeibmakin.
2TI.1.1+2TI.1.2	Teleb ni kwit Timotius. Ni Paulus biryi kansi boukwe kuboka, “Ni mi kobdob atonyi,” tenekunun ci, kerek sengna ton kerek sekeibmakin. Ni Paulus bira nun Du Kristus Yesus biryi bokdonoknounyi kunun ati ebman. Nun Du biryi nisi bokdonoknou uca, niryi Teleb Uram lak eboka eterebde banun. Ara, nun Nai Imtamnyi biryi niti teleb tenebnou to kunuboka nun Du biryi nisi nabsou uca, nira Er bokdonoknounyi to kuboka Teleb Uram eterebde banun. Nun Nai Imtamnyi biryi nunsi ato eboka ebdeibsou, “Sunda Ni Mi Kristus Yesus ab tonkwa antanibmunyi ura, Niryi sunsi iya kam bukeibkwansin,” ebdeibsou. Ati, niryi nun Nai Imtamnyi biryi ebdeibmasou to lak eboka eterenun ara iya kam kurdeirisin uram Teleb Uram asi eterebde banun.
2TI.1.1+2TI.1.2	Ni kwit Timotius, nun Nai Imtamnyi ab nun Du Kristus Yesus ab aryi kansi kisal dangkina teleb. Tonda, nun Nai ab nun Du ab aryi kansi bico tenekina teleb. Tonda, nun Nai ab nun Du ab aryi antanibdeiboka kan kanya asi namin kurdeirikina teleb.
2TI.1.3	Ni kwit Timotius, kanda nun Du Yesus bisi diboka dib tenerandim ati, niryi nun Nai Imtamnyi bisi, “Ei nun Nai,” enun. Ati, niryi yuk nang ababyi molormilinun ci, niryi kanbabyi tuba-tuba teneibde kukunun cok, tanglona kum uca molormilirkunun. Molormilirkunun ba, niryi nun Nai Imtamnyi bisi, “Ei ni Nai,” enun. Minob uca ni aibweyabwe aryi nun Nai Imtamnyi biryi takubdeibsou uram yuk-yuk asi kunuramnyi to, nibabyi neiktoto nun Nai Imtamnyi biryi takubdeibsou to kununun. Ati, nibabyi, “Malyi kun dinyi nirya asi bai donokmase,” tenen bingdanun ci, niryi nun Nai bisi milinun. 
2TI.1.4	Ni kwit Timotius, niryi nun Nai Imtamnyi bisi, “Ei nun Nai,” enun cok, niryi kanti, “Ni ab tonkwa tubto ebdatinimyi,” tenen tuba-tuba teneirirankin. Minob kan ab ni ab yuk-yuk bokdankwamanumwe talak aryi kanci, “Yuk-yuk bokdanimnyei,” tenen engena weik engebmumwe ara ni kanya tuba teneirirankin. Ura, “Ni ab kan ab tubto ebdatinimnyi uca, ni kanya ara kilkil weik kubkwanir,” tenekunun. 
2TI.1.5	Kanda nun Nai Imtamnyi bisi diboka dib tenerum dinyi ara ni tuba kanya teneirikunun ci, niryi a deyok aryi, nun Nai Imtamnyi bisi, “Ei ni Nai,” enun. Kan tat Lois ab, kan kwin Eunike ab aryi nun Du Kristus bisi yuma aryi dib tenerandei to, Timotius kanbabyi neiktoto nun Du bisi diboka dib tenenanyi kurum ara ni diboka bingkunun ati ebman. 
2TI.1.6	Kanda nun Du bisi dib tenerumnyi kurum deyok aryi, niryi kansi uram ton takubdeibkwinkin. Nun Nai Imtamnyi biryi kanti, “Dib en uram eterebkwandur,” tenen Er mikib karen dinyi asi kansi karebkou ati, kanci luba kibminyei. Ara, minob uca ni Paulus taruk aryi kan deici deibdongobmakise ba, ni taruk biriman aryi nun Nai Imtamnyi biryi Er mikib kansi karebkou asi diboka kanya teneibdenkwandum. Kanya teneibdeminyi ura, kanci ato tenena teleb. “Nun Nai biryi Er mikib aryi nisi karebnou ati, niryi busul kubtabakoka Erci takubdeibnou to kunubkwan,” teneboka abmin ci, kanci busul kuboka Er Imtamnyi biryi takubdeibkou to kunubdum. 
2TI.1.7	Ati, nun Nai Imtamnyi biryi Er Kanya Roh Kudus asi nun kanya dam asi karebdongobsou ara, nunsi ilil kusin kanya kum dongobmasou ati ebman. Erda, Er Imtamnyi Kanya Roh Kudus mikib ara nun kanya dam kusurur uca, nunci ilil kum asa aryi nun Nai biryi takubdeibsou to kununub. Tonda, Roh Kudus aryi nun kanya dam kusurur uca, nunci yuk nang asi boukwe weik kimnub. Tonda, Roh Kudus aryi nun kanya dam kusurur uca, nunci, “Malyi kun dinyi kunubibyei,” tenen nundamnyi kalingdanub.
2TI.1.8	A deyok aryi, Timotius kanda nun Du Kristus Yesus uram dib en uram ati alyi kukina kum uca lak eterebkwandum. Ba, tonda ni Paulus bira nun Du biryi dib en uram asi lak etereranse deyok aryi, ninyi aryi nisi tabwe deboka abnei ci, kalingnunungnyi deyok ababyi, “Paulus bira ninyi aryi tabwe debinyi bica,” teneboka kan alyi kukina mem. Erda, kanbabyi Er Imtamnyi mikib dobdobmumwe deici aryi ilil kum asa aryi Teleb Uram asi lak eterebkwandum. Ati, niryi ilil asa kum kuboka Teleb Uram eterenun to, kanbabyi neiktoto, “Ninyi aryi mambul kubdeibningnyi ababyi, niryi Teleb Uram eterebkwan,” tenen kununa teleb. 
2TI.1.9	Nun Nai Imtamnyi biryi nunsi sirya lebdeibsou. Ara, nunda nun malyi kun dinyi takloboka Er dam kun nang kubkwamoubwe ati, Erci nunsi nabsou. Nun Nai biryi nunda malyi kuramoubwe nang asi leboka nabsou. Nunda malyi nang kuramoubwe ati, Erci nunsi lebdeibsou ara nun teleb kuramoubwe deici aryi Erci nunsi kum nabsou. Erda, nun Nai biryi nunti, “Lebkwan,” teneransou deici aryi Erci nunsi wibdeibsou. Ara, imtam tukwetam nirya asi kum kikniamuryok, nun Nai biryi nunti, “Ni Mi Kristus Yesus biriman aryi Niryi kisal dakwan,” teneransou. 
2TI.1.10	Minob uca, “Teleb kubdeibkwan,” teneransou ani, nun Nai biryi Erci nunti teleb tenesina asi ukuryok lak kibsou. Ara, nun Nai Imtamnyi biryi, “Ni Mi biriman aryi lebkwan,” tenen Erci nun Du Kristus Yesus bisi tukwetam bokwetebmasou. Nun Du bisi tukwetam bokwetebmasou biriman aryi nun Nai biryi Er minob uca, “Teleb kubdeibkwan,” teneansou kanya asi lak kibdeibsou ati ebman. Nun Du ninyi Lemsurutnyi bira tukwetam yuryanmou ura, Erci ninyi dina asi muna kibdongobmuryok, iya kam burdeirisina asi lak kibdeibsou. Ara, nun Du biryi Erdamnyi karebdanmou ci, dibmou ani, kam bukokmou deyok aryi, nunda dib tenen nang ara iya kum dibkwamib. Erda, nunda nun Nai Imtamnyi ab tonkwa kubibiryi, iya kam kubkwayeb. Nun Du bira tukwetam yuryanmou ci, Erci Teleb Uram biriman aryi iya kam burdeirisina asi nunti lak kibdeibsou ati ebman. 
2TI.1.11	Ura, a Teleb Uram ati nun Du biryi nisi, “Lak eterebdum,” eboka takubdeibnou. Ati, niryi a Teleb Uram ermuruna ninyi nirya urasintam aryi lak eterebde binkwan ati, nun Du biryi ni Paulus bisi bokdonoknou. 
2TI.1.12	Teleb Uram ebmuruboka lak eterenun deyok aryi, ninyi aryi nisi malyi kurdeiriraning. Malyi kurdeiriraning bok, ni kanya ara kankana kum kuranir. Erda, niryi, “Nun Nai ab nun Du ab aryi erdeirisiringnyi uram asi tuba-tuba kunuranding ati nisi kum taklobkwaniring,” tenen bingnun. Nun Nai bira iya mikibnyi kurur ati, Erci miliranir ba, niryi lak eterenun Teleb Uram asi diboka kalikwante ati ebman. Ara, nun Nai biryi kalingdur uca, Teleb Uram asi tola uram aryi bisik sekmanto kum kubkwande. Teleb Uram ara bisik sekmanto kum kubkwande ani, sirya kobdob uki tum ara nun Du tamuryankwande uki tum berekwande.
2TI.1.13	Ni kwit Timotius, ni Paulus biryi kansi eterebmakise dib en uram asi kanci kalingnamin ci, kanci niryi eterebmakise uram ati, “Dib en uram kurur ati nibabyi neik uram akwe eterebkwan,” teneboka eterenkwandum. Ati, kanda nun Du ab tonkwa antanirdana deici aryi, kanci nun Nai Imtamnyi bisi dib teneboka ninyi asi boukwe weik kuramin ci, a ebdeibmakin dib en uram asi diboka eterenkwandum. 
2TI.1.14	Er Imtamnyi Kanya Roh Kudus ara nun kanya dam kusurur ati kanci Roh Kudus aryi karebkou mikib deici aryi katabum eboka tingnamin ci, Er Imtamnyi biryi ebdeibkou dib en uram asi diboka kalingkwandum. Ati, “Ninyi aryi dib en uram asi dangubminikingnyei,” tenen kanci dib en uram asi diboka kalikdum.
2TI.1.15	Ni kwit Timotius, sun ni ab tonkwa Asia mutuk aryi kuramoubwe nang ilinto ara ni taklobnei ara kan sirya bikmarim. Figelus babyi, Hermogenes babyi, nisi taklobnirei ara kan bikmarim. Ninyi aryi nisi tabwe debmanei ani, nisi iya kalingnunung deyok aryi, sun ni ab tonkwa kuramoubwe nang ara sun ilil aryi nisi taklobnei.
2TI.1.16	A nang nirya aryi nisi taklobnei bok, nun kwit Onesiforus bira nisi kum taklobnou. Ati, nun kwit biryi niti, “Besi tabwe debinyi dirbana ati ni ilil,” kum teneranou. Erda, erci tabwe debsei nang dongon ai yandoka nira tabwe debneinyi bisi liki mikbaryi diryanou. Diryanou ati, ni kanya ara kilkil weik kuranir. Ati, nun kwit Onesiforus biryi nisi ato kuboka teleb kubdeibnou deyok aryi, nun Du Yesus biryi bico tenen nun kwit Onesiforus er mabwe silib asi teleb kimdeirina teleb. 
2TI.1.17	Ati, nun kwit bira Roma atei sirya yanmou ura, erci ilil kuna kum uca, “Ni kwit Paulus bisi dantam aryi kalingnung do?” tenen nisi ingkiringdoryanou. Nun kwit biryi busul kuboka Roma atei asi yibinkirikoka ingkiringdanou ani, nisi eibmanou. 
2TI.1.18	Nun Du Yesus tamuryankwande uki tum berekci ura, nun Du biryi bico tenen nun kwit Onesiforus bisi teleb kurdeirina teleb. Onesiforus biryi nisi teleb kubdeibnou ati ato ebman. Ura, minob ura nun kwit bira Efesus atei tuba kuramwe ababyi, erci busul weik kuboka ninyi tuba-tuba dirniliramwe ara kan sirya bikmarim.
2TI.2.1	Ni kwit Timotius, ni boukwe weik kukunun mi. Kekebnurum. Nun Du Kristus Yesus biryi kansi teleb kubdeiboka mikib karekurur deici aryi kanci, “Tabakdongoboka teleb kubdeibnute,” tenen katabum eboka kubdum. Ato kuboka kanci nun Du biryi takubdeibkou wa asi kunuboka ibdum. 
2TI.2.2	Minob ura ninyi ilinto kekeramnyi kankan aryi ni Paulus biryi Teleb Uram lak etereransise. Timotius kanbabyi kekeramumwe. Ba, ninyi ilinto aryi ni etereranse uram ati, “Dib en uram aca,” eboka lak eramnyi ba, kanci ni eterena uram asi kekeramumwe. Ura, kanci ni eterena uram kekeramumwe to yuk nang asi eterebdum. Ati, kanci ni eterena uram asi ermuruna tanglona kum uca dib tenen nang yuk nang asi eterena ati, diboka bingdoramingnyi nang asi eterebdum. Ara, “A nang ara ermuruna yuk nang asi dib en uram eterebting,” tenen kanci a nang asi eterebdum. 
2TI.2.3	Ni Paulus bira nun Du Kristus bisi wa irmilinunyi kunun ati, ninyi aryi nisi mambul weik kimdeirinunung. Ura, kanda Timotius bibabyi nun Du bisi wa irmilirandimnyi kurum ati, kanbabyi, “Ninyi aryi mambul kubdeibningnyi ababyi, nun Du biryi takubdeibnou to kunubkwan,” tenena teleb. Yin doun nang teleb nang ara mar ordana ati mambul kuramingnyi ababyi, sun mar nunungnanyi biryi takurdeirirande to tanglona kum uca kunuraming. Ati, ninyi aryi mambul kubdeibkingnyi ababyi, kanci neiktoto tanglona kum uca nun Du biryi takubdeibkou uram asi kunubdum. 
2TI.2.4	Yin doun nang ara, “Mar nunungnanyi biryi aruksou to diboka kunubkwayeb,” tenena dinyi akwe kuramingiryi, sunci, “Yuk wa utotoa nirya ara udikum deiboka wa ibkwayeb,” kum teneraming. Ati, kanda Timotius bibabyi neiktoto nun Du Kristus biryi arukmakou to asi udikum deibminyi ura, “Yuk wa utotoa nirya ara udikum deiboka kunubkwan,” tenebminyei. Erda, kanci, “Nun Du kanya asi teleb kubdeibkwan,” tenen nun Du biryi arukmakou to asi udikum deiboka kunubkwandum. 
2TI.2.5	Tonda, cukoka olahraga donanyi bira ola cukmari bok, sun olahraga deyok nang aryi etereramingnyi to asi diboka kum kunubmaci ura, sun olahraga deyok nang aryi ersi cukoka menengbisina dengna kira si piala kirdeirin moyok asi kum kareraming. Erda, sun eramingnyi uram asi kunuboka cukoka menekbisimarinyi bisi dengna kira kareraming. Ati, kanda Timotius bibabyi neiktoto, “Nun Du biryi nisi karebkwanou dengna kira wanikminiknicei,” tenen nun Du biryi takubdeibkou uram asi diboka kununa teleb. 
2TI.2.6	Tonda, sun kwaning wa iramingnyi nang ara kwaning yongobmangnyi tum ara er wa damnyi biryi diranci uca, er wa irmilin nang ara busul weik kuboka wa iraming ura, sunsi kwaning yuma bongdeirirande. Ba, yuk nang ara aminda karerande. Ati, Timotius kanbabyi neiktoto nun Du bisi wa irmilinanyi kurum ati, kanci, “Busul kuboka nun Du Yesus Uram asi kunubkwan,” tenebmin ci, kununa teleb. Ato kuraminyi uca, nun Du biryi dekoka kansi teleb kubdeibkwankir ati ebman. 
2TI.2.7	Ura, niryi kansi eterebmakin to, kanci diboka teneibdum. Ba, nun Nai Imtamnyi biryi kansi utotoa nirya bingna dinyi karebkici ba, kanci ni eterebmakin uram deyok diboka bikwandim ati ato ebman.
2TI.2.8	Nun Du Yesus Kristus bira dibmou ani, kam bukokmou. Kanci a uram asi tuba-tuba teneiboka abmin ci, nun Du bisi tanglona kum uca iya milibkwandum. Nun Du bira weik sienyi si Daud yalanyi kurur ati ebman. Niryi eterenun Teleb Uram ara a deyok asi eboka lak eterenun. 
2TI.2.9	Nira ato eboka Teleb Uram eterenun deyok aryi, ninyi aryi, “A uram asi bisik sektibyi,” tenen nisi mambul kurdeiriraning. Ara, niryi a nang asi malyi dinyi ton kum kurdeirinun bok, sunci nisi, “Malyi dinyi kurandanyi,” besi tabwe debmanei. Sunci nisi, “Bisik sektibyi,” tenen tabwe debmanei bok, Er Imtamnyi Uram eterena ara bisik sekmanto kum kurur deyok aryi, nirya Er Imtamnyi Uram tuba eterenun ati ebman. 
2TI.2.10	Teleb Uram ara bisik sekmanto kum kurur deyok aryi, niryi, “Mambul weik dinyi utotoa kubdeibningnyi ababyi, niryi tanglona kum uca Teleb Uram eterebkwan,” tenena akwe kununun. Ara, “Nun Nai Imtamnyi biryi wibdeibmou nang asi Teleb Uram kum bingnung ati, sunci Teleb Uram asi kekebting ba, nun Du Kristus Yesus biryi lebdeibte,” tenenun ci, niryi Teleb Uram eterenun. Tonda, “Nun Nai biryi wibdeibmou nang ara nun Du ab tonkwa antanibdobingiryi, Er ab tonkwa iya erebdob ai tuba-tuba kubkwaming,” tenenun ci, niryi Teleb Uram eterenun.
2TI.2.11+2TI.2.12+2TI.2.13	A ebkun uram ara dib en uram kurur ati kanci diboka teneibdum.
2TI.2.11+2TI.2.12+2TI.2.13	Nunda dib tenen nang ara nun Du Yesus ab tonkwa antanirdan nang kunub ati, nun Du biryi nunti dibmasou uca, Erci nun malyi kun dinyi nirya asi kum daneibsou.
2TI.2.11+2TI.2.12+2TI.2.13	Nunda ato kuboka nun Du ab tonkwa dibmoubwe nang ato sirya kibmoubwe ati, nun Du biryi karebsici uca, nunci aminda aryi neiktoto nun Du ab tonkwa iya kam kubkwayeb.
2TI.2.11+2TI.2.12+2TI.2.13	Tonda, ninyi aryi mambul dinyi ilinto kurdeiriransingnyi ababyi nunci tanglona kum uca nun Du uram asi kununub ati,
2TI.2.11+2TI.2.12+2TI.2.13	nun Du bira iya weik sienyi kiboka laktoto kalikwande tum berekci ura, nun Du biryi nunsi erebdeibsici ura, nunda Er ab tonkwa utotoa nirya asi kalikwayeb.
2TI.2.11+2TI.2.12+2TI.2.13	Ba, nunci nun Du bisi, “Anyi bira ni li,” ebibyi ura,
2TI.2.11+2TI.2.12+2TI.2.13	nun Du bibabyi neiktoto nunti, “A nang ati ni li,” eboka dokdonokwansir.
2TI.2.11+2TI.2.12+2TI.2.13	Ba, nunda nun Du bisi miliramibiryok, tiya taklobtibyi ababyi,
2TI.2.11+2TI.2.12+2TI.2.13	nun Du biryi nunsi kum tanglonglosurur. Erda, nun ab tonkwa iya kunub. Nun Du bira Er minob teneransou dinyi kum tanglorur ati, Erci erdeirisin uram nirya asi tanglona kum uca kunusurur ati ato ebman.
2TI.2.14	Ati, Timotius kanci sun dib tenen nang asi, “A uram nirya asi luba kubmunyei,” eboka tuba-tuba etereramin ci, ebdarab eboka eterebdum. Ara, “Nun Nai Imtamnyi biryi sun kanya yuk-yuk asi bingsurur ati, sunci Er Uram asi diboka kunubdarur,” eboka eterebdum. Ato kuboka Er Imtamnyi urasintam aryi etereramin cok, kanci, “Talyi uram ati lulurdana mem,” ena teleb. Ati, kanci, “Talyi uram lulurdana ara ninyi teleb kum kubdeibkwansir,” ebdum. Erda, “Talyi uram ati lulurdana ara malyi kurur deyok aryi, a uram ara sun kekeramingnyi nang kanya asi dangubminikoka bowaningminingdur,” eboka eterebkwandum. 
2TI.2.15	Ura, Timotius kanda busul kuboka Er Imtamnyi biryi arukdeibkou to kunubkwandum. Ara, Er Imtamnyi biryi kansi, “Ni takubdeibse wa ara erci diboka kunurur,” tenebkwankir ati ato kubdum. Ati, kanci busul kuboka Teleb Uram etereraminyi ba, nun Nai Imtamnyi biryi kansi, “Ni takubdeibse wa ara sulbalyi kum kurur ci, telebto kuboka irur,” tenen ati, “Niryi ersi alyi kum kubdeibkwan,” tenebkwankir. Tonda, kanci ato kubminyi ba, nun Nai biryi kanti, “Dib en uram asi diboka lak etererandimnyi kurur,” tenen bikwankir. 
2TI.2.16	Ura, malyi uram ab, talyi uram ab, sisingna ara kisibdobkwandum. Sun nun Nai Imtamnyi biryi, “Malyito enmang,” tenesurur uram asi sisingmangnyi nang ara sundamnyi malyi kun dinyi tabangdongordaraming ati ato ebman. 
2TI.2.17	Ninyi ukli yirande ara ninyi tub ai asi nebdongoboka loke yibde barande to, a malyi uram ababyi neiktoto ninyi kanya dam asi weik nebdongoboka malyi kimdongorande. Himeneus ab Filetus ab ara malyi uram sisingnanding ci, nun Nai biryi, “Malyito enmang,” tenesurur uram asi sisingna nang kankan kururung ati ebman. 
2TI.2.18	A nang ara dib en uram asi takloboka sundamnyi waningminingdaranding. A nang ara tola ati ninyi kam burdeirin deyok ati ato eboka etereranding. “Sun diamingnyi nang ara aminda aryi kam kum bukokwaming. Erda, asing kum eirinub bok, nun dib tenen nang nirya ara kam sirya bukokmab,” eranding. Nun Nai Imtamnyi biryi ninyi nong kanya nirya bukeibkwande asi, a nang ara tola ati ato eboka eterenung. “Er Imtamnyi biryi ninyi nong asi takloboka ninyi kanya akwe kam burdeirisurur,” eboka etererurung. Tola ati ato eboka etererurung uca, sunci dib tenen ton nang asi dangubminikoka bowanikminingdurung. 
2TI.2.19	A nang ara tola ati ato eboka etererurung bok, Er Imtamnyi biryi dib en uram ara katabum eboka tingdur aryi bisik sekminikmanto kum kurur. Er Imtamnyi biryi dib en uram ara ninyi aryi dakman kum ai ato kurur. Abyokomna keil ab co ab ara katabum eboka tingdur to, Er Imtamnyi Uram ababyi neiktoto lulungna kum uca daraboka tingdur. Nun Nai biryi dib en uram ara deyok bitinyi kurur ati ebman. Deyok yuma dinyi ara ato, “Nun Nai Imtamnyi biryi Er dam kun nang ara diboka bingsurur.” Ba, deyok bitinyi dinyi ara ato, “Sun nun Du Yesus bisi miliboka Ersi weik eboka lak eramingnyi nang ara Er Imtamnyi biryi malyi tenesurur dinyi ara tanglona teleb.” A dib en uram deyok bitinyi ara diboka tingdur ati, ninyi aryi kilibman kum uram kurur.
2TI.2.20	Ura, ni kwit e, kiklina uram ton ebtabakwinkin. Sun weik ai deyok nang ara moyok amuma ab, buna yangabde yina amuma ab, yuk dinyi amuma deiriraming. Ton dinyi ara dengna weik dinyi si emas aryi kiknin dinyi ton, perak aryi kiknin dinyi ton deiriraming. Ba, yuk dinyi ara dengna mitik dinyi ton deiriraming. A dinyi ara co aryi kiknin moyok ab, tukwe asi iniboka uk daboka kikniraming moyok ab deiriraming. Ura, moyok piring dengna weik dinyi ara, “Weik kwalin tum aryi deibkwayeb,” tenen iya taleraming. Ba, moyok piring dengna mitik dinyi ara, “Ur tum aryi deibkwayeb,” tenen minola bai donongnaming. 
2TI.2.21	Ato kuboka sun tola uram taleramingnyi nang ara moyok piring dengna mitik dinyi ato kuraming. Ba, sun tola uram asi takloboka malyi kun dinyi tangloramingnyi nang ara dengna weik moyok ab, dengna weik piring ato nang kuraming. Er ai damnyi biryi dengna weik moyok ati, “Ni kanya teleb kuranir ati iya talebkwan,” tenerande to, nun Nai Imtamnyi biryi sun tola uram tangloramingnyi nang ati, “Malyi kun dinyi taklobmang ati, Ni dam kun nang kunung,” tenerur. Ato tenerur ci, nun Nai biryi a nang ati, “Niryi takubdeibkwan wa teleb asi diboka nirya kununkwaming,” tenesurur.
2TI.2.22	Ura, ni kwit Timotius, kanda kwitnyi kurum ati, sun kwit nang aryi, “Malyi kubtibyi,” teneramingnyi to dinyi ara kanci kisibdobkwandum. Kisibdobmin ci, kanci busul kuboka, “Er Imtamnyi urasintam aryi teleb dinyi akwe kunubkwan,” tenen dinyi asi kunubkwandum. Tonda, kanci tanglona kum uca nun Du biryi takubdeibsou wa kunubkwandum. Tonda, busul kanya boboka kanci ninyi boukwe kiboka dirnilirandum. Tonda, kanci namin kanya boramin ci, sun Er Imtamnyi si diboka namnamingnyi nang ab antaniboka kubdarur. Ara, sun, “Malyi kun dinyi nirya bai donokmoubwe,” tenen Er Imtamnyi si namnamingnyi nang ab antaniboka kubdarur ati ebman. 
2TI.2.23	Ba, talyi uram sisingna ab, uram walwal sisingna ab ara kanda kisibdobkwandum. Ara, “Ato uram sisikibiryi asi tatabdandoka mar ibdabyei,” teneboka kisibdobkwandum. 
2TI.2.24	Ba, nun Du bisi wa irmilinanyi bira tatabdandoka mar irdananyi kuma. Erda, namin kanya boboka ninyi nirya ab antanirdananyi kimna teleb. Tonda, nun Du bisi wa irmilinanyi bira yuk nang asi eterena ati kikib kuna teleb. Tonda, ninyi aryi, “Bisik sektibyi,” teneramingnyi ababyi, malyi kurdeirisingnyi ababyi, nun Du bisi wa irmilin nang ara tanglona kum uca namin kanya bormururamibiryok, nun Du biryi takubdeibsou wa kununa teleb. 
2TI.2.25	Ba, nun Du bisi wa irmilinanyi bira namin kanya boboka sun, “Teleb Uram asi bisik sekminiktibyi,” tenen nang asi Teleb Uram eterena teleb. Ba, ato kuramingnyi ati Er Imtamnyi biryi sun malyi kun dinyi takloboka Teleb Uram keken uki ton louanci ura, sunci sun malyi kun dinyi taklobingnyi ba, nun Du wa irmilinanyi biryi Teleb Uram eterena teleb. 
2TI.2.26	Ba, nun Du wa irmilinanyi biryi wenebci uca, “Er Imtamnyi Uram asi bisik sekminiktibyi,” teneramingnyi nang aryi, “Nun Nai malyito kunub,” tenebkwaming. Ara, isa sienyi Iblis biryi er tenebdanci to kuboka tabwe deanci asi tabwe lobdeibmaci deyok aryi ato tenebkwanung.
2TI.3.1	Ni kwit Timotius, kanda minob bikwandum. Sirya kobdob berekwande talak ara mambul weik dobkwandum talak kubkwande ati ebman. 
2TI.3.2	Sirya kobdob berekwande talak ara ninyi ilinto aryi yuk nang asi kum dirnilibdankwaming. Erda, sundamnyi akwe boukwe kibdandoka, “Co bok ilinto dobdobtibyi,” tenen dinyi akwe ingkirikwaming. Tonda, sundamnyi ererdankwaming. A nang ara nun Nai Imtamnyi babyi, yuk nang babyi, ina ngilikwaming. A nang ara sun naiyabwe sun kwinyabwe uram asi kum kekebkwaming. Yuk nang aryi sunsi teleb kubdeibingnyi ababyi, teleb kubdeibmangnyi nang asi, “Ei nun nai, ei nun kwin,” eboka kum kibdobkwaming. Tonda, a nang ara Er Imtamnyi dam kum kubingiryi, Er Imtamnyi urasintam aryi malyi kun dinyi akwe kubkwaming. 
2TI.3.3	A nang ara sun dam kuramingnyi nang ababyi boukwe kum kibwaming. Ninyi bimsa yarin kanya akwe boboka, “Yuk nang ab antaniboka kuna ara nun li,” tenen to akwe kubkwaming. A nang ara yuk nang asi talyi tatab-tatab en nang kubkwaming. A nang ara sundamnyi kum kalikdankwaming. Tonda, yuk nang asi malyi kubdeibkwaming. Tonda, “Teleb dinyi ukuna ati nun li,” tenebkwaming. 
2TI.3.4	Sirya kobdob talak berekci ura, ninyi ilinto ara iya malyi kubingiryok, sun kwityabwe ati, “Obkwayeb,” tenen kikibkwaming. A nang ara kanya teneina bukam kum teneibkwaming. A nang ara kat kanya bobingiryok, malyi dinyi akwe kunubmurubkwaming. A nang ara wingdaboka sundamnyi erebdeibdandoka bingna nang kibdandobkwaming. Tonda, Er Imtamnyi teleb tenesurur to ara dongtam kibdeiboka sun kanya teleb teneramingnyi dinyi akwe kunubkwaming. 
2TI.3.5	A nang ara sibambol dem aryok Er Imtamnyi si namnung cok, sun kanya dam ara Er Imtamnyi bisi diboka kum milinung. A nang ara Er Imtamnyi biryi teleb tenesurur to kum kununung ati, dib tenena mikib ara, “Nun li,” tenenung. Ati, Timotius kanda a nang dam ara kisibdobdum.
2TI.3.6	A malyi kun nang kankan asi ton nang ara yuk nang ai-yuk nang ai yibinkirikoka sun kanya wisirona kum nerabwe asi iniboka tola uram eterebingnyi uca, dib en uram asi bingdona kum nerabwe asi bowaningminingnaming. A nerabwe ara kanya wisiron kuna kumci, “Malyi kun dinyi ilinto kuramoubwe,” tenerdana aryi mambul weik kuramingiryok, malyi kun dinyi kurmururaming. A nerabwe ara dib en uram asi taklobmai cok, “Nun kanya teleb kubmaci dinyi utotoa kunubtibyi,” tenena akwe kunung ati ebman. 
2TI.3.7	A nerabwe ara busul kuboka, “Yuk dinyi-yuk dinyi utotoa eterebsurum,” eboka moloramingiryok, dib en uram deyok asi diboka kum bikwaming. Ara, sun malyi kun dinyi asi tanglona kum kuramingiryi, sun tola uram eteren nang uram asi talermurunung deyok aryi, Er Imtamnyi Uram ara diboka kum bingnung. 
2TI.3.8	A tola uram eteren nang ara dib en uram asi, “Bisik seksinibtibyi,” tenenung ati ebman. Minob ura, er Musa biryi sun Mesir nang weik sienyi si Firaun urasintam aryi tikoka Er Imtamnyi mikib deici aryi ilil tenen dinyi kiknibmou ba, tola uram eteren sien nang bitinyi si Yanes ab Yambres ab ara er Musa biryi uram ati, “Bisik sektinimnyi,” tenen ukubdenmarei. Ura, ukuryok ababyi tola uram eteren nang aryi neiktoto dib en uram asi, “Bisik sektibyi,” tenen bisik ingkiringnaming bok, ukubman kum. A tola uram eteren nang sun kanya ara dangubminikwe ba, iya malyi kurur. A nang ara dib en uram asi diboka kum taleraming ati ebman. 
2TI.3.9	A tola uram eteren nang ara dib en uram asi, “Bisik seksinibtibyi,” tenena nang aryi tola uram tuba akwe etereraming asi, sun eterena uram ara takabdongon mikib ton kum kubkwande. Erda, ninyi nirya ara. “A nang ara dib en uram ati walwal akwe kunung,” tenen bikdobwaming ati, a nang aryi tola uram tuba kum kekebkwaming. Ati, sun tola uram eteren nang minob kurandei nang asi kuramwe to, sun ukuryok kuramingnyi tola uram eteren nang ababyi neiktoto kubkwande.
2TI.3.10	Bok, Timotius kanda ni eterena uram asi diboka talernururamumwe ani, ukuryok ababyi tuba talernururum. Tonda, niryi teleb kununun to kanbabyi miliboka kunurum. Tonda, niryi, “Ato-ato kubkwan,” tenenun to, kanbabyi neiktoto, “Ato-ato kubkwan,” tenerum. Tonda, niryi nun Du Yesus bisi tanglona kum uca milinun to, kanbabyi tanglona kum uca nun Du bisi milirandim. Tonda, niryi mambul tenen dinyi bonun to, kanbabyi neiktoto mambul tenen dinyi borandim. Tonda, niryi ninyi boukwe kiboka dirnilinun to, kanbabyi neiktoto boukwe kiboka ninyi dirnilirandim. Tonda, ninyi aryi mambul kibdeibsingnyi ababyi, niryi, “Kum taklobkwan,” tenenun to, kanbabyi neiktoto, “Kum taklobkwan,” tenerandim. 
2TI.3.11	Tonda, ninyi aryi ni Paulus biti, “Obtibyi,” tenen dobkirikoka mambul dinyi ilinto takurdeiriranei ba, ni mambul doranse ara Timotius kanbabyi tanglonina kum uca neiktum mambul doranumwe. Tonda, Antiokhia atei kuranse ababyi, ninyi aryi nisi mambul dinyi takurdeiriranei. Tonda, Ikonium atei ab, Listra atei ab kuranse ba, niryi aryi nisi neiktoto mambul dinyi takurdeiriranei. Mambul weik kurdeiriranei bok, nun Nai Imtamnyi biryi nisi lebnin baranou. 
2TI.3.12	Diba. Sun nun Du Kristus Yesus bisi milin nang kuramingiryi, “Nun Nai Imtamnyi urasintam aryi teleb akwe kubkwayeb,” tenen nang nirya asi ninyi aryi mambul dinyi kubdeibkwansing. 
2TI.3.13	Ba, sun malyi kun nang ab, ninyi kanya bowaningminingna nang ab ara tabakoka malyi kun dinyi kunubkwaming. A nang ara yuk nang ababyi bowaningminingnaming ci, sundamnyi ababyi bowaningminingdaraming. 
2TI.3.14	Sunda ato kunung bok, Timotius kanda kan minob kekeramumwe dib en uram asi tanglona kum uca talernurubdobdum. Tonda, kanci kanya kankana kum uca a uram ati, “Dib en uram aca,” tenena teleb. Ara, kanci nunda a uram asi etereankoubwe nang ati, “Dib en uram asi eterebmanei,” tenen bingnandim deyok aryi, kanci a uram asi talernuruna teleb. 
2TI.3.15	Ati, kan, “Ni mitik uca Er Imtamnyi Uram asi kekebse,” teneirandim ci, dib en uram asi talernuruna teleb. Er Imtamnyi Uram ara mikib kurur uca, kanci a uram deici nun Nai biryi ninyi lemsina deyok ati diboka bikdobkwandum. Ati, kanci a uram asi liliboka nukminyi ura, kanci, “Nun Du Yesus bisi dib tenena deici nun Nai biryi nunsi lebkwansir,” tenen bita bikwandim. 
2TI.3.16	Er Imtamnyi Uram umbura kerek sekeibmou uram nirya ara Nun Nai Imtamnyi biryi karebsou uca, nun Nai biryi eteresurur uram asi lak kimdeirisurur. Ara, Er Imtamnyi Uram deici aryi dib en uram etererdan dinyi kurur. Tonda, a uram deici aryi ninyi aryi malyi kun dinyi asi weneboka lak kimdeirirdan dinyi kurur. Tonda, Er Imtamnyi Uram deici aryi ninyi wenena ababyi kurur. Tonda, Er Imtamnyi biryi karebsou uram deici aryi, nunci, “Ato-ato kubmun ci, Er Imtamnyi biryi teleb tenesurur to kunubkwandum,” etererdan dinyi kurur. 
2TI.3.17	Ati, nunci, “Er Imtamnyi Uram asi kekena deici aryi sun Er Imtamnyi dam kun nang ara sundamnyi kiknibminikdamingnyi uca, mikib kubingiryok, Er Imtamnyi urasintam aryi teleb dinyi utotoa kunubkwaming,” tenen Er Imtamnyi Uram deici aryi eterena teleb.
2TI.4.1	Ni kwit Timotius, niryi kansi takubdeibkwinkin uram asi kekebmin ci, dib en uram asi tuba-tuba eterebmurubkwandum. Ati, niryi kansi, “Ni takubdeibkwan uram asi diboka kunubte,” tenekunun ci, nun Nai Imtamnyi urasintam aryi uram ton takubdeibkwinkin. Tonda, nun Du Kristus Yesus urasintam aryi uram ton takubdeibkwinkin. Ati, kanci, “Dib en uram asi kum eterebnyi ura, nun Nai ab nun Du ab aryi nisi wenebniringnyei,” teneboka ni takubdeibkwinkin uram asi kunubdum. Ura, nun Du Kristus Yesus bira tamuryandoka sun din nang ab, kam nang ab aryi teleb kuamingnyi to malyi kuamingnyi to nirya asi lilibkwansir ara kan bikmarim. Sirya lilibci ura, nun Du bira iya erebdob sienyi kiboka utotoa nirya asi kalikwansir. Ati, kanci, “Nun Du tamuryaci ura, nunda dib tenen nang nun Du ab tonkwa weik sien nang kibibiryi, Er ab tonkwa utotoa asi kalikwayeb,” tenena teleb. Ato teneramin ci, kanci katabum eboka ni takubdeibkwinkin uram asi kunubdum. 
2TI.4.2	Ati, niryi kansi takubdeibkwinkin uram ara ato eboka takubdeibkwinkin. Kanci dib en uram asi tuba-tuba lak eterebmurubdum. Ara, teleb tum kubmaci ababyi, teleb kum tum kubmaci ababyi, kanci tanglona kum uca dib en uram eterebdum. Tonda, kanci malyi kun dinyi lak kibdeiboka, “Mem,” eboka malyi kun nang wenebkwandum. Tonda, kanci sun dib tenen nang kanya asi katabum ebdeibmin ci, sunsi eterebkwandum. Ara, ninyi aryi kansi mambul kurdeirirankingnyi ababyi, kanci tanglona kum uca dib en uram asi eterebdum. Tonda, kanci, “Ato-ato kubdarur,” en uram yuk-yuk asi eterenkwandum. 
2TI.4.3	Aminda mabde binkwayeb talak ara ninyi ilinto aryi, “Dib en uram kekena ara nun li,” tenebkwaming deyok aryi, ato ebman. A kubkwayeb talak ara ninyi ilinto aryi sun kanya aryi malyi teneramingnyi to kunuboka abniryi, tola uram eteren nang uram akwe kekebkwaming. Ati, sunci tola uram eteren nang ilinto asi nabingnyi ura, “Nun kekebtibyi talyi uram asi eterebsindarur,” eboka nabkwaming. 
2TI.4.4	A kubde bankwayeb talak ara ninyi ilinto aryi, “Dib en uram asi kekena ara nun li,” tenen amol kinikdobongnyi ura, sunci, “Nunung uram akwe kekebtibyi,” tenen amol erekoka kekebkwaming. 
2TI.4.5	A nang ara ato kubkwaming bok, Timotius kanda kandamnyi tuba-tuba kalingdana teleb. Tonda, ninyi aryi kansi malyi kubdeibkingnyi ababyi, kanci lamakdongoboka mambul dinyi asi takubdobkwandum. Tonda, kanci sun Er Imtamnyi Uram walwal nang asi Teleb Uram eterebdum. Tonda, nun Nai Imtamnyi biryi kansi wa takubdeibkou to, kanci busul kuboka a wa nirya asi diboka kunubdum.
2TI.4.6	Ni Paulus dibkwan tum ara dam sirya kubmar ati ato ebman. “Ninyi aryi nisi obkwaning uca, ni ining sakwanir,” tenebman. Ninyi aryi nisi obkwaning ba, niryi nidamnyi karebdaniryok, “Ei nun Nai,” eboka ni tub ining nirya asi Er Imtamnyi taruk dam karebkwan. Ara, ninyi aryi Er Imtamnyi bisi, “Ei nun Nai, nun dama kan taruk dam karebkib,” eboka yung me dikdongoboka dama deiriraming to, nibabyi neiktoto ni tub ining nun Nai taruk dam karebkwan. Ninyi aryi obkwaning uca, dibkwan talak dam sirya kubmar ati ebman. 
2TI.4.7	Nira Er Imtamnyi biryi takubdeibnou wa asi busul kuboka wa iranse ani, sirya kunubsekman ati ebman. Cukoka olahraga kimnanyi biryi cung bindoka sungban ai sirya bisirande ato, nibabyi neiktoto Er Imtamnyi biryi nisi takubdeibnou wa kunubsekman. Sirya kunubsekman ci, nira tanglona kum uca nun Du bisi dib teneranse ani, tuba dib tenenun ati ebman. 
2TI.4.8	Ati, ukuryok nira menekoka cungnanyi dengna kira si piala dobdobkwan. Menekoka cungnanyi dengna kira diba ati kum ebman. Erda, nun Du biryi nisi iya kam kun dinyi karebkwanir ati niryi kikliboka ato ebman. Ara, nun Du tamuryankwande uki tum berekci ura, nun Du bira ninyi kanya diboka bingsurutnyi biryi, “Anyi telebnyi bisi dobdobkwan,” eboka “Onyi malinyi bisi wenebkwan,” eboka uram dodeibkwande. Ato eboka kikibto uram dodeibkwansir ba, nun Du biryi nisi iya kam kun dinyi karebkwanir. Ara, a tum berekci ura, nun Du biryi minob niti kiknibminikanou iya kam kun dinyi asi karebkwanir. Ni kikwa iya kam kun dinyi kum karebkwanir. Erda, sun Ersi boukwe kiboka dibde bunub nang nirya asi nun Du biryi iya kam kun dinyi karebkwansir.
2TI.4.9	Ni kwit Timotius, kan ukurlona kum uca ni dam minola yarum ati ebman. 
2TI.4.10	Er Demas bira ni ab tonkwa kuranumwe ani, erci, “Sun malyi kun nang aryi kuramingto malyi kubkwan,” tenen nisi takloboka Tesalonika atei bindobwe. Tonda, ni wa irmilinurutnyi Kreskes bira Galatia mutuk biu. Ba, nun kwit Titus bira Dalmatia mutuk biu. 
2TI.4.11	Ba, nun kwit Lukas bikwe ni ab tonkwa kuranim. Ati, Timotius kanci nun kwit Markus bisi inibdobminyi ura, kan ab tonkwa ni dam yarurum. “Nun kwit Markus bira nunsi wa irmilibsute,” tenen niryi ato ebman. 
2TI.4.12	Ura, niryi nun kwit Tikhikus bisi, “Efesus atei birum,” eboka sun dam sirya bokdonokse. 
2TI.4.13	Timotius ni kwit, kan ab Markus ab ni dam yangarumunyi ba, Troas atei asi ni alib ongon aling nun kwit Karpus ai ara deiblobse boyarurum. Tonda, ni deiblobse kerek sengna yuk-yuk ababyi boyarurum. Ara, sapi kala aryi kiknin kerek sengna kitim-kitim en dinyi asi nunukoka boyarurum.
2TI.4.14	Aleksander bira dengna weik keil si tembaga aryi doboka utotoa kikninanyi biryi nisi mambul weik bordeiriranou. Erci nisi malyi dinyi ilinto kurdeiriranou ati, nun Du biryi kikliboka ersi ilinto wenena teleb. 
2TI.4.15	Tonda, kanda Timotius biryi kalikdandobmin cok, Aleksander bisi kebdobkwandum. Aleksander bira nun eterenub dib en uram ati, “Bisik sekwan,” tenena to akwe kurur ati ato ebman.
2TI.4.16	Ura, ninyi aryi deyok kouboka nisi tabwe debmanei ci, tatab-tatab enmanei bok, niryi nidamnyi yuma libdandobmase ura, nun kwityabwe nirya ara ilil aryi nisi takloboka binsekdobmanei. Ba, ni dam tingyangananyi iya ton kum tikmai ati ebman. Taklobmanei bok, niryi nun kwityabwe ati yu kanya kum bonun. Erda, niryi sunti, “Nun Nai Imtamnyi biryi sunci nisi taklobmanei deyok aryi, wenebcei,” tenenun. 
2TI.4.17	Nun kwityabwe nirya aryi takmanei bok, nun Du Yesus biryi ni dam tingyandoka tanglona kum uca ni ab tonkwa kuranumwe. Tonda, nun Du biryi ni kanya asi katabum ebdeibnou. Ba, ni Paulus biriman aryi Teleb Uram lak eterena ninyi nirya asi laktoto kubkwande ati, nun Du biryi nisi katabum ebdeibnou. Tonda, sun Yahudi yala kum nang nirya ababyi Teleb Uram kekebwaming ati, nun Du biryi ni dam tingyandoka lebnou uca, ninyi aryi nisi kum obmanei. 
2TI.4.18	Ura, aminda ababyi ninyi aryi nisi, “Malyi kubdeibtibyi,” tenen ukubdenkwaning bok, nun Du biryi nisi lebde binkwanir. Ara, nun Du biryi nisi kalingnurur ati, Erda iya Erebdob Sienyi biryi nisi erebdeiboka Erci kalingdur ai imtam ai asi bobinkwanir. Nun nirya ara nun Du si tuba-tuba weik ena teleb. Amin.
2TI.4.19	Ni kwit Timotius, ni Paulus biryi Priska ab er akenyi Akwila ab asi, “Teleb,” eboka kibdobman. Tonda, Onesiforus mabwe silib ababyi teleb ebman. 
2TI.4.20	Nun kwit Erastus bira Korintus atei tuba kurur. Tonda, nun kwit Trofimus bira u yinmou ati, niryi, “Minola kibdobkwande,” tenen ersi Miletus atei asi takse. 
2TI.4.21	Ura Timotius, muryi a kum dobmaci bok, kan ab Markus ab ni dam minola yarurum. Nun kwityabwe Ebulus ab Pudes ab Linus ab aryi kansi, “Teleb,” eboka kibdobmaking. Tonda, nun Du bisi dib tenen ner Klaudia ab sun dib tenen nang yuk nang ababyi kansi, “Teleb,” eboka kibdobmaking.
2TI.4.22	Nun Du biryi kan ab tonkwa kuna teleb. Nun Du biryi kan ab, kan ab tonkwa kundarur nang ab, sun nirya asi kisal dangsina teleb. Amin.
TIT.1.1	Teleb, ni kwit Titus! Ni Paulus biryi a kerek sengna kerek sekeibkwinkin. Nira Er Imtamnyi wa irmilinanyi kunun ba, nun Du Yesus Kristus biryi nisi bokdonoknou. Nun Du biryi nisi bokdonoknou uca, niryi Teleb Uram ermuruboka lak eterebde banun. Ara, “Sun nun Nai Imtamnyi biryi wibdeibmou nang dib tenen dinyi katabum ebdeibkwan,” tenen niryi Teleb Uram lak eterebde banun. Tonda, “Sunci dib en uram asi bikingiryi Er Imtamnyi Uram asi diboka kunubting,” tenen Teleb Uram eterebde banun. 
TIT.1.2	Tonda, nun Nai Imtamnyi biryi wibdeibmou nang ara nun Nai biryi minob ebdeibsou to asi dibde bukingiryi iya kam kun dinyi asi dobdobkwaming ati, niryi Teleb Uram eterebde banun. Ara, “A iya kam kun dinyi ati dibde bunub deici aryi Er Imtamnyi biryi wibdeibmou nang aryi dib en uram bikingiryi, Er Imtamnyi Uram kunubkwaming,” tenen niryi Teleb Uram eterebde banun ati ebman. Nun Nai Imtamnyi bira tola en kumnyi kurur ati, Erci erdeirisin uram asi Erci tuba-tuba kunusurur ati ebman. Ura, nun Nai Imtamnyi biryi nunda dib tenen nang asi ebdeibmasou uram ara, “Iya kam kun dinyi karebkwansin,” eboka lak ebdeibmasou. Ara, nun Nai biryi imtam dinyi tukwetam dinyi nirya asi kum kikniamuryok, Erci nunsi ato eboka ebdeibsou. 
TIT.1.3	Ura, nun Nai Imtamnyi biryi wibmou ci, “Iya kam kun dinyi karebkwansin,” ebdeibmasou tum sirya berekmou ura, Erci minob ebdeibsou uram asi lak kibdeiboka kunubdeibmou. Ara, nun Nai ninyi Lemsurutnyi biryi Er Uram ara Teleb Uram lak kibdeiboka Erci ni Paulus bisi, “Kanda Teleb Uram eterebde barandum,” eboka takubdeibnou. Ba, ni eterermurunina deici aryi nun Nai biryi ninyi nirya asi Teleb Uram lak kimdeirisurur.
TIT.1.4	Ni kwit Titus, ni Paulus biryi kanti, “Ni mi kobdob atonyi,” tenekunun ci, “Teleb,” ebmakin. Kanci nun dib tenen nang aryi antaniboka dib teneramib to asi diboka dib tenerandim ati, niryi kanti, “Ni mi kobdob atonyi,” tenerankin ati ebman.
TIT.1.4	Nun Nai Imtamnyi ab nun Du Yesus Kristus ninyi Lemsurutnyi ab aryi kanda Titus bisi kisal dangkina teleb. Tonda, nun Nai ab nun Du Yesus ab aryi kansi antanibdeiboka namin kanya karekina teleb.
TIT.1.5	Ni kwit Titus, niryi kansi Kreta mutuk asi takdongobmakise ara, “Nun tonkwa kunmanumwe talak aryi kum kunubmanumwe dinyi asi kunubkwandur,” tenen takmakise. Ara, niryi kansi ebdeibmakise to kuboka, “Titus biryi eikatei-okatei nirya yibinkirikoka sun dib tenen nang kalikwamingnyi nang tikeibkwandur,” tenen niryi kansi takdongobmakise. 
TIT.1.6	Ati, kanci, “Sun dib tenen nang kalikwamingnyi nang asi tikeibkwayeb,” tenebminyi ura, kanci ato teneina teleb. Teleb kun nang ara ninyi talyi kerena kum nang asi tingdeirina teleb. Tonda, ner tentok dobmangnyi nang akwe tingdeirina teleb. Tonda, sun mabwe nermabwe ara sun nai uram kekeramingnyi ura, sunci a mabwe nermabwe sun nai bisi tingdeirina teleb. Ara, sun mabwe silib ara tatab-tatab ebman kum kuramingnyi ura, sunci a mabwe nermabwe sun nai bisi tingdeirina teleb. Tonda, sun mabwe nermabwe ara malyi kun nang kum kuramingiryi, “Nun Nai Imtamnyi biryi nun malyi kun dinyi ati wenebsicei,” tenen kanya boramingnyi ura, sunci a mabwe nermabwe sun nai bisi tingdeirina teleb. Tonda, sun mabwe nermabwe ara sun nai sun kwin uram asi diboka kekeramingnyi ura, kanci a mabwe nermabwe sun naiyabwe asi, “Sun dib tenen nang asi kalikwaming,” tenen tingdeirina teleb. 
TIT.1.7	Sun dib tenen nang asi kalikwamingnyi nang ara Er Imtamnyi wa irmilin nang kunung ati ebman. A deyok aryi, sun dib tenen nang asi kalingna nang ara kerebman kum to kuna teleb. Ara, sundamnyi ererdeirdana nang asi tikeibmunyei. Tonda, minola yu wengna nang ababyi tikeibmunyei. Tonda, anggur me ilinto yin nang ababyi tikeibmunyei. Tonda, yu kanya boboka yuk nang asi kulabde on nang ababyi tikeibmunyei. Tonda, “Co bok ilinto talebtinyi,” tenen malyi kun nang ababyi tikeibmunyei. 
TIT.1.8	Erda, ninyi du dongon nang akwe tikeibdarur. Tonda, “Teleb dinyi ukuna ara nunti teleb,” tenen nang akwe tikeibdarur. Tonda, sundamnyi kalingdaramingnyi nang akwe tikeibdarur. Tonda, Er Imtamnyi urasintam aryi teleb dinyi kunun nang akwe wibdarur. Tonda, nun Nai Imtamnyi bisi dam kun nang ara, “Nun Nai Imtamnyi biryi eterebsou to teleb dinyi akwe kunubkwayeb,” tenen nang akwe tikeibdarur. 
TIT.1.9	Sun tikeibkwamunyi nang ara nun Du Yesus deyok ati etereramib dib en uram asi diboka talebkwanung. Ara, sun kalingna nang aryi, “Teleb Uram asi diboka talebdarur,” eboka sun dib tenen nang kanya asi katabum ebdeibkwanung ati, sunbabyi dib en uram asi diboka talebkwanung. Tonda, sun kalingna nang aryi, “Dib en uram nun li,” en nang asi bitabdeiboka wenebkwanung ati, sun kalingna nang ababyi dib en uram asi diboka talebkwanung.
TIT.1.10	Ninyi ilinto ara, “Dib en uram asi kekena nun li,” teneraming ati ebman. A nang ara talyi nunung uram akwe eraming. Tonda, sunci tola uram etereboka yuk nang asi bowaningminingnaming. Ninyi yuk-yuk kankan asi tola uram eteren nang ilinto kuramingnyi bok, sun, “Den bama sengna deici aryi nun Nai Imtamnyi biryi ninyi dosurur,” tenen nang kankan ara bisibkaboka ninyi kanya bowaningminingna nang ilinto kunung ati ebman. 
TIT.1.11	Nunci a nang ati, “Bisik sekwayeb,” tenen ati, “Uram kilikdarur,” ebkwayeb. A nang ara tola uram etereraming uca, ninyi mabwe silib ilinto malyi kiminingnaming. Ara, “Ninyi aryi yuk-yuka karebsiting,” tenen a nang aryi sun uram kekebingnyi nang kanya yuk-yuk asi teleb kimdeiriramingiryi, alyi kimdeirin uram etereraming, se! 
TIT.1.12	Kreta nang ninyi tentok ara bikdob uram asi diboka bingnamunyi biryi sun Kreta nang asi weneboka minob uca ato ebmou, “Nunda Kreta nang ara iya tola uram en nang kunub. Nunda bai bisam aryi yu weik kurande ato nang kunub. Wa ina ara sulbalyi kanya boramibiryi, ‘Wam liboka yibtibyi,’ tenena akwe kuramib.” 
TIT.1.13	A lakena uram ati anyi biryi ebmou to ara dib ebmou ati ebman. A deyok aryi, Titus kanda a nang asi diba ati wenebdarabkwandum. Ara, “Dib en uram asi diboka dobdobkwaming,” tenen kanci sunsi diba ati wenebkwandum. 
TIT.1.14	Tonda, kanci Kreta nang asi, “Sun Yahudi yala nang aryi etereraming nunung uram asi taklobting,” tenen wenebkwandum. Tonda, “Dib en uram asi, ‘Nun li,’ teneraming nang aryi Kreta nang asi, ‘Ato-ato kubdarur,’ eboka eteraming uram ababyi taklobting,” tenen kanci sun Kreta nang asi wenebkwandum. 
TIT.1.15	Sun, “Malyi kun dinyi nirya bai donokmab,” teneraming nang ara utotoa nirya ara teleb to akwe kusurur ati ebman. Ba, sun malyi kanya bon nang ton sun dib tenen kum nang asi utotoa nirya ara malyi kurur. A nang sun tenen kanya nirya ara malyito kurur. Tonda, a nang ara malyi kun dinyi ilinto kuraming bok, sunci, “Se, malyi dinyi kubmoubwe,” tenen kum bingdanung. 
TIT.1.16	Ato kuraming nang ara, “Nun Nai Imtamnyi bisi dib tenenub ci, Er dam kun nang kunub,” eboka lak eramingiryok, sunci malyi dinyi akwe kuraming. Ato eboka tola ati eraming ati, Er Imtamnyi bisi diboka kum bingnaming. A nang ara iya malyi nang kuraming ati ebman. Sunci dib en uram diboka kum kekeramingiryi, teleb dinyi mitik tentok ababyi ton kum kubting.
TIT.2.1	Ura, Titus kanci ninyi eterebkwandim to ara nunda dib tenen nang nirya aryi dib tenenub dinyi akwe ebmin ci, eterebdum. 
TIT.2.2	Sun wise nang asi weneboka, “Sundamnyi kalikdandarur,” eboka eterebdum. Tonda, yuk nang aryi sun wise nang asi, “Nun naiyabwe,” tenebkwaming ati, kanci sun wise nang asi, “Tola uram ara nirya bai donokmunyi ura, dib en uram asi diboka talebdarur,” eboka eterebdum. Tonda, kanci sunsi ato eboka eterebtabakdum, “Sun yuk nang asi boukwe weik diboka kibdarur.” Tonda, “Ninyi aryi tola uram eterebsingnyi ababyi, sunci sun dib tenena asi taklobmunyei.” Ato eboka kanda Titus biryi sun wise nang asi eterebkwandum.
TIT.2.3	Ura, sun wise nerabwe ababyi kanci ato eboka eterebkwandum, “Sunda Er Imtamnyi dam kun nerabwe kundarur ati, sunci teleb kanya bobmun ci, bikdob dinyi akwe kunubdarur,” eboka eterebdum. Tonda, “Sun yuk nang ati malyi uram ebmunyei,” ebmin ci, “Anggur me ilinto yibmunyei, erda teleb dinyi akwe eterebdarur,” eboka wenebdum. 
TIT.2.4	Sun wise nerabwe aryi sun ninyi dobdob kam nerabwe asi, “Ato-ato kubdarur,” eboka eterebkwanung. Ara, sun ninyi dobdob kam nerabwe aryi sun akenyabwe yuk-yuk ab sun mabwe nermabwe ab asi boukwe weik kiboka dibnilibkwaming ati, sun wise nerabwe aryi sunsi eterebkwanung. 
TIT.2.5	Tonda, “Sunci sundamnyi kalikdandoka teleb dinyi akwe kunubdarur,” eboka eterebkwanung. Tonda, “Sun akenyabwe yuk-yuk asi tanglona kum uca milibdarur,” eboka eterebkwanung. Ato eboka eterebingnyi uca, sun ninyi dobdob nerabwe aryi teleb kanya boboka sun mabwe silib yuk-yuk asi diboka dirnilina teleb. Tonda, sun nerabwe ara sun akenyabwe uram asi diboka kekeboka sunci ato tenena teleb, “Nunda Er Imtamnyi bisi milin nerabwe aryi malyi kubtibyi ura, yuk nang aryi Er Imtamnyi Uram ati, ‘Malyi uram,’ ebingnyei.” Sunda ninyi dobdob kam nerabwe ara ato tenebmun ci, ninyi asi talyi kerena kum ci, teleb to akikwe kuna teleb.
TIT.2.6	Ura, sun kam nang ababyi kanci ebdarab eboka ato eterena teleb. “Sunci sundamnyi kalikdandoka teleb dinyi asi tanglona kum uca ukubdarur,” ebdum. 
TIT.2.7	Ura, Titus kanda kiklina atonyi kurandim. Ati, kanci ato tenebkwandum, “Niryi teleb kunun to asi yuk nang ababyi milibkwanining,” tenen teleb dinyi akwe ukuna teleb. Kanci eterebmin ba, dib en uram akwe eterebdum. Ara, bikdob uram akwe eterebmin ci, talyi uram nirya asi bisik sekdum. 
TIT.2.8	Bikdob uram ab Teleb Uram ab akwe eterebmin ba, sunci nunda dib tenen nang ati, “Bisik sektibyi,” tenesingnyi nang ara alyi asa kubkwaming. Ara, nun malyi deyok kum kubmabyi ura, a nang aryi nunsi kerebmasin kum. Erda, tola ati, “Malyi kun nang,” ebsiting ati ebman.
TIT.2.9	Ura, sun ikin wa bon nang ara sun wa takurdeirisin nang yuk-yuk aryi ebingnyi uram asi tuba-tuba kunubkwanung. Ara, sunci, “Nun wa takurdeirisinanyi biryi takubdeibnou wa ina ati ni li,” tenebingnyei. Erda, sunci, “Nun wa takurdeirisinanyi kanya teleb kubdeibkwayeb,” tenen erci takubdeibsou wa asi busul kuboka wa ina teleb. 
TIT.2.10	Tonda, sunci sun wa takurdeirinanyi boranci bona asi ukula dobingnyei. Erda, sunci, “Yuk nang dinyi asi ukula dona mem,” tenebingiryi, busul kuboka wa ina teleb. Ato kubingnyi uca, sun wa takurdeiriransing nang aryi sunti, “Sun wa yuk-yuk asi diboka kunun nang,” tenen bikwansing. Sunda Er Imtamnyi bisi milin nang aryi teleb kuboka wa iramunyi ura, sun wa takurdeiriransing nang aryi Er Imtamnyi Uram ati, “Teleb Uram,” tenebkwaming. Ara, “Sun Er Imtamnyi Uram milin nang ara teleb nang akwe kunung,” eboka sunci nun Nai Imtamnyi bira ninyi Lemsinanyi bisi kisal dakwaming.
TIT.2.11	Nun Nai Imtamnyi bira, “Ninyi yuk-yuk asi lebdeibkwan,” tenen Er Mi Yesus bisi tukwetam bokwetebsou. A deyok aryi, nun ninyi nirya asi, “Teleb dinyi kunubdarur,” eboka eterena teleb. 
TIT.2.12	Ati, nun Nai Imtamnyi biryi nunsi lak kibsou ci, ebsou uram ara nunsi ato eboka eteresurur. “Sunci Er Imtamnyi urasintam aryi malyi kun dinyi asi takloboka sun, ‘Malyi dinyi kunubtinyi,’ tenerandum dinyi nirya asi deibloboka sundamnyi kalikdandarur. Ara, sunci sun malyi kun nang kankan asi kubde baramun ci, sunci teleb dinyi akwe ukuboka Er Imtamnyi biryi arungsurur uram asi kununa teleb.” Nun Nai Imtamnyi uram aryi ato eboka eteresurur. 
TIT.2.13	Nunci ato kubibiryi, kilkil kanya boboka nun Du Yesus Kristus bisi dibde bunub. Nun Du bira nun Imtam Sienyi kurur. Tonda, Erda ninyi Lemsurutnyi kurur. Ati, nun Du Yesus bira milil weik kuboka imtam aryi kuboka yuryangaci ura, nunda dib tenen nang aryi Er si weik ebkwamib. Ara, “Nun Imtam Sienyi, ninyi Lemsurutnyi sirya tamuryanmasir,” eboka nun nirya ara nun Du Yesus si weik ebkwamib. 
TIT.2.14	Nun Du bira Erdamnyi karebdanmou ci, co lase deici aryi dibmou ara nun malyi kun dinyi nirya asi kilibkwansou ati, Erci Erdamnyi karebdanmou. Ara, Erci nunsi Er dam kun nang kibdeibkwansou ati, Erci Erdamnyi nunti karebdanmasou. Tonda, nunci busul kuboka teleb dinyi akwe kubkwamoubwe ati, nun Du Yesus biryi nunsi lebsou.
TIT.2.15	Ni kwit Titus, kanci a dinyi nirya asi eboka sun dib tenen nang asi eterebkwandum. Ati, kanci ebdarab eboka sun dib tenen nang kanya yuk-yuk asi katabum ebdeibkwandum. Tonda kanci, “Nira Er Imtamnyi Uram ermurusunun ati, ni ebmasin dinyi asi sunci diboka kekebdarur,” eboka ninyi yuk-yuk asi wenebkwandum. Ninyi tentok ababyi kanti, “Kamnyi bica,” tenebkingiryi, “Er uram kekena nun li,” tenen kansi ina ngilikingnyei.
TIT.3.1	Kanci sun dib tenen nang asi ato eboka eterebkwandum, “Sunsi kalingnansingnyi sien nang aryi takurdeirisin uram ab sun erebdob nang yuk nang aryi sunsi takurdeirisin uram ab asi diboka kekebdarur.” Ara, “Teleb dinyi utotoa asi busul kuboka kunubkwayeb,” tenen sunci a nang aryi takurdeiriransingnyi uram asi kunubkwanung. “Ato dinyi kununa ara luba kibingnyei,” tenen kanci sunsi ato eboka tubto eterena teleb. 
TIT.3.2	Eterebmin ci, kanci ato ena teleb, “Yuk nang asi malyi uram ebmunyei.” Tonda, “Sun mamun kerebdamunyei. Erda, sun kanya luknubdongobmun ci, sun nirya asi namin kanya boboka yuk nang ab tonkwa antanibdandarur.” Kanda Titus biryi ato eboka eterebkwandum.
TIT.3.3	Minob ura, nunda Er Imtamnyi bisi kum miliramoubwe talak ara nunbabyi walwal nang kuramaburyi, Er Imtamnyi Uram kum kunuramoubwe. Ninyi aryi nunsi tola uram etereransei uca, nunsi bowaningminingnansei. Ba, nunci malyi kanya boboka nun kanya teleb tenebne tok malyi kun dinyi akwe kuramoubwe. Malyi kun dinyi akwe kurmururamoubwe uca, nunda tabwe demna nang ato kuramoubwe. Ara, lebdandobman kum aryi nunci yu kanya bobdandoka bimsa yarirdandoka nun mamun kererdaramoubwe. 
TIT.3.4	Ato kuboka kubde baramoubwe asi, nun Nai Imtamnyi biryi boukwe kiboka nunsi teleb kubdeibsou ati ebman. Ara, Erda ninyi Lemsurutnyi biryi nunsi teleb kubdeibsou ati ebman. 
TIT.3.5	Ati, nunci telebto kuramoubwe dinyi deib aryi nun Nai biryi nunsi lebsou do? Ato tenen kum. Erda, nun Nai biryi nunti bico teneransou deib aryi Erci nunsi lebsou. Ara, Er Imtamnyi Kanya Roh Kudus biriman aryi Erci nunsi tamuboka deibsou. Er Imtamnyi Kanya Roh Kudus ara nun malyi tenen dinyi asi dobkaboka ukuryok tenen kanya unuboka karebsou ara teleb dinyi tenen kanya asi unuboka karebsou ati ebman. 
TIT.3.6	Roh Kudus ara nun Nai Imtamnyi biryi nunsi langdibdeiboka karebmasou. Ara, nun Lemsurutnyi Yesus Kristus biriman aryi nun Nai biryi Er Kanya Roh Kudus asi langkirdeiboka karebsou. 
TIT.3.7	Ati, nun Nai Imtamnyi biryi nunsi teleb kubdeibmasou ci, nunda dib tenen nang ati, “Sun malyi kun dinyi asi tuba kum teneibkwan,” tenen erda, “Ni mabwe nermabwe,” tenen Erci nunsi dobdobmasou. Dobdobmasou ura, nun Nai biryi Er Kanya Roh Kudus asi nun kanya dam karebdongobmasou. Ati, nunci nun Nai biryi kisal dangsina nirya asi dobdoubwe ara, “Nun Nai Imtamnyi ab tonkwa iya kam kubkwayeb,” tenen dibde bukwamoubwe ati, nun Nai biryi Er Kanya Roh Kudus nun kanya dam karebdongobsou. 
TIT.3.8	Ni kwit Titus, a ebmakin uram ara dib uram asi ebman. Ati, kanci a ebman uram asi ebdarab eboka eterebdum. Ba, sun Er Imtamnyi bisi dib tenen nang ara teleb dinyi asi busul kuboka kunubkwaming ati, kanci ato eboka eterebdum. Niryi eterebmakise uram ara bikdob uram asi eterebmakise ati, ato dinyi kununa ara ninyi nirya asi teleb kubdeibkwansir.
TIT.3.9	Ba, talyi uram ati lulurdana ara kanda kisibdobkwandum. Tonda, “Unanyi bira Erebdobnyi kurur,” tenen ninyi yala yuk-yuk lilibdandoka talyi tam lulurdana ababyi kanda kisibdobkwandum. Tonda, Musa ebdeibmou uram ati talyi tam lulurdana ababyi kanda kisibdobkwandum. Ato dinyi ukunung ara talyi tam kunung ati, nunda teleb kum kubsute. 
TIT.3.10	Ura, dib en uram asi takloboka yuk uram asi eterebingnyi nang ati niryi uram ton ebkwinsin. Kanci sun ato kuramingnyi nang ara ninyi kanya bowaningminingnamingnyi nang asi, “Tola uram eterebmunyei,” eboka wenebdum. Sirya wenebmaminyi bok, kan uram asi kum kekebingnyi ura, kanci sunsi tubto wenebkwandum. Ba, liki bitinyi wenebmaminyi bok, kan uram asi tuba kum kekebkingnyi ura, kanci a nang asi, “Sun dib tenen nang asi tubto eterebmunyei,” eboka bisik sekwandum. 
TIT.3.11	A nang ara wenena uram asi kum kekebingnyi nang ara, “Dib en uram nun li,” teneraming deyok aryi, sundamnyi diba ati waningminingdaraming ati ebman. Ba, sun ato kuramingnyi nang ara, “Tola uram eterenub,” tenen bingdaramingiryok, tanglona kum uca tola uram eterenung. Ati, kanci a nang ati, “Malyi nang,” teneramin ci, sun etereramingnyi tola uram asi bisik sengkwandum.
TIT.3.12	Ni kwit Titus, niryi nun kwit Artemas kum Tikhikus kum kan dam bokdonokwan. Ba, Artemas kum Tikhikus kum kan dam sirya yaci ura, kanda anaboka ni dam yarum teleb. Nira Nikopolis atei asi kunun ati ebman. Niryi, “Murya li tuba kurande ba, Nikopolis atei kubkwan,” tenen uram dodeibse ati ato ebman. Ati, kanci ukurlona kum uca ni dam yangana teleb. 
TIT.3.13	Tonda, kanci wenena uram liliboka bingnanyi si Zenas ab nun kwit Apolos ab dibniliboka milibkwandum. A bitinyi nang ara Kreta mutuk aryi anaboka binkwanding ati, kanci, “Bisik kona kum yuk dinyi kum atabcei,” tenen sunsi milibkwandum. 
TIT.3.14	Ura, nun kwityabwe dib tenen nang ara sundamnyi bitabdeibdandoka teleb dinyi akwe kununa teleb. Ati, kanci sunsi ato eboka eterebdum. Ara, talyi ati kum kubkwaming ba, nun Nai Imtamnyi urasintam aryi du moubde bok, teleb dinyi akwe kunubkwaming. Teleb dinyi akwe kunubkwamingiryi, sunci sun yuk-yuk dinyi ati ataranci nang asi dirniliboka milina teleb.
TIT.3.15	Ni Paulus ab ni ab tonkwa kubmab nang ab nirya aryi kan Titus bisi, “Nun kwit,” ebmakib. Ba, tonda kanci neiktoto sun dib tenena deici aryi nunsi boukwe kimsunung nang asi, “Paulus biryi teleb eboka kindobmasir,” ebdum. Kan ab tonkwa kurandum dib tenen nang asi, “Teleb ebmasir,” ebdum. Nun Nai Imtamnyi biryi sunsi kisal dangsina teleb!
PHM.1.1	Nun kwit Filemon teleb! Nun Paulus ab Timotius ab aryi kanti, “Nun wa irmilisurutnyi,” tenen nun boukwe weik kukununum ci, kanti kerek sekeibmakinim. Ni Paulus bira nun Du Kristus Yesus bisi milinanyi kunun deyok aryi, ninyi aryi nisi tabwe deboka tuba kalingnunung ati ebman. 
PHM.1.2	Filemon, kan kikwe kum kerek sekeibmakinim. Erda, nun Du Yesus bisi dib tenen ner Apfia bibabyi kerek sekeibmanim. Tonda, nun kwit Arkhipus bibabyi kerek sekeibmanim. Arkhipus bira katabum kanya boboka nun ab tonkwa wa irmilisurur ci, Teleb Uram lak etererutnyi biti ebmanim. Tonda, kanda Filemon ai aryi bulurandum dib tenen nang nirya ababyi kerek sekmasinim.
PHM.1.3	Nun Nai Imtamnyi ab, nun Du Yesus Kristus ab aryi sunsi kisal dangsina teleb. Tonda, nun Nai ab, nun Du Yesus ab aryi antanibdeiboka sun kanya namin kurdeirisina teleb.
PHM.1.4	Ni kwit Filemon, Ni Paulus bira nun Nai Imtamnyi bisi molonun cok, kansi tuba-tuba teneinmakiniryi nun Nai Imtamnyi bisi, “Ei ni Nai,” enun. 
PHM.1.5	Kanda nun Du Yesus bisi dib tenerumnyi kurum ati, niryi nun Nai Imtamnyi bisi, “Ei ni Nai,” enun. Tonda, kanci sun dib tenen nang yuk nang asi boukwe weik kimnandim ati, niryi nun Nai Imtamnyi bisi, “Ei ni Nai,” enun. Ninyi aryi kanti, “Teleb dinyi akwe kurur,” eboka nukmang asi kekebmakin ati ato enun. 
PHM.1.6	Niryi Filemon kanti molormilibkunun ara ato eboka molormilibkunun, “Nai Imtamnyi, Kanci nun kwit Filemon bisi milibminyi ba, erci yuk nang asi, ‘Sunbabyi nun Du Yesus bisi dib tenebdarur,’ eboka eterebkwande teleb. Ato kuboka etereranci uca, nun kwit erbabyi tabakdongoboka-tabakdongoboka Kan Imtamnyi biryi kisal dangna ara nun Du Kristus deyok aryi, karebsumwe dinyi nirya asi bikdobkwandur,” eboka ni Paulus biryi kan Filemon biti molormilikunun. 
PHM.1.7	Ni kwit, kanci sun dib tenen nang yuk nang asi boukwe kimnandim uca, sun kanya asi teleb kibdeibmarim. A deyok aryi, ni kanya ababyi kilkil weik kuboka katabum enurur.
PHM.1.8+PHM.1.9+PHM.1.10	Ni kwit Filemon, kanda ninyi boukwe kimnanyi kurandim ati, niryi kansi molona ton molobkwinkin. Ara, “Kan wa irmilirankounyi Onesimus biryi kansi takloankou asi, kanci ersi tubto dobdobdum,” eboka molobkwinkin. Nira nun Du Kristus biryi bokdonoknounyi kunun ati, niryi ilil asa kum uca kansi kanya luknubdongoboka, “Onesimus bisi tubto dobdobdum,” eboka arukmakitinyi. Ni Paulus biryi kanda Filemon bisi ato eboka arukmakitiniryok, niryi arukoka ato kum ebkwinkin. Erda, kan ab ni ab boukwe weik kimdanunum deyok aryi, niryi kansi, “Ni molona kunubdum,” eboka molobkwinkin. Ati, ni Paulus kan nai bitonyi wisinyi kunun ati, kanci nisi bico tenebnimin ci, ni molobkwinkin uram asi kunubdum. Tonda, nira nun Du Kristus Yesus deyok aryi, tabwe debneinyi kunun ati, kanci nisi bico tenebnimin ci, ni mi Onesimus bira tubto dobdobdum ati molobkwinkin. Onesimus bira kansi takloboka bindobmou ani, ni dam yanmou. Yanmou ura, erci ni tabwe debneinyi bisi teleb kurdeirirur ati ebman. A deyok aryi, ni Paulus biryi Onesimus biti, “Ni boukwe kunun mi,” tenenun. 
PHM.1.11	Minob ura Onesimus bira kan wa irmilirankou talak ara, erda sulbalyi asa akwe kuramwe ba, kanci erti, “Wa teleb kuboka kum irutnyi, talinyi bica,” teneramumwe. Bok, ukuryok ara erbabyi nun Du Kristus bisi milinanyi kibdobwe ati, erci kan Filemon ab, ni Paulus ab asi teleb kurdeisurur ci, busul kuboka nun wa irmilisurur.
PHM.1.12	Onesimus bira ni Paulus bisi diboka dirniliranou ati, niryi ersi boukwe weik kunun. Ati, ukuryok ara niryi ersi kan dam bokdonokman ati, kanci ersi, “Ni kwit Paulus boukwe weik kurutnyi sirya yanmar,” tenen kibdobkwandum. 
PHM.1.13	Ati, ni Paulus biryi ato teneransise, “Ni kwit Filemon atam kum kurur ati, erci nisi dibnilibman kum. Ba, nun kwit er wa irmilinanyi Onesimus ni dam kurur ati, erci er nai Filemon bisi unubdiryi, nisi dibnilibnute.” Ati, ni Paulus biryi Onesimus biti ato tenebmase. “Ni ab tonkwa kubnimiryi, Onesimus biryi dibniliboka nira Teleb Uram deyok aryi, tabwe debneinyi bisi tuba dibnilibnute.” Ato tenen kuranse. 
PHM.1.14	Ato tenebmasiryok, niryi Onesimus bisi, “Kan nai dam tamurbirum,” eboka bokdonokmakise. Ati, kan Filemon bira Onesimus arungdeirinanyi kurum ati, niryi Onesimus bisi, “Ni ab tonkwa kubnimiryi, nisi dibnilibnurum,” kum ebmase. Kanda Filemon biryi, “Paulus bisi tuba dibnilibdum,” kum ebmarim ati, niryi Onesimus bisi, “Niti tuba dirnilirandum,” eboka kum arukmatinyi. Kanda Filemon biryi ni Paulus biti, “Teleb kubdeibkwan,” tenebnimin ci, Onesimus bisi, “Ni kwit Paulus bisi tuba dibnilibdum,” ebtum uca, ni kanya ara teleb kubnute. Ato ebtum uca, ni kanya ara teleb kubnutiryok, niryi kansi, “Ato-ato kubdum,” eboka kum arukmatinyi. Ba, kanci kan kanya aryi, “Onesimus biryi ni kwit Paulus bisi dibnilibdur,” tenebminyi uca, niryi kansi, “Ei ni kwit,” ebkitinyi. 
PHM.1.15	Onesimus bira kan ab tonkwa tiya kum kurandurumwe asi, ukura er ab kan ab antaniboka iya kubkwanturum ati ebman. Nun kwit bibabyi nun Du Yesus bisi milinanyi kibwe deyok aryi, niryi ato ebman. 
PHM.1.16	Onesimus bira kan dam tamuryaci ura, erda kan wa irmilirkurutnyi tuba kurur cok, erda tabakoka kan kwit bitonyi ton, kan boukwe weik kurumnyi kurur cok, tamuryankwamar. Erbabyi nun Du Yesus bisi milinanyi kibwe ati, niryi ato ebman. Ni Paulus biryi erti, “Ni boukwe weik kununyi,” tenenun. Ba, kanda er dam kunanyi biryi tabakdongoboka ersi iya boukwe weik kibkwandim ati ebman. Onesimus bira nun Du Yesus bisi diboka milirur aryi busul kuboka kan wa irmilibkwankir ba, kanci erti, “Ni iya boukwe weik kununyi,” tenebkwandim ati ebman.
PHM.1.17	Ati, kan Filemon biryi ni Paulus biti, “Ni kwit,” teneranirim to, kanci nun kwit Onesimus bibabyi, “Ni kwit,” teneboka dobdobdum. Ara, kanci nisi, “Ni kwit, ni kwit,” eboka kibdobnutum to, Onesimus bibabyi neiktoto dobdobdum. 
PHM.1.18	Onesimus biryi kansi malyi kibdongoankici ura, niryi kansi dekoka unubkwankin. Tonda, erci dekoka unubkwankici dinyi suklobmaci ura, niryi kanti dekoka unubkwankin. 
PHM.1.19	Ni Paulus taruk kobdob aryi kerek sekoka deibmakin ara, “Onesimus biryi dekoka karebkici dinyi asi ni Paulus biryi unuboka dekwankin.” Ato eboka kerek sekmakin asi, Filemon kanci, “Unuboka dekniminyei,” ebmanutum. Kanci ni eterena uram deib aryi nun Du Kristus bisi milinanyi kibmumwe ati, kanci nisi dirnilinina teleb. A deyok ati, kanci nisi, “Unuboka dekniminyei,” ebmanutum. 
PHM.1.20	Ni kwit Filemon, niryi kanti, “Nun Du Yesus Kristus dib tenena deici du moubkwandur,” tenen ato eboka molobmakin. Ati, kanci Onesimus bisi, “Ni kwit,” eboka dobdobdum. Ato kubminyi uca, ni kanya ara teleb kubkwanir. 
PHM.1.21	Ni molobmakin uram asi kanci tanglona kum uca, “Kunubkwamar ca,” tenen ni bikmakin ci, kerek sekeibmakin. Ba tonda, ni kum eboka molobmanyi to ababyi, “Kunubkwamarim,” tenen ni bikmakin.
PHM.1.22	Ura, sunci nun Nai Imtamnyi bisi, “Paulus bisi besi tabwe debyi ara lobdeibdum,” eboka molobmilibmanindau ara, “Nun Nai Imtamnyi biryi kunubdeibkwanir,” tenebman. Kunubdeibnici ba, sun nisi kalingdaning nang aryi tabwe lobdeibningnyi ura, nibabyi sun dam yanyi ura, kan ai mabkwan ati kiknirminingdanurum.
PHM.1.23	Nun kwit Epafras biryi kansi, “Teleb,” eboka kibmakir. Nun kwit bira ni ab tonkwa nun Du Kristus Yesus deyok aryi, besi tabwe debsei ba, tonkwa kununum ati ebman. 
PHM.1.24	Tonda, nun kwityabwe yuk nang ababyi kansi, “Teleb,” ebmaking. Ara, nisi wa irmilinunung nang si Markus ab, Aristarkhus ab, Demas ab, Lukas ab aryi, “Teleb,” ebmaking.
PHM.1.25	Nun Du Yesus Kristus bira kisal daksiriryok, sun ab nirya tonkwa iya kuna teleb.
HEB.1.1	Nun aibweyabwe yuma talak kuramnyi nang asi nun Nai Imtamnyi biryi, “Nidamnyi lak kibdankwan,” tenen Erci sun Er uram ebdeibmaci to lak etereramnyi nang biriman aryi Erdamnyi lak kimdaramwe. Ati, uram yuk-yuk ebdeiboka nun Nai biryi Er uram ebdeibmaci to ebmuruboka lak etereramnyi nang biriman aryi nun aibweyabwe asi tuba-tuba lak etereramwe. 
HEB.1.2	Ani, ukuryok ara sirya kobdob talak berekmar ati, nun Nai biryi Er Mi kobdob biriman aryi nunsi dib en uram lak eteresurur. Nun Nai Imtamnyi biryi yuma kobdob talak aryi imtam tukwetam nirya kikniamwe asi Er Mi biriman aryi kikniamuryi. Tonda, nun Nai biryi nun Du Yesus bisi tikeibmou ci, imtam tukwetam dinyi nirya asi Er taruk dam karebmou. Ati, nun Du bira imtam tukwetam talena deyoknyi kurur ci, Erci Er Imtamnyi Uram ebmuruboka nunsi lak kimsurur. 
HEB.1.3	Nun Du bira Er Imtamnyi kurur to diba kurutnyi kurur ba, Erda Er Imtamnyi mikib iya weik mikib talerur ci, Er Imtamnyi berengna berengdeirisurur. Nun Du bira iya mikibnyi kurur ci, Erci imtam tukwetam nirya asi Er uram mikib biriman aryi baribdeiboka kalingsurur. Ura, nun Du bira tukwetam yuryanmou ani, nun malyi kun dinyi nirya sirya kilibkabmou ura, Erci imtam welebindoka er Imtam Sienyi siriktam aryi iya erebdob sokon burbinmou. 
HEB.1.4	Nun Du bira imtam ai kuboka iya erebdob sokon burbinmou ura, iya erebdob si dobdobmou ati, Er Imtamnyi Uram eryuryangan nang ababyi er amwetam kun nang kunung. Er Imtamnyi Uram eryuryangan nang ara Er Imtamnyi bisi arungna nang kunung ati, Er Imtamnyi biryi sunsi iya erebdob si kum karebmou. Ba, Erci nun Du Yesus biti, “Ni Mi,” tenen iya erebdob si karebmou. 
HEB.1.5	Er Imtamnyi biryi nun Du Yesus bisi ato ebmou,
HEB.1.5	“Kanda Ni Mi kurum. Arub aryi Ni Imtamnyi biryi Kanti, ‘Ni Mi kurur,’ eboka lak ebman,” ebmou. 
HEB.1.5	Tonda, “Ni Imtamnyi bira Er Nai iya kubkwan ba, Erda Ni Mi iya kubkwande,” ebmou. 
HEB.1.5	Er Imtamnyi biryi nun Du Yesus Kristus biti ato eboka erebdeibmou cok, Erci Er uram eryuryangan nang asi ato ebmou do? Ato tenen kum. 
HEB.1.6	Ura, Er Imtamnyi biryi Er Mi tentok asi tukwetam bokwetebmou ci, Erci ato ebmou.
HEB.1.6	“Er Imtamnyi Uram eryuryangan nang nirya aryi kutam ikdongoboka Er si weik ebkwanung,” ebmou.
HEB.1.7	Ba, Er uram eryuryangan nang ati nun Nai biryi ato ebmou,
HEB.1.7	“Nira Imtamnyi biryi arukmanyi uca, Ni Uram eryuryangan nang ara kumwe ato kuboka Ni uram minola erbanung.
HEB.1.7	Uk buk ara lengkerekoka mikib yirande to, ni arungna nang ara mikib kuboka ni uram erbanung,” ebmou. 
HEB.1.8	Ba, Er Mi kobdoba asi Er Imtamnyi biryi, “Ni arungnanirimnyi,” kum ebmou. Erda, Erci Ersi erebdeiboka ato ebmou.
HEB.1.8	“Kanda Imtam Sienyi kurum ati, Kan erebdob sokon ara iya tikwande.
HEB.1.8	Kanda iya weik sienyi kubkwandim ci, teleb dinyi udikum kuboka kibkwandim ci, mikib kuboka kalikwandim.
HEB.1.9	Teleb kunun dinyi ati kanci, ‘Teleb,’ tenerum cok, malyi kun dinyi ati, ‘Ni li,’ tenen wenerandim.
HEB.1.9	Kanda iya telebnyi kurum deyok aryi, nun Nai Imtamnyi biryi Kanda Imtamnyi Mi asi wiboka tikeibkou.
HEB.1.9	Ara, yuk nang kankan aryi wibdeibkou cok, Erci kansi tikeibkou. Tikeibkou cok, Erci kilkil weik kanya bobmou cok, zaitun du yung tong teleb dinyi kweboka kansi dikdongobkou,” ebmou. 
HEB.1.10	Tonda, Er Imtamnyi biryi nun Du Yesus bisi ato eboka ebtabakmou.
HEB.1.10	“Kanda Iya Erebdobnyi biryi yuma kobdob talak aryi kuramumwe,
HEB.1.10	Kanci imtam tukwetam nirya asi minob kikniamumwe.
HEB.1.11	Im dangna tukwe dangna nirya kum dankwande bok, Kanda iya kubkwandim.
HEB.1.11	A dinyi nirya ara ongon aling kwilingnande to nirya lubkwande bok, kanda iya kubkwandim.
HEB.1.12	Ongon aling ara tiya ongoboka kwiriboka unuraming to, Kanci im dangna tukwe dangna deibloboka akubdeibmin cok, ukuryok dinyi unubkwandim.
HEB.1.12	A dinyi nirya tiya akwe kurande bok, Kanda Imtamnyi bira dangurdana kum uca neiknyi kuramin ba, iya kam kubmurubkwandim,” ebmou. 
HEB.1.13	Ura, nun Nai Imtamnyi biryi nun Du Yesus bisi ato ebmou,
HEB.1.13	“Kanci Nira Imtamnyi siriktam buryarum.
HEB.1.13	Burum ba, Niryi Kan mar ordana nang asi muna kibdongobnyi uca,
HEB.1.13	Kanci yanisitabkwandim nang kibdeibkwan,” ebmou. 
HEB.1.13	Er Imtamnyi biryi Er Mi kobdoba asi erebdeiboka ato ebmou bok, Erci Er uram eryuryangan nang asi ato kum ebmou. 
HEB.1.14	“Ati, ‘Er Imtamnyi Uram eryuryangan nang ara unato nang kunung,’ tenebtibyi do? A nang ara Er Imtamnyi arungna nang kunung ati ebman. Nun Nai Imtamnyi biryi a nang ati, ‘Sun dib tenen nang, iya kam kun dinyi dobdobkwaming nang asi dibnilibting,’ tenen tukwetam bokwetesurur,” ebmou.
HEB.2.1	Nun Du bira Iya Erebdobnyi kurur deyok aryi, nunci Er ebdeibsou uram asi diboka kekebibiryi, milibkwayeb ati ebman. Ati, nunci nun Du Yesus Uram asi kekebmab deyok aryi, nunci, “Dib en uram talermuruna kum kurantibiryi, bisik wanikminiksici uca, lemsin dinyi ara waniksicei,” tenen Er uram asi diboka kekebkwayeb. 
HEB.2.2	Yuma talak Er Imtamnyi biryi Er uram eryuryangan nang biriman aryi Er uram erdeiriramuryi, a uram ara dib en uram kuramwe asi Erci kunurdeiriramwe. Ara, sun a uram yan yaniramnyi nang ab sun a uram kununa kum nang ab asi Er Imtamnyi biryi weik wenena aryi weneramwe. 
HEB.2.3	Ani, ukuryok ara nun Du Yesus Iya Erebdobnyi biryi weik lemsina uram asi lak kibmasir ati, nunci ato uram asi dokdonoktibyi do? Nun Nai Imtamnyi biryi sun a lemsina uram asi kum kekebingnyi nang asi, “Kum wenebkwan,” tenebkwande do? Ato tenen kum. Erda, Erci sun ato kun nang asi iya weik wenena aryi diba ati wenebkwande. A weik lemsina uram ara nun Du Yesus biryi deyok kouboka eterebkalibsou ura, er uram kekeboka milin nang aryi katabum eboka, “Dib en uram aca,” eboka eterermururamnyi. 
HEB.2.4	Ba, Er Imtamnyi biryi, “Ukuryok lemsina uram diboka tenebting,” tenen ilil tenen dinyi yuk-yuk tabakdongoboka kikniramwe. Tonda, nun Nai biryi teleb tenerur to, Erci Er Imtamnyi Kanya Roh Kudus aryi mikib yuk-yuk asi ninyi kanya dam dongobde basurur. Ara, “Ukuryok lemsina uram diboka tenebting,” tenen nun Nai biryi a dinyi nirya tabakdongoboka karebmasou.
HEB.2.5	Nun Nai Imtamnyi biryi Er uram eryuryangan nang asi nun enmab dinyi ara aminda kubkwande dinyi kum karebmou. Erda, Erci nun Du Yesus bisi karebmou. Ara, “Aminda kubkwande dinyi im dangna tukwe dangna dinyi nirya asi talena mikib karebmakin,” ebmou ci, a dinyi nirya Er taruk dam karebmou. 
HEB.2.6	Er Imtamnyi Uram umbura aryi a deyok ati ato esurur,
HEB.2.6	“Naie! Nunda tukwetam nang ara mikib kum bok, Kanda Imtamnyi biryi nunsi teneiboka dirnilisurum.
HEB.2.6	Naie! Nunda tukwetam bun nang kunub bok, Kanci nunsi boukwe weik kimsurum.
HEB.2.7	Kanci karebsumwe uca, nunda tukwetam nang ara uki mitikanun Er Imtamnyi Uram eryuryangan nang amwetam bun nang ato kuramoubwe.
HEB.2.7	Ato kuramoubwe ani, Kanci nunsi erebdob si doboka erebdeibmasirim. 
HEB.2.8	Im dangna tukwe dangna dinyi nirya asi Kanci ninyi taruk dam karebmasirim. Utotoa nirya ara ninyi yan amwetam kibdeibmasirim.” 
HEB.2.8	Er Imtamnyi Uram umbura aryi ato ebmou ara Er Imtamnyi biryi utotoa nirya ninyi taruk dam karebkwamuryi, ninyi yan amwetam kun kum dinyi ton kum kubkwamwe ati ebmou bok, nun ukuryok aryi asing kum eirinub. 
HEB.2.9	Erda, nun asing eirinub to ara nun Du Yesus iya erebdeibmounyi kurur ati eirinub. Nun Du bira nun malyi kun dinyi kilibkwamasou ati, mambul weik dinyi bobmou ba, dibmou. Nun Du bira nunti dibmou deyok aryi, Er Imtamnyi biryi ersi erebdeibmou. Ara, uki mitikanun Er Imtamnyi Uram eryuryangan nang amwetam kunanyi kibmou ani, Er Imtamnyi biryi kam bukeiboka nun Du Yesus bisi erebdeibmou. Nun Du dibmou ara nun Nai biryi, “Kisal dakwan,” tenena aryi nunsi lebkwansou ati dibmou. 
HEB.2.10	Nun Du bira mambul dinyi ilinto boramwe uca, ninyi ilinto ati lemsina bublan kukeibsou. A nang ara Er Imtamnyi biryi, “Ni mabwe nermabwe,” tenen nang asi nun Du Yesus biryi menekoka ererdeirin dam bobaransir. Ati, nun Nai Imtamnyi bira utotoa nirya kikninanyi tonda utotoa nirya talenanyi biryi kikib tenebmou to, Erci nun Du Yesus bisi mambul dinyi takubdeibmou biriman aryi ninyi lemsina ati kikibnyi kibdeibmou. 
HEB.2.11	Er malyi kun dinyi kilisurutnyi ab sun malyi kun dinyi kilisurur nang ab ara takdanman kum kunung ati, neik yala nang ato kunung. A deyok aryi, nun Du Yesus biryi nunda dib tenen nang ati alyi asa kum uca, “Ni weityabwe,” esurur. 
HEB.2.12	Ati, Erci nunti ato esurur.
HEB.2.12	“Niryi Kanda Imtamnyi si weik erebdeibniryok, Ni weityabwe asi nukarebkwan.
HEB.2.12	Sun bulubmangnyi dib tenen nang kankan asi niryi kanti mot sebkwankin,” esurur. 
HEB.2.13	Tonda, “Niryi Er Imtamnyi bisi Ni kanya deibkwan.”
HEB.2.13	Tonda, “Ni ab Er Imtamnyi biryi Ni dam karebnou nang ab a tingnub. ‘Er Imtamnyi Uram kunubkwayeb,’ tenen a tingnub,” ebmou. 
HEB.2.14	Nun Du biryi menekoka lemdeirisin nang ara tukwetam nang akwe kunub deyok aryi, nun Du Yesus bibabyi tukwetam nang atonyi kiboka ninyi nong bol minob dobdobmou. Ara, ninyi dirminingna sienyi si Iblis bisi muna kibdongobkwamwe ati, nun Du Yesus biryi ninyi nong bol dobdobmou ura, dibmou. 
HEB.2.15	Tonda, sun kam kun talak nirya aryi ilil kuboka, “Iya dibibyei,” tenen nang asi lebdeibkwansou ati, nun Du Yesus biryi dibmou. 
HEB.2.16	Diba. Nun Du bira sun Er Imtamnyi Uram eryuryangan nang asi kum lemdur. Erda, Erci nunda dib tenen nang ara Abraham yala nang asi lemsurur. 
HEB.2.17	Ati, nun Du Yesus biryi nunda tukwetam nang asi lebkwansou ati, Er ninyi diba kibdanmou. Erda, “Er Imtamnyi takubdeibmanou wa kunubkwan,” tenen Er Imtamnyi kan ninyi kan noutam tikoka erebdoba antanirdeirisurutnyi kibkwamwe ati, nuntonyi kibdanmou. Nuntonyi kibdanmou ara Erci nunsi boukwe kiboka Er Imtamnyi biryi takubdeibmou wa asi dirnilirlona kum uca ibkwamwe ati, ninyi kibdanmou. Ato kuboka wa ibkwamuryi, Er Imtamnyi biryi wibdeibmou nang sun malyi kun dinyi kilibkwansou ati, ninyi kibdanmou. 
HEB.2.18	Ura, Iblis biryi, “Sakeibtinyi,” tenen ukurderamwe ba, nun Du Yesus bira mambul weik dinyi boramwe. Nun Du bira Iblis ukurden dinyi deyok aryi mambul weik dinyi boramwe deyok aryi Erci nun Iblis biryi tuba ukurderansir nang asi lemsina ati mikib kurur.
HEB.3.1	Ati, ni kwityabwe dib tenen nang ton Er Imtamnyi biryi nabsou nang ton, sunci nun Du Yesus biti diboka teneibde bindarur. Nun Du bira Er Imtamnyi biryi bokwetebmou uca, Teleb Uram etereryangamunyi biti teneibde bindarur. Erda Er Imtamnyi kan ninyi kan noutam tikoka antanirdeirin sienyi kurur ati nun lak eramib. 
HEB.3.2	Nun Du bira tanglona kum uca Er Imtamnyi biryi Ersi takubdeibmou wa isurur. Minob talak aryi Musa biryi Er Imtamnyi mabwe nermabwe asi kalingnamuryi, Er Imtamnyi biryi takubdeibmou wa asi tanglona kum uca wa iramwe to, nun Du Yesus bibabyi neiktoto tanglona kum uca Er Imtamnyi wa isurur ci, Er Imtamnyi mabwe nermabwe asi kalingsurur. 
HEB.3.3	Nun Du bira Iya Erebdobnyi kurur ba, Musa bira er amwetam bunanyi kuramwe. Nun Du bira ai deyoknyi ato kurur ati, Er Imtamnyi biryi Ersi erebdeibmou. Ba, Musa bira ai umbura aryi wa irmilinanyi ato kuramwe ati, amwetam bunanyi kuramwe. 
HEB.3.4	Ai yuk-yuk ara ninyi aryi doraming. Ba, ukuryok ebmab ai ara ninyi aryi dobman kum. Erda, akai ara nun Nai Imtamnyi utotoa nirya kiknirutnyi biryi minob dobmou ati ebman. 
HEB.3.5	Ura, Musa bira arungnanyi kuramuryi, tanglona kum uca Er Imtamnyi wa irmiliramwe. Ati, erci aminda kubkwamwe dinyi ati minob eboka lak kimnamwe. 
HEB.3.6	Ba, Kristus bira Er Imtamnyi Mi kobdob kurur ci, Er Imtamnyi ai kalikoka wa isurur. Nunda dib tenen nang ara Er Imtamnyi ai ton Er Imtamnyi wa ton kunub ati ebman. Ati, nunci tanglona kum uca ilil kum asa aryi kuboka nun Du Yesus bisi dibde bukibyi uca, nunda Er Imtamnyi ai dam nang kunub.
HEB.3.7	A deyok aryi, sunci nun Du Yesus Uram asi diboka teneibde bindarur. Ara, Er Imtamnyi Kanya Roh Kudus aryi Er Imtamnyi Uram umbura ato esurur.
HEB.3.7	“Ukuryok ara sunci Er Uram kekebmunyi ura,
HEB.3.8	sunci sun kanya kat aryi, ‘Nun li,’ tenena mem.
HEB.3.8	Ati, sun aibweyabwe aryi minob ninyi kun kum mutuk kuramiryok,
HEB.3.8	Nira Imtamnyi biti, ‘Nun li,’ tenen ukurderanei to, sunci ukubmunyei.
HEB.3.9	Nira Imtamnyi biryi sun aibweyabwe urasintam aryi ilil tenen dinyi ilinto kikniranse bok,
HEB.3.9	sunci niti, ‘Nun li,’ teneramnyi.
HEB.3.10	Kwalina empat puluh baryi ato kuramnyi deyok aryi, niryi ato ebmase,
HEB.3.10	‘A nang kanya kat aryi teleb bisik tuba-tuba bowaningdaraming. Ni erdeirin uram asi kum kununung.’
HEB.3.11	A deyok aryi, ni yu weik kuranou ba, Niryi a nang ati ato eboka ebkatabmase,
HEB.3.11	‘Niryi kiknibminikwan ai taruk louboka bun ai asi diboka kum wekwaming.’ 
HEB.3.11	Ato eboka Niryi sunsi ebkatabmase,” ebmou.
HEB.3.12	Ati, ni kwityabwe, sunci kalikdobdarur. Ara, “Nun kankan dam aryi ninyi tentok ababyi malyi kanya bobcei,” tenen kalikdandobdarur. Ati, sunci Er Imtamnyi biti, “Nun li” tenen kanya bobmunyei. Tonda, “Er Imtamnyi iya kam kurutnyi taklobkwayeb,” tenen kanya bobmunyei. 
HEB.3.13	Erda, sunci, “Nun Du bisi tuba-tuba milibkwayeb,” eboka sun mamun tuba-tuba katabum ebdandarur. Ara, “Ukuryok talak” tuba kurur ba, sunci ato kubdarur. “Malyi kun dinyi kununa aryi nun kanya kat kubsicei,” tenen sunci sun mamun katabum ebdandarur. 
HEB.3.14	Nunda nun Du Yesus Kristus tam kibsou nang kunub. Ati, nunci yuma dibde buramoubwe to katabum eboka tanglona kum uca dibde bukibyi uca, nunda nun Du Yesus Kristus tam kibsou nang kunub ati ebman. 
HEB.3.15	Er Imtamnyi Uram ato esurur,
HEB.3.15	“Ukuryok ara sunci Er Uram kekebmunyi ura,
HEB.3.15	sunci sun kanya kat aryi, ‘Nun li,’ tenena mem.
HEB.3.15	Ati, sun aibweyabwe aryi minob ninyi kun kum mutuk kuramiryok,
HEB.3.15	Nira Imtamnyi biti, ‘Nun li,’ tenen ukurderanei to, sunci ukubmunyei,” ebmou. 
HEB.3.16	Ura, unato nang ara Er Imtamnyi Uram kekebingiryok, “Nun li,” teneramnyi do? Musa biryi menekoka Mesir mutuk aryi boyanmou nang ara ato kuramnyi. 
HEB.3.17	Ba, unato nang ati nun Nai Imtamnyi biryi kwalina empat puluh baryi kuramuryi, yu kanya boramwe do? Er Musa biryi minob lebdeibmou nang ati nun Nai biryi yu kanya boramwe. Ura, nun Nai biryi, “Dibting,” teneramwe uca, a nang ara ninyi kun kum mutuk kuramnyi ba, diramnyi. 
HEB.3.18	Ura, nun Nai Imtamnyi uram ebkatabmou cok, Erci unato nang ati, “Niryi kiknibminikwan ai taruk louboka bun ai kum wekwaming,” ebmou do? Sun Israel yala nang kankan asi dib tenen kum nang ati ato ebmou. 
HEB.3.19	Ato dinyi ara lak kubmar. A nang ara Er Imtamnyi biti sun kanya kum deibmai deyok aryi, sunci Er Imtamnyi kiknibminikmou ai taruk louboka bun ai kum wekmai.
HEB.4.1	Ura, nun Nai Imtamnyi biryi, “Taruk louboka bun ai kiknibdeibmase asi wengyandarur,” eboka nunbabyi ebdeibsou. Ato eboka ebdeibsou deyok aryi, nunci, “Er Imtamnyi biryi ebdeibsou to nunbabyi wanikminiksicei,” tenen nunci nundamnyi kalikdandoka Er Uram asi diboka kekebkwayeb. 
HEB.4.2	Ati, sun Israel yala nang minob kuramnyi nang ara Teleb Uram kekeramiryok, wanikminikmai to, nunbabyi neiktoto Teleb Uram kekebmabiryok, wanikminikibyei. Sun Israel yala nang ara Er Imtamnyi Uram kekeramiryok, sunci Er Imtamnyi bisi sun kanya kum deibmai deyok aryi, sunci lemsina kum dobdobmai. 
HEB.4.3	Lemsina kum dobdobmai bok, nunda nun Nai bisi nun kanya deirinub nang ara Er Imtamnyi biryi kiknibminikmou ai taruk louboka bun ai wengbinkwayeb. Ato dinyi ara Er Imtamnyi Uram aryi umbura kerek sekmou to kurur.
HEB.4.3	“Ni yu weik kuranou ba, Niryi a nang ati ato eboka ebkatabmase,
HEB.4.3	‘Niryi kiknibminikwan ai taruk louboka bun ai asi diboka kum wekwaming.’
HEB.4.3	Er Imtamnyi biryi minob talak aryi er wa nirya asi sirya kiknibmou uca, Erci,
HEB.4.3	‘Taruk louboka bun ai kiknibminikwan,’ ebkatabmase,” ebmou.
HEB.4.4	Er Imtamnyi Uram umbura aryi ato esurur,
HEB.4.4	“Uki nabaryi kuramuryi, Er Imtamnyi biryi utotoa nirya kiknibmou ura, uki tabaryi tum berekwe ura, taruk loubmou,” esurur. 
HEB.4.5	Tonda, Er Imtamnyi Uram yuk tam asi Erci ato esurur,
HEB.4.5	“A nang ara niryi kiknibminikwan ai taruk louboka bun ai kum wengyankwaming,” esurur. 
HEB.4.6	Ati, ninyi ton nang ara a taruk louboka bun ai wengbinkwaming. Ba, sun minob talak aryi Teleb Uram kekeramnyi nang ara sun kanya kat aryi, “Nun li,” teneramnyi deyok aryi, a taruk louboka bun ai kum wengbinmai. 
HEB.4.7	A deyok aryi, nun Nai Imtamnyi biryi teleb uki tum karebmasir ati nunsi namsir. A teleb uki tum ati Erci, “Ukuryok talak,” si dobmou. Nun aibwe Daud biryi minob talak aryi a uki tum ati lak kibsou.
HEB.4.7	“Ukuryok talak ara sunci Er Uram kekebmunyi ura,
HEB.4.7	sunci sun kanya kat aryi, ‘Ni li,’ ebmunyei,” ebmou. 
HEB.4.8	Nun aibwe Yosua biryi menekoka sun Israel yala nang asi Kanaan mutuk bobinmou bok, a mutuk ara Er Imtamnyi biryi kiknibminiksou ai taruk louboka bun ai diboka kum kuramwe. Kanaan mutuk ara Er Imtamnyi biryi ebdeibsou ai taruk louboka bun ai diboka kubmati ura, Er Imtamnyi biryi, “Taruk louboka bun ai wengbiting,” tubto kum ebmate. 
HEB.4.9	Ati, Er Imtamnyi biryi kiknibminikmasou ai taruk louboka bun ai wengbana ara Er Imtamnyi biryi Er mabwe nermabwe ukuryok kuramib nang asi tuba erdeirisurur. 
HEB.4.10	Sun a taruk louboka bun ai wengbaramingnyi nang ara taruk louraming. Nun Nai Imtamnyi biryi utotoa nirya minob kiknibmou ura, taruk loubmou to, Er mabwe nermabwe Erci kiknibminikmou dam wengbana nang ababyi neiktoto sun mining wa ibloboka taruk louraming. 
HEB.4.11	A deyok aryi, nunci busul weik kuboka, “Er Imtamnyi kiknibminikmasou ai taruk louboka bun ai wengbitibyi,” tenen kunubkwayeb. Ara, “Nun kankan asi ninyi tentok ababyi sun minob kuramnyi nang aryi, ‘Nun li,’ teneramnyi to kunubcei,” tenen Er Imtamnyi Uram kekebdarur.
HEB.4.12	“Er Imtamnyi Uram ara talyi uram kuma,” tenen ato ebman. Er Imtamnyi Uram ara mikib weik kurur ci, ninyi on ya yu dina-dina ya ato kurur. A uram ara ninyi kanya aryi tenen dinyi yuk-yuk sekoka wimsurur. Ara, Er Imtamnyi biryi Er Uram biriman aryi, “Ara malyi dinyi, ara teleb dinyi,” eboka lak eteresurur. 
HEB.4.13	Ura, imtam tukwetam kuboka lulungnande dinyi ton lulungna kum kurande dinyi ton ara nun Nai urasintam aryi inibdob dinyi ton kum kurur. Erda, a dinyi nirya ara lak baning dem dinyi akwe kurur ba, nun Nai biryi asing eirisurur. Utotoa nirya ara Erda nun kuramib to nirya lilisurutnyi urasintam aryi lak kimdur.
HEB.4.14	Ati, nunci, “Er Imtamnyi kan ninyi kan noutam tikoka antanirdeirisin sienyi bira nun Du Yesus Er Imtamnyi Mi kurur,” tenen lak eramib. Tonda, “Nun Du bira tukwetam aryi kuboka imtam welebinmou,” tenen lak eramib. Ati, nunci a lak eramib dib tenena asi diboka talebnurubdobkwayeb. 
HEB.4.15	Nun Du bira antanirdeirisin sienyi kurur ci, Erci, “Sun mitang nang asi milibniryi lebdeibkwan,” tenen nunsi diboka bico tenesurur. Isa sienyi Iblis biryi nunsi, “Sakeibtinyi,” tenen ukurderansir to, erci nun Du Yesus bibabyi ukurden dinyi utotoa nirya kareboka ukurderamwe. Ukurderamwe bok, nun Du Yesus biryi malyi kun dinyi ton kum kunuramwe. 
HEB.4.16	A deyok aryi, nunci ilil kanya bona kum uca, nun Nai Imtamnyi burur erebdob sokon dam bana teleb. Ati, nunci, “Nun Nai biryi bico tenen kisal daksici uca, Erci teleb uki tum karebsici uca, nunsi miliboka katabum ebkwansir,” tenen Er Imtamnyi urasintam aryi bana teleb.
HEB.5.1	Ura, Er Imtamnyi kan ninyi kan tikoka antanirdeirin sien nang yuk-yuk ara sundamnyi ererdeirdana kum kuraming. Erda, Er Imtamnyi biryi ninyi kankan aryi a nang asi wibdeiboka tingdeirirur. Ara, yuk nang asi unuboka Er Imtamnyi biti wa inung cok, sunci Er Imtamnyi bisi dama deiriraming. Tonda, “Er Imtamnyi biryi nun malyi kun dinyi kilibsute,” tenen domba sapi oboka Er Imtamnyi urasintam aryi bobaraming. 
HEB.5.2	Er Imtamnyi kan ninyi kan tikoka antanirdeirin sien nang ara sunbabyi mitang nang kunung deyok aryi, sunci sun walwal nang ab sun malyi kun nang ab ati bico tenenung. 
HEB.5.3	Er Imtamnyi kan ninyi kan tikoka antanirdeirin sien nang ara sunbabyi mitang nang kunung deyok aryi, “Yuk nang aryi malyi kun dinyi kilibte,” tenena akwe kum kuraming. Erda, “Ni baramnyi malyi kun dinyi ababyi kilibnute,” tenen Er Imtamnyi urasintam aryi dama deiriraming. 
HEB.5.4	Er Imtamnyi kan ninyi kan antanirdeirina sien nang ara sundamnyi kum tingdeirirdaraming. Erda, Er Imtamnyi biryi sun yuk-yuk asi nabde barur. Ara, nun aibwe Harun bisi minob nabmou to, Erci sun antanirdeirin sien nang aminda kubkwamingnyi nang ababyi namnamwe. 
HEB.5.5	Ura, nun Du Yesus Kristus bibabyi neiktoto Erdamnyi kum tikeibdanmou. Erda, Er Imtamnyi biryi erebdeiboka Ersi, “Ni kan ninyi kan noutam tikoka antanirdeirin sienyi kurum,” eboka nabmou. Ati, nun Nai Imtamnyi biryi nun Du Yesus bisi ato ebmou.
HEB.5.5	“Kanda Ni Mi kurum.
HEB.5.5	Ni Kan Nai kunun ati ukuryok lak kibman,” ebmou. 
HEB.5.6	Tonda, Er Imtamnyi Uram yuk tam umbura aryi Erci ato ebmou.
HEB.5.6	“Kanda Er Imtamnyi kan ninyi kan noutam tikoka antanirdeirisinanyi iya kubkwandim.
HEB.5.6	Minob kuramwe sienyi Melkisedek antanirdeirinanyi kuramwe to, kanbabyi neiktoto antanirdeirinanyi iya kubkwandim,” ebmou. 
HEB.5.7	Ura, nun Du Yesus ninyi kiboka tukwetam kuramuryi, Erci Er Imtamnyi bisi tuba-tuba moloramwe. Ara, engena engeramuryi, Erci uram ebdaraboka Er Nai lebkwamunyi bisi moloramwe. Ura, nun Du bira luknubdongon kanya boramwe ati, tonda, “Ni Nai uram kunubkwan,” tenen kanya boramwe ati, nun Nai Imtamnyi biryi Er molona kekebmou. 
HEB.5.8	Nun Du bira Er Imtamnyi Mi kuramuryok, Erci Erdamnyi kum erebdeibdanmou. Erda, Erci mambul dinyi ilinto boramwe uca, Er Imtamnyi Uram diboka kunuramwe. 
HEB.5.9	Ura, nun Du Yesus bira sunglona kum uca Er Imtamnyi Uram kunuramwe ura, nun Nai Imtamnyi biryi karebmou uca, Erda ninyi Lemdeirisinanyi iya kibwe. Ara, nun Du Yesus Uram kunuramingnyi nang asi lemdeirisinanyi iya kibwe. 
HEB.5.10	Ura, nun Nai Imtamnyi biryi nun Du Yesus bisi erebdeiboka, “Kanda Ni kan ninyi kan noutam tikoka antanirdeirinanyi iya kurum,” eboka lak kibmou. Ara, minob kuramwe sienyi si Melkisedek bitonyi kiboka antanirdeirin sienyi iya kibwe.
HEB.5.11	Nun Du bira antanirdeirisin sienyi kurur ara deyok ilinto kurur bok, a deyok eteresina ara ikin weik kurur ati ebman. Sunci ato uram minola bikman kum kurandum deyok aryi, niryi ato ebman. 
HEB.5.12	Sunda nun Du Yesus deyok ati uram tuba-tuba kekerandau cok, sunci a uram asi liliboka kum bikmarum ati ebman. Ati, sunci a uram eterena ati kikib kum kurandum. Erda, mitik mabwe ato kurandum ci, Er Imtamnyi Uram deyok kouboka bingna dinyi ababyi bita kum bikmarum. Ati, sunci eterena deyok kum bingnandum ati, deyok kouboka bingna dinyi akwe eterebkwansin. Deyok tabakoka bingna dinyi kum eterebkwansin ati ebman. 
HEB.5.13	Sunda mum yin mabwe nermabwe ato kurandum cok, “A dinyi ara teleb dinyi, o dinyi ara malyi dinyi,” diboka kum bingnandum ati ebman 
HEB.5.14	Dib en uram ati deyok tabakoka bingna dinyi ara sun “A dinyi ara teleb dinyi, o dinyi ara malyi dinyi,” tenen bingna nang aryi ur kekebkwaming. Sun ato kun nang ara alok mabwe ato tuba kum kunung. Erda, wise nang kibmang uca, kwaning nong ato dinyi ur yinung.
HEB.6.1	A deyok aryi, nunci nun Du Yesus Kristus deyok ati deyok kouboka eteren dinyi lilirmuruna kum kubkwayeb. Erda, yuk deyok doboka, “Bikatabkwayeb,” tenen bikdob dinyi asi lilibde binkwayeb. Ati, nunci, “Malyi kun dinyi takloboka Er Imtamnyi bisi milibdarur,” en uram asi tuba-tuba kum eterebkwayeb. Ato en uram ara deyok koun dinyi akwe kurur ati, tuba-tuba kum eterebkwayeb. 
HEB.6.2	Tonda, ninyi me dongona yuk-yuk deyok ababyi deyok koun dinyi kurur ati, nun tuba-tuba lilirmuruna kum kubkwayeb. Tonda, “Molobmilibkwayeb,” tenen ninyi tam taruk deirin deyok ababyi deyok koun dinyi kurur ati, lilirmuruna kum kubkwayeb. Tonda, sun diamingnyi nang ara kam bukwaming deyok ton, Er Imtamnyi biryi nun kuramibyi dinyi nirya lilibkwande deyok ton ababyi deyok koun dinyi akwe kurur ati lilirmuruna kum kubkwayeb. 
HEB.6.3	Ati, nun Nai Imtamnyi biryi milibsici uca, nunci bikatabdob nang asi bikdob dinyi akwe lilibde bankwayeb.
HEB.6.4+HEB.6.5	Ati, Er Imtamnyi biryi dib en uram biriman aryi berekeibmou nang ara dib tenena taklobmaringnyi ura, nunci sun ato kun nang asi, “Sun malyi kun dinyi takloboka Er Imtamnyi bisi milibdarur,” ebtibyi do? Ato tenen kum. Sun ato kun nang ara Er Imtamnyi karebsou dinyi doboka Er Imtamnyi Kanya Roh Kudus mikib asi dobdobmai cok, taklobmai ati, nun Nai dam tamuboka kum biting. Tonda, a nang ara Er Imtamnyi Uram mikib ab aminda kubkwande dinyi mikib ab dobdobmai cok, nun Nai bisi taklobmai ati, nun Nai dam tamuboka kum biting. 
HEB.6.6	A nang ara nun Du Yesus bisi taklobmai ati, sunci nun Nai dam tamuboka kum biting. Sun ato kun nang ara Er Imtamnyi Mi bisi ina ngilikmang ati, sunci nun Du bisi tamuboka ninyi urasintam aryi co lase deici bing dangnaming ati ebman.
HEB.6.7	Er Imtamnyi biryi mo karebci uca, kouna-kouna teleb kuboka arande. Ara, mo ceboka tukwetam kwiribdongobci ura, du mouboka nong teleb marande. Ato tukwe ara du mourirande tukwe asi Er Imtamnyi biryi, “Teleb tukwe kurur,” tenen kisal dangdur. 
HEB.6.8	Ba, ton tukwe ara sungsunga aboka tiling-tilinga malyi du moubci ura, ato tukwe asi Er Imtamnyi biryi, “Malyi to dinyi,” eboka submanto dinyi kurande. Sirya kobdob ara Erci ato dinyi as uk dongobkwande. Ato kuboka Er Imtamnyi biryi sun Ersi taklobkwamingnyi nang asi wenebkwande.
HEB.6.9	Ni kwityabwe, ni boukwe kusunun nang. Niryi ato esunun cok, niryi sunti, “Er Imtamnyi bisi taklobmang,” tenen kum kunun ati ebman. Sunci nun Nai bisi diboka milirandum tenen bingsunun. Er Imtamnyi biryi sunsi lemsin dinyi karebkwansir ati ebman. 
HEB.6.10	Nun Nai Imtamnyi biryi sunsi malyi kum kimsurur. Ati, sunci nun Du Yesus bisi milirandum ati Erci luba kum kibmar ati ebman. Ati, sunci bico kiboka sun kwityabwe dib tenen nang asi dirnilirandau ani, ukuryok tuba dirnilirandum ati nun Nai biryi luba kum kimsurur. 
HEB.6.11	Sun nirya aryi tanglona kum uca busul kuboka nun Du Yesus bisi milibkwandum ati ato ebmab. Ara, sun dibde bukmarum dinyi kunubkwansir ati, sunci ato kunurmuruna teleb. 
HEB.6.12	Ati, nunci sunti, “Sulbalyi kanya bobingnyei,” tenenub. Erda, sun dib tenen nang yuk nang ato kuboka Er Imtamnyi biryi ebdeibsou dibde bukoka dobdobkwandum. Ara, dib tenena ab dibde buna ab biriman aryi Er Imtamnyi biryi ebdeibsou to dobdobkwandum.
HEB.6.13	Ura, nun Nai Imtamnyi biryi nun aibwe Abraham bisi uram ebdeibmou cok, Erci katabum en uram eboka ebdeibmou. Nun Nai bira Iya Erebdobnyi kurur ati, Erci yuk nang si siboka katabum en uram kum ebmou. Erda, Erci, “Diboka kunubkwan,” tenen Erbaramnyi si siboka katabum en uram ebmou. 
HEB.6.14	Ati, nun Nai Imtamnyi biryi nun aibwe Abraham bisi ato eboka ebdeibmou,
HEB.6.14	“Niryi kansi kisal dakinyi uca, kan yala nang ara ilinto kubkwaming,” ebmou. 
HEB.6.15	Er Imtamnyi biryi ato ebdeibmou ura, er Abraham biryi a dinyi dibde buramwe. 
HEB.6.16	Nunda tukwetam nang aryi, “Ato-ato diboka kunubkwan,” eramibiryi, nunci erebdob nang si siboka erdeiriramib. Ara, yuk nang aryi nunti, “Diboka kunubkwande,” tenen bikwaming ati, nunci erebdob nang si siboka, “Ato-ato kunubkwan,” eboka uram erdeiriramib. 
HEB.6.17	Ura, nun Nai Imtamnyi biryi Er mabwe nermabwe asi, “Ato-ato karebkwansin,” ebsou ci, Erci, “Niryi a uram diboka kunubkwan tenen bikwaming,” tenebsou ati, Erci nunti erdeirisin uram dem kum ebsou. Erda, Erci Erbaramnyi si siboka katabum en uram ebtabaksou. 
HEB.6.18	Ura, nun Nai biryi nunti erdeirisin uram ara eblobman kum dinyi kurur. Tonda, nun Nai biryi katabum eboka ebtabakmou uram ababyi eblobman kum dinyi kurur. Nun Nai Imtamnyi bira tola uram kum erutnyi biryi Erci ebdeibmou uram diboka kunubkwansir ati ebman. Ati, nunda dib tenen nang nun Nai dam lemyandobmab nang ara kankana kum uca a uram asi dibde buna teleb. 
HEB.6.19	Nun Nai biryi nunsi ebdeibsou uram ara Erci diboka kunubkwande. Co ngun-ngun dararyangan keil ara katabum eboka darardeirirande to, Er Imtamnyi biryi, “Lebdeibkwansin,” en uram ara katabum eboka darardeirisurur. Nun dibde bunub dinyi ara talyi dinyi kuma. Erda, Er Imtamnyi ai bublan aling bisiboka Er Imtamnyi ai sirik wekmar ati katabum erdeirin dinyi kurur. 
HEB.6.20	Nun Du Yesus bira Melkisedek yalanyi bitonyi kuboka Er Imtamnyi kan ninyi kan tikoka antanirdeirisin sienyi kibmou. Kibmou cok, Erci nunsi libkwamwe ati imtam ai kurur molon ai wekmou ura, Er Imtamnyi bisi dama deirirur.
HEB.7.1	Ura, anyi minob kuramunyi si Melkisedek bira weik sienyi kuboka Salem atei nang asi kalingnamwe. Kalingnamuryi, erda Er Imtamnyi Iya Erebdobnyi bisi wa irmiliramuryi, ninyi kan Er Imtamnyi kan noutam tikoka antanirdeirin sienyi kuramwe. Ura, nun aibwe Abraham ab er milin nang ab sun Kanaan nang weik sien nang ab ordanmai ba, muna kibdongobmai ura, sun mining mutuk tamuryanganmai ba, anyi Melkisedek biryi nun aibwe Abraham ab ebdanmarei ci, nun aibwe bisi kisal dakmou. 
HEB.7.2	Ura, nun aibwe Abraham ab Melkisedek ab ebdanmarei ba, nun aibwe biryi er muna kibdongobmou nang bona bon dinyi nirya asi doboka bokeibmou. Bokeibmou cok, erci bongna dinyi takubaryi asi kibmou ba, bongna tentok asi Melkisedek bisi karebmou. Anyi, “Melkisedek,” er si ara nun uram danguboka, “Weik Sienyi, Er Imtamnyi Urasintam aryi Teleb Kunanyi,” kurur. Er arungnamwe atei, “Salem,” atei ara danguboka, “Antanirdeirin atei,” kuramwe. Ati, Melkisedek bira Salem atei sienyi kuramwe deyok aryi, erda, “Antanirdeirin sienyi,” kuramwe. 
HEB.7.3	Melkisedek er nai si ab er kwin si ab er aibweyabwe si yuk-yuk ab ara ninyi kum bingnung. Tonda, Melkisedek deibmou talak ab er dibmou talak ababyi ninyi kum bingnung. Ati, Melkisedek bira kikliboka Er Imtamnyi Mi iya kam kurutnyi bitonyi kuramwe. Ati, Melkisedek bira Er Imtamnyi Mi bitonyi kuramuryi, Erda Er Imtamnyi kan ninyi kan tikoka antanirdeirin sienyi tanglona kum uca kiklirdeiriramwe.
HEB.7.4	Ura, Melkisedek bira nun aibwe Abraham bisibkaboka Iya Erebdobnyi kuramwe ati teneibkwayeb. Ati, nun aibwe Abraham biryi Melkisedek biti, “Ni nai,” tenen ersi bongna tentok dinyi asi karebmou ati ato ebman. Ara, Abraham biryi er ordana nang asi muna kibdongobmou ura, erci a nang bona bon dinyi doboka bokeibmou ci, bongna dinyi takubaryi kibmou ci, bongna tentok asi Melkisedek bisi karebmou. 
HEB.7.5	Ura, sun Lewi yala nang ara sun Israel yala nang kankan kuboka Er Imtamnyi kan ninyi kan tikoka antanirdeirin nang kuramiryi, sunci Er Imtamnyi Arungdeirin Uram deib aryi sun kwityabwe Israel kankan aryi yuk yala nang asi ato eboka moloramnyi, “Sun bona bon dinyi nirya bokeiboka bongna dinyi takubaryi kibmun cok, bongna dinyi tentok nunsi karebsindarur,” eboka moloraming. Ara, sun Israel yala nang kankan asi yuk yala nang ababyi nun aibwe Abraham yala nang kuraming bok, sun Lewi yala nang ara a nang ara sun kwityabwe kuramnyi nang asi, “Sun bona bon dinyi bokeiboka nunsi bongna tentok karebsindarur,” eboka moloraming. 
HEB.7.6	Ura, Melkisedek bira Lewi yalanyi kum kuramuryok, erci Lewi er aibwe kisok si Abraham taruk aryi bona bon dinyi aryi kuboka bongna tentok asi dobdobmou. Sirya dobdobmou ura, Melkisedek biryi nun aibwe Abraham bisi kisal dakmou. Ara, Er Imtamnyi biryi, “Kisal dakwan,” eboka ebdeibmunyi bisi Melkisedek biryi kisal dakmou. 
HEB.7.7	Ura, amwetam kun nang ara erebdob nang asi kisal dangnaming do? Ato tenen kum. Erda, erebdob nang ara amwetam nang asi kisal dangnaming. Nunci a dinyi diboka bingnub. Ati, Melkisedek biryi nun aibwe Abraham bisi kisal dakmou ati, erda nun aibwe Abraham bisibkaboka Iya Erebdobnyi kuramwe. 
HEB.7.8	Sun Lewi nang ara, “Sun bona bon dinyi bokeiboka bongna tentok asi karebsindarur,” eboka moloramingiryok, tukwetam nang kuraming ati dimnaming. Ba, Er Imtamnyi Uram eteresurur to, bongna tentok asi dobdobmunyi Melkisedek bira kam kurutnyi tuba kurur. 
HEB.7.9+HEB.7.10	Nun aibwe Abraham ab Melkisedek ab ebdanmarei ba, Abraham biryi yal dakwamunyi si Lewi kum deibmou. Kum deibmou bok, Abraham bira Lewi er aibwe kisok kuramwe. A deyok aryi, nunci, “Sun Lewi yala nang ara bongna tentok asi bulurdeiriraming nang aryi sun aibwe kisok Abraham biriman aryi Melkisedek bisi bongna tentok karebmai,” ebtibyi.
HEB.7.11	Sun Lewi yala nang ara Er Imtamnyi kan ninyi kan tikoka antanirdeiriramnyi bok, sunci antanirdeirin dinyi dib dinyi kum boyangaramnyi. Sun Lewi yala nang ara Er Imtamnyi kan ninyi kan tikoka antanibdeibkwamnyi deib aryi Er Imtamnyi biryi sun Israel yala nang asi kunurdeirin uram minob uram karebmou ati ato ebman. Sun Lewi yala nang ara antanirdeirisina dinyi dib dinyi kurdeirirantingnyi uca, Er Imtamnyi biryi yuk antanirdeirisinanyi kum tikeibmasute. Bok, Lewi yalanyi Harun ab er yala nang ab aryi antanirdeirisin dinyi ara dib dinyi kum kurdeiriramnyi. A deyok aryi, Er Imtamnyi biryi, “Yuk yalanyi bisi tikeibnyi uca, Anyi biryi Ni kan ninyi kan tikoka antanirdeirin dinyi dib dinyi iya boyankwande,” tenen nun Du Yesus Melkisedek bitonyi bisi tikeibmou. 
HEB.7.12	Er Imtamnyi biryi minob antanirdeiriramnyi nang asi unubdeibmou ci, nun Du Yesus yuk yalanyi asi tikeibmou. A deyok aryi, Er Imtamnyi biryi Er kunurdeirin uram minob uram ababyi nisintum takloboka unubdeibmou ci, kunurdeirin uram ukuryok uram asi karebmasou. A dinyi ara bisik sekman kum kurur ati ebman. 
HEB.7.13	Minob talak aryi Er Imtamnyi kan ninyi kan tikoka antanirdeiriramnyi nang ara Lewi yalanyi Harun yala nang kuramnyi. Ba, nun Du Yesus bira sunsi unuboka antanirdeirisurutnyi kibmou ci, Erda Harun yalanyi kum kurur. Tonda, nun Du Yesus yala nang ara antanirdeirisina nang kum kuramiryi, sunci yuk nang asi likniboka Er Imtamnyi bisi ninyi dama kum deiriramnyi. 
HEB.7.14	Nun Du bira Yehuda yalanyi kuramwe ba, er yala nang ara antanirdeirisina nang kum kuramnyi ati lak kubmar. Er Musa biryi Harun ab er yala nang ab ati, “Er Imtamnyi kan ninyi kan tikoka antanibdeibkwanung,” ebmou cok, Erci sun Yehuda yala nang ati, “Sunbabyi antanirdeirin nang kibting,” kum ebmou. Musa biryi ato kum ebmou bok, Er Imtamnyi biryi nun Du Yesus bisi tikeibmou. 
HEB.7.15	Tonda, nun ebmab to ara Er Imtamnyi biryi nun Du Yesus Melkisedek bitonyi kuboka iya kam kurutnyi bisi tikeibmou ati ebmab. Ara, Harun yala nang asi unubdeibmuryi, Erda Er Imtamnyi kan ninyi kan tikoka antanirdeirisurutnyi kibmou. Nun Du bira antanirdeirisurutnyi kibmou deib aryi nunci tabakoka, “Lak kusurur dinyi kurur,” tenen bingnub. Ara, “Er Imtamnyi biryi Er kunurdeirin uram minob uram barwetam kibdeibmou,” tenen bingna dinyi ara tabakoka lak kimsurur. 
HEB.7.16	Nun Nai Imtamnyi bira, “Ukuryok antanirdeirisurutnyi bisi tikeibkwan,” teneamwe ba, Erci, “Antanirdeirin nang deibdobanyi bisi tikeibkwan,” kum teneamwe. Erda, nun Nai biryi, “Din kumnyi kuboka iya mikibnyi bisi wibdeibkwan,” tenen nun Du Yesus bisi tikeibmou. 
HEB.7.17	A deyok aryi, Er Imtamnyi Uram umbura aryi nun Du Yesus biti ato ebmou.
HEB.7.17	“Kanda Er Imtamnyi kan ninyi kan tikoka antanirdeirisurutnyi iya kubkwandim.
HEB.7.17	Kanda Melkisedek bitonyi kuboka Er Imtamnyi wa iya ibkwandim,” ebmou. 
HEB.7.18	Ati, Er Imtamnyi minob ura, “Harun yala nang ara Ni kan ninyi kan tikoka antanibdeibkwanung,” eboka arungdeiriramwe ani, Erci ukuryok aryi a arungdeirin uram asi dongtam deibmou. Minob antanirdeiriramnyi dinyi ara malyi kun dinyi kilisina asi diboka kum boyangaransou deyok aryi, mitang dinyi ton talyi dinyi ato kuramwe. 
HEB.7.19	Er Imtamnyi biryi Musa biriman aryi minob arungdeiriramwe uram ara sungloramwe uca, antanirdeirin dinyi iya teleb dinyi kum boyangaransou. A deyok aryi, minob dinyi ara mitang dinyi ton talyi dinyi ato kuramwe ati ebman. Ani, ukuryok ara nun Nai Imtamnyi biryi ukuryok uram ebdeibsou ci, nun Du Yesus bisi antanirdeirisurutnyi tikeibmou. Nun Du bisi tikeibmou deyok aryi, nunci, “Er Imtamnyi biryi nunsi diboka lebkwansir,” tenen katabum kanya boboka dibde bunub. A dibde bunub dinyi biriman aryi nunci Er Imtamnyi dam banub.
HEB.7.20	Ura, minob talak ara nun Nai Imtamnyi biryi sun Harun yala nang asi tikeibmou ci, Erci katabum en uram kum ebtabakmou. Ani, nun Nai biryi nun Du Yesus bisi tikeibmou ci, Erci katabum en uram ababyi ebtabakmou. Ara, “‘Ukuryok antanirdeirisurutnyi bira iya antanibdeibkwande,’ tenen diboka bikting,” tenen nun Nai biryi katabum en uram ebtabakmou. 
HEB.7.21	Minob talak aryi Er Imtamnyi biryi katabum erdeirin uram kum ebtabakmou. Ani, nun Nai Imtamnyi biryi nun Du Yesus bisi tikeibmou ci, Erci katabum en uram ebtabakmou. Ati, nun Nai Imtamnyi biryi nun Du Yesus bisi ato ebmou,
HEB.7.21	“Nira Iya Erebdobnyi biryi katabum erdeirin uram ebmakin ci, ‘Ato-ato karebkwankin,’ en uram ebdeibmakin.
HEB.7.21	Kanda Ni Imtamnyi kan ninyi kan noutam tikoka antanirdeirirumnyi iya kubkwandim ati ebmakin,
HEB.7.21	Niryi Kanti ato teneankise to ara Ni kanya dam danguna kum uca iya tenekunun,” ebmou.
HEB.7.21	Er Imtamnyi biryi nun Du Yesus bisi ato ebmou. 
HEB.7.22	Ati, Er Imtamnyi biryi katabum erdeirin uram ebmou deib aryi nun Du Yesus bira Er Imtamnyi ab ninyi ab antanibdeiboka mururdeirisina deyoknyi kibmou. Nun Du biryi ukuryok mururdeirisurur dinyi ara minob mururdeiriramnyi dinyi asi bisibkaboka iya teleb dinyi kurur ati ebman.
HEB.7.23	Ura, sun minob antanirdeiriramnyi nang ara tukwetam nang kuramiryi, diramnyi. Diramnyi deyok aryi, antanirdeirin nang ilinto aryi unubnin-unubnin antanirdeiriramnyi. Ati, a nang kankan asi ninyi tentok ababyi iya kum antanirdeiriramwe. 
HEB.7.24	Ba, nun Du Yesus bira iya kam kurutnyi kurur ati, Erci tanglona kum uca Er Imtamnyi kan ninyi kan noutam tikoka antanirdeirisurutnyi iya kurur. 
HEB.7.25	Nun Du bira Er Imtamnyi kan ninyi kan tikoka antanirdeirisurutnyi iya kurur. Iya kurur deyok aryi, Erda Mikibnyi biryi sun Er dam yangan nang asi sunglona kum uca lemdeirisurur. Ara, Erda iya kam kurutnyi biryi sun Er dam biriman aryi Er Imtamnyi dam baramingnyi nang ati tuba-tuba molormilibde basurur. Tanglona kum uca iya molormilibde basurur deyok aryi, Erda mikibnyi biryi nunsi sunglona kum uca lemdeirisurur.
HEB.7.26	Nun Du bira Er Imtamnyi kan ninyi kan tikoka sunglona kum uca antanirdeirisurutnyi kurur deyok aryi, nunda dib tenen nang aryi Erti, “Yuk nang asi bisibkaboka antanirdeirisina ati iya kikibnyi kurur,” tenenub. Nun Du bira Er Imtamnyi urasintam aryi iya teleb kurutnyi kurur ci, malyi kun dinyi ton kum kurur. Erda kilibdob kanya borutnyi kurur cok, malyi kun nang atonyi kum kurur. Tonda, Er Imtamnyi biryi nun Du Yesus bisi iya erebdob si karebmou ci, Ersi erebdeiboka imtam ai welebdeibmou. 
HEB.7.27	Nun Du bira sun Harun yala nang aryi kuboka Er Imtamnyi kan ninyi kan noutam kuboka antanirdeirin sien nang kuramnyi to kum kurur. Sun Harun yala nang ara malyi dinyi tuba kunuramnyi deyok aryi, sunci, “Er Imtamnyi biryi nibaramnyi malyi kun dinyi kilibnute,” tenen ninyi dama deiriramnyi. A sirya ura, sunci, “Er Imtamnyi biryi sun Israel yala nang yuk nang ababyi sun malyi kun dinyi kilibte,” tenen dama tamuboka deiriramnyi. A dinyi ara uki-uki nirya kunubde baramnyi. Ba, nun Du Yesus bira malyi kun dinyi kum kuramwe deyok aryi, Erci, “Ni malyi kun dinyi kilibsute,” tenen Er Imtamnyi bisi ninyi dama ton kum deibmou. Erda, Erci yuk nang sun malyi kun dinyi asi sunglona kum uca kilibkwansou ati Erci Erdamnyi karebdandoka Er Imtamnyi bisi dama deibmou. Ara, Liki tentok aryi Erci Erdamnyi karebdandoka ninyi dama deirin dinyi iya teleb dinyi karebmou. Liki tentok asi Erdamnyi karebdanmou deyok aryi, nun Du Yesus biryi aminda aryi ninyi dama tamuboka ton kum karebkwande. 
HEB.7.28	Er Imtamnyi biryi Musa biriman aryi arungdeirin uram deib aryi sun Israel yala nang aryi, “Antanirdeirin sien nang kibkwanung,” tenen sun Harun yala nang tingdeiriramnyi. Ara, a nang ara tukwetam nang kuramiryi mikib kum kuramnyi bok, sun Israel yala nang aryi a nang asi tingdeiriramnyi. Ani, aminda aryi Er Imtamnyi biryi ukuryok uram katabum erdeirin uram karebmou. A katabum erdeirin uram deib aryi Er Imtamnyi biryi Er Mi biti, “Antanirdeirin sienyi iya kubkwande,” tenen tikeibmou. Sirya tikeibmou uca, nun Du Yesus bira antanirdeirisin sienyi iya telebnyi kibmou.
HEB.8.1	Nun lak ebmab uram deyok ara ato. Nun Du Yesus bira iya telebnyi kurur ci, Er Imtamnyi kan ninyi kan noutam kuboka antanirdeirisina sienyi kurur. Erda imtam ai welebindoka nun Nai Iya Erebdobnyi erebdob sokon siriktam kuboka burbinmou. 
HEB.8.2	Burbinmou ura, nun Du Yesus bira Er Imtamnyi dam kun ai kobdob aryi kurur ci, Er Imtamnyi biryi karebmou wa erebdob wa ibde barur. Sun Israel yala nang kankan kuboka antanirdeirin nang ara tukwetam kuboka dama deirin ai kuboka Er Imtamnyi biryi takubdeibmou wa kunubde baramnyi. Akai ara keis ol ai si Kemah Suci ai ara ninyi aryi doamnyi. Ba, nun Du Yesus bira Er Imtamnyi dam kun ai kobdob aryi kurur ci, Er Imtamnyi biryi Ersi karebmou wa kunubde barur. Akai ara imtam ai aryi kurur ba, Er Imtamnyi yuk aryi kikniamwe ai kurur.
HEB.8.3	Sun antanirdeiriramnyi sien nang yuk-yuk nirya asi tingdeiriramnyi ara Er Imtamnyi urasintam aryi ninyi dama deiriramnyi ati tingdeiriramnyi. Ura, nun Du Yesus bibabyi antanirdeirin deyoknyi kibmou deyok aryi, Erbabyi Er Imtamnyi urasintam aryi ninyi dama deibkwamwe. Erda Er Imtamnyi bisi ninyi dama kum deibmote ura, Erda Er Imtamnyi kan ninyi kan tikoka antanirdeirin deyoknyi kum kurante. Ati, nun Du Yesus biryi Er mining nong bol ining karebdandoka Er Imtamnyi bisi dama deibmou. 
HEB.8.4	Nun Du bira imtam ai kuboka Er Imtamnyi dam kobdob kurur ai kurur cok, Erda Er Imtamnyi kan ninyi kan noutam tikoka antanirdeirisin sienyi kurur. Erda tukwetam kuboka Er Imtamnyi kan ninyi kan noutam kuboka antanirdeirinanyi kum kurur. Ara, Musa biryi minob kerek sekamwe to tukwetam kuboka Er Imtamnyi bisi ninyi dama deirin wa ibde baraming nang ara yuk nang kuraming. A deyok aryi, nun Du Yesus bira tukwetam kuboka antanirdeirinanyi kum kurante. 
HEB.8.5	Sun tukwetam kuboka Er Imtamnyi bisi ninyi dama deirin dinyi bobaraming nang ara tukwetam kuboka doamnyi keis ol ai si Kemah Suci ai kuboka wa ibde baraming. A nang ara Er Imtamnyi dam kun ai kobdob ara imtam ai aryi wa ibde kum baraming. Tukwetam ai kuboka Kemah Suci ai ara dib dinyi kum kurur. Erda, kukumna ato dinyi ton tiya dinyi ton kurur. Imtam ai ara diboka Er Imtamnyi dam kun ai kobdob kurur ati ebman. Imtam ai ara Er Imtamnyi dam kun ai kobdob kurur deyok aryi, Er Imtamnyi biryi Musa bisi, “Nira Imtamnyi bisi tukwetam kuboka keis ol ai si Kemah Suci ai dobdarur,” ebdeibmou cok, Erci,
HEB.8.5	“Mutuk kon kuboka tonkwa kuranumwe ba, Niryi kansi lak kibmakise to sunci miliboka tukwetam kuboka ai kiknibdarur,” ebmou. 
HEB.8.6	Ba, nun Nai Imtamnyi biryi nun Du Yesus bisi tikeibmou ci, Erci Ersi iya erebdob wa karebmou. Ara, nun Du Yesus bira antanirdeirisin sienyi Iya Erebdobnyi kibmou uca, Erda sun tukwetam kuboka antanirdeirin nang nirya asi outam kibdongoboka bisirur. Tonda, Er Imtamnyi biryi nun Du Yesus noutam tingnanyi biriman aryi ukuryok mururdeirisin dinyi karebsou ara minob karebsou mururdeirisin dinyi nirya asi outam kibdongoboka bisirur. Tonda, ukuryok mururdeirisin dinyi katabum erdeirin uram yuk-yuk ara iya Teleb Uram kurur ci, minob mururdeirin dinyi katabum en uram yuk-yuk asi outam kibdongoboka bisirur.
HEB.8.7	Minob mururdeiriramnyi dinyi ara sunglona kum uca teleb dinyi kubmote uca, nun Nai Imtamnyi biryi minob dinyi unubdeiboka ukuryok mururdeirisina kum karebmasute. 
HEB.8.8	Bok, sun Israel yala nang minob kuramnyi nang ara Er Imtamnyi biryi minob mururdeirin uram kum kunubde baramnyi. A deyok aryi, nun Nai biryi a nang asi ato eboka kerebmou,
HEB.8.8	“Nira Imtamnyi biryi ato eboka lak ebsin, ‘Aminda kubkwande talak aryi Nira Imtamnyi biryi sun Israel yala nang ab sun Yehuda nang ab tamuboka murubdeibkwayeb. Ara, ukuryok mururdeirina karebkwan.
HEB.8.8	A ukuryok murubdeibkwayeb uram ara minob murubdeibmoubwe uram ato kum kubkwande.
HEB.8.9	Minob ura sun Israel yala nang aibweyabwe ara Mesir mutuk kuramnyi asi Niryi taruk taleboka sunsi lebmasise.
HEB.8.9	Lebmase ura, Niryi sunsi mururdeirina uram karebmasise.
HEB.8.9	Karebmasise bok, sun Israel yala nang aryi a mururdeirina uram asi takloboka kum kunuramnyi.
HEB.8.9	A deyok aryi, Niryi sunti yu kanya boboka dokdonokmase.’ Nira Iya Erebdobnyi biryi ato ebmase,” ebmou.
HEB.8.10	“Ba, aminda kubkwande talak aryi Nira Imtamnyi biryi sun Israel yala nang asi ukuryok mururdeirina karebkwan. Nira Iya Erebdobnyi biryi ato ebman.
HEB.8.10	Niryi, ‘Ato-ato kubdarur,’ en uram asi karebniryi, sun kanya dam yuk-yuk asi kerek sekeibnyi uca, sunci Ni uram asi diboka kekebkwaming.
HEB.8.10	Nira Imtamnyi bira sun dam kunanyi iya kubkwan.
HEB.8.10	Ba, a nang ara ni mabwe nermabwe diboka kubkwaming.
HEB.8.11	A talak ara ninyi aryi yuk nang asi, ‘Er Imtamnyi dam kun nang kubkwandarur,’ eboka kum ebdankwaming.
HEB.8.11	Ninyi nirya ara Ni dam kun nang kubkwaming ati sunci ato eboka tuba yan kum memebdankwaming.
HEB.8.12	Nira Imtamnyi biryi a nang sun malyi kun dinyi nirya asi kilibkwan.
HEB.8.12	Nira sun malyi kun dinyi asi tuba kum teneibkwan.
HEB.8.12	A deyok aryi, a nang nirya Ni dam kun nang kubkwaming ati ebman,” Er Imtamnyi biryi ebmou. 
HEB.8.13	Ati, nun Nai Imtamnyi biryi, “Ukuryok mururdeirisina karebkwansin,” ebmou uca, Erci yuma kobdob mururdeiriramnyi dinyi ati, “Wisibdobwe dinyi aca,” ebmou. Yuma kobdob murdeiriramnyi dinyi ara wisibdobwe dinyi aca kubmar ati, tiya akwe kubmar ati, iya kum kubkwandur.
HEB.9.1	Ura, yuma kobdob mururdeirina wa iramnyi talak ara tukwetam kuboka keis ol ai si Kemah Suci ai kuramwe. Tonda, “Ato-ato kuboka Er Imtamnyi bisi molobdarur,” erdeirin uram ababyi kuramwe. 
HEB.9.2	Ati, Er Imtamnyi biryi, “Niti keis ol ai si Kemah Suci ai dobdarur,” ebmou uca, sun Israel yala nang aryi Kemah Suci ai dobmai. A Kemah Suci ai ara wiliboka dobmai. Bublan dam kuramwe wiliboka ai ara, “Er Imtamnyi Dam Kurur Ai,” eboka si doramnyi. Ba, dongtam aryi kuramwe wiliboka ai ara, “Er Imtamnyi Dam Kobdob Kurur Ai,” eboka si doramnyi. Bublan dam aryi kuramwe wiliboka ai umbura aryi weik uk buk diniboka burdeirin dinyi ton co lamna ton Er Imtamnyi bisi dama deiriramnyi kwaning roti ton a kuramwe.
HEB.9.3	Ba, cang ongon aling dongtam ara, “Er Imtamnyi Dam Kobdob Kurur Ai,” kuramwe. 
HEB.9.4	A wiliboka ai umbura aryi dama deirin dam emas dinyi dongobdeibyi. A dama deirin dam ara tong teleb dinyi asi uk aboka Er Imtamnyi bisi dama deibkwamnyi. Tonda, co sangkol ara Mururdeirisina Kerek Sengna Dongobdeibyi Co Sangkol emas dinyi ababyi a kuramwe. A co sangkol umbura aryi moyok emas dinyi dongobdeibyi. Ba, a moyok umbura ara Er Imtamnyi biryi kareramwe kwaning roti si Mana dongobdeibyi. Tonda, nun aibwe Harun taleramwe kama ababyi co sangkol umbura dongobdeibyi. Er Imtamnyi biryi, “Harun bira niryi tikeibmase antanirdeirinanyi kurur ati lak kibkwan,” tenen karebmou uca, Harun taleramwe kama ara betekoka keta dobmou. Tonda, kerek sengna keil bitinyi ababyi co sangkol umbura aryi dongobdeibyi. A keil bitinyi asi Er Imtamnyi biryi, “Ukubdarur-Ukuna mem,” en uram kerek sekamwe. 
HEB.9.5	Ura, co sangkol emas dinyi deici dina-dina ara Er Imtamnyi Uram eryuryangan nang si Kerubim asi kiknibmai. A bitinyi nang ara Er Imtamnyi berengdeirin dinyi lak kimnandei ci, sun maka ol ato dinyi borandei ci, co sangkol siklina co asi irina kurandei. A siklina ara, “Nun Malyi Kun Dinyi Kilisurur,” siklina co kuramwe. Ura, Er Imtamnyi ai umbura aryi kuramwe dinyi nirya ara kiklin dinyi akwe kuramwe bok, nunci a dinyi yuk-yuk asi lilibde kum bankwayeb.
HEB.9.6	Sun Israel yala nang aryi Kemah Suci ai sirya dobmai ura, akai umbura dinyi nirya liliboka deibmai ura, sun Er Imtamnyi kan ninyi kan noutam kuboka antanirdeirin nang ara Er Imtamnyi bisi dama deiriramnyi. Ara, sun antanirdeirin nang ara bublan dam kuramwe wiliboka ai si, “Er Imtamnyi Dam Kurur Ai,” uki-uki nirya wengnamiryi, Er Imtamnyi bisi dama deiriramnyi. A nang ara dongtam kuramwe wiliboka ai wekman kum kuramnyi. 
HEB.9.7	Ba, Er Imtamnyi kan ninyi kan noutam kuboka antanirdeirin sienyi bira dongtam kuramwe wiliboka ai si ara, “Er Imtamnyi Dam Kobdob Ai,” ur wengbaramwe. Ara, erci akai asi tuba-tuba kum wengbaramwe. Erda, kwalina tentok bisiramwe ura, uki tentok akwe wengbaramwe. Ur wengbinkwamwe uki tum berengnamwe ura, antanirdeirin sienyi biryi kiknibminikoka sapi ining doboka dongtam kuramwe wiliboka ai ur wengbaramwe. Ati, erci, “Er Imtamnyi biryi ni walwal aryi malyi kun dinyi kilibnute,” tenen, “Sun Israel yala nang walwal aryi malyi kun dinyi kilibsute,” tenen wengbaramwe. 
HEB.9.8	Er Imtamnyi Kanya Roh Kudus aryi nunsi a deyok ati ato lak kimsurur. Tukwetam kuboka keis ol ai si Kemah Suci ai tuba kuramwe ba, Er Imtamnyi Dam Kobdob Ai imtam ai kobdob ara wengbana kum tuba kuramwe. 
HEB.9.9	Minob dinyi nirya ara ukuryok talak kurande dinyi asi kikliboka minob lak kibdeibmou. Minob talak aryi Er Imtamnyi bisi dama deiriramiryok, a dama deirin dinyi ara nun malyi kun dinyi diboka kum kiliramwe. Kum kiliramwe uca, ninyi kanya ara, “Malyi dinyi kuramoubwe asi Er Imtamnyi biryi diboka kum kilibmou,” tenen ilil kanya tuba boramnyi. 
HEB.9.10	Minob antanirdeirin uram ara yina-yina yin dinyi deyok akwe takurdeiriransou. Tonda, me ilingna dinyi deyok akwe takurdeiriransou. A takurdeiriransou dinyi nirya ara ninyi kanya asi kum kiliransou. Erda, baitam dinyi akwe takurdeiriransou.
HEB.9.11	Ura, nun Du Yesus Kristus bira Er Imtamnyi kan ninyi kan noutam kuboka antanirdeirin sienyi kibmou ura, Erci nunsi teleb dinyi ukuryok dobdobmab dinyi karebkwansou ati Er Imtamnyi bisi dama deibmou. Ati, nun Du Yesus bira tukwetam kuboka dama deirin ai kum wengbinmou. Erda, Erci imtam ai aryi kuboka iya teleb ai sirya wengbinmou. Akai ara ninyi aryi kum kiknibmai. Erda, Er Imtamnyi biryi kiknibmou. Akai ara Er Imtamnyi biryi kiknibmou im dangna tukwe dangna dinyi yuk dinyi ato kum kurur. 
HEB.9.12	Nun Du bira, “Imtam kuboka dama deirin ai wengbinkwan,” tenebmou ci, kambing ining ton sapi ining ton kum bobmou. Erda, er mining ining diksakmou biriman aryi iya lemsina asi karebsou ura, Erci imtam ai kuboka “Er Imtamnyi Dam Kobdob Kurur Ai,” wengbinmou. 
HEB.9.13	Minob ura sun Lewi yala aryi kuboka antanirdeirin nang ara, “Er Imtamnyi biryi nun Israel yala nang asi dobdobsute,” tenen kambing ining ton sapi ining ton doboka sun Israel yala nang deici aryi dingdongoramnyi. Tonda, sapi oboka uk dabmai ura, sunci uk sikci doboka sun Israel yala nang deici aryi kwemdongoramnyi. A dinyi nirya ara malyi kun dinyi diboka kum kiliramwe bok, kiklin dinyi akwe kuramwe. 
HEB.9.14	Ba, nun Du Yesus Kristus Er ining ara kiklin dinyi kum kurur. Erda, Er ining ara nun malyi kun dinyi diboka kilisurur. Erda Er Imtamnyi Kanya Roh Kudus biriman aryi Erdamnyi karebdandoka Er Imtamnyi bisi dama iya teleb dinyi deibmou. Nun Du Kristus Er ining aryi nun malyi dinyi kilibmasou deyok aryi nunci, “Nun malyi kun dinyi kilibmasou,” tenenub uca, nun Nai Imtamnyi kam kurutnyi urasintam aryi kuboka Er Uram asi kunubkwayeb.
HEB.9.15	Nun Du Kristus bira Er Imtamnyi kan ninyi kan tingdur ci, ukuryok mururdeirisina deyoknyi kurur. Ara, “Er Imtamnyi biryi ebdeibmou to, Erci nabmou nang ara kisal dangna iya kubkwande dinyi asi dobdobkwaming,” tenen Erda ukuryok mururdeirisin deyoknyi kurur. Nun Du bira Erdamnyi karebdandoka dibmou uca, Erci minob mururdeirin talak aryi malyi kuramnyi dinyi ababyi nirya kilibmou. 
HEB.9.16	Nun tukwetam nang ara, “Ni dibmanyi ura, ni mabwe nermabwe aryi ni bona bon dinyi talebkwaming,” tenen bona bon dinyi ebdeiboka kerek sengna sengnamib. Ara, “Ni mi biryi a dinyi talebkwande, ni nebnyi o dinyi talebkwande,” eboka kerek sengnamib. Ati, er bona ebdeibdinyi bira kum dibci ura, er mabwe nermabwe aryi er bona kum dordoraming. 
HEB.9.17	Bona bon dinyi erdeirin kerek sengna sekmounyi biryi kam tuba kurur ba, er mabwe nermabwe er dinyi kum dobdobkwaming. Ura, sirya dibmou ati lak kubci ura, sun mabwe nermabwe aryi sun nai ebdeibmou dinyi yuk-yuk asi talebkwaming. 
HEB.9.18	Er Imtamnyi biryi karebsou mururdeirisina ababyi neiktoto kurur. Nun Du Kristus bira Er ining sirya diksakmou ba, sirya dibmou ura, Er Imtamnyi biryi nunsi iya kam kun dinyi karebsou. Minob mururdeiriramnyi talak ababyi neiktoto kuramnyi. Kambing sapi asi sirya obmai ura, sun ining dobmai ura, mururdeiriramnyi. 
HEB.9.19	Ati, Musa biryi Er Imtamnyi Uram ebmurubmou ci, “Ato-ato kubdarur,” ebmou. Sirya ebmou ura, erci sapi ining ton kambing ining ton doboka me ab tonkwa talbalibmou. Ura, erci ining me asi toubdongoboka, “Ukubdarur-Ukuna mem,” en kerek sengna deici donokmou. Tonda, erci sungsunga si Hisop ara bi aling aryi koubdongobmou dinyi taleboka ining me toubdongoboka sun bulubmai nang dam donokmou. 
HEB.9.20	Toubdongoboka donokmou ci, erci sun bulubmai nang asi ato ebmou.
HEB.9.20	“A ining biriman aryi Er Imtamnyi biryi mururdeirisina asi sirya kunubmasir. Ati, sunci a mururdeirisina uram asi diboka kekebdarur,” ebmou. 
HEB.9.21	A sirya ura, er Musa biryi keis ol ai si Kemah Suci ai ara Er Imtamnyi dam kurur ai ababyi ining doboka dikdongobmou. Tonda, akai umbura kuramwe dinyi yuk-yuk asi erci ining doboka dikdongobmou. 
HEB.9.22	Ati, Er Imtamnyi biryi, “Ukubdarur-Ukuna mem,” en uram eteresurur to, utotoa nirya ara Er Imtamnyi urasintam aryi dobdobmanto kubkwande ati ining aryi kilinub bok, ton dinyi mitikanun ara ining aryi kum kilinub. Tonda, ining dingsangna kum kuante ura, nun malyi kun dinyi kilibman kum kuransute.
HEB.9.23	Tukwetam kurande dinyi ara imtam dinyi kikliramnyi dinyi ara, “Er Imtamnyi urasintam aryi dobdobmanto kubte,” tenen kambing sapi ining doboka kiliramnyi. Ara, Er Imtamnyi biryi, “Ining aryi kilibmunyi dinyi akwe dobdobkwan,” eboka arukdeibmou deyok aryi, a dinyi ara bisik sekmanto kum kuramwe. Ba, nunda Er Imtamnyi mabwe nermabwe ara kambing sapi ining biriman aryi Er Imtamnyi urasintam aryi dobdobmanto kum kunub. Erda, utotoa nirya bisibkaboka dama deirin dinyi iya teleb dinyi biriman aryok nunda Er Imtamnyi urasintam aryi dobdobmanto nang kunub. Ara, nun Du Yesus Kristus biryi Erdamnyi karebdandoka iya teleb dama deibmou deyok aryi nunda Er Imtamnyi urasintam aryi dobdobmanto nang kunub. 
HEB.9.24	Ati, nun Du Kristus bira tukwetam kuramwe ai ara Imtamnyi Dam Kobdob Ai kum wengbinmou. Erda, imtam ai kuboka dama deirin ai ara Er Imtamnyi Dam Kobdob Ai wengbinmou. Akai ara ninyi aryi kum doamnyi. Ati, nun Du Yesus biryi kiklin ai kum wengbinmou. Erda, imtam ai kuboka Er Imtamnyi dama deirin ai sirik asi wengbinmou. Sirya wengbinmou ura, Erda nun Nai Imtamnyi urasintam tikoka nunti molormilisurur. 
HEB.9.25	Minob ura Er Imtamnyi kan ninyi kan noutam kuboka antanirdeirin sienyi bira Er Imtamnyi Dam Kobdob Ai wengbinmou ara liki tentok asi kum wengbinmou. Erda, kwalina tentok sirya bisiramwe ura, ur wekwamwe uki tum berengnamwe ura, er wengbaramwe. Ara, er mining ining boboka kum wengbaramwe. Erda, kambing ining boboka wengbaramwe. Bok, nun Du Yesus Kristus bira Er Imtamnyi ai tuba-tuba kum wengbarande. Erda, liki tentok asi wengbinmou ci, Erda Er Imtamnyi urasintam aryi iya kurur. 
HEB.9.26	Nun Du bira Erdamnyi karebdandoka dama tentok a kunum deibmou. Im dangna tukwe dangna sirya kiknibmou talak aryi kuboka ninyi yala ara malyi dinyi kuramnyi ani, ukuryok ababyi malyi dinyi kuraming. Ati, nun Du Yesus biryi mambul dinyi boboka tuba-tuba kum dirur. Erda, sirya kobdob talak asi anabmou ura, Erci Erdamnyi liki tentok asi karebdandoka nun malyi kun dinyi nirya asi a kunum sirya kilibmasou. 
HEB.9.27	Ninyi nirya ara liki tentok asi dibmangnyi ura, Er Imtamnyi urasintam aryi binmangnyi ura, Er Imtamnyi biryi sun malyi kun dinyi lilibkwande. 
HEB.9.28	Ura, nun Du Yesus Kristus bibabyi liki tentok asi Erdamnyi karebdanmou ci dibmou ura, Er Imtamnyi urasintam aryi binmou. Ara, ninyi ilinto aryi malyi kun dinyi kilibkwamwe ati, Er dibmou. Ura, aminda kubkwande talak aryi nun Du Yesus tubto anabkwande ara Erci nun malyi kun dinyi tubto kum bobkwande. Erda, Erci nunsi lemsina iya teleb dinyi karebkwansir ati tubto anabkwande.
HEB.10.1	Er Imtamnyi biryi Musa biriman aryi minob ebdeibsou uram ara kiting ula ato dinyi kurur ati, dib dinyi asi lak kum kimsurur. A uram ara dib dinyi aminda kubkwamwe dinyi lak kimnamwe ati, dib dinyi kobdob kum kurur. Kiting ula ato dinyi kuramwe deyok aryi, Musa Uram biriman aryi ninyi kanya asi teleb kubdeibman kum kurur. Ara, kwalina tuba-tuba kwalibde baramingiryok, domba sapi bisam asi oboka Er Imtamnyi bisi tuba-tuba dama deibde baramingnyi ababyi, ato dama deirin dinyi ara sun Er Imtamnyi bisi moloryankwamingnyi nang kanya asi teleb kubdeibman kum kubsute. 
HEB.10.2	Domba sapi asi oboka dama deirin dinyi ara nun malyi kun dinyi kilibman kum kubsute. Ato dama deirin dinyi ara nun malyi kun dinyi diboka kilibsute uca, ninyi kanya ara, “Malyi kuramoubwe,” tenen bingdana tuba kum kurantibyi. Uca, nunci, “Nun malyi kun dinyi sirya kilibmasou,” tenen bikdatibyi uca, nunci, “Sapi ab kambing ab oboka dama deirina ara taklobkwayeb,” ebmatibyi. 
HEB.10.3	Minob mururdeiriramnyi talak ara, “Nun malyi kun dinyi kilibsute,” tenen Er Imtamnyi bisi dama deiriramiryok, a dama deiriramnyi nang ara tanglona kum uca, “Nun malyi dinyi kubmoubwe se,” teneirdaramnyi. 
HEB.10.4	Sapi ining ab kambing ining ab ara nun malyi kun dinyi kum kilibmasute ati ato ebman. 
HEB.10.5	A deyok aryi, nun Du Yesus Kristus ninyi kibdandoka tukwetam yankou cok, Er Imtamnyi bisi ato ebmou.
HEB.10.5	“Kanda Imtamnyi biryi, ‘Sapi oboka kambing oboka dama deirin dinyi ati ni li,’ tenerandim.
HEB.10.5	Erda, Kanci niti nong kiknibdeiboka ninyi kibdeibmanumwe.
HEB.10.6	Kan dama deirin dam asi uk dabde baramingnyi sapi to domba ton kambing ton ara kan kanya kilkil kum kubdeibkwankir.
HEB.10.6	Tonda, ‘Malyi kun dinyi kilibsute,’ tenen dama deibde baramingnyi yuk dinyi ababyi Kanci, ‘Ni li,’ tenerandum.
HEB.10.7	Uca, niryi, ‘A kunum yanman,’ ebmakise.
HEB.10.7	‘Nai Imtamnyi, Niryi kan teleb tenesurum to kunubdeibkwan,’ ebmakise.
HEB.10.7	Ara, ‘Musa Uram umbura aryi Niti kerek sekeibmanou to, Niryi kunubkwan,’ ebmakise,” ebmou. 
HEB.10.8	Ati, nun Du Yesus biryi yuma kobdob ebmou dinyi ara ato. “Kanda Imtamnyi biryi, ‘Sapi oboka kambing oboka dama deirin dinyi ati Ni li,’ tenerandim. Kan dama deirin dam asi uk dabde baramingnyi sapi to domba ton kambing ton ara kan kanya kilkil kum kubdeibkwankir. Tonda, ‘Malyi kun dinyi kilibsute,’ tenen dama deibde baramingnyi yuk dinyi ababyi kanci Ni li tenerandum,” ebmou. A dama deirin dinyi nirya ara Er Imtamnyi biryi Musa biriman aryi arukmou to deiriramnyi bok, Er Imtamnyi biryi a dinyi nirya ati, “Ni li,” teneramwe. 
HEB.10.9	Ato sirya ebmou ura, nun Du Yesus biryi ato ebmou. “Nai Imtamnyi, Ni Kan teleb tenerum to kunubkwan tenen a kunum sirya yanmase,” ebmou. Ati, Er Imtamnyi biryi minob dama deiriramnyi dinyi nirya asi dongtam deibmuryok, nun Du Yesus biryi Erdamnyi karebdandoka dama deirin dinyi asi unubdeibmou. 
HEB.10.10	Nun Du Yesus Kristus biryi Er Imtamnyi teleb tenesurur to diboka kunuramwe deyok aryi, nunda nun Du Yesus milin nang malyi kun dinyi sirya kilibmasou. Ara, liki tentok tum aryi Erdamnyi karebdanmou uca, nun Du Yesus biryi nun malyi kun dinyi nirya asi kilibmasou.
HEB.10.11	Sun tukwetam kuboka Er Imtamnyi kan ninyi kan noutam kuboka antanirdeirin nang ara uki-uki tuba dama deibde baramingnyi bok, Er Imtamnyi biryi a dama deirin dinyi deici aryi nun malyi kun dinyi kum kilibsute. 
HEB.10.12	Ba, nun Du Yesus Kristus yandoka liki tentok aryi Erdamnyi karebdanmou uca, Er Imtamnyi biryi nun malyi kun dinyi nirya asi iya kilibmasou. Ati, nun Du Yesus biryi iya teleb dama deibmou ura, Er Imtamnyi sokon siriktam asi burbinmou. 
HEB.10.13	Er Imtamnyi siriktam burur cok, erci, “Er Imtamnyi biryi karebnici uca, Ni ordana nang nirya asi muna kibdongobkwan,” tenen dibde burur. 
HEB.10.14	Ati, nun Du Yesus biryi Erdamnyi karebdandoka iya teleb dama deibmuryi, Erci nunda Er Imtamnyi biryi kilibde basurur nang asi iya teleb nang kibdeibwe.
HEB.10.15	Tonda, Er Imtamnyi Kanya Roh Kudus aryi a uram ati, “Dib en uram aca,” tenen lak esurur. Ara, Er Imtamnyi Uram deici aryi Erci ato esurur.
HEB.10.16	“Aminda kubde bankwayeb talak ara Nira Imtamnyi biryi a nang asi ukuryok mururdeirina uram ebkwan.
HEB.10.16	Niryi arukwan uram lak ebniryi, sun kanya dam aryi diboka kerek sekeibkwan.
HEB.10.16	Sun kanya dam asi kerek sekeibkwan ati, sunci Ni uram asi luba kum kibkwaming.
HEB.10.16	Nira Imtamnyi biryi ato ebmase,” ebmou.
HEB.10.17	A kunum sirya ebmou ura, Erci ato eboka ebtabakmou.
HEB.10.17	“Ura, Nira Imtamnyi biryi sun malyi kun dinyi asi tamuboka kum teneibkwan,” ebmou. 
HEB.10.18	Ati, nun malyi kun dinyi sirya kilibmasou deyok aryi, nunci, “Nun malyi kun dinyi kilibsute,” tenen Er Imtamnyi bisi dama tuba kum deibkwayeb. 
HEB.10.19	Ati, ni kwityabwe. Nunci, “Er Imtamnyi biryi nun malyi kun dinyi sirya kilibmasou,” tenebibiryi, nunci nun Du Yesus Er ining deici aryi ilil kum asa aryi kubibiryi, Er Imtamnyi dam kobdob kun ai ara imtam ai asi ur wengbinkwayeb. 
HEB.10.20	Ati, nunci, “Nun Du dibmou ba, Erci ukuryok bublan kukeibsou uca, nunci ukuryok bisik bindoka Er Imtamnyi iya kam kurutnyi dam binkwayeb,” tenena teleb. Nun Du Er nong ara Er Imtamnyi dama deirin ai umbura ai kuramwe wilimna aling ato kuramwe ati ebman. Nun Du dibmou ba, Erci ninyi kan Er Imtamnyi kan wilimna aling ato dinyi asi kwilikoka kum daneibmou uca, nunda Er Imtamnyi dam kobdob kun ai ur wengbinkwayeb. 
HEB.10.21	Nun Du bira Er Imtamnyi kan ninyi kan noutam tikoka antanirdeirisin sienyi kurur. Erda, Er Imtamnyi dama deirin ai deyoknyi diboka kurur. 
HEB.10.22	A deyok aryi, nunci, “Er Imtamnyi bisi diboka milibkwayeb,” tenebibiryi, katabum eboka dib tenebibiryi, Er Imtamnyi dam binkwayeb. Ati, nunci, “Nun malyi kun dinyi nirya sirya kilibmasou,” tenebibiryi, “Malyi kun dinyi kuramoubwe,” tenen bingdana tuba kum bingdamibiryi, “Er Imtamnyi biryi dobdobmasou nang kunub,” tenen bingnamibiryi, Er Imtamnyi bisi molorbinkwayeb. 
HEB.10.23	Ati, Er Imtamnyi biryi ebdeibsou to diboka kunubkwansir deyok aryi, nunci Er ebdeibsou to katabum eboka talebnurubde binkwayeb. Ara, nun lak eramib dibde bun dinyi asi taklobibyei. 
HEB.10.24	Ura, nunci nun mamun kalikdana teleb. Ara, mamun milibdandoka nunci boukwe kibdandoka dibnilibdankwayeb. 
HEB.10.25	Ninyi ton nang ara, “Dib tenen nang aryi bulubmangnyi bok, nunda kum milibkwayeb,” tenen kuraming. Sunci ato tenen kubmunyei. Erda, sun dib tenen nang yuk nang bulubmangnyi ba, sunbabyi buluboka yandarur. Sun nirya tonkwa bulubmamunyi uca, sunci, “Nun Du imtam aryi kuboka tamuryankwande uki tum dam kibmar,” tenen sun mamun katabum ebdeibdandarur.
HEB.10.26	Sun teneiboka, “Malyi kun dinyi kunubmurubde binkwayeb,” tenen nang asi Er Imtamnyi biryi kum kilibkwande. Ati, sun nun Du Yesus deyok ati dib en uram sirya kekebingnyi nang ara nun Du Yesus bisi takloboka malyi kun dinyi kunubde baramingnyi uca, Er Imtamnyi bisi dama deirin dinyi yuk dinyi kum kubkwande ati, sun malyi kun dinyi ara kilibman kum kubkwande. 
HEB.10.27	Sun ato kuboka malyi kuramingnyi nang asi Er Imtamnyi biryi diba ati wenebkwande. Sun ato kuramingnyi nang asi Er Imtamnyi biryi, “Ni ordana nang kunung,” tenen ilila uk buk angdur mekwan ai donokde uca, a uk ara a nang nirya asi iya yibkwande. 
HEB.10.28	Sun Musa Uram asi yan yaniramnyi nang ara bico tenena kum uca diboka oramnyi. Ara, ninyi bitinyi kum winiryi kum aryi asing eibmai ci, “Ato-ato kuboka malyi kubmar,” lak ebmai ura, a malyi deyok lilirdeirinanyi biryi, “Musa Uram yan yanibmar ati anyi bisi obdarur,” eboka uram dobdeibmou uca, diboka oramnyi. 
HEB.10.29	Ura, nunci sun Er Imtamnyi Mi kobdob uram asi ina ngilingnamingnyi nang ati unato dinyi ebkwayeb do? Er Imtamnyi biryi sun ato kun nang asi wenena kum kubkwande do? Ato tenen kum. A nang ara Er Imtamnyi mururdeirin ining ara malyi kun dinyi aryi kilibmasou ining ati, “Talyi dinyi aca,” tenenung ati, Er Imtamnyi biryi sunsi tabakoka wenebkwande. Tonda, sunci Er Imtamnyi Kanya Roh Kudus nun kisal dangsurutnyi bisi ina ngilingnaming ati, Er Imtamnyi biryi sunsi wenebkwande wenena ara ikin weik kubkwande. 
HEB.10.30	Ara, Er Imtamnyi biryi a deyok ati ato ebmou.
HEB.10.30	“Nira Imtamnyi bira wenena deyoknyi kunun. Niryi malyi kun nang asi dekeiboka wenebkwan,” ebmou. Tonda, “Nira Imtamnyi biryi Ni dam kun nang asi wenebkwan,” ebmou. 
HEB.10.31	Nun Nai iya kam kurutnyi biryi, “Weik wenena aryi wenebkwan,” tenerande ati, sun Ersi ina ngilingna nang ara mambul weik kubkwaming.
HEB.10.32	Ati, ni kwityabwe. Sunci minob kurandau to tamuboka teneibdarur. Ara, Er Imtamnyi biryi sunsi berekeibmasou uca, dib tenerandau cok, mambul dinyi ilinto borandau. Ninyi aryi sunsi mambul dinyi ilinto takurdeiriransei bok, sunci tanglona kum uca dib tenermururandau. 
HEB.10.33	A kubde barandau talak ara ninyi urasintam aryi ina ngilikde baransei. Tonda, mambul kurdeiriransei. Tonda, yuk nang asi ina ngilikde baramnyi bok, sunci, “Nunbabyi neiktoto ato kuboka malyi kubdeibsingnyi bok, nunci nun Du Yesus bisi dib tenebmurubkwayeb,” tenen kurandau. 
HEB.10.34	Ura, malyi nang dongon ai dongoramingnyi nang asi mambul kurdeiriraming to sunbabyi malyi kurdeiriransei. Tonda, sun ai dam kurande dinyi nirya asi arabde baramnyi bok, sunci kilkil kanya boboka nun Du Yesus bisi milibmurubde barandau. Ara, “Nun Nai biryi nunsi imtam dinyi iya karebkwansir ati, nun tukwetam bona bon dinyi ara tiya dinyi akwe kurande asi ur arabkwaming,” tenen kurandau. 
HEB.10.35	Ati, sunci ilil kuna kum kanya borandau to, ukuryok ababyi ilil kuna kum kanya bobmurubdarur. Ara, “Er Imtamnyi biryi nunsi kisal dakwansir,” tenebmun ci, ilil kanya bobmunyei. 
HEB.10.36	Ati, sunci namin kanya boboka dibde buramun cok, Er Imtamnyi teleb tenesurur to kunuramunyi ani, Er Imtamnyi biryi ebdeibsou to kunubkwansir. 
HEB.10.37	Er Imtamnyi Uram umbura aryi ato esurur,
HEB.10.37	“‘Er Imtamnyi lemyankwansir,’ tenen dibde bukdarur. Uki-uki mitikanun bisibci ura, Erda lemyankwandanyi biryi ukurlona kum uca lemyankwamasir.
HEB.10.38	Sun Nira Imtamnyi urasintam aryi teleb kunun nang ara dib tenena biriman aryi kam kubkwaming.
HEB.10.38	Ba, sun Niti, ‘Dib tenena nun li,’ tenen nang ati
HEB.10.38	Nira Imtamnyi biryi dokdonokwan,” ebmou. 
HEB.10.39	Ura, nunda Er Imtamnyi biti, “Dib tenena nun li,” tenena nang kum kunub. Ati, Er Imtamnyi biryi nunsi iya kum wenebkwansir. Erda, nunda Er Imtamnyi bisi diboka dib tenenub nang kunub. Ati, Er Imtamnyi bira nunsi iya lebdeibkwansir.
HEB.11.1	Dib tenena ara katabum en tenen dinyi kurur. Dib tenena biriman aryi nunci Er Imtamnyi ebdeibsou uram dibde bunub ati, “Diboka kunubkwansir,” tenen bingnub. Tonda, dib tenena biriman aryi nunci asing kum eirinub dinyi ati, “Dib kurur,” tenen bingnub.
HEB.11.2	Sun minob kuramnyi nang ara Er Imtamnyi bisi dib teneramnyi deyok aryi, Er Imtamnyi biryi sunsi kisal dangnamwe. 
HEB.11.3	Dib tenena biriman aryi nunci, “Im dangna tukwe dangna nirya ara Er Imtamnyi Uram biriman aryi kiknibmou,” tenen bingnub. Ati, dib tenena biriman aryi nunci, “Asing eirinub dinyi ara asing eibman kum dinyi aryi kuboka kubkalibmou,” tenen bingnub.
HEB.11.4	Dib tenena biriman aryi nun aibwe Habel biryi Er Imtamnyi bisi dama deibmou ba, Er Imtamnyi biryi er dama dobdobmou. Ba, Habel er du Kain bibabyi dama deibmou bok, Er Imtamnyi biryi a dama ati, “Ni li,” tenebmou. Nun aibwe Habel bira Er Imtamnyi bisi dib teneramwe deyok aryi, Er Imtamnyi biryi erti, “Ni urasintam teleb kunanyi,” eboka, “Er dama deibmanir asi dobdobkwan,” eboka kisal dakmou. Nun aibwe Habel sirya dibmou bok, ninyi aryi ersi tuba teneiriraming. Ara, er dib teneramwe deyok aryi, ninyi aryi ersi tuba teneiriraming.
HEB.11.5	Dib tenena biriman aryi nun aibwe Henokh bira kum dibmou. Erda, Er Imtamnyi biryi ersi nabmou ura, erda kam kibmaning imtam tomobwelebmou. Ati, ninyi aryi, “Henokh bira dantam binmar do?” tenen ingkirikmai bok, er nong asi kum eibmai. Nun aibwe Henokh bira tukwetam tuba kuramuryi, Er Imtamnyi urasintam aryi teleb dinyi kunuramwe ati, Er Imtamnyi biryi ersi kisal dakmou. 
HEB.11.6	Sun dib tenena kum kuramingnyi nang ati Er Imtamnyi biryi kum dobdobkwande. Sun Er Imtamnyi dam binmangnyi nang ara nun Nai bisi dib tenebkwanung. Ara, “Er Imtamnyi diboka kurur,” tenebkwanung. Tonda, “Er Imtamnyi bira sun Ersi ingkiringnamingnyi nang asi lebkwansir,” tenebkwanung. Sun ato dib tenebmangnyi nang asi Er Imtamnyi biryi kisal dakwande.
HEB.11.7	Dib tenena biriman aryi nun aibwe Nuh biryi Er Imtamnyi Uram asi kekeramwe. Ara, Er Imtamnyi biryi, “Ilila on me karebnyi uca, im dangna tukwe dangna nang nirya me isin dakoka dibkwaming,” ebmou asi Nuh biryi dib teneramwe. Ara, ilila on me asi asing kum eiriramuryok, erci ilila co ngun-ngun doramwe. Ura, Er Imtamnyi biryi ilila on me karebmou ba, Nuh ab er mabwe silib ab aryi ilila co ngun-ngun wekmai ura, lemdarbinmai. Ato kuboka Er Imtamnyi biryi sun im dangna tukwe dangna kuramnyi nang nirya asi wenebmou cok, Erci Nuh bisi lebmou. Ati, Nuh bira Er Imtamnyi bisi teneramwe deyok aryi, Er Imtamnyi biryi erti, “Ni urasintam aryi teleb kunanyi kurur,” eboka kisal dakmou.
HEB.11.8	Dib tenena biriman aryi nun aibwe Abraham biryi Er Imtamnyi Uram asi kekeramwe. Ara, Er Imtamnyi biryi, “Kan kurandim atei aryi anabdobmin ci, yuk mutuk birum,” eboka nabmou uca, Abraham biryi er kuramwe atei aryi anaboka Er Imtamnyi biryi ersi ebdeibmou mutuk binmou. Ara, “Dan mutuk asi bobinkwanir do?” tenen kum bingnamuryok, erci Er Imtamnyi biryi ersi ebdeibkwamwe mutuk binmou. 
HEB.11.9	Dib tenena biriman aryi er Abraham Kanaan mutuk sirya yanmou ura, tingyangananyi bitonyi kuramwe. Ara, Er Imtamnyi biryi ersi, “A mutuk ara aminda aryi karebkwankin,” ebmou bok, erda Kanaan mutuk kum taleramwe. Ati, Abraham bira keis ol ai akwe kuramuryi, Kanaan mutuk kum taleramwe. Tonda, er mi Ishak ab Ishak mi Yakub ababyi neiktoto kurandei. Er Imtamnyi biryi sunbabyi, “Kanaan mutuk asi aminda aryi karebkwansin,” ebdeibmou bok, sunbabyi neiktoto Kanaan mutuk kum talerandei. 
HEB.11.10	Nun aibwe Abraham bira Er Imtamnyi karebkwamwe iya teleb atei dibde buramwe ati ebman. Akatei ara ninyi aryi dobman kum. Erda, Er Imtamnyi biryi, “Ato-ato kuboka dobkwan,” tenen dobkwamwe asi Abraham biryi dibde buramwe. Akatei ara Er Imtamnyi biryi dobmou atei ara iya kubkwande.
HEB.11.11	Dib tenena biriman aryi nun aibwe Abraham biryi er mi Ishak deibmou. Ati, Abraham ab er ner Sara ab aryi, “Er Imtamnyi bira tola uram en kumnyi biryi nunsi, ‘Mi deibkwandurum,’ eboka ebdeibsou to diboka kunubkwansir,” tenen Er Imtamnyi bisi dib tenerandei. Ara, nun aibwe wise danmou bok, er ner Sara mi deibman kum ner kuramwe bok, nun aibwe ab nun tat ab aryi sun mi Ishak deibmarei. 
HEB.11.12	Ati, nun aibwe Abraham iya wise dandobmunyi kuramuryok, er mi Ishak bisi deibmou. Ura, nun aibwe er yala nang ara yal daknin baramnyi. Imtam aryi kuboka kurya ara nukman kum kunung to, nun aibwe yala nang ara ilinto kubmai. Tonda, ilila mekwan katum dam kuboka me wininga du ara ilinto kurur to, nun aibwe yala nang ababyi neiktoto ilinto kunung.
HEB.11.13	A minob kuramnyi nang ara dib teneramnyi ba, sirya dibmai. Ara, Er Imtamnyi biryi sunsi, “Ato-ato kuboka karebkwansin,” eboka erdeiriramwe bok, sunci Er Imtamnyi biryi a dinyi nirya kunubkwamwe talak asi kum eiriramnyi. Ati, sunci, “Er Imtamnyi biryi aminda aryi kunubkwande,” tenen bingnamiryok, “Minola kunubkwandur,” tenen dibde buramnyi. Dibde buramiryi, sunci, “Nunda tukwetam kuramib ara tingyangana nang ato kunub,” eboka lak eramnyi. 
HEB.11.14	Sun ato eboka lak eramingnyi nang ara, “Iya kubkwayeb atei ingkiringnub,” tenena akwe kuraming. 
HEB.11.15	Ati, sunci, “Nun anabdobmoubwe Ur Kasdim atei asi tamurbinkwayeb,” tenena kum kuramnyi. Ato tenebmatingnyi uca, sunci ur tamurbinmatingnyi. 
HEB.11.16	Erda, sunci, “Iya teleb mutuk bitibyi,” tenen, “Imtam ai wengbitibyi,” tenen dibde buramnyi. A deyok aryi, nun Nai Imtamnyi biryi a nang minob kuramnyi nang ati alyi kum kurur. Erda, nun Nai biryi sunbabyi iya teleb atei doboka kiknibminikmou. A deyok aryi Erci sunti, “Ni Imtamnyi sun dam kunanyi iya kubkwan,” eboka lak erur.
HEB.11.17	Dib tenena biriman aryi nun aibwe Abraham biryi er mi Ishak bisi doboka Er Imtamnyi bisi dama deirirbinmou. Ara, Er Imtamnyi biryi Abraham bisi, “Ni uram diboka kekerur do kum do?” tenebmou ci, “Kan mi bisi oboka dama deibnurum,” eboka ukubdenmou ba, Abraham biryi Er Imtamnyi biryi ebdeibmou to kunubmou ci, er mi tentok deibmounyi bisi dama deirirbinmou. 
HEB.11.18	Ara, Er Imtamnyi biryi Abraham bisi uram ebdeiboka,
HEB.11.18	“Ishak biriman aryi kan yala nang ara ilinto kubkwaming,” ebmou. 
HEB.11.18	Ato ebmou bok, er Abraham biryi er mi Ishak bisi dama deirirbinmou. 
HEB.11.19	Ati, Abraham biryi, “Ishak bisi dama deiboka obtinyi ababyi Er Imtamnyi biryi ersi kam bukeibman ati mikib kurur,” teneramuryi, Er Imtamnyi bisi dib tenebmou. Dib tenebmou ba, Er Imtamnyi biryi, “Kan mi obminyei,” ebmou ci, Ishak bisi leboka er nai Abraham bisi tamuboka karebmou. Ara, Ishak bira diboka obkwamunyi kubmou bok, Er Imtamnyi biryi, “Diba obminyei,” ebmou deyok aryi erda kikliboka kam bukeibmounyi bitonyi kubmou asi Abraham biryi tamuboka dobdobmou. 
HEB.11.20	Dib tenena biriman aryi nun aibwe Ishak biryi, “Er Imtamnyi biryi sunsi kisal dakwande,” eboka er mabwe Yakub ab Esau ab asi kisal dakmou.
HEB.11.21	Dib tenena biriman aryi nun aibwe Yakub dibkwabmuryi, er mi Yusuf mabwe bitinyi asi kisal dakmou. Ara, er yiban kama talebmuryi, erci Er Imtamnyi si weik ebmuryi, Yusuf er mabwe kisal dakmou. 
HEB.11.22	Dib tenena biriman aryi nun aibwe Yusuf dibkwabmuryi, er mabwe asi aminda kubkwamwe dinyi asi minob eboka lak kibmou. Ara, “Nun Israel yala nang ara aminda aryi Mesir mutuk aryi anaboka Kanaan mutuk tubto binkwaming,” eboka lak kibmou. Lak kibmuryi, erci sunsi ato ebdeibmou, “Kanaan mutuk tamuboka binkwandum ba, sunci ni nong asi doboka Kanaan mutuk bobindoka tukwe dongobdarur,” ebmou.
HEB.11.23	Dib tenena biriman aryi nun aibwe Musa er nai ab er kwin ab aryi sun mi Musa bisi deibmarei ura, inibdeibmarei. Ara, “Mesir weik sienyi arungna nang aryi nun mi obingnyei,” tenen sun nang bitinyi aryi sun mi asi inibdeibmarei ura, wala winiryi kubde baramnyi. Ati, sunci sun mi ukuryok deibmarei asi asing eibmarei ci, “Teleb mi kurur ati ninyi obingnyei,” tenerandei. Tonda, Mesir weik sienyi biryi, “Sun Israel yala nang aryi ukuryok deibmang mabwe asi obdarur,” eboka arukmou bok, sun nang bitinyi ara ilil kuna kum uca sun mi inibdeibmarei.
HEB.11.24	Dib tenena biriman aryi nun aibwe Musa biryi nebdobmou ura, “Mesir weik sienyi nebnyi biryi kwaknanse mi tuba kuna ni li,” tenebmou ura, Mesir weik sienyi ai tuba kum kuramwe. 
HEB.11.25	Ati, erci, “Mesir nang ara malyi dinyi akwe kuraming ati, ni sun ab tonkwa mitik talak ababyi tuba kubmurubibyei,” teneramwe. Tonda, nun aibwe biryi ato teneramwe. “Sun Mesir nang ara ni yala nang Israel yala nang asi mambul weik dinyi takurdeiriraming bok, niryi ni yala nang ara Er Imtamnyi dam kun nang ab tonkwa kubibiryi, nibabyi mambul dinyi borantinyi,” teneramwe. 
HEB.11.26	Ati, nun aibwe biryi ato teneramwe. “Mesir mutuk kuboka bona bon dinyi ilinto kurur asi ni kum dobtalebtinyi. Erda, ni yala nang ab tonkwa kubibiryi, nira kilkil kanya boboka nun Du Yesus aminda lemyankwansiranyi deyok aryi mambul dinyi ababyi bobtinyi,” teneramwe.
HEB.11.27	Dib tenena biriman aryi nun aibwe Musa biryi ilil kun kum kanya boboka sun Israel yala nang asi Mesir mutuk aryi kuboka bobinmou. Ati, erci, “Mesir mutuk weik sienyi biryi nisi obnicei,” tenen kum kuramwe. Erda, erci er Imtam sienyi asing eibman kumnyi bisi er kanya deibmou ura, erci, “Mesir mutuk tamurbinkwayeb,” tenena kum kuramwe. 
HEB.11.28	Dib tenena biriman aryi nun aibwe Musa biryi, “Weik kwalina si Paskah kwalibdarur,” eboka arukmou. Ati, erci, “Er Imtamnyi biryi sun Mesir nang asi wenebkwande ati er arungnanyi ninyi onanyi bisi bokwetebkwande,” tenen bikmou. Ato tenen bikmou ati, erci, “Ninyi onanyi nun Israel yala nang ai ababyi wekoka nun kankan aryi du deibmoubwe nang ababyi obcei,” tenen erci sun Israel yala nang asi ato eboka arukmou. “Domba mi obmunyi ura, domba mi ining asi doboka sun ai bublan dam lubdarur. Ara, ‘Er Imtamnyi bokwetebkwandanyi nun ai wekoka nun kankan kuboka mabwe du deibmoubwe mabwe ababyi obcei,’ tenen domba mi ining asi bublan dam lubdarur,” ebmou.
HEB.11.29	Dib tenena biriman aryi sun Israel yala nang ara Mesir mutuk aryi anabmai ura, ilila mekwan si Ina mekwan asi kourbinmai. Ara, Er Imtamnyi biryi a mekwan me asi bokoka ninyi kourbin bisik karebmou uca, sun Israel yala nang ara ilim bisik bindoka kourbinmai. Ura, sun Mesir nang aryi domkiringmai cok, “Nunbabyi kourbinkwayeb,” tenen ukubdenmai bok, Ina mekwan me aryi sun nirya siklibmou.
HEB.11.30	Dib tenena biriman aryi sun Yerikho atei aknabdongon lika mikib asi yuk sakmou. Ati, uki tabaryi kubmai cok, sun Israel yala nang aryi Yerikho atei aknabdongoboka binmai. Binmai ani, Er Imtamnyi biryi karebmou uca, Yerikho lika mikib dinyi asi sakmou ura, sun Israel yala nang aryi akatei wekoka muna kibdongobmai.
HEB.11.31	Dib tenena biriman aryi talyi yortamne ner si Rahab biryi sun Israel yala nang aryi bokdonokmai Yerikho atei minob diryanmarei nang bitinyi asi du dongobmou. Du dongobmou ati, sun Israel yala nang aryi sun Yerikho atei nang malyi kuramnyi asi onmai ura, Rakab bisi kum obmai.
HEB.11.32	Ura, niryi dib teneramnyi nang yuk nang si siboka ebtabakwan do? Gideon dib teneramwe to nuktabakwan do? Barak biryi dib teneramwe to nuktabakwan do? Tonda, nun aibweyabwe si Simson ab, Jefta ab, Daud ab, Samuel ab aryi dib teneramnyi to nuktabakwan do? Tonda, sun Er Imtamnyi Uram ebdeibmaci to ebmuruboka lak etereramnyi nang aryi dib teneramnyi to nuktabakwan do? Niryi cang uram kum ebtinyi uca, a nang aryi dib teneramnyi deyok yuk-yuk liliboka kum ebkwan. 
HEB.11.33	Dib tenena biriman aryi sun minob kuramnyi dib teneramnyi nang aryi weik sien nang asi muna kimdongoramnyi. Dib tenena biriman aryi sunci Er Imtamnyi urasintam aryi teleb dinyi akwe kunuramnyi. Tonda, dib tenena biriman aryi sunci Er Imtamnyi biryi ebmou kisal dangna dinyi dororamnyi. Tonda, yu bisam si singa kankan kuramnyi asi oyibkwamai bok, sunci dib tenena biriman aryi, “Oyibsumunyei,” eramnyi uca, singa aryi sunsi oyina kum kuramnyi. 
HEB.11.34	Ura, ninyi aryi sunti, “Nun li,” tenen uk dongoramnyi bok, sunda dib tenena biriman aryi ur tuba kuramnyi. Tonda, ninyi aryi, “Ninyi on ya doboka obkwayeb,” tenen ukurderamnyi bok, sunci dib tenena biriman aryi lemdandobde baramnyi. A nang ara mitang kuramwe bok, dib tenena biriman aryi mikib kibde baramnyi. Ati, sunci mikib kuboka sun ordana nang yuk mutuk aryi kuboka oryangaramnyi nang ab obdandoka muna kimdongoramnyi. 
HEB.11.35	Nerabwe ara dib tenena biriman aryi Er Imtamnyi bisi molobde baramnyi uca, Er Imtamnyi biryi karebmou uca, sun akenyabwe dibmai nang asi tubto kam bungdoramnyi.
HEB.11.35	Ba, yuk dib tenen nang ara ninyi aryi, “Obkwayeb,” tenebmai ci, “Dib tenena kum taklobmunyi ura, obkwayeb,” ebmai bok, sunci, “Er Imtamnyi bisi tanglona kum uca dib tenebkwayeb,” ebmai. Ara, ninyi aryi sunsi mambul kubdeiboka obkwamai bok, sunci “Er Imtamnyi biryi nunsi iya kam bukeibkwansir,” tenen tanglona kum uca dib tenermururamnyi. 
HEB.11.36	Ton dib teneramnyi nang asi ninyi aryi ina ngilingnamnyi. Yuk dib tenen nang asi ninyi aryi kulab-kulab eramnyi. Yuk dib teneramnyi nang ara ninyi aryi tabwe deboka ninyi wenen ai dam dongobde baramnyi. 
HEB.11.37	Ton nang ara keil aryi doboka obde baramnyi. Yuk dib teneramnyi nang ara gergaji aryi sekoka oramnyi. Yuk dib teneramnyi nang ara ninyi on ya aryi ya sekoka oramnyi. A dib teneramnyi nang ara bona bon nang kum kuramiryi, malyi ongon aling akwe ongororamnyi. Domba otong aling totoa kambing otong aling totoa aryi kiknibmai ongon aling asi ongororamnyi asi ninyi aryi sunsi domkirikoka mambul weik kurdeiriramnyi. 
HEB.11.38	A dib teneramnyi nang nirya ara Er Imtamnyi urasintam aryi teleb dinyi akwe kunuramnyi deyok aryi, tukwetam kuraming malyi nang kankan asi kurmuruna kikib kum kurur. A nang ara ninyi kun kum mutuk lemdarbindoka mutuk kon keil umbura dam ton siling um bisik asi kuramnyi.
HEB.11.39	A minob kuramnyi nang nirya ara nun Nai bisi dib teneramnyi deyok aryi, Er Imtamnyi biryi sunsi kisal dakmou. Ati, sunci Er Imtamnyi biryi ebdeibsou to dibde buramiryok, sunci kununa dinyi kum dobde baramnyi. 
HEB.11.40	Ati, nun Nai Imtamnyi biryi, “Aminda kunubdeibkwan,” teneramwe ati, Erci sun minob kuramnyi dib tenen nang asi kum kunubdeibmou. Erda, Erci nunda aminda kubde binkwamoubwe nang talak aryi kunubdeibkwamwe. Ati, nun Nai biryi, “Sun minob kuramnyi dib tenen nang ab sun aminda kubkwamingnyi dib tenen nang asi antaniboka teleb kubdeibkwan,” teneramwe ati, Erci Er minob ebdeibsou uram asi ukuryok kunurdeirisurur.
HEB.12.1	Ati, nunda ukuryok talak kubde baramib dib tenen nang aryi tanglona kum uca dib tenebkwayeb. Ati, nunci, “Nun aibweyabwe minob kuramnyi dib tenen nang nirya aryi dib tenermururamnyi to, nunbabyi neiktoto dib tenebmurubkwayeb,” tenena teleb. Ati, nunci, “Dib tenena ati bisik sekmanto dinyi nirya bai donokwayeb,” tenen nunci malyi kun dinyi nun tabwe ola debmanto dinyi ab yuk bisik sekmanto dinyi ab bai donokmabyi uca, tanglona kum uca dib tenebkwayeb. Cukoka ban nang ara, “Cungbana bisik sirya kobdob dam minola bitinyi,” tenen ikin dinyi bobana kum kuraming to, nunbabyi neiktoto ikin dinyi ab, bisik sekmanto dinyi ab, bai donokoka cung bankwayeb. 
HEB.12.2	Ati, nunci, “Dib tenebmurubkwayeb,” tenen nun Du Yesus bisi diboka teneibkwayeb. Nun Du bira dib tenena deyoknyi kurur cok, dib tenena katabum erdeirisinanyi kurur ati ebman. Nun Du bira tukwetam tuba kuramuryi, “Co lase deici aryi ur deibkwaning,” tenen, “Ninyi aryi nisi ina ngilikwaning,” teneboka bingnamuryi, Erci tanglona kum uca Er Imtamnyi bisi dib teneramwe. Nun Du bira tanglona kum uca Er kanya Er Imtamnyi bisi deiriramwe ura, Er Imtamnyi biryi Ersi erebdeibmou ura, Erda Er Imtamnyi erebdob sokon siriktam asi burbinmou.
HEB.12.3	Ati, sunci, “Nun Du bira iya mambul dinyi boramwe,” tenebdarur. Ara, malyi kun nang aryi nun Du Yesus bisi dumderamnyi uca, nun Du Yesus bira tanglona kum uca Er Imtamnyi bisi dib tenermururamwe. Ati, sunci nun Du Yesus biti tenebmunyi uca, sun kanya ara mitang kum kubkwansir. 
HEB.12.4	Nun Du bira, “Malyi kun dinyi kum daneibkwan,” teneramuryi, mambul weik kuboka Er ining diksakmou ati sunci tenebdarur. Ati, sunbabyi, “Malyi kun dinyi taklobkwayeb,” tenen nun Du Yesus bito mambul kanya boboka sun ining diksakmarum do? Ato tenen kum. 
HEB.12.5	Ati, sunci mambul kanya bona kum. Er Imtamnyi biryi sunti, “Bitabdeibkwan,” tenen wenebmasici ababyi sunci mambul kanya bobmunyei. Er Imtamnyi biryi katabum erdeirin uram asi luba kibmarum do? Er Imtamnyi biryi sunti, “Ni mabwe nermabwe,” teneirisurur ati luba kibmunyei. Ati, nun Nai Imtamnyi biryi ato eboka esurur,
HEB.12.5	“Ni mi, kekebdum. Nun Nai biryi kansi yan memebkici ba, kanci, ‘A uram kum kekebkwan,’ tenebminyei. Ba, Er Imtamnyi biryi kansi wenebkici ba, kan mambul kanya bobminyei.
HEB.12.6	Nun Nai bira Er boukwe kurur nang asi bitardeirirur.
HEB.12.6	Tonda, sun, ‘Ni mabwe kibdeibkwan,’ tenen nang asi wenesurur. A deyok aryi Er Imtamnyi biryi wenekina uram asi kanci teleb kanya boboka dobdobdum,” ebmou. 
HEB.12.7	Ati, sunci, “Er Imtamnyi biryi nisi mambul kubdeibmanir,” tenen kurandum cok, sunci, “Er Imtamnyi biryi bitabdeibkwande ati wenebmanir,” tenena teleb. Er Imtamnyi biryi sunti boukwe kiboka, “Ni mabwe nermabwe,” tenen bitardeirisurur. Nunda tukwetam kuramib naiyabwe ababyi nun mabwe nermabwe ati, “Bitabdeibkwan,” tenen weneramib to, nun Nai Imtamnyi biryi neiktoto nunda Er mabwe nermabwe asi wenesurur. 
HEB.12.8	Er Imtamnyi biryi sunsi kum wenebsici uca, sunda Er Imtamnyi mabwe nermabwe diboka kum kurandum. Er Imtamnyi biryi Er mabwe nermabwe nirya asi bitabdeiboka wenesurur ati ebman. 
HEB.12.9	Ura, nun naiyabwe tukwetam kun nang ara nunsi weneransingnyi bok, nunci, “Nun nai,” tuba teneramib. Ura, nun Nai Imtamnyi biryi nunsi wenebsici ba, nunci, “Nun li,” ebkwayeb do? Ato tenen kum. 
HEB.12.10	Nun naiyabwe tukwetam kun nang ara nunsi tiya weneransingiryi, sun teleb tenebmangnyi to weneransing. Ba, nun Nai Imtamnyi biryi, “Bitabdeibnyi uca, ni kunun to kiboka malyi kun dinyi utotoa tuba kum kunubkwaming,” tenen nunsi weneransir. 
HEB.12.11	Wenesina talak ara nunci kilkil kanya kum boramib. Erda, mambul kanya boramib. Ura, wenesina asi sirya boramibyi uca, nunci du mouboka Er Imtamnyi urasintam aryi teleb dinyi kunubkwamib. Tonda, teleb dinyi kubmabyi uca, nunda kilkil kanya bobkwamib.
HEB.12.12	Ati, sunda wenesina deyok aryi, mambul weik kurandum cok, sunci tamuboka busul kubdarur. Ati, sunci sun taruk erebdeiboka sun kutam ikiboka busul tubto kubdarur. 
HEB.12.13	Tonda, sunci udikum bisik akwe bindarur. Ara, “Nun kankan aryi kuboka yan malyi kuanci nang sakingnyei,” tenen, “Erda, lobdobting,” tenen udikum bisik akwe bindarur. Ati, sun malyi kun dinyi kubtabakmunyei. Erda, sunci sun malyi kun dinyi takloboka bitabdeibdandarur.
HEB.12.14	Ura, sunci busul kuboka, “Yuk nang ab tonkwa antanibdobkwayeb,” tenen kubde bindarur. Tonda, “Malyi kun dinyi nirya bai donokwayeb,” tenen Er Imtamnyi dam kun nang kubdarur. Malyi kun dinyi bai donongna kum kuramibyi uca, nunda Er Imtamnyi ai asi wengna kum kubkwayeb ati ebman. 
HEB.12.15	Nun Nai Imtamnyi biryi boukwe weik kuboka sunti, “Ni mabwe nermabwe,” tenen dobdobmasou ati, sunci danguboka, “Malyi kun dinyi tamuboka kunubkwayeb,” tenena kubmunyei. Sun Er Imtamnyi bisi tangloramingnyi nang ara sik yala ato nang kuraming. A nang ara yuk nang ilinto asi dangdongoraming ba, ninyi ilinto aryi Er Imtamnyi bisi taklobkwaming. 
HEB.12.16	Sun kankan aryi kuboka ninyi tentok ababyi nun aibwe Yakub er du Esau bitonyi kibcei. Esau bira ner talyi yoramunyi kuramuryi, Er Imtamnyi Uram diboka kum kekeramwe. Ati, sunci er kuramwe to kubmunyei. Er nai Ishak biryi Esau bisi kisal dakante bok, erci a kisal dangna dinyi ati, “Malyi dinyi aca,” teneramuryi, er weit Yakub bisi kareblobmou. Ati, erci, “Ni weit aryi kiknibmar yina asi yibtinyi se,” tenebmuryi, erci er nai Ishak biryi ersi karebmote kisal dangna dinyi asi kareblobmou. 
HEB.12.17	Ura, kisal dangna dinyi sirya kareblobmou ura, erci, “Ni nai biryi nisi kisal daknute,” tenen kuramwe. “Kisal daknurum,” eboka molonmou uca, er nai Ishak biryi ersi kisal kum dakmou. Ati, Esau bira mambul kuboka engenmou cok, erci kisal dangna udikum dinyi kum dobdobmou.
HEB.12.18	Sunda ukuryok talak kubde barandum dib tenen nang ara ninyi kanya ilil kurdeirin ai dam kum yanmarum ati ebman. Minob talak aryi sun Israel yala nang yanmai mutuk ara Sinai mutuk kon yanmai. A mutuk kon ara Er Imtamnyi biryi Erdamnyi minob lak kibdanmou ai ara ninyi kanya ilil kurdeirin ai kuramwe. Ati, Er Imtamnyi biryi Erdamnyi lak kibdanmou ba, kunuk weik dakmou ba, a mutuk kon deici uk buk weik abmou. Tonda, ibalya weik dobmou. 
HEB.12.19	Ura, buena uram weik uram ebmou cok, imtam aryi kuboka uram weik enmou. Uram weik enmou ba, sun Israel yala nang aryi ilil weik kuboka, “A uram tuba kekebibyei,” eboka molobmai. 
HEB.12.20	A kekebmai uram ara ninyi kanya ilil weik kurdeirin uram kubmou deyok aryi sunci, “A uram tuba kekebibyei,” eboka molobmai. Ara, imtam aryi kuboka uram ara ato eboka arukmou.
HEB.12.20	“A mutuk kon ara iya mem ai kurur ati, ninyi ababyi bisam ababyi welebingnyei. Ninyi kum, bisam kum, welebmaci ura, sunci keil doboka obdarur,” ebmou. 
HEB.12.21	Ura, Er Imtamnyi biryi uk buk dam kunuk dam kubmuryi, Erdamnyi lak kibdanmou ba, nun aibwe Musa bibabyi ilil weik kubmou. Ura, nun aibwe biryi ilil aryi, “Ni kanya sirim talebmanir,” ebmou.
HEB.12.22	Ura, sunda ukuryok talak kubde barandum dib tenen nang ara ninyi kanya ilil kurdeirin mutuk kon si Sinai kum yanmarum. Erda, mutuk kon si Sion dam sirya yanmarum. A mutuk kon ara Er Imtamnyi iya kam kurutnyi atei kurur. Akatei si ara imtam kuboka atei si Yerusalem kurur. Akatei kunung nang ara Er Imtamnyi Uram eryuryangan nang seribu baryi yubwa-yubwa ilinto kunung. A nang ara kilkil kanya weik boboka akatei asi tonkwa bulunung. 
HEB.12.23	Sun yanmarum dam ara Er Imtamnyi bisi milin nang buluboka kunung dam asi yanmarum. A nang ara Er Imtamnyi biryi deyok kouboka nabmou nang aryi bulun dam asi yanmarum. Ba, sunci nun Nai Imtamnyi kurur dam yanmarum. Nun Nai bira ninyi kanya nirya lilisurutnyi kurur dam sirya yanmarum. Tonda, sun dib tenen nang diamnyi kanya bulun ai dam yanmarum. A nang ara tukwetam tuba kuramiryi, Er Imtamnyi urasintam aryi teleb dinyi kunuramnyi nang kunung. Sirya diamnyi ani, Er Imtamnyi biryi sunsi bitabdeibmou uca, iya teleb dinyi akwe kununung. 
HEB.12.24	Tonda, sunci nun Du Yesus iya kurur sokon dam yanmarum. Nun Du bira ukuryok Er Imtamnyi kan ninyi kan noutam kuboka mururdeirina uram deyoknyi kurur ati ebman. Nun aibwe Habel er ining diksakmou aryi Er Imtamnyi biryi yu kanya boboka, “Habel bisi obmunyi bisi wenebkwan,” teneramwe. Ba, nun Du Yesus Er ining diksakmoua aryi Er Imtamnyi biryi, “Wenebkwan,” tenen kanya kum borur. Erda, nun Du Yesus Er ining diksakmou aryi Er Imtamnyi biryi nunsi sirya lebdeibmasou. Ati, Habel er ining diksakmoua ara malyi to dinyi kurur bok, nun Du Yesus Er ining diksakmoua ara iya teleb dinyi kurur.
HEB.12.25	Ati, sunci sundamnyi kalikdandoka, “Nun Du uram asi dokdonokibyei,” tenen kunubdarur. Minob uram sun Israel yala nang aryi Musa Uram dokdonokde kuramnyi uca, Er Imtamnyi biryi sunsi wenebde binmou. Ba, ukuryok ara Er Imtamnyi biryi tukwetam kunanyi biriman aryi uram kum esurur. Erda, Er Mi imtam kurutnyi biriman aryi Erci nunsi eteresurur. Ati, nunci Er Imtamnyi Mi kobdob aryi esurur uram asi dokdonoktibyi uca, Er Imtamnyi biryi sunsi kum wenebsute do? Ato tenen kum. Erda, weik wenena tabakoka erci nunsi iya wenebsute. 
HEB.12.26	Minob talak ara Er Imtamnyi biryi Sinai mutuk kon kuramuryi, Erci Erdamnyi sun Israel yala nang asi lak kibdanmou ba, mutuk eimna dobmou ci, Er Imtamnyi biryi tukwetam nirya asi luluksinibmou. Ura, ukuryok talak aryi Er Imtamnyi biryi nunsi ato ebdeibdou.
HEB.12.26	“Aminda kubde binkwayeb talak ababyi niryi tukwetam tubto liki tentok ton lulukeibniryi, imtam ababyi lulukeibkwan,” ebmou. 
HEB.12.27	Ati, nun Nai biryi, “Tubto lulukeibkwan,” ebmou ati, erci minob kikniamwe dinyi nirya asi lulukoka kum daneibkwande. A talak ara asing eirinub dinyi nirya asi kum daneibdiryi, asing kum eirinub dinyi asi iya kubkwaming.
HEB.12.28	Asing kum eirinub dinyi ara lulungna kum uca iya kubkwaming. Ara, nunda Er Imtamnyi amwetam kubkwayeb dinyi ara tiya kum kubkwande. Erda, iya kubkwande. A deyok aryi, nunci nun Nai bisi, “Ei nun Nai,” ena kikib. Tonda, nunci ilil kanya boboka nun Nai biryi teleb tenerur to, nun Nai Imtamnyi bisi si weik ebkwayeb. 
HEB.12.29	Ati, nunci, “Nun Nai Imtamnyi bira uk buk weik arande atonyi kuboka malyi kun nang nirya asi wenesurutnyi kurur,” tenen nun Nai uram diboka kekebkwayeb.
HEB.13.1	Sunda nun Du Yesus bisi milin nang ara tanglona kum uca sun mamun boukwe kibdandarur. 
HEB.13.2	Sun yuk atei aryi yanmangnyi nang asi sunci du dongobdarur. Ton nang ara ato kubde baramiryok, Er Imtamnyi biryi bokwetebmou Er uram eryuryangan nang asi du dongobmai. Ara, “A nang ara Er Imtamnyi biryi bokwetebmar ba, yanmang nang,” tenen kum bikmai cok, du dongobmai ati, Er Imtamnyi biryi sunsi kisal dakmou.
HEB.13.3	Sun malyi nang dongon ai dongobmangnyi nang ati sunci bico kiboka teneibdarur. Ati, sunci, “Sun malyi nang dongon ai dongoramingnyi nang mambul dinyi doraming ara nun bobmilibkwayeb,” tenen diboka dibnilibdarur. Tonda, sun ninyi aryi mambul kurdeiriramingnyi nang ababyi sunci, “A nang aryi doraming mambul dinyi nun bobmilibkwayeb,” tenen bico kiboka diboka dibnilibdarur. 
HEB.13.4	Sal ner dordona ati sunci diboka kalikdarur. Ati, sun akenyabwe ara sun ner dam akwe banung. Ba, sun nerabwe ara sun akenyi dam akwe banung. Sun, “Talyi yobdatinimnyi,” tenen kunun sal kum, ner kum asi Er Imtamnyi biryi diba ati wenebkwande. Tonda, sun alyi kun dinyi yuk dinyi kunun nang ababyi Er Imtamnyi biryi diba ati wenebkwande.
HEB.13.5	Tonda, sunci, “Co bok ilinto tabakoka talebtinyi,” tenen kanya bobmunyei. Erda, “Er Imtamnyi biryi nisi karebnou to dinyi ara kikiman talenun,” tenena teleb. Nun Nai Imtamnyi biryi, “Milibkwankin,” eboka ebdeibsou ati sunci teneibdarur. Ati, nun Nai biryi ato ebmou.
HEB.13.5	“Nira Imtamnyi biryi kansi kum taklobkwankin. Ni kan ab tonkwa iya kubkwanim,” ebmou.
HEB.13.5	A deyok aryi sunci, “Er Imtamnyi biryi karebsici dinyi ara kikiman akwe,” tenen teleb kanya bobdarur. 
HEB.13.6	Nun Nai biryi, “Iya milibkwansin,” eboka ebdeibsou deyok aryi, nunci ilil asa kum uca ato eboka lak enub.
HEB.13.6	“Nun Nai Iya Erebdobnyi bira ni milininanyi kurur.
HEB.13.6	Ati, ni kanya ilil kum kubkwanir.
HEB.13.6	Ninyi aryi niti, ‘Obkwayeb,’ teneranimingnyi ababyi ni ilil kanya kum bobkwan,” enub.
HEB.13.7	Sun kankan kuramnyi menekoka bobasin nang ara Er Imtamnyi Uram ermururansing nang asi teneibde bindarur. Ara, “Dib tenena biriman aryi ato-ato kubde baramnyi ani, diamnyi,” teneramun cok, sunbabyi neiktoto katabum eboka dib tenebmurubde kubdarur. 
HEB.13.8	Nun Du Yesus Kristus bira lulungna kum uca Er iya mikibnyi kurur. Ara, ambutum aryi mikib kuramwe to, ukuryok ababyi neiktoto kurur. Tonda, aminda ababyi Erda iya mikibnyi kubkwande. 
HEB.13.9	Ura, “Malyi eterena yuk-yuk asi bowanikminiksicei,” tenen kalikdarur. Er Imtamnyi biryi, “Kisal dakwansir,” eboka eteren uram ara nun kanya katabum erdeirisina teleb. Ba, “Yina-yina yibmunyei,” eboka eteren uram ara malyito uram kurur. Ato eboka arungna uram ara ninyi dib tenen dinyi katabum ebdeibman kum kurur.
HEB.13.10	Sun Er Imtamnyi ai si Kemah Suci ai kuboka wa iramnyi nang ara, “Er Imtamnyi biryi nun malyi kun dinyi kilibsute,” tenen Er Imtamnyi bisi ninyi dama deiriramiryi, sunci a dama deirin dinyi aryi kuboka sekdoba dinyi ton kum yiramnyi. Ura, nun Du Yesus biryi nun malyi kun dinyi kilibkwamasou ati Erdamnyi karebdandoka Er Imtamnyi bisi ninyi dama deibmou ara neiktoto kurur. Sun Kemah Suci ai wa irmiliramnyi nang ara a dama deirin dinyi ababyi, “Ur yibdarur,” en uram kum dobdobmai. 
HEB.13.11	Sun tukwetam kuboka Er Imtamnyi kan ninyi kan noutam kuboka antanirdeirin sien nang ara domba ining sapi ining doboka Er Imtamnyi dam kuna Kobdob ai wengbaraming. Ara, “Nun malyi kun dinyi kilibsute,” tenen ato kunubde baraming. Ba, domba sapi ining wengbana kum kubingiryok, domba sapi nong asi uk aryi daraming. Ara, sun Israel yala nang kuraming atei aryi anaboka baitam bindoka uk daraming.
HEB.13.12	Ura, nun Du Yesus bibabyi neiktoto Erdamnyi karebdandoka Er Imtamnyi bisi dama kubmou deyok aryi, ninyi aryi ersi baitam bobinmai ura, Yerusalem atei baitam kubmou asi dibmou. Ara, “Ni ining diksakwanir aryi malyi kun dinyi kilibkwan,” tenen nun Du Yesus bira Erdamnyi karebdandoka baitam dibmou. 
HEB.13.13	Ati, nunda nun Du Yesus bisi milin nang kunub ati nunbabyi neiktoto weik atei aryi anaboka baitam bina teleb. Ara, “Nun Du bisi alyi kubdeibmai to, nunbabyi alyi kubdeibsingnyi ababyi nunti teleb,” tenen baitam binkwayeb. 
HEB.13.14	Ati, nunci, “Nun dibde bunub atei ara tukwetam kurande atei kum kurur,” tenen, “Er Imtamnyi biryi louboka aminda kubkwayeb atei lak kibkwansir,” tenen dibde bukwayeb. 
HEB.13.15	Ato tenen dibde bunubiryi, nunci, “Nun kanya asi karebdandoka dama deibkwayeb,” tenen nun Du Yesus biriman aryi nun Nai Imtamnyi si weik ebkwayeb. Ati, nunci, “Nun Du bira nun molonubnyi,” lak ena biriman aryi Er Imtamnyi bisi dama deibkwayeb.
HEB.13.16	Ati, sunci sun mamun asi dibnilibdandarur. Ato kubmunyi uca, Er Imtamnyi biryi, “Dama deirin dinyi kuraming to,” tenebciryok, Erci sunti, “Ni mabwe nermabwe,” tenebkwansir.
HEB.13.17	Sunci sun kankan asi kuramingnyi bomenengsina nang uram kekeboka kunubdarur. A nang ara tanglona kum uca sun kanya yuk-yuk asi kalingnaming ati, sunci sun arungnansingnyi uram kekebdarur. Er Imtamnyi biryi sun bomenengsina nang asi, “Diboka kalikmarum do kum do?” eboka asibdenkwande ati, sunci a nang uram asi dokdonokmunyei. Sunci sun uram diboka kekebmunyi uca, sun bomenengsina nang aryi kilkil kanya boboka sun kankan asi wa ibkwaming. Ba, sunci, “Nun bomenengsina nang aryi uram kum kekebkwayeb,” tenebmunyi uca, sunci mambul kanya boboka wa ibkwaming ba, sunti du kum moubkwansir.
HEB.13.18	Ura, sunci tanglona kum uca nunti molormilisina teleb. Nunci tuba-tuba, “Teleb dinyi akwe kunubkwayeb,” tenenub ati, nunci, “Manmalibmab,” tenen bingdan kanya kum bonub. 
HEB.13.19	Ati, sunci molormilibde basumun ci, sunci nira sun kwit biti, “Er Imtamnyi biryi tubto bokdonokci uca, nun dam minola tamuryankwande,” tenen molormilibde banindarur. 
HEB.13.20	Ura, nun Nai Imtamnyi antanirdeirisurutnyi biryi sunsi kisal dangsina teleb. Nun Nai bira nun Du diksakmou ining ara iya mururdeirisurur ining biriman aryi nun Arungdeirisurutnyi Yesus bira domba kalingnanyi Iya Erebdobnyi bisi kam bukeibmou. 
HEB.13.21	Ati, nun Nai biryi kiknibminikoka karebsici uca, sunci nun Nai biryi, “Teleb,” tenesurur dinyi nirya asi kununa teleb. Ara, nun Nai biryi nun Du Yesus Kristus biriman aryi sun kanya dam yuk-yuk asi wa ibsici uca, sunci nun Nai urasintam aryi teleb dinyi akwe kunubdarur. A deyok aryi, nunci nun Du Yesus si iya weik ebkwayeb ati ebman. Amin.
HEB.13.22	Ura, ni kwityabwe. Niryi bumang uram eboka kerek sekmasin bok, niryi sunsi katabum erdeirisin uram kerek sekmasin. Ati, sunci, “Wenesina uram kerek sekmasir ara nun li se,” tenen kanya bobmunyei. Erda, sunci teleb kanya boboka a kerek sekeibmasin uram asi dobdobdarur. 
HEB.13.23	Nun kwit Timotius bira malyi nang dongon ai dongobmai asi, “Ur birum,” eboka lobdeibmai ati ebman. Erda ni dam minola yaci ura, ni ab tonkwa anaboka sun dam yankwanim. 
HEB.13.24	Sunci nun ebdeibmab uram ebmuruboka sun kankan kuboka menekoka bobasina nang nirya asi, “Ni kwityabwe, eboka kibmasir,” ebdarur. Sun dib tenen nang Italea mutuk kuraming nang ara sun nirya asi, “Nun kwityabwe,” eboka kibmasing. 
HEB.13.25	Nun Nai Imtamnyi kisal dangsurutnyi bira sun nirya ab tonkwa kuna teleb.
JAS.1.1	Teleb ni kwityabwe! Ni Yakobus bira nun Nai Imtamnyi ab, nun Du Arungdeirisurutnyi Yesus Kristus ab aryi arungnaniringnyi kunun ci, niryi sun Israel yala nang kuboka Er Imtamnyi mabwe nermabwe kurandum nang asi, “Teleb,” ebmasin. Ara, sun Israel yala amolbaryi nang aryi deibdob nang ara im dangna tukwe dangna mutuk nirya binsekmandau ani, yuk nang kankan aryi tingbindoka kurandum asi niryi, “Ni kwityabwe,” ebmasin.
JAS.1.2	Ni kwityabwe dib tenen nang, kekenindarur. Sun kanya mambul kurdeirisin dinyi yuk-yuk sun dam yangasici ababyi, sunci kilkil kanya boboka Er Imtamnyi bisi tanglona kum uca milibmurubde bindarur. Ara, ninyi aryi, “Dib tenen dinyi taklobting,” tenen sunsi malyi kibsinibsingnyi ababyi, sunci tanglona kum uca iya dib tenebdarur. Ara, ninyi aryi sun dib tenen dinyi ukubdendoka mambul kibdeibsingnyi ababyi, sunci mambul kanya bobmunyei. Erda, nun Nai bisi dib tenermururamun ci, kilkil weik kanya bobdarur. 
JAS.1.3	Sunci a deyok ara ato tenen bikdarur. Nun dib tenen dinyi ati sakeibsici dinyi yuk-yuk ara talyi dinyi kuma. Erda, nunci a dinyi nirya ati, “Nun li,” tenen muna kibdongobibyi uca, nun dib tenena ara katabum ebtabakwansurur ba, nunci nun Nai bisi tanglona kum uca milibmurubkwayeb. 
JAS.1.4	Ura, sunci dib tenebmunyi ura, sun kanya dam aryi nebdob nang kuraming to kuramun ci, sunglona kum uca bikdob dinyi bikoka iya teleb dinyi kubkwandum. 
JAS.1.5	Ato kubmunyi ura, sunda sun kankan aryi tonyi biryi, “Bikdob tenen dinyi suklobmanir, ton kum doronun,” tenebci ura, anyi biryi Er Imtamnyi bisi moloboka, “Nai, bikdob tenen dinyi ton karebnurum,” ena teleb. Ato eboka molobdobci uca, nun Nai biryi er molobmaci tok kunuboka abdiryi, er kanya dam bikdob tenen dinyi karebkwande. Nun Nai biryi yu uram kum karebkwansir. Erda, sun Ersi molobmangnyi nang nirya asi teleb dinyi langdeiboka karebde basurur ati ebman. 
JAS.1.6	Bok, “Bikdob tenen dinyi karebnurum,” tenen molobmun ci, sunci sun kanya dam aryi, “Karebkwande kum, kum karebkwande kum,” tenen kankana kubsicei. Erda, sunci sun kanya dam aryi, “Er Imtamnyi biryi diboka kekeboka kunubdeibkwamanir,” tenen molobmunyi ura, kunubdeibwansurur. Ara, sun kanya dam aryi katabum eboka dib tenebmunyi uca, Er Imtamnyi biryi sun molobmamunyi dinyi kunubdeibkwansurur. Sun kanya dam kankana kubmasiri bok, moloramingnyi nang ara Er Imtamnyi bisi molobingnyi ababyi, nun Nai biryi sun molobmangnyi tok kum kunubdeibkwandur. Sun kanya kankana kun nang kanya ara katabum en dinyi kum kurur. Erda, sun kanya ara ilila mekwan aryi ibalya donmaci uca, me lontik-lontik ena ara tamurbina tamuryana kimnande to kuraming. 
JAS.1.7	Ati, sun kanya kankana kusici nang aryi Er Imtamnyi bisi, “Ato-ato karebnurum,” eboka molobingnyi asi Er Imtamnyi biryi sun molona kum kunubdeibkwandur ati ebman. 
JAS.1.8	Sun ato kun nang ara kanya bitinyi bon nang kunung. Sun kunuraminyi dinyi nirya ara katabum en kum dinyi akwe kurur.
JAS.1.9	Ni kwityabwe dib tenen nang, sun kankan dam bona bon kum nang kurandum ara, “Nunda tukwetam bun nang kunub,” tenen mambul kanya bobmunyei. Erda, sunci, “Er Imtamnyi biryi nunsi erebdeibsou ba, nunda Er Imtamnyi mabwe nermabwe kunub,” tenen kilkil kanya bobdarur. 
JAS.1.10	Ba, sun kankan aryi bona bon nang kurandum ara, “Nun bona ilinto bon nang kunub,” tenen sundamnyi erebdamunyei. Erda, sunci sun kanya luknubdeibdandoka, “Nun bona bon dinyi ara tiya atikwe taleramib dinyi ara sungsunga aryi ola yalakdobci ba, kerketa kulursangnande to kubkwande dinyi asi talenun,” tenebkwandarur. 
JAS.1.11	Sungsunga keta tiya atikwe obmaci ani, kiting anamyandoka deibci ura, tin aryi sungsunga yalakoka, kerketa kulubsakoka, kerketa bok teleb to kurande dinyi ara amirande. Ura, sun bona bon nang ara busul weik kuboka co bok ingkiringnamingnyi dinyi ara tiya atikwe kubkwaming.
JAS.1.12	Ni kwityabwe, sun dib tenen dinyi ukubdesici dinyi aryi sunsi ukubdesici bok, sunci tanglona kum uca dib tenebdarur. Tanglona kum uca dib teneramunyi ura, sunda Er Imtamnyi biryi kisal dangsurur nang kurandum ati ebman. Ara, ukurderisin dinyi aryi ukurdesici bok, sunci katabum eboka dib tenebmurubmunyi ura, Er Imtamnyi biryi sunsi erebdeiboka iya kam kun dinyi karebkwansir. A iya kam kun dinyi ara nun Nai biryi sun Ersi boukwe weik kimna nang nirya asi karebkwansir.
JAS.1.13	Ura, “Malyi dinyi kunubtinyi,” tenen kanya asi sun kanya dam wengyangasici ati, sunci, “Er Imtamnyi biryi nunsi, ‘Ukubdenkwan,’ tenen a malyi kun dinyi nun kanya dam dongobmasir,” ena mem. Er Imtamnyi bira, “Malyi dinyi kubtinyi,” tenena kum kurur ati, Erda ukurden kumnyi kurur. Tonda, nun Nai biryi ninyi asi, “Malyi kun dinyi kubting,” tenen kum ukurdesurur ati ebman. 
JAS.1.14	Erda, nun kanya dam ara malyi tenen dinyi aryi nunsi ukurderansir. Ara, nunci nun kanya dam aryi, “Malyi kun dinyi kubkwan,” tenebibyi uca, nun kanya dam aryi malyi tenen dinyi anaboka nunsi bowanikoka sangdeiriransir. 
JAS.1.15	Ba, “Malyi kun dinyi kubkwan,” tenen dinyi nun kanya dam deyok kounsici ura, nunci a malyi kun dinyi kuramib. Ura, nunci malyi kun dinyi tabakdongoboka-tabakdongoboka kuramibyi ura, weik wenen dinyi ara iya dina dinyi dobdobkwayeb.
JAS.1.16	Ni kwityabwe ni boukwe weik kimsunun nang. Sunci tola uram dib tenebmunyei. 
JAS.1.17	Nun Nai Imtamnyi bira kiting wala yuk berengna nirya kikniamunyi kurur ati, Erci malyi dinyi kum karesurur. Erda, iya teleb dinyi ab, kisal dangsina dinyi ab akwe Erci nunsi karesurur. Nun Nai bira dangurdana kum uca Er iya telebnyi kurur. Dangurdan dinyi mitik dinyi ababyi Er dam kum kurur. 
JAS.1.18	Nun Nai biryi minob teneibmasou to, Erci Er Uram deib aryi nun kanya dam aryi ukuryok kanya kiknibmasou. Ara, Erci, “Ni kiknibmase dinyi ara imtam tukwetam dinyi nirya kankan aryi du nang kibkwaming,” tenen nunsi kiknibmasou.
JAS.1.19	Ni kwityabwe, ni boukwe kimsunun nang. A ebkwinsin uram asi sunci luba kum kibmunyei, erda iya teneibde bindarur. Ninyi nirya ara ukurlona kum uca bikdob uram kekebdarur. Ba, sun ninyi kanya dam aryok anabsici uram ati ola ebmunyei. Tonda, yu uram ababyi sunci minola karebmunyei. Erda, namin kanya asi bobdarur. 
JAS.1.20	Nunci yu kanya ati boramibyi ura, Er Imtamnyi biryi arukdeibsou dinyi teleb dinyi ara kum kunubdeibtibyi. 
JAS.1.21	A deyok aryi, sunci, “Talyi yobkwan,” tenen dinyi nirya bai donokdarur. Tonda, yuk nang asi malyi kimdeiriramunyi dinyi nirya taklobdarur. Sirya taklobmunyi ura, sunci sun kanya luknubdeibdandoka Er Imtamnyi Uram sun kanya lemsina ati, mikib uram sun kanya dam dongobsou asi diboka dobdobdarur.
JAS.1.22	Ati, sunci Er Imtamnyi Uram diboka kekebmamunyi to kuboka kunubde bindarur. Amol dem keken nang kibdamunyei. Amol dem akwe keken nang kibdamunyi ura, sunci sundamnyi bowanikminikdankwandum. 
JAS.1.23+JAS.1.24	Sun Er Imtamnyi Uram amol dem akwe kekebloboka kununa kum nang ara luba kimna nang ato kunung. Kiklin dinyi ara ato. Ninyi tentok aryi kimil dam bindoka sun mining urasin dirdanmangnyi ura, “Ni urasin ara atonyi-ato ner kurur,” tenen kimil dirdanmangnyi ura, bikdanbingnyi ani, sirya dibdandengiryi, yuk ai bindoka ukurlona kum uca, “Ni urasin ara unatonyi-unaner,” tenen kanya teneirdanmangnyi uca, luba kimdaraming to nang kuramingiryi. 
JAS.1.25	Ba, sun Er Imtamnyi biryi, “Ato-ato kubdarur,” en uram diboka dirnilin nang ara ato kum kunung. A nang ara tanglona kum uca Er Imtamnyi biryi aruksou uram iya Teleb Uram asi diboka talebdongoboka amol dem keken nang kum kimdanung. Erda, sunci tanglona kum uca a ninyi kanya lemdeirisin uram kekebmangnyi to diboka kunubingnyi ura, sunci yuk dinyi-yuk dinyi nirya kuramingnyi ba, Er Imtamnyi biryi kisal dangna dinyi dobdobkwaming.
JAS.1.26	Ura, ninyi tentok aryi sun mining silalum kalingdana kum kubmangiryok, a nang ara sun dam nang ati, “Nunda Er Imtamnyi Uram kununub nang,” tenen waningminingdaraming. Sun sundamnyi kalingdana kum uca talyi uram en nang ara Er Imtamnyi bisi diboka kum milinung. Erda, sunci Er Imtamnyi bisi moloboka miliraming bok, talyi tam ati moloboka miliraming. 
JAS.1.27	Nun Nai Imtamnyi bisi kanya teleb kurdeirin dinyi ara ato kurur. Sun kwaknamwe mabwe nermabwe dirnilin dinyi ton, sun sulyi nerabwe asi dirnilin dinyi ton asi teleb kun dinyi kurur. Tonda, sun malyi kun nang aryi kuramingnyi to ara, “Nunbabyi dakdongobsicei,” tenen dinyi ton kurur. Ato kun dinyi yuk-yuk ati Er Imtamnyi biryi, “Udikum kanya bon dinyi,” ton “Iya teleb dinyi,” tenerur.
JAS.2.1	Ni kwityabwe dib tenen nang, sunda nun Du Iya Erebdobnyi Yesus Kristus bisi dib tenen nang kurandum ati, sunci ninyi urasintam meiboka, “Anyi bisi dobdobkwan, onyi bira dokdonokwan,” tenen kanya bona mem. Erda, sunci ninyi nirya asi boukwe weik kimna teleb. 
JAS.2.2	Sun dib tenen nang aryi neik ai yandoka tonkwa buluboka wekmamunyi ura, sunci bona bon nang asi, “Nun kwityabwe,” eboka kirorandum. Ba, bona bon kum nang ara, “Atonyi bira nun li,” tenen kum kirorandum. Tonda, namin ongon aling ongorandiryi, taruk dongona emas dongorandinyi bisi, “Nun kwit,” erandum. Ba, kwilibdob ongon aling ongorandinyi bira, “Nun kwit,” ena kum kurandum. A deyok aryi, niryi sunsi, “Ninyi urasin meimna mem,” ebmasin. 
JAS.2.3	Ura, sunci dibdeboka ongon aling namin dinyi ongorandinyi bisi, “Nun kwit, ur yarum. A sokon teleb asi buryarum!” erandum. Ba, bona bon kumnyi, ongon aling malyi ongororandinyi bira, “Kanda otam tikdum!” erandum. Tonda, “Kanda, sokon teleb ai ara buna mem, erda ai amsuna ai ni yan donokman ai asi bukdum,” erandum. 
JAS.2.4	Sunci ato kurandum dinyi ara malyito dinyi kurandum ati ebman. Ati, sunci sun kanya dam aryi, “Bona bonanyi bisi dobdobkwan, ba bona bon kumnyi bira dokdonokwan,” tenerandum ara malyito tenen dinyi kurandum. Sunci ato kuboka ninyi urasintam meimnandum ci, sunci bikdob dinyi kum kurandum. Erda, malyi kanya bon nang ato kiboka sun dib tenen nang ara, “Anyi telebnyi, onyi malinyi,” tenerdarandum se.
JAS.2.5	Ni kwityabwe dib tenen nang, ni boukwe kimsunun nang, kekebnindarur! Nun Nai Imtamnyi bira ninyi wibdeibsou ara unato nang asi wibdeibsou do? Ninyi aryi, “Tukwetam bun nang aca,” teneramingnyi nang bona bon kum nang asi Er Imtamnyi biryi wibdeibmasou ati ebman. Ara, “A nang asi dib tenen dinyi langdeiboka karebnyi uca, sunci dib tenen dinyi mitik kum bobkwaming,” tenen Erci nunsi wibdeibmasou. Tonda, nun Nai Imtamnyi biryi sun Ersi boukwe weik kun nang ati ebdeiamwe to, Erci nunti, “A nang asi ni amwetam kun nang kibdeibnyi uca, iya kam kun dinyi dobdobkwaming,” tenen wibdeibmasou. 
JAS.2.6	Nun Nai Imtamnyi biryi sun bona bon kum nang asi wibdeibmou. Ba, sunda dib tenen nang kurandum cok, sunci sun bona bon kum nang ati, “Ato nang ara nun li,” tenen ina ngilingnandum se! Sun bona bon nang ara sun bona bon kum nang asi teleb kurdeirirandum do? Ato kum kurandum. Sun bona bon nang ara sun bona bon kum nang asi mambul kurdeirandum se! Sun bona bon nang ara bico tenena kum uca sun bona bon kum kurandum nang asi talyi ati tatab-tatab eboka malyi deyok lilin nang dam bobaraming. 
JAS.2.7	Sun bona bon nang ara nun Du sunsi taleboka Arungdeirisurutnyi si, iya erebdob si asi ina ngilingnaming ati ebman. Ati, sun dib tenen nang ara nun Du Yesus Erebdobnyi amwetam kurandum bok, unato ati sunci a bona bon nang yuk nang asi malyi kurdeirin nang asi, “Nun kwit,” eboka kirandum do?
JAS.2.8	Sunci ato kubmunyei. Erda, sunci Er Imtamnyi biryi, “Ukubdarur-Ukuna mem,” ebmou uram asi kunubdarur. A uram deyok kobdob tenen dinyi ara ato kurur,
JAS.2.8	“Sundamnyi boukwe kurdarandum to kuboka,
JAS.2.8	yuk nang ababyi neiktoto boukwe kibdarur.” 
JAS.2.8	A uram ara Er Imtamnyi Uram umbura aryi kerek sekamwe to, sunci teneibdeboka kunubdarur. Ato kuramunyi uca, sunci Er Imtamnyi urasintam ara teleb dinyi kubkwandum. 
JAS.2.9	Bok, sunci ninyi talyi boukwe tenena kum uca urasin meiboka, “Anyi bisi dobdobkwan, ba onyi bira dokdonokwan,” teneramunyi ura, sunci malyito tenen dinyi kuramunci. Ato tenen kuramunyi dinyi ara Er Imtamnyi biryi, “Ukubdarur-Ukuna mem,” ebdeibmasou uram asi yan yanirandum. 
JAS.2.10	Er Imtamnyi biryi, “Ukubdarur-Ukuna mem,” en uram yuk-yuk ebsou bok, a uram deyok ara tentok akwe kurur. Ati, nunci Er Imtamnyi arungsina uram yuk-yuk kunubtibiryok, arungna uram tentok asi kum kunubtibyi ba, nunda Er Imtamnyi arungsina uram tentok asi kum yan yanibmab. Erda, Er Imtamnyi biryi, “Ukubdarur-Ukuna mem,” en uram deyok nirya asi yan yanibiryi. 
JAS.2.11	Ara, Er Imtamnyi biryi,
JAS.2.11	“Sal kum ner kum ukula yordana mem,” ebsou cok, Erci, “Ninyi ordana mem,” en uram ababyi ebsou. 
JAS.2.11	Asi, nunci ner ukula yon dinyi kum ukuramibyi bok, ninyi obtibyi ura, nunci Er Imtamnyi biryi, “Ukubdarur-Ukuna mem,” en uram deyok nirya asi yan yanibmabibiryi.
JAS.2.12	Er Imtamnyi biryi, “Malyi kun dinyi takloboka abingiryi, ninyi kanya lemdeirin dinyi sirya dobdobingiryi,” tenen “Ukubdarur-ukuna mem,” en uram nunti karebsou. Ura, sunci, “Er Imtamnyi biryi Er arungsina uram ara ninyi kanya lemdeirisin uram deici aryi nun malyi kun dinyi lilibkwansir,” teneramun cok, uram teleb akwe eramun ci, teleb dinyi akwe kunubde bindarur. 
JAS.2.13	Ara, ato deyok ati ebman. Nunci, “Yuk nang asi bico tenena kum uca sun malyi kun dinyi bita liliboka wenebtibyi,” teneramibyi ura, nun Nai Imtamnyi biryi neiktoto bico tenena kum uca nun malyi kun dinyi liliboka wenebkwansir ati ebman. Ato ebman bok, nun Nai bira bico weik tenesurutnyi kurur. Ati, sun yuk nang asi bico tenen nang asi nun Nai biryi wenena kum kubkwande. Erda, Erci a nang asi bico tenen lebkwande.
JAS.2.14	Ni kwityabwe, ton nang ara sundamnyi ati, “Nunda dib tenen nang kunub,” erdaramingiryok, Er Imtamnyi Uram kum kunuraming. Ato tenen dinyi ara diboka dib tenen dinyi kurur do? Ato tenen kum. Nunci Er Imtamnyi Uram kununa kum kubibyi uca, ato tenen dinyi aryi nunsi lebkwansute do? Ato tenen kum. 
JAS.2.15+JAS.2.16	Ati, sun kankan nang aryi sal kum ner kum aryi ongon aling kum ongoranci kum, kwaning ataranci kum asi sunci, “Da birum. Kan yuk aryi tin ongon aling asi da bindoka ingkirikoka ongobdobdum. Ba, yina ara da bindoka ingkirikoka yinmaminyi ba, boubkurur,” ebdiryok, erci boukwe kimna kum uca, ato nang sun nong bulub dinyi karena kum kubci ura, Er Imtamnyi Uram asi diboka kunubmariryi do? Er Imtamnyi biryi sunsi kisal daksute do? Ato kum kubsute. 
JAS.2.17	Ura, ato kuboka nun dib tenen dinyi ababyi neiktoto kurur. Ara, sibambol dem deici aryi dib tenebibiryok, Er Imtamnyi Uram diboka kum kunubibyi ura, nunda Er Imtamnyi bisi diboka dib kum teneramibiryi. Ba, nun dib tenen dinyi ara din dinyi ato kubkwansir.
JAS.2.18	Ato ebman bok, ton nang aryi ato ebting, “Ni kwit e, kanda dib tenenanyi kurum ba, nira Er Imtamnyi Uram kununanyi kunun,” ebting. Asi, ni Yakobus biryi sun ato ebmating nang asi uram dekeibtinyi. Dib tenen dinyi yuk, Er Imtamnyi Uram kunun dinyi yuk kurura kuma. Erda, a bitinyi dinyi nirya ara tentok kurur. Ati, kanci Er Imtamnyi Uram kununa kum uca dib tenerandim do? Ato tenen kum. Ba, nira dib tenena kum uca Er Imtamnyi Uram kununun do? Ato tenen kum. Erda, Er Imtamnyi Uram kunuramibyi deib aryi nun dib tenen dinyi lak kimdeirirura. 
JAS.2.19	Ati, sunbabyi, “Er Iya Erebdobnyi tentok a kurur,” tenen dib tenendarur do? Diboka tenebmarum bok, ato tenen dinyi dem aryok sunsi kum lebkwansir. Ato dinyi ara isa mer ababyi, “Er Iya Erebdobnyi tentok a kurur,” tenen bingnung ci, sunda, “Weik wenena kareboka wenebminiksicei,” tenen ilil weik aryi sun sirim asa kuraming.
JAS.2.20	Sunda talyi dinyi akwe tenen nang se! Dib tenena ab, Er Imtamnyi Uram kununa ab, ara yuk-yuk kuma. Erda, antaniboka tentok dinyi kurur ati ebman. Dib tenena dem ara kikiman kum dinyi akwe kurur. Ba, din dinyi ato kurur. Ati, niryi sunti, “Dib en uram bikoka lak ebkwanting,” tenen a dinyi lak kibkwinsin. 
JAS.2.21	Ati, niryi nun aibwe Abraham biryi kubmou dinyi asi kikliboka uram ton ebkwan. Nun aibwe Abraham bisi Er Imtamnyi biryi una deyok aryi, “Ni urasintam aryi teleb dinyi kunurandanyi,” tenen kisal dakmou do? Nun aibwe biryi Er Imtamnyi Uram kununa kum uca dib teneramwe deyok aryi, kisal dakmou do? Ato tenen kum. Erda, nun aibwe biryi Er Imtamnyi Uram kunubmou ci, er mi Ishak bisi, “Er Imtamnyi biti dama deiboka obkwan,” tenen karebmou deyok aryi, Er Imtamnyi biryi ersi kisal dakmou. 
JAS.2.22	Ura, nun aibwe bira Er Imtamnyi bisi dib teneramuryi, erci Er Imtamnyi Uram kunuramwe. Er dib teneramwe dinyi ab, Er Imtamnyi Uram kunuramwe dinyi ab, ara yuk-yuk kum kuramwe. Erda, antaniboka kurandei. Dib tenen dinyi dem ara sungloninto kurur bok, Er Imtamnyi Uram kununa aryi sunglon dinyi dangdongoraming to dinyi kurur. 
JAS.2.23	Nun aibwe biryi Er Imtamnyi Uram kunuramwe ara Er Imtamnyi Uram sekeibwe to kunubmou.
JAS.2.23	“Nun aibwe Abraham biryi Er Imtamnyi bisi dib tenebmou uca, Er Imtamnyi biryi erti, ‘Ni urasintam aryi teleb dinyi kurandanyi,’ tenen ersi kisal dakmou ci, nun aibwe biti, ‘Ni kwit,’ eboka namnamwe.” 
JAS.2.24	A kiklina uram deici aryi nunci ato dinyi tenen bikdobkwanub. Dib tenena dem deici aryi Er Imtamnyi biryi nunti, “Ni mabwe nermabwe,” eboka kum dorosurur. Erda, dib tenena dinyi ab Er Imtamnyi Uram kununa ab deici aryi Erci nunsi dorosurur.
JAS.2.25	Tonda, yuk minob kunuamwe dinyi aryi doboka neik uram atikwe eterebtabakwinsin. Ara ato. Talyi yortamwe ner si Rahab bibabyi Er Imtamnyi biryi unato dinyi deici aryi, “Ni nebnyi,” teneboka dobdobmou do? Er dib tenen dinyi dem deici aryi dobdobmou do? Ato tenen kum. Erda, a ner aryi sun Israel yala nang aryi ninyi bitinyi bokdeibmai ba, sun wengbinkwamnyi atei meimbinmarei nang asi, “Sun ordana nang aryi a bitinyi nang eiboka obingnyei,” tenen er ai deici tam inibdeibmou. Ani, lebdeibmou ci, yuk bisik kuboka bokdeibmou ba, bindobmarei deyok aryi Er Imtamnyi biryi, “Ni nebnyi,” teneboka dobdobmou. 
JAS.2.26	Ato kuboka ninyi nong ara isin kum kuransute ura, kam kum kurantibyi. Dib tenena dinyi ababyi neiktoto kurur. Dib tenen dinyi dem ara din dinyi ato kurur. Ba, dib tenen dinyi ab, Er Imtamnyi Uram kunun dinyi ab, antanibdeibtibyi ura, isin neb-neb en dinyi ato kurur.
JAS.3.1	Ni kwityabwe dib tenen nang. Sun kankan aryi ninyi ilinto aryi, “Nunda Er Imtamnyi Uram dib en uram bingnub ati, nunda dib en uram eteren nang kibdatibyi,” teneboka ererdaranduma mem. Sun ato kuboka sundamnyi ererdeirirandum nang nirya asi niryi ato ebkwinsin, “Sunci sundamnyi erebdeibdandoka dib en uram eteren nang kibdamunyei.” Ato kuramunyi asi, Er Imtamnyi biryi ninyi nirya kunuraming to diboka lilirdeirisurutnyi biryi Erci nunda ninyi eteren nang kunuramib to tabakoka lilirdeirisurur. Ati, Erci, “Dib en uram diboka etereraming do kum do?” tenen nunda ninyi eteren nang asi tabakoka lilirdeirisurur. Tonda, Er Imtamnyi biryi sun dib en uram diboka kum etereraming nang asi tabakoka wenebkwande. Sunci a dinyi sirya bikmarum. A deyok aryi, sunci, “Ninyi eteren nang kibtibyi,” tenen talyi erebdamunyei. 
JAS.3.2	Nun tukwetam nang nirya ara malyi deyok ilinto kunub deyok aryi, nunci, “Teleb dinyi kunubtinyi,” teneramib bok, teleb dinyi nirya kum kunuramib, erda ton tuba sukloboka abibiryi, malyi uram tuba eramib. Bok, sun malyi uram ena kalikdandoka sun silalum kalingdaroramingnyi nang ara sun nong nirya ababyi diboka kalingdaraming deyok aryi, malyi dinyi yuk dinyi ababyi bisik sengdaroraming. 
JAS.3.3	Nun silalum ara diboka kalikdandobkwayeb ati ebman. Bisam kuda boyiban nang ara, “Bisam kuda bobinkwayeb,” tenen kuda u ngar-gnarya bisik asi dangurtalin tabwe birirdongonung. Ara, “Nun kanya aryi, ‘A bisik asi bobisurur,’ teneboka dangubtalebkwayeb,” tenen tabwe birirdongoraming. Ato kuboka nunbabyi neiktoto nun mining silalum diboka kalikdandobibyi uca, nunci nun nong nirya asi kalikdandoka yuk malyi kun dinyi kisibdonokibyi ara caknam kubkwansurur. 
JAS.3.4	Tonda, ninyi silalum ara weik mekwan deici yibarande co ngun-ngun dangurdeirin co lase ato kurur. Weik co ngun-ngun ara ilil weik mekwan yibarande asi dangurdeirin co lase mitik dinyi biriman aryi dangubtaleboka bobaraming. Ara, ibalya mikib aryi dordongonmaci bok, co ngun-ngun bobananyi biryi, “A bis birura, o bis birura,” tenen dangurtalerandiryok, dangurdeirin co lase mitikto dinyi biriman aryi dangurtalerande. 
JAS.3.5	Ato kuboka nun ninyi silalum ababyi neiktoto akwe kusurur ati ebman. Nun silalum ara mitikto dinyi bonub bok, nunci nundamnyi erebdandoka nun silalum biriman aryi deyok weik yuk dinyi-yuk dinyi anasurur. Tonda, nun silalum ara uk buk abde barande dinyi ato kusurur. Mitikto uk buk nun aryi abmaci uca, lengkerekoka abdiryi, bai mutuk weik asi yalibde yirande to kusurur. Ati, nunci malyi uram tentok ababyi ebibyi uca, yu tenen dinyi ilinto anasurur. 
JAS.3.6	Silalum deib aryi nunci malyi kun dinyi ilinto kouramib ati, ninyi silalum ara uk buk abde barande dinyi ato kusurur. Nun nong bonub dinyi kankan aryi nun silalum ara erebkaboka malyi dinyi ilinto kunubde ban dinyi kusurur. Malyi kun dinyi ara nun silalum biriman aryi deyok koubci uca, a malyi kun dinyi ara nong nirya dakdongobsici ba, nun nong kanya nirya malyi kibdeibsici ura, nunci nun yan taruk ab, yuk nong dinyi biriman ababyi, malyi dinyi kunub. Nun tukwetam kubde baramibyi talak nirya ara silalum deyok kouna deyok aryi, dakdongobsici uca, malyi kun dinyi tabangdongordaramib. Silalum aryi malyi deyok koun dinyi ara ilila uk mekwan sienyi si Iblis biryi deyok kourande ati ebman.
JAS.3.7	Ura, bai bisam yuk-yuk ab, bai kam yuk-yuk ab, ara ninyi aryi tabwe deboka winiramnyi ani, ukuryok ababyi tabwe deboka winiraming. Tonda, imtam yibarande maka yuk-yuk ababyi ninyi aryi tomoboka winiraming. Mundu aryi yibarande dinyi ababyi ninyi aryi tomoboka winiraming. Tonda, ilila mekwan umbura kurande mekinaya ab, yuk dinyi ab ababyi, ninyi aryi tomoboka winiraming. 
JAS.3.8	Bok, ninyi silalum ara ninyi tentok aryi tabwe deboka winibmanto kum kusurur. Ninyi tentok ababyi ninyi silalum kalikdanman kum kurur. Ninyi silalum ara kwatima silalum ato kurur. Ara, nunci silalum umbura ara yu dinyi mitik kum langkariksou deyok aryi, silalum biriman aryi malyi uram anabsici uca, yuk nang asi malyi kibminikdandoka ordanub. 
JAS.3.9	Nun silalum biriman aryi nunci nun Nai Imtamnyi si weik enub. Ba, neik silalum biriman aryok nunci ninyi sumnamib. Ara, Er Imtamnyi biryi ninyi nirya asi Er kurur to kikniasou bok, nunci silalum deib aryi nun mamun asi, “Malinyi,” erdaramib.
JAS.3.10	Ni kwityabwe dib tenen nang. Neik silalum biriman aryok kisal dangna uram ton, sumna uram ton anasurur. Ato kununa ara malyi dinyi kusurur ati ebman. 
JAS.3.11	Me u tentok me aryok yin me teleb ab, sik me ab tonkwa ton anarur do? Ato ton kum kurur. Erda me teleb u yuk anaboka yuryibarur ura, malyi me sik me u yuk anaboka yuryibarur. 
JAS.3.12	Ni kwityabwe dib tenen nang. Tonda, co kwarang aryi kuboka co zaitun du ton moubdongobte do? Ato ton kum kurur. Tonda, co si anggur aryi kuboka ara co du moubdongobte do? Ato ton kum kurur. Tonda, malyi me u aryi kuboka teleb me ton anabte do? Ato ton kum kurur. Ati, sunci a dinyi teneibdeboka sun silalum kalikdandoka malyi uram ebmunyei. Erda, Teleb Uram akwe ebdandarur tenen ato ebman.
JAS.3.13	Ni kwityabwe, sun kuranduma kankan dam, “Nunda bikdob dinyi tenen bingna nang kunub,” tenerdaramunyi nang ton kuramunyi ura, sunci Er Imtamnyi urasintam aryi teleb dinyi kunubdarur. Ati, sunci bikdob dinyi teneiramunyi uca, sun du moubsiri ba, luknubdob kanya bobdarur. Ato kubmunyi ura, yuk nang aryi sunti, “Bikdob dinyi tenen bingna nang diboka kunung,” tenen bikwansing. 
JAS.3.14	Ba, sunci, “Yuk nang dinyi asi ni dobdobtinyi,” tenen yu kanya bormururamun ci, “Nidamnyi erebdeibdankwan,” teneramunyi ura, sunci sundamnyi ati erebdandoka, “Nunda bikdob dinyi bingna nang kunub,” eboka kisal dakdamunyei. Sunci ato kubmunyi ura, sun kisal dangdaramunci eramunyi uram ara dib ati kum ebkwandum. Erda, tola erebdankwandum. 
JAS.3.15	Yu kanya tenena ton, sundamnyi ati wingdana ton, ara Er Imtamnyi biryi karesurur bikdob tenen dinyi aryi kum anarur. Erda, ato dinyi ara tukwetam nang kanya tam aryi anasurur. Ara, ninyi aryi malyi tenen kanya aryi anarur. Tonda, isa aryi, “Ato kubdum,” ebsici uca, anasurur. 
JAS.3.16	Ara, yu tenen kanya ab, sundamnyi ererdeirirdan tenen kanya ab kubmaci dikum ara ninyi aryi antanirdana kum uca sun mamun malyi kiminingdaraming.
JAS.3.17	Bok, Er Imtamnyi biryi karesurur bikdob dinyi ara ato kum kusurur. Erda, a bikdob dinyi ara iya teleb dinyi kurur. Tonda, antanirdeirirdan dinyi kurur. Tonda, namin kanya akwe bon dinyi kurur. Tonda, Er Imtamnyi Uram diboka kunun dinyi kurur. Tonda, Er Imtamnyi Uram kunubde ban dinyi kurur. Tonda, langdeiboka bico kimdan dinyi kurur. Tonda, teleb du moun dinyi kurur. Er Imtamnyi biryi karesurur bikdob dinyi dobdobmangnyi nang ara ninyi urasin meimna kum dinyi kurur. Erda, udikum tenen kanya boboka teleb dinyi akwe kunubde banung. 
JAS.3.18	Ura, sun yuk nang ab antanirdeirirdaramingnyi nang ati Er Imtamnyi biryi, “Ni urasintam aryi teleb dinyi kunubde banung,” tenen langdeiboka teleb kurdeirirur.
JAS.4.1	Ni kwityabwe, sunci unato ati kerebdandoka sun mamun ordarandum do? Sun mamun kererdaran dinyi ab ordan dinyi ab ara sun mining kanya dam aryi anasurur ati ebman. Ara, sunci sun kanya dam aryi, “A dinyi dobdobtinyi, o dinyi dobdobtinyi,” tenen malyi kanya borandum deyok aryi, sunci sun mamun kerebdandoka ordarandum se. 
JAS.4.2	Sunci, “A dinyi dobdobtibyi, o dinyi dobdobtibyi,” tenen ingkiringnandum bok, sunci kum dororandum. Dorona kum kuramunyi ati, sunci yu kanya boboka yuk nang asi kereboka diboka ordarandum. Sunci ingkiringdonmamunyi dinyi ara unato aryi kum dororandum do? Sunci Er Imtamnyi bisi, “Nai, a dinyi karebsurum, o dinyi karebsurum,” eboka molorona kum kurandum aryi, sunci sun ingkiringnandum dinyi kum dororandum. 
JAS.4.3	Ba, sunci Er Imtamnyi bisi moloboka, “Nai, a dinyi karebsurum, o dinyi karebnurum,” erandum ababyi, Er Imtamnyi biryi sun molona kum kunusurur. Ara, sunci malyi kanya borandum cok, molorandum deyok aryi, Er Imtamnyi biryi sun molon dinyi kum kunurdeisurur. Ati, sunci, “Er Imtamnyi biryi nun molona sirya kunubci ura, Erci nunsi karebsute dinyi dobdobmatibyi biriman aryi malyi dinyi akwe kunubmurubkwayeb,” tenerandum ati, Er Imtamnyi biryi sun molona kum kunurdeisurur.
JAS.4.4	Sunda Er Imtamnyi bisi diboka milirmuruna kum nang kundarur se! Sunci malyi kun nang ati, “Nun kwityabwe,” teneboka abmun ci, milibmunyi ura, Er Imtamnyi bisi takloboka sunda Er ordana nang kimdarandum. Sunci a dinyi tenen bikmarum do kum do? 
JAS.4.5	Sunci Er Imtamnyi Uram aryi kerek sekamwe to ara kum bingdarur do? Er Imtamnyi Uram ara ato esurur, “Er Imtamnyi Kanya Roh Kudus ara nun kanya dam aryi kusurur ati, nunci yu tenen dinyi nirya ati, ‘Nun li,’ teneramib,” esurur. Ara, talyi ati ato esurur do? Ato tenen kum. 
JAS.4.6	Tonda, Er Imtamnyi biryi kisal dangna dinyi ilinto karebtabakoka dakmurubde basurur. A deyok aryi, Er Imtamnyi Uram umbura aryi ato esurur.
JAS.4.6	“Er Imtamnyi biryi sun ererdaramingnyi nang asi bisik sengdur. Ba, sun luknubdongob kanya bon nang asi Erci bico tenesurur.” 
JAS.4.7	A deyok aryi, sunci sun kanya luknubdongobdandoka Er Imtamnyi Uram kunuboka abmun ci, isa sienyi bisi bisik sekmunyi uca, er ilil aryi bindobkwandur. 
JAS.4.8	Ni kwityabwe, sunci Er Imtamnyi dam yandobmunyi uca, Er Imtamnyi bibabyi sun dam yankwansurur. Sunda malyi dinyi kunurandum nang se. Sunci malyi kun dinyi takloboka teleb dinyi akwe kunubdarur. Ara, sunci taruk me ilingnamingnyi nang ato kubmunyi uca, du moubkwansir. Tonda, sun kanya bitinyi bon nang se. Sunci, “Malyi kun dinyi taklobkwayeb,” teneboka abmun ci, teleb dinyi akwe kunubdarur. 
JAS.4.9	Ati, sunci, “Se, Er Imtamnyi biryi nunsi talya wenebkwansir,” tenen mambul kanya bobdarur. Tonda, asimaka sangna mot ngunguboka sebde bindarur. Kilkil kanya boboka akwi turandum dinyi ara danguboka, “Se, nun malyi dinyi kuramoubwe,” tenen engen kanya bobdarur. 
JAS.4.10	Sunci sundamnyi ati luknubdongobdamun ci, nun Nai Arungdeirisurutnyi bisi si weik ebdarur. Ato kubmunyi uca, nun Nai biryi sunsi leboka erebdeibkwansir.
JAS.4.11	Ni kwityabwe, sunci sun mamun ati malyi uram erdana mem. Unanyi-unaner aryi sun kwit sun ka asi malyi uram ebingnyi nang ara Er Imtamnyi biryi, “Ukubdarur-Ukuna mem,” esurur uram asi yan yaniramingiryi. Tonda, sun kwit sun ka aryi kuramingnyi to liliboka, “Malyi kun nang kunung se,” tenen nang ababyi ara Er Imtamnyi biryi, “Ukubdarur-Ukuna mem,” en uram asi yan yaniramingiryi. Sun ato kuboka yan yaniramingnyi nang ara sundamnyi erebdandoka Er Imtamnyi arungdansir uram asi, “A uram ara malyi talyi en dinyi aca,” tenen ina ngilingnamingiryi. Ati, sunci Er Imtamnyi arungsina uram ati, “Malyi uram aca,” teneboka sunci Er Imtamnyi arungsina uram asi kununa nang kum kurandum. Erda, sunci sundamnyi erebdeibdandoka Er Imtamnyi biryi arungsin uram asi lilibda ukurderandum nang kibdanmarum. 
JAS.4.12	“Ukubdarur-Ukuna mem,” ena deyoknyi bira tentokwe kurur. Tonda, malyi kun dinyi lilina deyoknyi bira tentok kurur. Tukwetam nang ati ato kum ebman. Erda, nun Nai Imtamnyi biti ato ebman. Nun Nai bira ninyi lemdeirisina ati mikibnyi kurur. Tonda, ninyi wenena mikibnyi kurur. Asi, sun tukwetam nang kurandum ati, unato ati sunci yuk nang aryi kuramingnyi dinyi lilirandum do?
JAS.4.13	Ni kwityabwe, kekendarur. Ton nang ara ato tenen erandum, “Arub kum ambutum kum ara nunci akatei kum okatei kum bindoka kubkwayeb.” Tonda, sunci, “Akatei kum okatei kum bindoka kwalina tentok kuboka abibiryi, dengna dinyi yuk-yuk kareboka dekdobibyi ura, co bok ilinto doronmabyi ani, nun atei tamuryankwayeb,” erandum. 
JAS.4.14	Ato eramun bok, ara talyi ati erandum. Ara, ambutum kubkwamasici dinyi ara nun kum bingnub. Ati, sunci, “Ambutum kubde binkwamab ara kam tuba kubkwamab do kum do?” tenen dinyi ara kanya kum teneirderandum do? Tonda sunci, “Nun tukwetam kam kubde baramib ara tiya ati kunmab,” tenen kum teneirdarandum. Nun tukwetam aryi kam kubde baramib ara tulum ato tiya anaraboka lak kiabci ani, kum danarorande. Ato kuboka nun ninyi ababyi tiya akwe kunub. 
JAS.4.15	Ati, sunci ato ebkwamandaute ara kikiman, “Yuk wa-yuk wa dobkwayeb ara nun Nai Imtamnyi biryi teleb tenen milibsici uca, nun kam tuba kuramibiryi, nunci a wa kum, o wa kum ibkwayeb,” tenebkwandarur. 
JAS.4.16	Ba, ukuryok ara sunci, “Nun Nai biryi milibsici ba, ibkwayeb,” tenena kum kurandum. Ato kuboka sunci, “Yuk wa-yuk wa ibkwayeb,” eboka sundamnyi erebdandoka kisal dangdarandum. Ato kun dinyi ara malyito dinyi kurur ati ebman. 
JAS.4.17	Ura, nunci, “Ato-ato kuboka Er Imtamnyi urasintam aryi teleb dinyi kunubkwanub,” tenen dinyi bingnamibiryok, a teleb dinyi kununa kum kuramibyi ura, ato dinyi ara Er Imtamnyi urasintam ara malyi kun dinyi kurur.
JAS.5.1	Sun bona bon nang ara kekendarur. Engen kanya bobdarur se. Sunci, “Er Imtamnyi biryi weneboka absiriryi, mambul weik kubdeibkwansir,” tenen asimaka sangna mot sebde kurorandarur. 
JAS.5.2	Sun bona bon dinyi ilinto talerandum ara a nirya ara ola kum dankwande. Ba, sun ongon aling teleb namin dinyi tuba ongorandum ara ola lubminikoka tarakwande. 
JAS.5.3	Dengna weik keil si emas ab perak ab talerandum dinyi ababyi ola kum dankwande. Sunci a dinyi nirya buluboka talerandum ci, yuk nang asi dengna kikiman kum karerandum ati, sun malyi kun dinyi sirya lak kibmasir. Sunci bona bon dinyi ilinto udikum deiboka bulurandum deyok aryi Er Imtamnyi biryi sunsi weik wenena aryi wenebkwansir. Ara, sirya kobdob uki tum berekmaci ura, sun malyi kun dinyi ara lak kibkwande ba, sunci sun kanya dam aryi, “Se nai e, nun bona bon dinyi ilinto buluramoubwe ara malyi dinyi kuramaburyi,” tenebkwandum. A, “Se,” tenen dinyi aryi sun kanya asi lukwansir ba, uk angnande to kuboka sun kanya ab, sun nong ab nirya yibkwansir. 
JAS.5.4	Kekendarur. Sun wa irmilin nang aryi sun wa tuboka gandum du dangsunung nang asi sunci dengna kikiman dinyi kum karerandum ati, a nang sun kanya ara mambul kanya weik boboka, “Se,” eboka namnaming. Ato eboka namnaming dinyi ara nun Nai Iya Mikibnyi biryi sirya kekerur. 
JAS.5.5	Sun bona bon nang ara yuk nang asi bico tenena kum uca sundamnyi bikwe kanya teneirdarandum ci, teleb yina-yina langdeiboka yirandum. Tonda, sunci, “Nun kanya teleb tenebdobibyi tok kunubkwayeb,” tenen sun dam nang akwe dirnilirdarandum. Sunda ninyi aryi, “A bisam ara ola yibdobkwayeb,” tenen winiraming bisam ato kurdarandum ati ebman. Ati, Er Imtamnyi biryi sunsi wenebkwansir cok, Erci neiktoto sunti, “Yina yin dinyi langdeiboka yibmang,” tenen obkwansir ati ebman. 
JAS.5.6	Sun bona bon nang ara teleb kun nang asi tatab-tatab eboka wenerandum. A nang ara wenebmanto deyok ton kum kuraming bok, sun dam nang aryi libdandobman kum kunung asi suncok talyi tam tatab-tatab eboka abmun ci, wenerorandum.
JAS.5.7	Ni kwityabwe dib tenen nang, sunci sun kanya lamakdongoboka, “Nun Du Arungdeirisurutnyi yankwande,” tenen dibde bunkwandarur. Nun Du yangana dibde buna ara kwaning wa iroraming nang aryi kuraming to kubdarur. Kwaning wa ibdamingnyi nang ara co keta talak aryi, “Muryi talak dobci ura, yibdobkwan kwaning wa,” tenen wa iamingiryi, muryi talak dona ati dibde buraming to kuboka, sunbabyi nun Du yangana ati ato kubdarur. 
JAS.5.8	Ati, nun Du tamuryankwande uki tum ara dam kubmar deyok aryi, sun kanya katabum erdeirirdaramun ci, lamakdongoboka dibde bunkwandarur. 
JAS.5.9	Ni kwityabwe, sunci sun mamun tatab-tatab erdana mem. Tatab-tatab erdamunyi ura, Er Imtamnyi biryi tatab-tatab eboka wenebsicei. Nun Du bira nun malyi kun dinyi lilina deyoknyi kurur ara ola yankwande talak dam kubmar.
JAS.5.10	Ni kwityabwe, minob ura nun aibweyabwe Er Imtamnyi Uram ebdeibmaci to lak etereramnyi nang aryi lamakloboka Er Imtamnyi bisi dibde buramnyi. Ninyi aryi a nang ara Er Imtamnyi biryi bongdonongnamwe nang asi mambul kurdeiriramnyi ababyi sunci namin kanya boramiryok, tanglona kum uca dibde buramnyi. Ura, sunci nun aibweyabwe ati, “Nun kiklisina ato nang,” tenen sun kunuramnyi to milibdarur. 
JAS.5.11	Sun tanglona kum uca Er Imtamnyi bisi dibde bun nang ara Er Imtamnyi biryi kisal dangna nang kunung ati ebman. Nun aibwe Ayub ukuramwe dinyi ara sun nirya bingdarur. Ayub bira er dib tenen dinyi ati ukubdenmou dinyi deyok aryi mambul weik kuramwe bok, erci tanglona kum uca Er Imtamnyi bisi dibde buramwe. Ani, nun Nai Imtamnyi bira bico weik tenerutnyi ton boukwe weik kimsurutnyi kurur aryi nun aibwe bisi leboka teleb kibdeibmou. A kuramwe to sun nirya bikmarum.
JAS.5.12	Ura ni kwityabwe, udikum kobdob tenen dinyi ara ato. Sunci, “Yuk nang aryi ni en uram asi dib tenebniting,” teneboka abmun ci, sunci ninyi si ab, mutuk si ab si siboka uram ebdarab ebmunyei. Tonda, imtam ai si siboka, tonda im dangna tukwe dangna ai si siboka, yuk dinyi-yuk dinyi si siboka uram ebdarab ebmunyei. Erda, sunci, “Ni uram dib tenebniting,” teneramunyi ura, “Yo, ato kubmar,” dem ena teleb. Tonda, “Kum, ato kum kubmar,” ena teleb. Ba, sunci ato kum eramunyi ura, Er Imtamnyi biryi sunsi wenebkwansir.
JAS.5.13	Ura, sun kankan dam mambul kanya borandinyi kum, boranci ner kum kuranci ura, anyi kum a ner kum aryi Er Imtamnyi bisi, “Nai, lebnurum!” eboka molorona teleb. Ba, sun kankan dam kilkil kanya bonanyi kum, bon ner kum kunmaci ura, anyi kum a ner kum aryi Er Imtamnyi si weik ereboka mot semna teleb. 
JAS.5.14	Ura, sun kankan dam u yinanyi kum, u yin ner kum kunmaci ura, anyi kum a ner kum aryi, “Ni Er Imtamnyi bisi molobmilibniting,” tenebmaci ura, sun dib tenen nang kalingna nang asi namna teleb. Ba, a ninyi kalingna nang aryi nun Du Arungdeirisurutnyi si siboka co yung tong teleb dinyi doboka sun u yibmaci nang asi dikdongobkwanung. Dikdongobingiryi, sunci sun u yin nang ati molobmiliboka Er Imtamnyi bisi, “Nai, kwetebdum,” eboka molobkwanung. 
JAS.5.15	Ura, sunci, “Er Imtamnyi biryi dib ati lebkwande,” teneboka molobmangnyi ura, nun Du Arungdeirisurutnyi biryi sun u yin nang asi taruk taleboka kwetebkwande. Ba, a yun yinmaci nang aryi Er Imtamnyi urasintam asi malyi kun dinyi kunuamingnyi ura, sunci sun malyi kun dinyi lak ebingnyi ba, nun Nai biryi sun malyi dinyi kiliboka abdiryi, sun u yinmaci dinyi kwetebkwande. 
JAS.5.16	A deyok aryi, sunci, “Yun nakibdobkwayeb,” teneboka abmun ci, sun malyi kun dinyi lak ebdandoka sun mamun molobmilibdandarur. Ba, sun yun ara kwetebkwansurur. Ara, sun Er Imtamnyi urasintam aryi teleb kun nang aryi molormilina ara mikib weik kurur ati ebman. Nun Nai biryi ato molormilina diboka kekebkwandur.
JAS.5.17	Nun aibwe Elia bira nun tukwetam nang kuramib atonyi kuramuryok, erci Er Imtamnyi bisi, “Nai, mo bisik sekdum,” eboka diboka molobmou uca, kwalina winiryi wala nabaryi ara mo iya mitika kum cemnamwe. 
JAS.5.18	Ani, nun aibwe biryi, “Mo tubto cebdur,” tenen Er Imtamnyi bisi tubto molobmou ba, nun Nai biryi karebmou uca, mo tubto cebmou uca, kwaning nong mabmou.
JAS.5.19+JAS.5.20	Ni kwityabwe, sun kankan aryi ninyi tentok aryi malyi kun dinyi kubmariryi dib en uram takloboka sundamnyi wanikminikdanmangnyi bok, sunci a nang asi, “Sun malyi kun dinyi taklobting,” tenen ersi wenebmamunyi ba, er malyi kun dinyi taklobmaci ura, sunci anyi kanya asi boboka lebdeibmamunci. Ura sunci a dinyi asi diboka bobkwandarur, “Unanyi biryi wanikminikdanmarinyi bisi wenenmaci uca, er malyi kun dinyi taklobmaci ura, iya dina wenebmanto bok, asi boboka er kanya lebdeibmariryi. Ura, tonda anyi malyi kun dinyi asi Er Imtamnyi biryi sirya kilibmar,” tenen bikwandarur.
1PE.1.1	Ni Petrus bira nun Du Yesus Kristus biryi bokdonoknounyi kunun ci, Teleb Uram eterebde bananyi biryi sun dib tenen nang asi “Teleb,” eboka kibmasin. Sunda Er Imtamnyi biryi wibdeibsou nang im dangna tukwe dangna mutuk dantam-dantam nirya bindoka tingbinsekmandau nang asi kibmasin. Ara, sunda Pontus mutuk kurandum nang ab, Galatia mutuk kurandum nang ab, Kapadokia mutuk kurandum nang ab, Asia mutuk kurandum nang ab, Bitinia mutuk kurandum nang nirya asi niryi kibdobmasin. 
1PE.1.2	Nun Nai Imtamnyi biryi sunsi minob uca bikansou to, Erci sunti, “Ni mabwe nermabwe kibdeibkwan,” tenen minob wibdeibsou. Tonda, Er Imtamnyi Kanya Roh Kudus aryi sunsi Er Imtamnyi dam kun nang kibdeibsou uca, sunda teleb dinyi akwe kunubde barandum. Tonda, sunci nun Du Yesus Kristus Uram kunubkwandau ba, nun Du Yesus ining aryi sun malyi kun dinyi kilibkwansou ati, nun Nai Imtamnyi biryi sunsi minob wibdeibsou.
1PE.1.2	Nun Nai Imtamnyi biryi sun nirya asi kisal dangsina teleb. Tonda, Erci antanibdeibsici uca, kilkil kanya langdeiboka karesina teleb.
1PE.1.3	Nunci nun Nai Imtamnyi si weik ena teleb. Ara, nun Du Yesus Kristus Er Nai kobdob asi si weik ena teleb. Nun Nai bira nunti iya bico teneransou ci, Erci nun malyi tenen dinyi kilibkaboka ukuryok tenen kanya kiknibminikoka dongobdeibsou ba, nunci iya kam kun dinyi dibde bunub. Ara, nun Du Yesus Kristus kam bukokmou uca, nunda ukuryok tenen kanya boboka nunci nun Du Yesus bisi katabum eboka dibde bunub. A deyok aryi, nun Nai Imtamnyi bisi si weik ena teleb. 
1PE.1.4	Nun Nai biryi, “Iya kam kun dinyi karebkwan,” tenen ukuryok tenen kanya nunti dongobdeibsou. A iya kam kun dinyi ara nun Nai biryi imtam ai asi kalingsurur ati, waningminingsina dinyi kum kurur ci, kum daneibman kum kurur. 
1PE.1.5	Sunci dib teneboka dibde burandum uca, nun Nai Imtamnyi biryi sunsi diboka kalingsurur. Erci sunsi tuba-tuba kaliksici ura, nun Du Yesus tamuryankwande uki tum berekde ba, nun Nai biryi kiknibminikansou lemsina lak kibdeiboka karebkwansir. 
1PE.1.6	Sunci a berekwande uki tum dibde buramun ba, sun kanya kilkil weik kusurur. Sunsi uki mitikanun kuramun bok, ninyi aryi, “Dib tenena taklobting,” tenen sunsi mambul dinyi ilinto takurdeiriransingnyi ababyi, sun kanya ara iya kilkil weik kusurur. 
1PE.1.7	A mambul dinyi takurdeiriransing ara talyi dinyi kuma. Erda, sun dib tenena asi katabum erdeirin dinyi ati ato kurur. Ara, ninyi aryi mambul dinyi takurdeiriransingnyi ababyi, sunci tanglona kum uca dib tenebmururamun ci, sunci, “Nunci diboka dib tenenub,” tenen bingnandum. Sun dib tenena ara bikdob dinyi dengna weik dinyi ato kurur ati ebman. Dengna weik keil si emas dengna ara mitik to. Ba, sun dib tenena ara bisibkaboka dengna iya weik dinyi ato kurur. Keil sirik asi bingnande emas ara uk ai dabmangnyi ba, keil sirik ara uk leiboka koroksakdobci ura, emas lak kimnande to, sun dib tenena ababyi neiktoto kurande. Ara, ninyi aryi sunsi mambul kurdeiriransing ba, sun dib tenena lak kimnansir. Uca, nun Du Yesus Kristus imtam aryi kuboka yuryaci ura, Erci, “Ni kwityabwe, tanglona kum uca, dib teneranindau,” eboka sunsi diboka kisal dakoka erebdeibkwansir. 
1PE.1.8	Nun Du bisi asing kum eirirandau cok, sunci Ersi boukwe weik kurandum. Asing kum eiriramun cok, sunci nun Du Yesus bisi dib tenerandum ba, sun kanya ara langdeiboka kilkil weik kusurur. 
1PE.1.9	Ara, nun Du Yesus biryi sun dib tenen nang kanya lebdeiboka sun dibde burandum dinyi iya kam kun dinyi karebkwansir ati, sun kanya kilkil weik kusurur.
1PE.1.10	Ura, sun minob talak aryi Er Imtamnyi Uram ebdeibmaci to lak etereramnyi nang aryi a lemdeirisin dinyi ati minob bikoka lak etereramnyi. A nang ara sun ukuryok kurandum nang ati ato eboka lak etereramnyi. “Er Imtamnyi biryi sun aminda kubde binkwaming nang asi kisal dakwande,” eboka eterermururamiryi, sunci busul kuboka a lemdeirisina deyok ati diblilibde baramnyi. 
1PE.1.11	Ara, nun Du Yesus Kristus dam kunanyi Er Imtamnyi Kanya Roh Kudus biryi sunsi minob uca etereramuryi, nun Du Yesus Kristus biti ato ebde baramwe. “Yuma kobdob ara ninyi aryi Ersi mambul dinyi weik takubdeibingnyi ura, aminda tam aryi Er Imtamnyi biryi Ersi iya weik erebdeibkwande,” ebde baramwe. Er Imtamnyi Kanya Roh Kudus aryi sunsi ato eboka etereramwe uca, sunci a uram ati, “Una talak aryi a dinyi kubkwande do?” tenen, “Una kuboka kubkwande do?” tenen ingkirikde baramnyi. 
1PE.1.12	Ingkirikde baramnyi bok, Er Imtamnyi biryi sunsi ato eboka lak kibdeibmou. “A lemdeirisin dinyi ara sun kurandum talak aryi kum kunubdeibkwan. Erda, sun aminda kubkwaming nang talak aryi kunubdeibkwan,” eboka sunda ukuryok a talak kurandum dib tenen nang ati ato ebde baramwe. Ara, sun a dinyi minob bikoka etereramnyi nang ati Erci ato kum ebde baramwe. Ura, a lemdeirisina ara sun Teleb Uram eterebde baramingnyi nang aryi sun ukuryok kurandum nang ati lak eterebde baransei. Ara, Er Imtamnyi Kanya Roh Kudus imtam aryi kuboka bokwetebmounyi biryi milibde baramwe uca, Teleb Uram eterebde baransei ci, lemdeirisin dinyi ati lak etereransei. A lemdeirisin dinyi ara ilil weik tenen dinyi kurur ati, Er Imtamnyi Uram eryuryangan nang ababyi, “Naie, a dinyi kunubdeibkwande ara nunbabyi diblilibtibyi,” tenenung ati ebman.
1PE.1.13	A deyok aryi, sunci, “Nun Du bisi tanglona kum uca milibkwayeb,” tenen sun tenen dinyi nirya kalikdamun ci, sundamnyi kiknibminikdandarur. Tonda, sunci, “Wanikminikibyei,” tenen sun kanya yuk-yuk asi nurubdobmun ci, kalikdandobdarur. Ato kuramun ci, sunci, “Nun Du Yesus Kristus yuryangaci ura, Erci nunsi lebkwansir,” tenen katabum eboka dibde bukdarur. 
1PE.1.14	Ati, sunci, “Nunda Er Imtamnyi mabwe nermabwe kunub,” tenen nun Nai Imtamnyi Uram diboka kunubde bindarur. Sunda minob ura nun Nai Imtamnyi bira walwal kurandau ura, “Malyi dinyi kubtibyi,” tenen dinyi akwe kurandau ati, ukuryok ababyi tubto a dinyi kanya teneiboka kunubde bimunyei. 
1PE.1.15	Erda, sunci nun Nai Imtamnyi dam kun nang kibmun ci, teleb dinyi akwe kunubdarur. Ara, “Nun Nai nun nabsounyi bira iya teleb dinyi akwe kurutnyi kurur to, nunda Er dam kun nang ababyi neiktoto teleb dinyi akwe kunubkwayeb,” tenen kununa teleb. 
1PE.1.16	Er Imtamnyi Uram kerek sengna umbura aryi ato kerek sekmou,
1PE.1.16	“Ni Imtamnyi bira teleb dinyi akwe kununun deyok aryi, sun Ni dam kun nang ababyi teleb dinyi akwe kunubdarur.” 
1PE.1.16	Ato ebdeibmasou deyok aryi, nunci teleb dinyi kununa teleb ati ebman.
1PE.1.17	Ura, sunci Er Imtamnyi bira ninyi urasin meiboka, “Anyi bisi dobdobkwan ba, onyi bira yakdonokwan,” kum tenesurur ci, sun ninyi yuk-yuk malyi kuramingnyi to kuboka wenebkwansiranyi bisi ilil kanya bobdarur. Sunci tukwetam tiya atei kuramunyi ura, malyi kun nang aryi kuraming to milibde bimunyei. 
1PE.1.18	Ati, sunci, “Nun aibweyabwe aryi etereransei dinyi ara talyi dinyi asi kunubde binamoubwe asi nun Du Yesus biryi nunsi lebdeibmasou ati, a talyi dinyi tubto kunubibyei,” tenena teleb. Ati, sunci ato dinyi tenen asi bikdobdarur. Nun Du biryi nunsi lebdeibmasou dinyi ara tiya kurande dinyi si emas perak dinyi dekeiboka kum lebdeibmasou. 
1PE.1.19	Erda, nun Du Yesus Kristus Er ining ara, “Iya weik dengna,” tenen dinyi biriman aryi Erci nunsi lebdeibmasou. Nun Du Kristus biryi nunsi lebdeibmasou ara Er Imtamnyi dama deirin domba ato deiboka nunsi lebdeibmasou. A domba ara malyi domba kum kuramwe. Erda, Er Imtamnyi bisi dama deirin dinyi iya teleb dinyi kuramwe ati ebman. 
1PE.1.20	Nun Nai Imtamnyi biryi yuma kobdob aryi imtam tukwetam kum kikniamuryok, Erci nun Du Yesus Kristus biti, “Ninyi Lemsinanyi kibkwan,” tenen wibdeibmou. Ura, yuma kobdob talak aryi wibdeibmou ani, nun Nai biryi karebsou uca, sirya kobdob talak kubmou bok, nun Du Yesus bira ukuryok ninyi kibdanmou. Ara, nun Du Yesus biryi sunda sirya kobdob talak aryi kurandum nang ababyi lebdeibkwansou ati, Erci Erdamnyi lak kibdanmou. 
1PE.1.21	Ura, nun Du biryi sunsi sirya lebdeibsou biriman aryi sunci nun Nai Imtamnyi bisi dib tenerandum. Nun Du dibmou asi nun Nai Imtamnyi biryi kam bukeibmou ura, iya erebdeibmou. Kam bukeibmou uca, sunci nun Nai Imtamnyi bisi dib teneramun ci, sunci, “Nun Nai Imtamnyi biryi iya kam kun dinyi karebkwansir,” tenen dibde bundarur.
1PE.1.22	Sunci dib en uram asi kunubde barandum uca, sunci sun kanya dam aryi malyi kun dinyi kilirkarongne nang ato kurandum. Sunci malyi kun dinyi kilirkarong kanya borandum uca, sunci sun kwityabwe dib tenen nang asi diboka boukwe kimnandum. Ato kurandum ura, sunci sun kwityabwe asi sunglona kum uca sun kanya nirya aryi boukwe kimdarandum. 
1PE.1.23	Ato kubkwandum ara nun Nai Imtamnyi biryi karebsou uca, Erci sun malyi tenen dinyi kilibkaboka ukuryok tenen dinyi sun kanya dam dongobdeibmasou. A ukuryok tenen dinyi dongobdeibmasou ara tiya ati kum dongobdeibmasou. Erda, iya ati dongobdeibmasou. Erci, dongobdeibmasou dinyi ara tukwetam yala tiya dinyi ato asi sun kanya dam kum koubdeibmasou. Erda, sun kanya dam koubdeibmasou dinyi ara Er Imtamnyi Uram aryi iya mikib dinyi ton iya kunubkwande dinyi ton asi koubdeibmasou. A deyok aryi, sunci sun mamun boukwe kimdana teleb. 
1PE.1.24	Er Imtamnyi Uram kerek sengna umbura aryi a deyok ati ato eteresurur.
1PE.1.24	“Ninyi nirya ara sungsunga tiya kurande ato kunung.
1PE.1.24	Tonda, co keta bol telebto dinyi kurande bok, tiya atikwe kurande.
1PE.1.24	Nun tukwetam nang ababyi neiktoto kunub.
1PE.1.24	Ara, nun nong bol telebto kuransir bok, tiya atikwe kunub.
1PE.1.24	Sungsunga ara ola yalangnande ba, co keta ara ola kulursangnande to, nun tukwetam nang ababyi ola dimnamib.
1PE.1.25	Bok, Er Imtamnyi Uram ara tiya dinyi kum kurur.
1PE.1.25	Erda, tanglona kum uca iya kubmurubkwande,” ebmou. 
1PE.1.25	Ba, a uram ara nun Du Yesus uram Teleb Uram kurur asi nunci sun nirya asi lak etereransoubwe.
1PE.2.1	Ni kwityabwe, nun Nai Imtamnyi biryi ukuryok tenen dinyi sun kanya dam dongobdeibmasou deyok aryi, sunci sun yu kanya boramunyi malyi kun dinyi nirya bai donokdarur. Tonda, tola uram en dinyi nirya bai donokdarur. Tonda, “Ninyi aryi kisal daksiting ati, teleb dinyi kun nang ato kiknibdankwayeb,” tenen dinyi nirya bai donokdarur. Tonda, yuk nang ati bimsa yarin dinyi ab, tola ati eboka tatab-tatab en dinyi ababyi nirya bai donokdarur. 
1PE.2.2	Bai donokmunyi ura, alok mabwe nermabwe ukuryok deibmang mabwe nermabwe ato kuramun ci, sunci, “Mum dinin dinyi yibtibyi,” teneraming to akwe kubdarur. Mum dinin dinyi sirik ati kum ebman. Erda, kebdeiboka Er Imtamnyi Uram kekena ati ato ebman. Ati, sunci, “Er Imtamnyi Uram kekeramibyi uca, nun dib tenena ara tabakdongoboka-tabakdongoboka mikib kibkwansir,” tenen Er Imtamnyi Uram asi tuba-tuba kekebdarur. Kekebde baramunyi uca, nun Nai Imtamnyi biryi sunsi iya kam kun dinyi karebkwansir. 
1PE.2.3	Nun Du bira ninyi teleb kimdeirisinanyi kurur ati sunci eirirandum. Nun Du biti ato eirirandum deyok aryi, sunci Er Imtamnyi Uram diboka kekermuruna teleb.
1PE.2.4	Ura, sunci nun Du Yesus Kristus biti, “Ai dona eremna keil atonyi, nun iya kam kurdeirisurutnyi,” teneboka nun Du Yesus dam yangana teleb. Ninyi aryi nun Du Yesus biti, “Bai donongna keil atonyi aca,” tenen dokdonokmai bok, nun Nai Imtamnyi biryi, “Dengna weik keil, iya teleb keil,” tenen nun Du Yesus bisi wibdeibmou. 
1PE.2.5	Ura, ni kwityabwe, sun nun Du Yesus bisi dib tenen nang ababyi ai don keil ato kurandum ati ebman. Nun Nai Imtamnyi bira ukuryok ai dobde barandiryi, sunda dib tenen nang ati, “Ni dobde baran ai umbura aryi iya kubkwaming,” teneransir. Ato teneboka ai dobde barandiryi, Erci sunda ai don keil ato nang asi keil ai dukoka dobdeibde baransir. Akai ara Er Imtamnyi biti ninyi dama deirin ai ato doransir ba, sunda Er Imtamnyi dam kun nang kurandum ci, Er Imtamnyi kan ninyi kan noutam kuboka antanirdeirin nang ato kurandum ci, sunci sun kanya dam aryi Er Imtamnyi bisi dama deirirandum. Sun deirirandum dama ara nun Du Yesus Kristus biryi doboka nun Nai Imtamnyi urasintam aryi deirirande uca, nun Nai kanya kilkil weik kurur. 
1PE.2.6	Er Imtamnyi kerek sengna umbura aryi nun Du Yesus Kristus biti ato kerek sekamwe.
1PE.2.6	“Dirandum. Nira Imtamnyi biryi mutuk Sion dub asi ai doraniryi, ai kisok eremna keil tentok asi erebdeibkwan.
1PE.2.6	A keil ara Nira Imtamnyi biryi wibdeibmase keil ara iya teleb keil kurur.
1PE.2.6	Ba, unanyi-unaner aryi a ai kisok eremna keil bitonyi bisi dib teneramingnyi ara iya alyi kum kubminikwansir,” kerek sekamwe. 
1PE.2.7	Sunda dib tenen nang ara nun Du Yesus biti, “Dengna weik keil atonyi,” tenerandum. Ba, sun dib kum tenen nang ara nun Du Yesus biti, “Bai donokman keil aca,” teneraming.
1PE.2.7	“Sun tukwetam kuboka ai don nang ara anyi biti, ‘Bai donokman keil aca,’ teneramnyi.
1PE.2.7	Ato teneramnyi bok, nun Nai Imtamnyi biryi Erti, ‘Iya teleb keil,’ tenen ai kisok eremna keil kibdeibmou.” 
1PE.2.8	Tonda, nun Du Yesus keil atonyi biti Er Imtamnyi kerek sengna umbura aryi ato erur.
1PE.2.8	“A keil ara ninyi yiban bisik libmaci aryi yan dum dukoka maryibaramingnyi ato kubkwaming,” ebmou. 
1PE.2.8	“Yandum dukoka maryibaraming,” ebmar ara nun Du Yesus uram Teleb Uram ati, “Nun li,” teneraming ati ato ebmar. Er Imtamnyi biryi minob uca teneamwe uca, a nang ara Teleb Uram dokdonokingiryi, sunci keil yan dum dukoka tukwetam marbaraming nang ato kunung ati ebman.
1PE.2.9	Ura, ni kwityabwe, sunda a kuraming nang ato kum kurandum. Erda, sunda nun Nai Imtamnyi biryi wibdeibsou nang kundarur. Sunda Er Imtamnyi biti ninyi dama deirin ai wa in nang kuboka abmun ci, Er Imtamnyi weik Sienyi amwetam nang kundarur. Sunda Er Imtamnyi dam kun nang kuboka abmun ci, teleb dinyi akwe kunun nang kundarur. Sunda Er Imtamnyi bisi milin nang kundarur. Nun Nai Imtamnyi biryi sunda malyi dinyi kurandau nang asi kunuk dam aryi kuboka naboka absou ci, lebdeibsou ura, Er milil weik berengnanyi dam boyanmasou. Ati, sunci, “Nun Nai biryi ato-ato kuboka teleb kimdeirisurur,” eboka Er si weik ebkwandum ati, nun Nai biryi sunsi nabmasou. 
1PE.2.10	Sun minob ura Er Imtamnyi milin kum nang kurandau. Ani, ukuryok ara nun Nai biryi karebsou uca, sunda Er Imtamnyi milin nang kurandum. Minob ura Er Imtamnyi biryi sunsi bico kum teneransou. Ani, ukuryok ara nun Nai biryi sunsi bico tenesurur.
1PE.2.11	Ni kwityabwe ni boukwe weik kusunun nang. Sunci, “Im dangna mutuk tukwe dangna mutuk yuk-yuk tingyandoka kuraming nang ato kuramibiryi, malyi nang kankan asi kuramib,” teneramun ci, sun kurandum atei nang aryi malyi kun dinyi kuraming ara milibmunyei. Erda, sunci, “Malyi kun dinyi kunubtibyi,” tenen kanya nirya ara bai donokdarur. “Malyi dinyi kunubtibyi,” tenen dinyi aryi sun dib tenen nang kanya asi malyi kibdeiboka wanikminiksicei. 
1PE.2.12	Ati, sunda Er Imtamnyi Uram walwal nang kankan asi kuramun ci, sunci teleb dinyi akwe kunubde bindarur. Ba, a nang aryi sunti, “Malyi dinyi kunung,” eboka tatab-tatab ebsingnyei. Erda, sun dib tenen nang aryi teleb kurandum to asing eibsingnyi ura, sunci sunti, “Teleb dinyi akwe kununung,” ebsingiryi, sunsi miliboka nun Nai Imtamnyi si weik ebkwaming. Ba, nun Nai Imtamnyi yuryangaci uki tum berekci ura, sun Er Imtamnyi Uram ati walwal nang ababyi sun dib tenen nang asi kisal dangsina teleb ati ebman.
1PE.2.13	Ura, sunci sun tukwetam kuramingnyi kalingdansing nang yuk-yuk aryi uram ebdeibsingnyi tok asi kunubdarur. Ara, nun Du Yesus biryi nunsi arukdeibmasou to, sunci sun tukwetam kuramingnyi kalingsin nang ebdeibsingnyi tok kunubdarur. Ara, tukwetam kuboka weik sien nang iya mikib taleramingnyi nang uram asi kekebdarur. 
1PE.2.14	Tonda, weik sien nang amwetam bun nang aryi ebdeibsingnyi uram ababyi kunubdarur. Weik sienyi biryi er amwetam nang asi tingdeirirande ara, “Sun malyi dinyi kuramingnyi nang ara wenebingnyi ura, teleb dinyi kunuramingnyi nang asi kisal dakwanung,” tenen tingdeiriraming. 
1PE.2.15	Sien nang aryi ebdeibsingnyi tok kunubde baramunyi uca, sunci Er Imtamnyi teleb tenesurur tok kununkwandum. Er Imtamnyi biryi nunti teleb tenesurur dinyi ara ato. Sien nang uram kunubde baramingiryi, teleb dinyi akwe kunubde baramingnyi uca, sun walwal nang aryi tola ati tatab-tatab eramingnyi uram ababyi kilikingiryi, tatab-tatab ebman kum kubkwaming. 
1PE.2.16	Ati, sunci, “Nunda lebdandob nang kunub,” tenen kundarur. Lebdandob nang ato kuramun ci, sunci, “Nun kanya aryi teleb kuransici dinyi ur kunubde binkwayeb,” tenen malyi kun dinyi kunubmunyei. Erda, sunci Er Imtamnyi wa irmilin nang ato kuramun cok, Er Imtamnyi Uram kunubde bindarur. 
1PE.2.17	Ninyi nirya ara sunci, “Ni nai, ni kwin,” tenena teleb. Tonda, sunci sun kwityabwe dib tenen nang asi boukwe kibdandarur. Tonda, nun Nai Imtamnyi biti sunci, “Iya erebdob sienyi,” tenen ilil kanya bobdarur. Tonda, sun tukwetam kalingnansingnyi weik sien nang ati sunci, “Nun naiyabwe,” tenen sun ebdeibsingnyi uram kunubde bindarur.
1PE.2.18	Sun yuk nang aryi ikin wa takurdeiriransing nang ara sun arungsin nang ati, “Nun naiyabwe,” teneramun ci, sun eransingnyi tok kunubde bindarur. Ara, sun arungsin nang teleb nang ababyi sun yu kimsina nang ababyi sunci, “Nun naiyabwe,” tenena teleb. 
1PE.2.19	Ara, talyi ati kulab-kulab eboka mambul kurdeiriransingnyi ababyi, sunci, “Nun Nai Imtamnyi biryi niti bingnurur,” tenen namin kanya bormuruna teleb. Ato kuramunyi uca, nun Nai biryi sunsi kisal dakwansir. 
1PE.2.20	Ura, sunci malyi kun dinyi kubmamunyi uca, kulab-kulab onmasingnyi ura, nun Nai biryi sunsi kisal dakwansir do? Kum. Erda, sunci teleb dinyi kunuramunyi uca, mambul dinyi takubdeibsingnyi asi tanglona kum uca namin kanya boramunyi ura, nun Nai Imtamnyi biryi sunsi kisal dakwansir. 
1PE.2.21	Nun Nai Imtamnyi biryi nunsi nabdeibmasou ara, “Mambul dinyi dobdobingnyi ababyi, teleb dinyi akwe kunubmurubting,” tenen nabmasou ati ebman. Ninyi aryi minob uca nun Du Yesus Kristus bisi mambul kurdeiriramnyi ara Erci nunda dib tenen nang ati, “Lebdeibkwan,” tenen mambul dinyi bormururamwe. Ati, nun Du Yesus bira nunti kiklisina atonyi kuramuryi, mambul dinyi bormururamwe ati, nunda Er milin nang ababyi neiktoto ninyi aryi mambul dinyi takurdeiriransingnyi asi bobmurubkwayeb.
1PE.2.22	“Nun Du bira malyi dinyi ton kum kunuramwe.
1PE.2.22	Tonda, tola uram ababyi ton kum eramwe.” 
1PE.2.23	Ninyi aryi nun Du Yesus bisi, “Malinyi,” eboka ina ngilingmai ababyi, Erci tamuboka sunsi ton kum kerebmou. Tonda, mambul dinyi takubdeirinmai ababyi, Erci sunsi, “Aminda dekoka obkwansin,” eboka uram ton kum dekeibmou. Erda, nun Du Yesus biryi Er kanya luknubdongoboka mambul dinyi bormururamuryi, Erci, “Ni Nai malyi kun dinyi nirya diboka liliboka wenerutnyi biryi niti bingnurur,” tenen nun Nai Imtamnyi taruk dam deibdongobmou. 
1PE.2.24	Nun Du biryi co lase deici bing dakmai ara, Erci nun malyi kun dinyi ati, “Kilibkwan,” tenen iya mambul dinyi bobmou. Ati, nunci, “Malyi kun dinyi kuna aryi dian nang ato kuramoubwe,” tenen nun malyi kun dinyi taklobkwamoubwe ati, nun Du Yesus biryi nunti dibmasou. Tonda, nun Nai Imtamnyi urasintam aryi teleb dinyi akwe kunubkwamoubwe ati, nun Du Yesus biryi, “Lebdeibkwan,” tenen dilaka ilinto dobdobmou uca, Erci sun kanya malyi kuransou dinyi asi kwetebmasou. 
1PE.2.25	Minob ura sun nirya ara malyi dinyi akwe kunurandau deyok aryi, waningdaming domba ato kurandau. Ani, ukuryok ara sunci nun Du Yesus domba kalingnanyi dam yanmarum ati ebman. Ara, sunci sun malyi kun dinyi takloboka sun kanya yuk-yuk asi kalingsurutnyi dam yandobmarum.
1PE.3.1	Ura, nerabwe ababyi sun akenyabwe uram kekena teleb. Er akenyi bira nun Du Yesus uram Teleb Uram ati, “Ni li,” tenenanyi kuranci ababyi, er ner aryi teleb dinyi akwe kununa teleb. Teleb dinyi akwe kunuranci uca, er akenyi biryi asing eiboka erbabyi, “Teleb Uram dib tenebkwan,” teneboka nun Du Yesus bisi milinanyi kibkwante. Er ner aryi uram deib aryi kum eterebci ababyi erci kikliboka teleb dinyi akwe kunuranci uca, er akenyi dib tenenanyi kibte. 
1PE.3.2	Ara, sun nerabwe aryi, “Talyi yon dinyi ton, malyi kun dinyi yuk dinyi kununa nun li,” tenen teleb dinyi akwe kununa teleb. Tonda, sunci Er Imtamnyi biti, “Nun Nai biryi malyi kun dinyi nirya ara wenerur,” tenen ilil kanya bona teleb. Ato kuboka teleb dinyi akwe kuramunyi asi sun akenyabwe aryi asing eibsingnyi ura, sunbabyi nun Du Yesus bisi milin nang kibwanung. 
1PE.3.3	Ati, sun nerabwe ara baitam dinyi ninyi asing eiboka kanya teleb kimna dinyi ati kweirya-kweirya kimna mem. Ara, “Ni kisok otong tabwe kouboka telebto kubdeibkwan,” tenen dinyi ukuna mem. Tonda, “Teleb aling dengna weik aling akwe ongobkwan,” tenena mem. Tonda, “Dengna weik keil si emas karakwan,” tenen kum. A kweirya don dinyi nirya ara ninyi kanya asi teleb kimdeirin dinyi kurur bok, nun Nai Imtamnyi kanya ara baitam kweirya don dinyi ara teleb kum tenesurur. 
1PE.3.4	Ati, nun Nai Imtamnyi biryi sun nerabwe ara kanya tam iya bikdob kweirya asi dobdobting tenesurur. A dinyi kunubkwamunyi ara ato dinyi asi kunubkwandarur, “Namin kanya boboka teleb kanya akwe bona teleb.” Nun nong bol teleb kimdeirin dinyi ara tiya dinyi akwe kurur bok, ukuryok kanya boboka Er Imtamnyi urasintam teleb kurandum dinyi asi iya kunubkwande kweirya asi dobdobkwandarur. 
1PE.3.5	Sun minob kuramnyi dib tenen nerabwe ara teleb kanya boramnyi uca, nun Nai Imtamnyi bisi dibde buramiryi, sun akenyabwe uram kunubde baramnyi. Ato kuboka sunci sundamnyi Er Imtamnyi urasintam aryi telebto kimdeirirdaramnyi. 
1PE.3.6	Ato kuboka nun tat Sara bira sunti kiklirdeirin ner ato kuramwe. Erci er akenyi Abraham bisi, “Ni akenyi,” eboka er akenyi eramwe uram ebman tok kunubde baramwe. Ura, sunda ukuryok kurandum dib tenen nerabwe ababyi nun tat Sara er nermabwe ato kurandum. Ati, sunbabyi nun tat kuramwe to teleb dinyi akwe kunuramun ci, ilil kum kanya bobdarur. Ato kuramunyi ura, sunci Sara er nermabwe ato diboka kuramunci.
1PE.3.7	Ba, sun akenyabwe ababyi neiktoto kuboka bikdob kanya boboka sun nerabwe dam tonkwa kuramun ci, sun nerabwe ati, “Ni ner,” tenebdarur. Ati, sunci, “Nerabwe ara mitang ninyi yala ati dirnilibkwan,” tenen sun nerabwe asi kalingna teleb. Tonda, sunci, “Dib tenen nerabwe babyi, sal nang babyi iya kam kun dinyi tonkwa dobdobkwayeb,” tenen sunci sun nerabwe asi dirnilina teleb. Ati, sunci, “Ni ner asi diboka kum dibnilibnyi ura, nun Nai Imtamnyi biryi bisik sekoka nun moloramibyi to kum kunubsicei,” tenen sunci sun nerabwe asi diboka dirnilina teleb.
1PE.3.8	Ura ni kwityabwe, sirya kobdob ebkwinsin uram ara ato. Sun nirya ara neik kanya boboka antanibdandoka kubdarur. Sun mambul kubmaci nang ati bico tenebdarur. Tonda, sunci, “Nunda duweityabwe ato kunub,” tenen boukwe kibdandarur. Tonda, namin kanya boboka abmun ci, sunci sundamnyi luknubdandoka teleb akwe kunubde bindarur. 
1PE.3.9	Ninyi aryi sunsi malyi kimdeiriransingnyi ababyi, sunci tamuboka malyi kibdeibmunyei. Tonda, “Malinyi,” eboka ina ngilingnansingnyi ababyi, sunci tamuboka, “Malinyi,” ebmunyei. Erda, a nang aryi sun malyi kimdeiriransingnyi ababyi, namin kanya boramun ci, teleb kimdeirina teleb. Nun Nai Imtamnyi biryi nunsi nabmasou ara, “Sun malyi kimdeiriramingnyi nang ababyi teleb kubdeibkwaming,” tenen nabmasou. Ati, sunci, “Nun Nai biryi iya kam kun dinyi karesina teleb,” tenen sun malyi kimdeiriransingnyi nang ababyi teleb kibdeibdarur. 
1PE.3.10	Er Imtamnyi kerek sengna umbura aryi ato eteresurur.
1PE.3.10	“Unanyi-unaner aryi, ‘Mangkau akwe kuranyi ani,
1PE.3.10	uki weik kubniryok asi wau louboka dibkwan,’ teneramingnyi ura,
1PE.3.10	‘Uki-uki nirya kuraniryi, teleb akwe kubkwan,’ teneramingnyi ura,
1PE.3.10	a nang ara sun silalum kalikdandoka malyi dinyi ebingnyei. Sun sibambol aryi tola uram ebingnyei.
1PE.3.11	A nang ara sun malyi kun dinyi takloboka teleb dinyi akwe kununa teleb.
1PE.3.11	Tonda, ‘Yuk nang ab antaniboka teleb akwe kubdobkwayeb,’ tenen teleb akwe tenen dinyi ingkirikoka dorona teleb.
1PE.3.12	Nun Nai Imtamnyi bira sun teleb dinyi kunuramingnyi nang asi asing diransir ba, Er kanya kilkil kurur.
1PE.3.12	Tonda, nun Nai biryi a nang aryi molona asi diboka amol kekerur.
1PE.3.12	Bok, sun malyi dinyi kunuramingnyi nang ati Erci asing dirandiryok, ‘Malyi dinyi ni li,’ tenerur.” 
1PE.3.13	Ura, sunci teleb dinyi akwe kunuramunyi ura, nun Nai Imtamnyi biryi sunsi kalikwansir. Ati, sunci, “Unanyi biryi sunsi malyi kibdeibsute do?” tenen ilil kanya bobmunyei. 
1PE.3.14	Ba, sunci teleb dinyi akwe kurandum deyok aryi, ninyi aryi sunsi mambul dinyi takubdeibsingnyi ababyi, nun Nai Imtamnyi biryi miliboka sunsi teleb kubdeibkwansir. A nang aryi, “Mambul dinyi takubdeibkwayeb,” eransingnyi bok, sunci ilil kanya boboka sirim talesina mem. 
1PE.3.15	Erda, sunci nun Du Yesus Kristus biti, “Iya Mikibnyi,” tenen ilil kanya boboka erebdeibdarur. Ara, ninyi aryi sunsi, “Unato ati dibde bundarur do?” eboka asibdesingnyi ababyi, sunci ukurlona kum uca kanya luknubdongoboka uram kisal dakdobmunyi ura, sun dibde buramunyi dinyi iya kam kun dinyi asi lak eterena teleb. 
1PE.3.16	Ara, namin kanya ab, luknubdongob kanya ab boboka abmun ci, sunci a nang asi lak eterena teleb. Ati, sunci teleb dinyi akwe kuramunyi uca, “Malyi kun dinyi kum kuramoubwe,” tenerdan kanya bona teleb. Sunda nun Du Yesus dam kun nang kuramun ci, teleb dinyi akwe kunuramunyi uca, sun tola ati tatab-tatab eransingnyi nang ara alyi kubkwande. 
1PE.3.17	Nunda teleb dinyi akwe kunuramibyi asi ninyi aryi mambul kurdeiriransingnyi ara telebto dinyi kusurur. Ara, nun Nai Imtamnyi biryi ato dinyi nunti teleb tenesurur deyok aryi, mambul dinyi bona ababyi nunti teleb dinyi kusurur. Bok, nunci malyi kun dinyi kunubibyi ba, ninyi aryi weneboka mambul kurdeiriransingnyi dinyi ara nunti teleb kum kubdeibkwansurur. Erda, malyito kubdeibkwansurur ati ebman. 
1PE.3.18	Nun Du Kristus bira nun malyi kun dinyi ati, “Kilibkwan,” teneboka aburyi, liki tentok aryi mambul dinyi bobmou ura, dibmou. Nun Du bira Er Imtamnyi urasintam aryi teleb dinyi akwe kunuramunyi kuramuryi, Erci nunda malyi kun nang ati, “Er Imtamnyi dam kun nang kibdeibkwan,” tenen dibmou. Nun Du Yesus bira ninyi aryi obmai ara Er nong sirik asi obmai ba, dibmou bok, kam bukeibmou tam ara Er Imtamnyi Kanya Roh Kudus aryi kam bukeibmou. 
1PE.3.19	Ura, Er Imtamnyi Kanya Roh Kudus mikib milibmou uca, nun Du Yesus bira Er ordana nang minob uca tabwe deamnyi nang asi binmou ura, Erci, “Niryi muna kibdongobman,” eboka lak erbinmou. 
1PE.3.20	A nang ara minob uca Er Imtamnyi Uram kum kunuramnyi asi nun Du Yesus biryi, “Niryi muna kibdongobman,” erbinmou. Minob ura nun aibwe Nuh biryi ilila co ngun-ngun doramwe ba, nun Nai Imtamnyi biryi sun yuk nang ati, “Sun malyi kun dinyi taklobkwaming do kum do?” tenen dibde buramwe bok, a nang ara tanglona kum uca, “Er Imtamnyi Uram kekena nun li,” teneramnyi. Ato tuba teneramnyi ati, nun Nai Imtamnyi biryi karebmou uca, ilila me obmou uca, a nang nirya asi me yibmou. A malyi kun nang nirya asi me yibmou bok, nun Nai biryi Nuh mabwe silib antaniboka ninyi inbaryok lebdeibmou. Ara, ilila me noutam kuramnyi asi Er Imtamnyi biryi sunsi lebdeibmou. 
1PE.3.21	A ilila me obmou ara nun dib tenen nang me dongoransing me ati kiklibdeiboka kubmou. Ninyi me dongoransing ara nun Du Yesus biryi nun dib tenen nang asi lebdeibmasou dinyi asi lak itinto kurdeirin dinyi kurur ati ebman. Ninyi me dongon me ara, “Nun nong nining kubmaci ati me kekwayeb,” teneramib ato dinyi kuma. Erda, nunci, “Malyi dinyi nirya sirya bai donokmoubwe,” tenen bikdandoka nunci me dongona biriman aryi nun Nai Imtamnyi bisi, “Malyi dinyi tubto kunubibyei,” enub. Ati, nun Du Yesus Kristus kam bukokmou deyok aryi, Erci me dongona biriman aryi nunsi lemdeirisurur. 
1PE.3.22	Nun Du bira imtam ai welebinmou ura, nun Nai Imtamnyi siriktam kuboka burur. Sun Er Imtamnyi Uram eryuryangan nang nirya ara nun Du Yesus biti, “Iya Erebdobnyi,” tenen Er Uram akwe kunubde baraming. Tonda, sun imtam tukwetam kuramingnyi sien nang nirya ab mikib nang nirya ab asi Erci muna kibdongoboka er amwetam kuboka Er Uram akwe keken nang kibdeibmou.
1PE.4.1	Ura, nun Du Yesus Kristus bira tukwetam kuramwe ba, mambul dinyi boramuryi, nun malyi kun dinyi nirya kum daneibmou. Ati, sunci sundamnyi kiknibminikdandoka a dinyi teneibdarur. Ara, “Nunbabyi nun Du Yesus Kristus kubmou to kuboka miliboka abibiryi, mambul dinyi boramibyi uca, nun kanya dam aryi malyi tenen dinyi tuba kum kunubkwayeb,” tenebkwanub. 
1PE.4.2	Ato tenebibyi uca, nunci tukwetam kam tuba kuramibiryi, nun malyi tenen dinyi ara iya kuna mem. Erda, Er Imtamnyi biryi erdeirisurur to asi kununkwanub. 
1PE.4.3	Sunda minob ura Er Imtamnyi Uram walwal nang kurandau ci, sun kanya aryok malyi tenerandau dinyi akwe kunurandau. Ara, “Sal ner talyi yobdatibyi,” tenen dinyi kunurandau. Tonda, anggur du yung me ilinto yiboka walina talerandau uca, sun kwityabwe ab tonkwa malyi kun dinyi ilinto kurandau. Tonda, nun Nai Imtamnyi biryi “Iya malyi kurur,” tenen dinyi kunuboka sunci kwemdina molorandau. Sunda minob ura ato dinyi ilinto kurandau ati, sunci, “Nun malyi dinyi kuramoubwe ara a kunum sirya taklobmoubwe,” tenebmunyi ura, tubto kunubde bana kum kunkwandarur. 
1PE.4.4	Ba, sunci sun malyi kurandau dinyi taklobmandau ci, sun malyi dinyi kuramingnyi nang asi tuba kum milirandum ati, a nang aryi, “Naie, unato ati nun malyi kunuramib to tuba kum miliraming do?” teneransing. Ati, sunci ninyi kanya aryi malyi tenen dinyi langdeiboka kum kunubde barandum deyok aryi, a malyi kun nang aryi sunda, “Malyi nang se,” eboka ina ngilingnansing. 
1PE.4.5	Ina ngilingnansing bok, nun Nai Imtamnyi biryi a nang asi wenebkwande. Ara, Erda minola yaci ura, kam nang ton, dian nang ton, sun malyi kun dinyi lilibkwandanyi biryi sunsi, “Se, unato ati sunci ni uram kunun nang asi ina ngilingdarur do?” eboka sunsi wenebkwande. 
1PE.4.6	A deyok aryi nun Du Yesus kam bukokmounyi biryi sun minob uca Er Imtamnyi bisi miliramnyi bok, nun Du uram Teleb Uram ara kekena kum kuramiryi, diamnyi nang ati Teleb Uram lak etererbinmou. Ara, nun Nai Imtamnyi biryi ninyi nirya wenebkwande to kuboka a nang ababyi sun malyi kuramnyi dinyi liliboka sun nong asi wenebmou ba, sirya diamnyi. Ba, a sirya diamingnyi nang ababyi sun kanya dam aryi Er Imtamnyi biryi ebdeibsou to kunubde binkwaming ati, nun Du Yesus biryi a nang ababyi Teleb Uram lak etererbinmou.
1PE.4.7	Im dangna tukwe dangna kurande dinyi nirya ara sirya kobdob kubkwande talak dam kubmar. Ati, sunci sun tenen dinyi kalikdamun ci, sun kanya darabdongoboka malyi kun dinyi bai donokdarur. Ura, sunci, “Nunda nundamnyi kalikdandoka nun Nai bisi molobibyi uca, Erci nun molona kekebkwansir,” tenen sunci sundamnyi kalikdandarur. 
1PE.4.8	Tonda, sunci kalingdana bikdob dinyi ara sun mamun diboka boukwe weik kimdana teleb. Sun mamum boukwe weik kibdamunyi uca, ninyi aryi sunsi malyi dinyi ilinto kurdeirisingnyi ababyi, sunci a dinyi tuba kanya kum teneibkwandum. 
1PE.4.9	Tonda, sun kum eiriramunyi atei nang aryi sunsi yandobingnyi ura, “Du dongona nun li se,” tenena mem. Erda, sun kanya loboka a nang ababyi yina karena teleb. 
1PE.4.10	Nun Nai Imtamnyi biryi, “Yuk nang asi dibnilibkwanung,” tenen nun nirya asi mikib dinyi yuk-yuk karebmasou. A deyok aryi, nunci busul kuboka nun Nai biryi mikib karebmasou tok kuboka yuk nang asi dirnilina teleb. Ara, nun Nai Imtamnyi biryi langdeiboka karebde basurur dinyi yuk-yuk asi nunci likniboka bokoka karerdana teleb. 
1PE.4.11	Nun Nai Imtamnyi biryi silalum caknam karebsici ba, uram eramingnyi nang ara sun silalum caknam aryi Er Imtamnyi Uram eterena teleb. Ba, nun Nai biryi kwaning kareboka yuk nang asi dirnilin mikib karebsici nang ara Er Imtamnyi biryi karebmasou mikib deici aryi yuk nang asi dirnilina teleb. Ba, nun Nai biryi nunsi nun Du Yesus Kristus biriman aryi mikib yuk-yuk karebmasou ara nunci nun Nai Imtamnyi si weik ebkwayeb ati karebmasou. Nun Du bira a mikib yuk-yuk asi dobdobmou ci, nun dib tenen nang asi bongdeirisurur ati, nunci Er si tanglona kum uca tuba-tuba weik ena teleb. Amin.
1PE.4.12	Ura, ni kwityabwe boukwe weik kusunun nang. Ninyi aryi sun dib tenen nang asi mambul kurdeiriransingnyi uca, sunci, “Naie, unato ati mambul kurdeiriransing do?” tenen kum. Sunda nun Du Yesus bisi milin nang asi mambul kurdeirisina ara, “Nun li,” tenen dinyi kuma ati ebman. 
1PE.4.13	Erda, ninyi aryi sunsi mambul dinyi kurdeiriransingnyi ara sunci, “Nun Du Kristus bisi mambul kurdeiriramnyi to, nun Er milin nang ababyi neiktoto mambul kurdeirisinung,” tenena teleb. Ato teneramun ci, sunci kilkil kanya bona teleb. Ukuryok mambul kurdeiriransingnyi ababyi, kilkil kanya boramunyi uca, aminda ababyi kilkil kanya bobkwandum ati ebman. Ara, nun Du Yesus Iya Mikibnyi biryi imtam aryi kuboka yuryangaci ura, sunsi kisal dakwansici uca, sun kilkil kubkwansir. 
1PE.4.14	Ninyi aryi sun Kristus milin nang kuramunyi deyok aryi, “Nun li,” tenen ina ngiliksingnyi ati, sun kanya mambul kusina mem. Erda, sunci, “Nun Nai Imtamnyi biryi nunsi kisal dangsurur,” tenen kilkil kanya bona teleb. Ara, ninyi aryi ina ngiliksingnyi ababyi, Er Imtamnyi Kanya Roh Kudus ara sun dam iya kusururci erebdeibkwansir ati, sun kanya kilkil kusina teleb. 
1PE.4.15	Ninyi aryi sunsi mambul kimdeiriransingnyi ara ninyi diboka obmarum deyok aryi, mambul kimdeirisingnyei. Tonda, yuk nang dinyi ukula dobmarum deyok aryi, mambul kimdeirisingnyei. Tonda, malyi kun dinyi yuk dinyi kubmarum deyok aryi, mambul kimdeirisingnyei. Tonda, talyi uram yukmarum deyok aryi, mambul kimdeirisingnyei. 
1PE.4.16	Ba, ninyi aryi sunti, “Se, Kristus milin nang ara nun li,” tenen malyi kibdeibsingnyi ura, sun alyi kuna mem. Erda, sunci, “Nunda nun Du Yesus Kristus si lak en nang kunub,” tenen kilkil kanya boramun ci, Er Imtamnyi bisi si weik ena teleb. 
1PE.4.17	Ukuryok kuramib talak ara nun Nai Imtamnyi biryi Er mabwe nermabwe asi malyi kun dinyi lilibkaliboka wenebkwansir talak kubmar. Ati, Er Imtamnyi biryi nun Nai uram diboka kunubde baramibyi nang asi deyok kouboka malyi kun dinyi ati wenebkwansir. Ato kubsici ati, nun Nai uram Teleb Uram asi, “Nun li,” tenen nang ara mitikanun wenebkwande do? Ato tenen kum. Erda, Erci a malyi kun nang asi bisibkaboka diba ati wenebkwande. 
1PE.4.18	Tonda, Er Imtamnyi kerek sengna aryi ato eboka eteresurur.
1PE.4.18	Sun Er Imtamnyi urasintam aryi teleb dinyi kunun nang ababyi mambul dinyi ilinto boraming bok, Er Imtamnyi biryi kum lebkwana ato kuranci ba, mambul ilinto dobkwamingnyi ani, lebkwansir.
1PE.4.18	Ura, sun, “Er Imtamnyi Uram kununa nun li,” tenen nang ton sun malyi kun nang ton ara Er Imtamnyi biryi lebdeibkwante do? Ato tenen kum. Sunda iya malyi limdon wenebkwande. 
1PE.4.19	A deyok aryi, nun Nai Imtamnyi biryi karebsou uca, mambul dinyi boramunyi nang ara nun Nai biti, “Nun Kikniansounyi bira Er Uram erlona kumnyi biryi nunsi kalingsurur,” tenen sun mambul boramunyi dinyi ababyi nun Nai taruk dam deirina teleb. Sun kurandum to nirya nun Nai taruk dam deiriramun ci, sunci tanglona kum uca teleb dinyi kunubmurubde bindarur.
1PE.5.1	Ura, sun kankan kuramingnyi dib tenen nang kalingsina nang asi uram ton ebdeibkwinsin. Ara, ni Petrus bibabyi dib tenen nang kalingsinanyi kunun ci, niryi darab-darab ebsiniryi, sunda ni ab tonkwa ninyi kalingnamib nang asi uram ton ebdeibkwinsin. Nun Du Kristus mambul dinyi boramwe asi niryi asing eibmase to asi, “Diba,” eboka lak eterenanyi kunun ati, sunci ni uram diboka kekebnindarur. Tonda, nun Du Yesus bira Iya Erebdobnyi kurandiryi imtam aryi kuboka yuryangaci ura, Erci, “Ni dam kunanyi,” tenen nibabyi erebdeibkwanir. Ati, sunci a dinyi ati teneramun ci, ni yan memesin uram kekebnindarur. 
1PE.5.2	Sunci sun dib tenen nang kalingnamun ci, “Nunda Er Imtamnyi biryi domba wininanyi bito nang tikeibmasou,” teneramun ci, sun dib tenen nang asi diboka kalikmilibdarur. Ati, sunci sulbalyi kanya boboka Er Imtamnyi domba asi kalikmunyei. Erda, sunci, “Busul kanya boboka kalikwayeb,” tenen Er Imtamnyi domba asi kalingna teleb. Ato kuramunyi uca, sunci Er Imtamnyi biryi takubdeibmasou to kunubkwandum. Ati, sunci, “Co bok ilinto dobdobtibyi uca, sun dib tenen nang kalikwantibya,” tenen kum. Erda, sunci busul kuboka kalingna teleb. 
1PE.5.3	Nun Nai biryi takubdeibsou uca, sun dib tenen nang asi kalikwandum ci, sunci sundamnyi erebdeibdandoka sun dib tenen nang asi arung-arung ena mem. Erda, kiklina nang ato kuboka abmun ci, sunci Er Imtamnyi domba mer asi diboka kalikdarur. 
1PE.5.4	Busul kuboka kalingnamunyi ba, nun Du Yesus Kristus bira domba kalingna deyoknyi imtam aryi kuboka yuryangaci ura, Erci sunsi erebdeiboka dengna weik dinyi karebkwansir ati ebman. A dengna weik dinyi ara wanikminikman kum kubkwansir iya kubkwande dinyi asi karebkwansir.
1PE.5.5	Ato kuboka sun kankan kuramingnyi kam nang ababyi neiktoto sun wise nang uram asi kekebdarur. Sun nirya ara luknubdob kanya boramun ci, yuk nang ati, “Nun naiyabwe,” tenena teleb. Er Imtamnyi Kerek Sengna umbura aryi ato eteresurur.
1PE.5.5	“Nun Nai Imtamnyi bira sundamnyi ererdeirirdan nang ati, ‘Ni li,’ tenen bisik sengminingdur.
1PE.5.5	Ba, sun luknubdob kanya bon nang ati Erci, ‘Ni mabwe nermabwe,’ tenen dorosurur,” eboka sekdeibmou. 
1PE.5.6	Ati, nun Nai Imtamnyi mikib aryi mambul dinyi ilinto karebsici uca, sunci yu kanya bobmunyei. Erda, sunci, “Nun Nai,” tenen sundamnyi luknubdongobdandarur. Sundamnyi luknubdongobdamunyi uca, nun Nai biryi sunsi erebdeibkwansir, Ara, nun Nai biryi karebkwansir tum berekci ura, Erci sunsi erebdeibkwansir. 
1PE.5.7	Sun kanya dam aryi mambul kubdeibsici dinyi nirya ara nun Nai Imtamnyi taruk dam deibdarur ati ebman. Ba, nun Nai biryi sunti bico tenesurur deyok aryi, sunsi kalikwansurura.
1PE.5.8	Ura, sunci sun kanya darabdobmun ci, malyi kun dinyi bai donokmunyi ura, kalikdandarur. Isa sienyi si Iblis bira nun ordananyi biryi, “Sakeibtinyi,” tenen ingkirikde yibasurur. Ninyi on kam si singa ara nguru-nguru eboka, “Oyibtinyi,” tenen yibinkirikoka ingkiringkiringnande to, isa sienyi Iblis bibabyi neiktoto er obmanto nang ati yibinkirikoka ingkiringkiringsurur. 
1PE.5.9	Ati, sunci sun dib tenen dinyi asi katabum eboka tikokmunyi ura, isa sienyi bisi bisik sekdarur. Ura, sunci ato tenebdarur, “Nun kwityabwe im dangna tukwe dangna dantam nirya aryi kuraming dib tenen nang ababyi neiktoto mambul dinyi boraming.” Sunci ato tenen bikmun ci, kanya katabum eboka dib tenebmurubdarur.
1PE.5.10	Ura, nun Nai Imtamnyi bira langdeiboka kisal dangsurutnyi biryi sunsi katabum erdeirisina teleb. Nun Nai biryi nunsi nabdeibmasou ara, “Ni Mi Kristus dam kun nang kibdeibnyi uca, Niryi sunsi erebdeiboka iya kam kun dinyi karebkwan,” tenen nabdeibmasou. Ara, uki mitikanun kuboka mambul dinyi bobmunyi ura, Erci sunsi teleb kibdeibsiryi, lulungna kum uca mikib weik kibdeibkwansir. 
1PE.5.11	Nun Nai bira tanglona kum uca iya mikibnyi kurmurutnyi kubdur. Amin.
1PE.5.12	Ura, ni Petrus biryi, “Ato-ato kerek sekeibdum,” ebman uca, nun kwit Silwanus biryi a kerek sengna sekeibmasir. Nun kwit Silwanus bira wa irlona kumnyi kurur ati ebman. Nunci sunsi bumang uram eboka kerek sekeibmasinim. Ara, “Sun kanya katabum ebdeibkwanim,” tenen kerek sekeibmasinim. Tonda, “Nun Nai Imtamnyi bira langdeiboka kisal dangsurur ati diboka bikwaming,” tenen kerek sekeibmasinim. “A uram katabum eboka talebkwaming,” tenen lak eboka kerek sekeibmasinim. Ati, nun Nai biryi sunsi kisal dangsurur ati, sunci katabum eboka dib tenebmurubdarur. 
1PE.5.13	Ura, ni kwityabwe. A kunum sirya kerek sekeibmasinim. Sun weik atei Babilon aryi kuramingnyi dib tenen nang aryi sunsi, “Teleb,” ebmasing. Babilon atei sirik ati kum ebmasin. Erda, kebdeiboka Babilon doraming atei ati ebman. Nun Nai Imtamnyi biryi sun akatei asi kuramingnyi dib tenen nang sun ab tonkwa wibdeibmasou ati ebman. Tonda, nun kwit Markus ni boukwe weik kununyi bibabyi sun nirya asi kibdobmasir. 
1PE.5.14	Sunci sun mamum teleb ebdandarur. Ara, nunda dib tenen nang aryi, “Kibdandobkwayeb,” tenen irirdanub to, sunci sun mamun irirdana teleb. Ura, sunda nun Du Yesus Kristus dam kurandum nang nirya asi nun Nai Imtamnyi biryi antanibdeibsici uca, kilkil kanya karesina teleb.
2PE.1.1	Ni Simon Petrus bira nun Du Yesus Kristus biryi bokdonoknou ba, nun Du Yesus wa irmilinanyi kunun ci, sun dib tenen nang ati kerek sekeibkwinsin. Nun Du Yesus Kristus bira nun Nai Imtamnyi bitonyi kuboka Iya Erebdobnyi biryi, “Ni mabwe nermabwe kibdeibkwan,” tenen ninyi Lemsurutnyi kurur. A deyok aryi, nun Du Yesus biryi karebsou uca, sunda minob ura Er Imtamnyi bira walwal nang kurandau ababyi danguboka nun Du Yesus bisi dib tenerandum. Ara, nunda Teleb Uram erbana nang ara diboka dib tenenub to, sunbabyi neiktoto nun Du Yesus bisi diboka dib tenerandum. 
2PE.1.2	Ni kwityabwe ab ni kwinyabwe ab, nun Nai Imtamnyi biryi, “Ni mabwe nermabwe,” tenen sunsi kisal dangsina teleb. Tonda, nun Nai biryi sunsi antanibdeiboka sun kanya teleb akwe kurdeirisina teleb. Ara, sunci nun Nai Imtamnyi ab nun Du Yesus Kristus ab dam kun nang kuramun ci, diboka biktabakmunyi uca, nun Nai biryi sunsi kisal dangsina ab, teleb kanya kurdeirisina ab langdeiboka karesina teleb.
2PE.1.3	Nun Du bira iya mikibnyi biryi karebmasou uca, nunci, “Er Imtamnyi urasintam aryi ato-ato kuboka teleb dinyi kunubkwanub,” tenen nirya bingnub. Ba, nunci nun Nai nabsounyi dam kun nang kiboka Ersi bingnub uca, nunci Er urasintam aryi teleb dinyi kununub. Nun Nai bira iya mililnyi ab iya teleb kurutnyi biryi nunti kiknibminikmasou uca, nunci bikdobibyi ura, Er urasintam aryi teleb dinyi kunubde banub ati ebman. 
2PE.1.4	Nun Nai biryi a dinyi nirya kiknibminiksou uca, Erci nunsi, “Ato-ato lebde binkwansin,” eboka nunti ebdeibsou uram yuk-yuk asi karebmasou. A ebdeibsou uram yuk-yuk ara iya Teleb Uram ton bikdob uram kurur. Ati, sunci a erdeirisin uram yuk-yuk asi dib teneramunyi uca, sunci nun Nai Imtamnyi bito nang kibmun ci, iya kam kubkwandum. Ato kuramunyi uca, sunci, “Nun malyi tenen dinyi ara nun kanya ab nong ab nirya kum dasicei,” tenen sun kanya aryi malyi tenen dinyi asi takloboka iya kam kun dinyi asi dobdobdarur.
2PE.1.5	A deyok aryi, sunci busul kuboka, “Nun Du bisi dib teneramibiryi, ninyi urasintam aryi teleb dinyi kununa ababyi kubkwayeb,” tenen kubdarur. Tonda, “Ninyi urasintam aryi teleb kuramibiryi, nun Nai Imtamnyi dam kuboka Ersi bingdona ababyi biktabakwayeb,” tenen kubdarur. 
2PE.1.6	Tonda, sunci nun Nai bisi tabakoka bingnamun ci, sunci, “Malyi dinyi kubibyei,” tenen sun kanya nurubdobkwandarur. Tonda, sun kanya nururoramun ci, sunci tanglona kum uca nun Du Yesus bisi milibdarur. Tonda, tanglona kum uca nun Du Yesus bisi miliramun ci, sunci Er Imtamnyi urasintam aryi teleb dinyi kunubdarur. 
2PE.1.7	Tonda, Er Imtamnyi urasintam aryi teleb dinyi kunuramun ci, sunci sun kwityabwe dib tenen nang asi boukwe kibdeibdarur. Tonda, sun dib tenen nang asi boukwe kimdeiriramun cok, sunci ninyi nirya asi boukwe kibdarur. 
2PE.1.8	A dinyi nirya ara sun kanya dam tabakdongoboka kunuramunyi ura, talyi kum kubkwandum. Erda, sunci ato kuboka nun Du Yesus Kristus bisi tabakdongoboka bingdoramunyi ura, du weik moubkwansir. 
2PE.1.9	Bok, a dinyi nirya sun kanya dam kum kuransici nang ara asing kuanci nang aryi utotoa asing diboka eirkatana kum kuraming nang ato kunung. Sun ato kuramingnyi nang ara, “Nun malyi kuramoubwe dinyi ara nun Nai biryi sirya kilibmasou,” tenena ara luba kimnung aryi nun Nai biti du moun kum nang kunung.
2PE.1.10	A deyok aryi, ni kwityabwe, sunci a dinyi nirya teneramun ci, sundamnyi busul kuboka kalikdandarur. Ara, sunci, “Nun Nai biryi nunsi wibdeiboka nabmasou ara tabakoka lak kibsute,” tenen busul kubtabakoka nun Nai dam kun nang kubde bindarur. Ato kuramunyi ura, sunci tanglona kum uca nun Du Yesus bisi milibkwandum. 
2PE.1.11	Ato kuramunyi uca, aminda aryi nun Du Yesus Kristus Ninyi Lemsurutnyi biryi sunsi aminda aryi, “Ni dam yandarur,” eboka kibdobkwansir. Ara, nun Du Yesus iya weik sienyi kuboka tanglona kum uca kalikwansir ai wengbinkwandum ba, Erci, “Ni kwityabwe, ni kwinyabwe,” tenen sunsi diboka kibdobkwansir.
2PE.1.12	Ati, niryi, “A uram luba kibingnyei,” tenen sunsi ato ebmasin cok, aminda ababyi tamuboka ebde binkwansin. Sunci a ebmasin dinyi nirya sirya bingdarur ci, dib en uram katabum eboka talerandum bok, niryi, “Busul kuboka nun Du Yesus bisi diboka milibde binkwaming,” tenen sunsi tabakdongoboka ebde binkwansin. 
2PE.1.13	Ni kanya teleb tenenun to, ni kam tuba kunmaryi talak aryi niryi a uram asi tamuboka ebde binkwansin. 
2PE.1.14	Ato ebman ara, nun Du Yesus Kristus biryi, “Minola dibkwandim,” eboka nisi lak kibdeibmanou ba, bikdase. Ati, uki mitikanun kubde banmabyi ani, dibkwan ara nidamnyi sirya bikdanman. 
2PE.1.15	Ati, niryi, “Ni sirya dibnyi ababyi, a eterena uram nirya ara tuba-tuba teneibkwanung,” tenen busul kuboka abniryi, a eterena uram asi tamuboka eterebde binkwansin.
2PE.1.16	Nunci sunsi, “Nun Du Yesus Kristus bira iya mikibnyi ton, milil weiknyi kuboka tamuryankwansir,” eboka etereransoubwe ara nunung uram kum etereransoubwe. Erda, nunci nun Du Yesus milil asi asing eiramoubwe to, nunci nun Du Yesus deyok ati dib en uram akwe etereransoubwe. Ara, nun Du Yesus tukwetam tuba kuramwe talak aryi nun winiryi nang Er ab tonkwa mutuk kon welebmaburyi, asing dinmoubwe uca, nun Du Yesus bira Erdamnyi milil weiknyi lak kibdanmou. 
2PE.1.17	A talak aryi nun Nai Imtamnyi biryi nun Du Yesus bisi mikib ab milil ab karebmou ati ebman. Ura, nun Nai Iya Erebdobnyi biryi nun Du Yesus biti ato lak ebmou. “Anyi bira Ni Mi, ni boukwe weik kununyi kurur. Erda Ni Mi, Ni kanya iya teleb kunurur Mi kurur,” ebmou. 
2PE.1.18	Ato ebmou ara, nunda nun Du Yesus ab tonkwa iya teleb mutuk kon kubmoubwe nang winiryi aryi nun amol kekebmoubwe bok, imtam aryi kuboka uram ato ebmou.
2PE.1.19	Ato ebmoubwe asi, nunsi sun Er Imtamnyi Uram ebdeibmaci to lak etereramnyi nang aryi eransei uram ababyi iya dib en uram kurur deyok aryi nunsi katabum erdeirisurur. Ati, sunci a uram ati, “Kunuk ai berengdeirisurur uram,” tenen diboka diblilibdarur. A uram asi diboka dibnilibmunyi uca, nun Du bira kurya ulul atonyi anamyandoka abdiryi, sun kanya yuk-yuk asi berekeibkwansir. 
2PE.1.20	A uram ara ninyi tenen kanya aryi kum anaramwe ba, uram ermurunanyi biryi, “Lak kibdeibkwan,” tenen kanya ababyi kum anaramwe. Yuma kobdob iya bikwamunyi dinyi ara ato. 
2PE.1.21	Er Imtamnyi Uram ara tukwetam nang tenen kanya aryi kum anaramwe ati ebman. Erda, Er Imtamnyi Kanya Roh Kudus aryi tek deib aryi erkareramwe uca, Er Imtamnyi bisi wa irmilin nang aryi a uram asi ermururamnyi ati ebman.
2PE.2.1	Sun Israel yala nang minob kuramnyi nang kankan ababyi tola uram eteren nang kuramnyi to, ukuryok sun dib tenen nang kuranduma kankan ababyi tola uram eteren nang kubkwaming ati ebman. A nang ara iniboka tola uram asi etereraming bok, sun uram keken nang aryi, “A nang etereransing uram ara tola uram asi etereransing,” tenen ara ola kum bikwaming. A tola uram ara ninyi kanya bowaningminingdur uram kurur asi eterenung ati ebman. A nang ara nun Du Yesus Kristus biti, “Nun Nai Lebsounyi, erebdob Arungdeirisurutnyi,” tuba kum tenebkwaming. Erda, sunci nun Du Yesus biti, “Anyi nun li,” ebkwaming. Ato ebingnyi uca, nun Nai Imtamnyi biryi a nang asi weneboka minola kum daneibkwande. 
2PE.2.2	Tonda, a tola uram eteren nang ara alyi kun kum asa aryi, “Talyi yobdatibyi,” tenen malyi kun dinyi utotoa kubkwaming. Ukubkwaming ba, ninyi ilinto aryi miliboka neik malyi kun dinyi kubkwaming. Dib tenen nang kankan asi ninyi ilinto aryi ato kuboka malyi kubkwaming deyok aryi, sun dib tenen kum nang aryi, “Sun Kristus milin nang ara malyi dinyi akwe kunung se,” eboka tatab-tatab ebkwansing. 
2PE.2.3	Tonda, a tola uram eteren nang aryi sun tula kiringna deyok aryi, “Nun uram kekesin nang aryi co bok ilinto karebsiting,” tenen sun kanya aryok nunung kuna liboka utotoa eterebkwansing. Bok, nun Nai Imtamnyi biryi minob talak aryi kuboka a nang ati, “Diboka wenebkwan,” teneramwe deyok aryi, Erci sunsi minola kum daneibkwande.
2PE.2.4	Minob ura, Er Imtamnyi Uram eryuryangan nang kankan ara ton nang aryi Er Imtamnyi biti, “Nun li,” tenen malyi kubmai. Ura, nun Nai Imtamnyi biryi a nang ati, “Ni amwetam kun nang kunung ati Niryi wenena kum kubkwan, erda boukwe kubkwan,” kum tenebmou. Erda, Erci a nang ara Er uram eryuryangan nang asi ilila uk mekwan dam yakdonokmou. Ura, nun Nai biryi, “Sirya kobdob talak aryi weik wenena wenebkwan,” tenebmou ci, a nang asi tabwe deboka iya kunuk mutuk dam yakdonokmou. Ura, nun Nai biryi Er Uram eryuryangan nang ati, “Diboka wenebkwan,” tenerur bok, Erci nun tukwetam malyi kuramingnyi nang kankan kuboka tola uram eteresin nang asi wenena kum kubkwande tenebmarum do? Ato tenen kum. 
2PE.2.5	Tonda, sun minob talak kuramnyi nang aryi Er Imtamnyi Uram kum kunuramnyi ura, nun Nai Imtamnyi biryi a nang ababyi wenebmou. Ara, nun Nai biryi ilila on me karebmou uca, ninyi nirya me yibsekmou. Yuk nang ara nirya me yibsekmou bok, nun Nai Imtamnyi biryi nun aibwe Nuh ab er mabwe nermabwe ab ninyi inbaryi nang ab lebdeiboka kalikmou. Nun aibwe Nuh bira, “Er Imtamnyi urasintam aryi teleb dinyi kunubdarur,” eboka eterermururamunyi biti ato ebman. 
2PE.2.6	Tonda, sun minob Sodom atei ab Gomora atei ab kuramnyi nang aryi malyi kun dinyi kuramnyi ababyi, nun Nai Imtamnyi biryi sunsi wenebmou. Ara, nun Nai biryi imtam aryi uk mo karebmou ba, akatei bitinyi asi ai ab ninyi ab uk aryi nirya yibsekmou. A wenebmou dinyi ara nun Nai Imtamnyi biryi sun Er Uram kununa kum kuramingnyi nang nirya asi aminda neiktoto kuboka weik wenen dinyi karebdiryok, sunsi diba ati wenebkwande to lak kimsurur. 
2PE.2.7	Ura, Sodom atei nang ab Gomora atei nang nirya asi wenebmou bok, nun Nai biryi nun aibwe Lot bisi lebdeibmou. Nun aibwe Lot bira Er Imtamnyi urasintam aryi teleb dinyi kunuramunyi biti ato ebman. Nun aibwe bira Sodom atei ab Gomora atei tingyandoka kuramuryi, erci a nang aryi talyi yordan dinyi ati, “Se, malyito kuraming,” tenen mambul weik kanya boramwe. Ato kuramwe ba, nun Nai biryi lebdeibmou ba, nun aibwe bira akatei nang ab tonkwa kum dibmai. 
2PE.2.8	Nun aibwe Lot bira Er Imtamnyi urasintam aryi teleb dinyi kunuramunyi kuramuryi, sun Sodom atei nang ab Gomora atei nang ab tonkwa tuba-tuba kuramnyi. Ato kuramwe uca, nun aibwe biryi sun akatei nang malyi kun dinyi nirya asi asing eiriramuryi, uram kekeramwe aryi er kanya teleb ara mambul weik doramwe. 
2PE.2.9	Ato kuboka nun Nai Imtamnyi bira sun Er Uram kunuramingnyi nang ara lebde baransir. Ara, ninyi aryi mambul kimdeiriransingnyi ababyi yuk dinyi aryi mambul kimdeiriransici ababyi nun Nai biryi lebde baransir. Ba, sun malyi dinyi kuramingnyi nang ati Erci wenebde barur. Ani, weik wenen tum berekci ura, Erci sunsi weik wenena kareboka wenebkwande. 
2PE.2.10	Ara, sun, “Talyi yordan dinyi akwe kunubde binkwayeb,” tenen malyi kuramingnyi nang asi Er Imtamnyi biryi nunukoka wenebkwande. Tonda, sun nun Nai kalingsurutnyi biti, “Er Uram kununa nun li,” teneramingnyi nang ababyi Erci nunukoka wenebkwande.
2PE.2.10	A malyi kun nang ara sundamnyi ererdeirirdaraming ci, sunci akata doboka sun imtam kuboka Uram eryuryangan nang ababyi ina ngilingnaming. 
2PE.2.11	A nang ara tukwetam nang kuramingiryok, imtam kuboka Uram erban nang asi ina ngilingnaming. Ina ngilingnaming bok, Er Imtamnyi Uram eryuryangan nang ara mikib weik kuraming nang ababyi, a tola uram eteren nang asi nun Nai Imtamnyi urasintam aryi ina ngilingna kum kunung. 
2PE.2.12	A tola uram eteren nang ara sun bita kum bingnamingnyi bok, “Nunda diboka bingnub,” teneboka abingiryi, talyi ati ina nglilingnaming. A nang ara bai bisam yua kanya boboka ato kunung aryi, ninyi kanya kum bonung deyok aryi, sun kanya aryi malyi teneramingnyi to akwe kubde banung. Bai bisam yua ara ninyi aryi obde yiramingnyi uca, ola kum danarande to, a tola uram eteren nang ababyi ola kum dankwaming. Ara, nun Nai Imtamnyi biryi a nang asi diba ati wenebci uca, bai bisam kum danarande to minola dibsekwaming.
2PE.2.13	A nang ara yuk nang asi malyi kimdeiriraming ati, nun Nai Imtamnyi biryi dekoka malyi kibdeibkwande. A nang ara alyi kanya ara kum bonung ci, “Yina ilinto yibibiryi, ner talyi yobtibyi,” teneboka kitingtam berengnande nirya ababyi sun kanya aryi malyi tenen dinyi laktoto kubde banung. A malyi kun nang ara kam kuramingnyi talak ara sun dib tenen nang ab tonkwa kwaliramun cok, sun kankan dam alyi weik dinyi akwe kunuraming ati ebman. 
2PE.2.14	A nang ara, “Ner talyi yobtibyi,” tenen nerabwe asi asing lingdon kanya akwe boraming. Tonda, sunda, “Nun malyi kunub to ara taklobkwayeb,” kum tenenung. Tonda, sun wise kanya borona kum nang asi sunci bowaningminingnaming. Tonda, sunci, “Bona-bona ilinto talebtibyi,” tenen kanya akwe kunung. A nang ara iya malyi kun nang kunung ati, nun Nai biryi sunsi diba ati wenebkwande. 
2PE.2.15	A nang ara udikum bisik tuba kum banung. Erda, bisik wanikminikmai ura, minob kuramnyi talak aryi tola uram eteren deyoknyi Beor mi Bileam bisi milin nang kunung. Anyi bira, “Dengna ilinto karebningnyi uca, malyi uram ebkwan,” tenena akwe kuramwe. 
2PE.2.16	Ato kuboka, “Malyi uram ebkwan,” teneramwe asi er boyibaramwe bisam keledai aryi ersi wenebmou. Keledai ara ninyi uram eramib to kum erur bok, Er Imtamnyi biryi karebmou uca, ninyi uram ato eboka Bileam bisi wenebmou. Ara, keledai aryi bikdob uram eboka wenebmou uca, tola uram eterenanyi biryi er talyi tenen dinyi asi bisik sekmou.
2PE.2.17	A tola uram eteren nang ara me u dam cemnande to talyi tam kunung. Tonda, duwa asi ibalya aryi uboka bobde bindobci ura, mo kum cemnande ato, talyi tam kunung. Ba, nun Nai Imtamnyi biryi, “Iya kunuk ilinto ai yakdonokwan,” tenen a nang asi wenen sokon kiknibminikamwe. 
2PE.2.18	A nang ara sundamnyi erebdeibdandoka talyi uram akwe eterenung. Sunci ninyi kanya aryi, “Talyi yobdatibyi,” tenen dinyi akwe kunuboka, “Talyi yordana ara mem kum,” eboka eterebingnyi uca, ninyi ilinto aryi, “Nunbabyi talyi yobdatibyi,” teneraming. Ato kuboka sunci sun ukuryok, “Tola uram asi bai donokoka lebdandobtibyi,” tenen dib tenebkalibmangnyi nang ababyi bowaningminingnaming ati ebman. 
2PE.2.19	A nang ara, “Nun eterena milibmunyi uca, tabwe lobdeibsou nang ato kubkwandum,” eboka sun milin nang asi ebdeibingiryok, sunbaramnyi tabwe lobdeibsou nang kum kuraming ati ebman. Erda, malyi kun dinyi aryi sun kanya asi mikib kuboka talerur ati, malyi kun dinyi aryi tabwe deansou nang ato kunung. Ninyi kanya asi mikib kuboka taleranci dinyi ara ninyi kanya asi tabwe demnande ati ebman. 
2PE.2.20	A nang ara nun Du Yesus Kristus ninyi Lemsinanyi bikdobmai ura, sunci, “Malyi kun nang aryi kunung to tuba kum kunubkwayeb,” tenen minob lemdarorbinmai cok, sunci tubto danguboka, “Malyi kun dinyi tubto kurantibyi,” tenen kunubmai uca, malyi kun dinyi asi sunsi muna kibdongobmou. Sun ato kuramingnyi nang ara nun Du Yesus bisi kum bingnamnyi talak aryi malyito kuramnyi ani, sunci nun Du Yesus bisi bikdobmai asi taklobmai ci, tabakoka iya malyito kuraming. 
2PE.2.21	Sun ato kuramingnyi nang ara Teleb Uram aryi, “Ato-ato kuboka Er Imtamnyi urasintam aryi teleb dinyi kunubdarur,” eboka eteresurur uram asi bikdobingiryok, taklobmai. Tonda, Er Imtamnyi biryi, “Ato-ato kubdarur,” eboka ebdeibsou uram asi bikdobingiryok, sunci a uram asi kunubde kum baramnyi. Sun ato kuramingnyi nang ara Teleb Uram kum bikmatingnyi uca, iya malyito kum kubmatingnyi. 
2PE.2.22	A, “Malyi kun dinyi tamuboka kunubtibyi,” tenen nang aryi kuramingnyi to ara kemdeirin uram aryi lak erur to kunung.
2PE.2.22	“Kam aryi yina boubmaci ba, dukmariryok, er mining dukna tubto tamuboka yirande.” 
2PE.2.22	Ba, “Bisam asi me ilikeibmangnyi bok, mintal ai tubto tamuboka leici demnande.”
2PE.2.22	Ato kuboka nun Du bisi bikdobmangiryok, tubto tamuboka, “Malyi kun dinyi kunubtibyi,” tenen nang ati ato ebman.
2PE.3.1	Ni kwityabwe boukwe weik kusunun nang. Niryi sunsi minob uca kerek sengna kerek sekeibmasise ani, ukuryok a kerek sengna ara bitinyi dinyi kerek sekeibmasin. Min kerek sengna umbura aryi niryi sunti, “Manmalina kum uca dib en uram akwe tenebting,” tenen kerek sekeibmasise to, ukuryok ababyi neik dinyi tenesunun ci, kerek sekeibmasin. 
2PE.3.2	Ati, sun minob talak aryi Er Imtamnyi Uram ebdeibmaci to lak etereramnyi nang nabi-nabi nang aryi eramnyi to asi tamuboka kanya teneibdendarur. Tonda, nun Du Yesus ninyi Lemsinanyi biryi Er bokdonokmou nang Teleb Uram deyok kouboka eteren nang biriman aryi, “Ato kubde bindarur,” eboka erdeiriransou uram ababyi sunci tamuboka kanya teneibde bindarur.
2PE.3.3	“Yuma kobdob bikdobkwayeb,” tenen dinyi ara ato. Sirya kobdob talak kubci ura, nun Du Yesus bisi ina ngilingna nang sun kankan dam yankwaming. A nang ara sun kanya dam aryi anabmaci malyi tenen dinyi kubde bingiryok, dib en uram ati ina ngilikwaming. 
2PE.3.4	Ara, sunci ato ebkwaming, “Er Imtamnyi biryi, ‘Tukwe tam yuryankwan,’ ebdeibmou ara, ‘Ura dantam yanganmar da?’ aminda ababyi da kum yankwande. Minob uca, nun aibweyabwe aryi dibde buramnyi ani, diamnyi talak ababyi, ukuryok ababyi Er Imtamnyi ton kum yuryangarur. Tonda, im ab tukwe ab ara minob kiknibmou to akwe iya a kublobwe tok ton dangurminingna kum kurur ati da kum yankwande,” ebkwaming. 
2PE.3.5	Ato eboka ina ngilikwaming bok, sunci tola ati ato ebkwaming. Nun Nai biryi diboka yuryankwansir ati ebman. Nun Nai Imtamnyi biryi Er Uram dem aryok imtam tukwetam nirya kiknibmou ati sunci teneiboka luba kimnaming. Tonda, ilila mekwan kankan aryi tukwe kib anabdeibmou ba, er uram biriman aryi kiknibmou ati sunci teneiboka luba kimnaming. “Er Imtamnyi biryi eranci to ara diboka kunurur,” tenen ato ebman. 
2PE.3.6	Ani, Er Imtamnyi biryi, “Ninyi asi wenebkwan,” tenen karebmou uca, neik me ilila mekwan aryi weiktoto obmou uca, a minob kikniamwe im dangna tukwe dangna nirya asi kum daneibmou ati ebman. 
2PE.3.7	Ato kubmou bok, ukuryok a tuba asing eiriramib im ab tukwe ab ababyi Er Imtamnyi Uram dem aryi kiknibmou to, tubto neik uram dem aryok, uk dongobkwande ati kalikeiboka dibde burur. A sirya kobdob weik wenen uki tum berekci ura, Er Imtamnyi biryi sun malyi kun nang ababyi kum daneibkwande.
2PE.3.8	Ato kubkwande bok, ni kwityabwe sun ni boukwe weik kusunun nang, sunci a ebkwinsin uram asi luba kibmunyei, erda kanya tam diboka bobdarur. Uki tentok ati nun Du Yesus biryi, “Kwalina seribu baryi ato,” tenerur. Ba, kwalina seribu baryi ati Erci, “Uki tentok tum ato kurur,” tenerur. 
2PE.3.9	Nun Du bira, “Ni ebdeibmase uram nimalyok-nimalyok kunubdeibkwan,” tenena kum kurur. Sun kankan asi ton nang ara nun Du Yesus biti, “Er ebdeibmou uram ara kum kunubkwande,” tenerandum bok, nun Du Yesus biryi Er Uram nimalyok kum kunubkwande ati ebman. Erda, Erci sunti bico tenesurur ci, “Ninyi tentok ababyi Niryi kum daneibnyei,” tenen wenen dinyi minola kum boyasurur. Tonda, “Ninyi nirya aryi sun malyi kun dinyi takloboka nisi milibniting,” tenen Erci ninyi ati malyi kun dinyi tanglon uki lordeirsurur.
2PE.3.10	Ninyi ati uki karesurur bok, nun Du Yesus tamuryankwande uki tum ara lukdandoka kunubkwande. Ukula donanyi biryi ai damnyi kum bikmari bok, ai wengyandoka dorongnyi asi eiboka lungdaraming to, nun Du Yesus bira neiktoto lukdandoka yankwande. A talak ara imtam tukwetam nirya kum dandobkwande. Ara, imtam ara lilim weik eboka daksakoka kum dandobde ba, imtam kurande dinyi nirya ara uk aryi yibsekwande. Tonda, tukwetam kurande dinyi nirya ara kum dankwande.
2PE.3.11	Nun Nai Imtamnyi biryi imtam tukwetam dinyi nirya kum daneibkwande ati, sunci, “Nunbabyi wenebsicei,” tenen sundamnyi kalingdana teleb. Ati, sunci Er Imtamnyi dam kun nang kuramun ci, nun Nai urasintam aryi teleb dinyi akwe kunubde bindarur. Tonda, Er Imtamnyi biryi ebdeibsou to kunubdarur. 
2PE.3.12	Ato kuramun ci, sunci, “Er Imtamnyi yuryankwande uki tum minola yarur,” tenen dibde bukmunyi uca, nun Nai minola yuryankwande. A uki tum berekci ura, imtam nirya asi uk aryi yibsekwande. Ba, imtam kurur dinyi nirya ara uk tin aryi kum dankwande. 
2PE.3.13	Ato kubkwande bok, nunda nun Nai biryi, “Ukuryok im ab, ukuryok tukwe ab kiknibkwan,” ebdeibsou dinyi ati dibde bunub. A ukuryok dinyi dibde bunub im ab tukwe ab ara Er Imtamnyi urasintam aryi teleb kun nang sokon iya kibkwande.
2PE.3.14	A deyok aryi, ni kwityabwe, ni boukwe kimsunung nang, sunci a dinyi nirya ati dibde buramunyi ura, sunci busul kuboka sundamnyi kalikdandoka teleb dinyi akwe kunubkwandarur. Tonda, tatab-tatab ebman kum kuna teleb. Tonda, nun Nai Imtamnyi biryi Er ab tonkwa antanibdeiansici dinyi ara diboka kalikdobkwandarur. 
2PE.3.15	Nun Nai Imtamnyi bira, “Yuryankwan,” eboka ebdeibmasou asi minola kum kunurur. Ara, “Weik wenena aryi wenebnyei,” tenen nunsi lebkwansir ati Erci Er Uram minola kunuboka yangana kum kurur ci, nunti uki karesurur. Sunci a dinyi teneibdarur. Nun kwit boukwe weik kunubnyi Paulus bisi Er Imtamnyi biryi bingdon dinyi karebmou uca, erci neik dinyi ati eboka kerek sekeibmasou. Ara, nun kwit Paulus biryi sunsi kerek sekeibmasou to, ni Simon Petrus bibabyi neik dinyi akwe eboka kerek sekeibmasin. 
2PE.3.16	Nun kwit Paulus biryi sekeibmou kerek sengna nirya umbura aryi a deyok ati eteresurur. Erci sekeibmou kerek sengna ara utotoa nirya caknam kum aryi minola bikman kum, ton dinyi ara ikin mitik kum kurur. Ba, walwal nang ara ato uram asi dangubminikoka tola uram kimnaming. A nang ara Er Imtamnyi Uram yuk uram ababyi neiktoto dangubminikoka tola uram kimnaming. Ato kuraming nang ara Er Imtamnyi Uram yuk uram ababyi neiktoto dangubminikoka tola uram kimnaming asi, Er Imtamnyi biryi sunsi weneboka kum daneibkwande.
2PE.3.17	A deyok aryi, ni kwityabwe, boukwe weik kimsunun nang, sunci a dinyi sirya bikmarum ati, sunda sundamnyi kalingdana teleb. Sunci, “Sun malyi kun nang aryi nunsi malyi kun bisik bowanikminiksingnyei,” teneboka abmun ci, katabum eboka sun dib tenen dinyi wanikminiksicei ati sundamnyi kalingdana teleb. 
2PE.3.18	Sundamnyi kalingdamunyi ba, nun Du Yesus Kristus ninyi Lemsinanyi biryi sunsi tabakdongoboka kisal dangsina teleb. Tonda, sunci tabakdongoboka-tabakdongoboka nun Du Yesus bisi bingdona teleb. Ninyi nirya ara ukuryok ababyi, aminda kubkwayeb talak nirya ababyi nun Du Yesus bisi Er si iya weik ermuruna teleb ati ebman. Amin.
1JN.1.1	Ni Yohanes biryi kerek sekeibwinsin uram ara nun Du Ninyi Kam Kimdeirisurutnyi deyok ati sekeibkwinsin. Nun Nai Imtamnyi bira imtam tukwetam kum kikniamwe bok, nun Du Ninyi Kam Kimdeirisurur Uram ara minob kuramwe. Kuramwe ani, nun Du bira ninyi danmou ura, nunbabyi Er Uram ara iya kam kimdeirisin uram asi kekeramoubwe. Ati, nun Du ninyi danmou ura, nunci Ersi asing eiriramoubwe. Asing eiriramuburyi, nunci nun Du biti, “Naie,” tenen liliramuburyok, Er taruk taleramoubwe. A ninyi kam kimdeirisurur uram deyok asi bikmoubwe to, nunci kuboka sunti kerek sekeibmasib. 
1JN.1.2	Ninyi Kam Kimdeirisurutnyi bira lak kum kuramwe ani, ukuryok ara laktoto kibdanmou. Ba, nunci a Iya Kam Kimdeirisurutnyi bisi asing eiramoubwe. Tonda, nunci Er deyok ati, “Anyi bira Iya Kam Kimdeirisurutnyi diboka kurur,” eboka lak kimsunub. Iya Kam Kimdeirisurutnyi bira nun Nai Imtamnyi ab tonkwa kurandei ani, ninyi dandoka nunsi lak kibmasou.
1JN.1.3	Nunci nun Du bisi asing eiramoubwe to ab, nunci nun Du deyok ati kekeramoubwe to ab ababyi, nunci ebmuruboka sunsi lak etereransib. Ati, sunbabyi dib teneboka neik kanya bobmun ci, nun ab tonkwa antaniboka kubkwayeb ati, nunci sunsi etereransib. Nun dib tenen nang ara nun Nai Imtamnyi ab, Er Mi Yesus Kristus ab tonkwa antanironub. Ati, sunbabyi nun ab tonkwa antanirona teleb ati ebmab. 
1JN.1.4	Ba, Ninyi Kam Kimdeirisurutnyi deyok ati kerek sekeibmasib ara ato ati sekeibmasib, “Nun kwityabwe aryi kekebingnyi uca, nun ab tonkwa antanibdabyi ura, nun kanya ara kilkil weik kubsute,” tenen kerek sekeibmasib.
1JN.1.5	Nun Nai Imtamnyi bira berengnanyi kurur. Kunuk ara Er dam ton kum kurur. Nun Du Yesus biryi ato eboka etereransou ati, nun a uram kekebmoubwe nang aryi ermuruna sunsi lak eterebmasib. 
1JN.1.6	Ati, nunci, “Nun Nai Imtamnyi ab tonkwa antaniboka kunub nang,” erdaramibiryok, malyi kuramibyi ura, nunda Er Imtamnyi dam kun nang diboka kum kuramibiryi. Sun ato kuramingnyi nang ara tola ati ato erdaramingiryi. A nang ara kunuk dam tuba kuramingiryi, Er Imtamnyi dib en uram ara kum kunuraming. 
1JN.1.7	Ba, nunci Er Imtamnyi Uram kunubingnyi uca, nunda berengna dam kun nang ato kuraming ati, nun Nai Imtamnyi dam kun nang diboka kunub. Nun Nai Imtamnyi bira berengnanyi kurur ati, nunda teleb dinyi kuramibyi nang ara neiktoto berengna dam kun nang kunub ati ebman. Ato kuramibyi ura, nunda dib tenen nang ara neik kanya boboka antaniboka kubkwayeb. Ura, nun malyi kuramoubwe dinyi ati nun Du Yesus biryi Er ining aryi kilisurur. Ara, Er Imtamnyi Mi Yesus Er ining aryi nun malyi kun dinyi nirya asi kiliransir ati ebman.
1JN.1.8	Ba, nun dib tenen nang aryi, “Malyi kun dinyi iya ton kum kunub,” ebtibyi do? Ato ara ebdanman kum. Nunci ato uram ebibyi nang ara nunsi dib en uram ara nun kanya dan ton kum kuansici aryi nunbaramnyi tola ati erdaramib. 
1JN.1.9	Ba, nunci, “Ni malyi dinyi kilibnurum,” eboka nun malyi kun dinyi lak ebibyi ura, nun Du Yesus biryi nun malyi kun dinyi nirya kilibkwansir. Erda teleb dinyi akwe kunanyi kurur. Tonda, Erda, “Ninyi yakdonokwan,” tenen kanya ara ton kum borutnyi kurur. Erda, Erci, “Ni uram kunubkwan,” tenenanyi kurur. A deyok aryi, Erci nun malyi kun dinyi kilibsici ura, tuba kum teneiransir. 
1JN.1.10	Ba, nunci, “Malyi kun dinyi iya ton kum kunub,” ebibyi ura, nunci nun Du Yesus bisi tola uram enanyi bitonyi kimdeiriramib. Ato kubibyi ura, nun Du Uram ara nun kanya dam kuna kum kuransir.
1JN.2.1	Ni mabwe nermabwe boukwe weik kusunun nang, kekebnindarur. Niryi sunsi a dinyi kerek sekeibmasin ara, “Malyi kubingnyei,” tenen kerek sekeibmasin. Ba, yuknyi kum yuk ner kum aryi malyi dinyi kubmangnyi ababyi, nun Nai Imtamnyi biryi sun malyi kun dinyi kilibkwamasir. Er Imtamnyi kan ninyi kan noutam kuboka molormilisurutnyi biryi nunti molormilisurur ba, nun Nai Imtamnyi biryi nun malyi kun dinyi kilisurur. Nun Du Yesus Kristus bira Er Imtamnyi kan ninyi kan noutam kuboka molormilisurutnyi kurur ati ebman. Nun Du bira teleb dinyi akwe kurutnyi kurur ati, nun Nai Imtamnyi biryi Er molobmaci tok kunurdeisurur. 
1JN.2.2	Tonda, nun Du Yesus biryi Erdamnyi karebdanmou ci, nunti dibmou ati, nun Nai Imtamnyi biryi nun malyi kun dinyi nirya asi kilisurur. Nun malyi kun dinyi akwe kuma. Erda, im dangna tukwe dangna nang sun malyi kun dinyi nirya ababyi Erci kilirur.
1JN.2.3	Ura, nunda Er Imtamnyi bisi diboka bingna nang kunub ati, una kuboka bingdanub do? Ara, nunci Er Imtamnyi biryi, “Ato-ato kubdarur,” esurur uram asi diboka kunubibyi uca, “Nunda Er mabwe nermabwe kunub,” tenen diboka bikdandobkwanub ati ebman. 
1JN.2.4	Ba, unanyi-unaner aryi, “Nira Er Imtamnyi bisi diboka bingnun,” ebdanmatingiryok, nun Nai Imtamnyi Uram asi diboka kum kunuramingnyi nang ara sunbaramnyi tola ati erdaraming. Sun ato kun nang ara Er Imtamnyi mabwe nermabwe kum kuramingnyi aryi Er Imtamnyi Uram dib en uram ara sun kanya dam kum kurur. 
1JN.2.5	Bok, Er Imtamnyi Uram asi diboka kunuramingnyi sal kum ner kum ara Er Imtamnyi mabwe nermabwe kuramingiryi. Er Imtamnyi biryi nunsi boukwe weik kusurur to, nunda Er Uram diboka kunubiryok, nunci suklobman kum kuboka Er Imtamnyi bisi boukwe weik kunub. Ato kubibyi ura, nunda nun baramnyi biti, “Er Imtamnyi dam kun nang kunub,” tenen bingdanub. 
1JN.2.6	Unanyi-unaner aryi, “Nira Kristus dam kunanyi kunun, nira nun Du Yesus bisi milin ner kunun,” ebdating ura, sibambol dem aryok ato ena mem. Erda, nun Du Yesus Kristus bisi diboka miliramingnyi ura, Erci telebto kuramwe to sunbabyi kununa teleb.
1JN.2.7	Ni kwityabwe ni boukwe weik kimsunun nang, kekebnindarur. Niryi sunsi, “Ato-ato kunubdarur,” en uram ton kerek sekeibmasin. Ara, ukuryok uram kuma, erda sunci minob sirya kekerandau uram asi ukuryok ara niryi tamuboka kerek sekeibmasin. Ara, nun Nai Imtamnyi biryi minob uca, “Ato-ato kunubdarur,” eboka takubdeiansou uram asi tubto kerek sekeibmasin. 
1JN.2.8	Ato ebman cok, niryi ukuryok uram ababyi ton kerek sekeibkwamasin. Ara, nun Du Yesus teleb kuramwe to, sun dib tenen nang ababyi neiktoto kununa teleb. Nun Du biryi dib en uram ara nun kankan dam sirya berekeibmasir ati, kunuk dinyi ara bindorande.
1JN.2.9	Unanyi-unaner aryi, “Nira berengna dam kunun,” eramingiryok, sun kwityabwe asi bimsa yariramingnyi nang ara berengna dam kum kuramingiryi. Erda, kunuk dam tuba kuramingiryi. 
1JN.2.10	Ba, unanyi-unaner aryi sun kwityabwe asi boukwe weik kibingnyi nang ara diba ati berengna dam kuramingiryi. Sun ato nang ara teleb dinyi akwe kuramingnyi aryi yuk nang ababyi kum sangdeiraming. 
1JN.2.11	Bok, sun kwityabwe asi bimsa yarin ner sal ara kunuk dam tuba kuramingnyi aryi sun asing ara eibman kum kurur. A nang ara kunuk aryi sun asing kurminingdur ba, sun baron bisik kum bingdoraming.
1JN.2.12	Ni mabwe nermabwe, kekebnindarur. Niryi sunsi kerek sekeibmasin ara,
1JN.2.12	“Nun Nai Imtamnyi biryi nun Du Yesus Kristus biriman aryi sun malyi kun dinyi kilibmasou,” tenen kerek sekeibmasin.
1JN.2.13	Ni naiyabwe, kekebnindarur. Niryi sunsi kerek sekeibmasin ara,
1JN.2.13	“Nun Nai Imtamnyi bira yuma kobdob aryi kuramunyi bisi sirya bingdarur,” tenen kerek sekeibmasin.
1JN.2.13	Ni kwityabwe kam nang, kekebnindarur. Niryi sunsi kerek sekeibmasin ara,
1JN.2.13	“Nun Nai Imtamnyi biryi karebmou uca, malyi kun deyoknyi si Iblis bisik sekoka sirya muna kibdongobyi,” tenen kerek sekeibmasin.
1JN.2.14	Ni mabwe nermabwe, boukwe weik kusunun nang.
1JN.2.14	Sunda nun Nai Imtamnyi bisi bingnandau ani, ukuryok ababyi tuba bingnandum ati, niryi sunsi kerek sekeibmasin.
1JN.2.14	Ni naiyabwe.
1JN.2.14	Sunda nun Nai Imtamnyi bira yuma kobdob aryi kuramunyi bisi bingdarur ati, niryi sunsi kerek sekeibmasin.
1JN.2.14	Ni kwityabwe kam nang.
1JN.2.14	Sunda mikib kuboka nun Du Yesus bisi dib tenendarur ati, Er Imtamnyi Uram sun kanya dam iya kusurur ati, niryi sunsi kerek sekeibmasin. Sunci malyi kun deyoknyi bisi bisik sekoka muna kibdongobmandau ati, niryi sunsi kerek sekeibmasin.
1JN.2.15	Sun malyi kanya bon nang ati sunci, “Milibkwayeb,” tenebmunyei. Tonda, sun malyi kanyi bon nang aryi malyi dinyi kuraming to sunci, “Ato kubkwayeb,” tenebmunyei. Unanyi-unaner aryi sun malyi kanya bon nang aryi malyi kuraming to, “Niti teleb,” tenebingnyi nang ara Er Imtamnyi bisi boukwe weik kimna dinyi ara sun kanya dam kum kurandiryi. 
1JN.2.16	Sun malyi kanya bon nang aryi malyi kuraming to ara nun Nai Imtamnyi biryi kum kiknibmou. Erda, a malyi dinyi ara ninyi kanya dam aryi teneiboka kikniraming. Tonda, malyi tenen dinyi ara, “Nun teleb tenebyi to malyi kun dinyi kunubkwayeb,” teneraming. Yuk malyi tenen dinyi ara, “Nun asing eibibyi dinyi teleb kubsici to asi dobdobkwayeb,” teneraming. Ura, yuk malyi tenen dinyi ara sunbaramnyi erebdandoka, “Nunda sien nang, nunda bona bon nang,” tenerdaraming. 
1JN.2.17	Sun malyi kanya bon nang nirya ara iya kum dankwaming. Tonda, sun kanya teleb kuranci malyi kun dinyi ababyi nirya kum dankwande. A dinyi nirya ara kum dankwande bok, “Nun Nai Imtamnyi biti teleb kimdein dinyi kunubkwan,” teneraming nang ara iya kam kubkwaming.
1JN.2.18	Ni mabwe nermabwe, kekebnindarur. Ukuryok ara sirya kobdob uki tum sirya berekmar. Sunci sirya kekebmandau to, antikristus bira, “Er Kristus bisi bisik sektinyi,” tenenanyi sirya yanmar. Ukuryok ara antikristus nang ilinto aryi, “Er Kristus bisi bisik sektibyi,” tenen yanmang ati ebman. Antikristus nang ilinto yanmang ara sirya kobdob uki tum sirya berekmar ati nun sirya bingnub. 
1JN.2.19	A nang ara nun dib tenen nang ab tonkwa kuramibiryok, nun Du Yesus bisi diboka kum tenenung. A nang ara nun kwityabwe diboka kuranting ura, nun ab tonkwa iya kurantibyi. A nang ara nun Du Yesus bisi diboka dib kum tenenung. A nang ara nun kankan aryi kuboka bindobmai ati, nunci, “Dib tenen nang kuma,” tenen bingnub.
1JN.2.20	Sunda dib tenen nang nirya asi Er Imtamnyi Kanya Roh Kudus aryi langkibdeiboka eteresurur ati, sun nirya ara a dib en uram asi sirya bingnandum. 
1JN.2.21	Niryi sunsi kerek sekmasin ara, “Dib en uram kum bingnung,” tenen kum sekmasin. Erda, “Dib en uram sirya bingnung,” tenen niryi sunsi kerek sekmasin. Tonda, sunci, “Dib en uram aryi kuboka tola uram ton kum anasurur,” tenen bingdarur ati, niryi sunsi kerek sekeibmasin. 
1JN.2.22	Tola uram en deyok nang ara danto nang kunung do? Tola uram en deyoknyi bira tola ati ato esurur, “Er Yesus bira Er Imtamnyi biryi bokdonokmounyi ninyi Lemsinanyi si Kristus kuma,” erur. Sun ato en nang ara nun Du Yesus bisi, “Bisik sektinyi,” tenenung nang ara antikristus kunung. Sun ato kun nang ara nun Du Yesus bisi dib kum tenenung ati, nun Nai Imtamnyi bibabyi dib kum tenenung. 
1JN.2.23	Unanyi-unaner ara nun Du Yesus biti, “Ni li,” ebting ura, a nang ara nun Nai Imtamnyi dam kun nang kum kuramingiryi. Ba, unanyi-unaner aryi, “Nun Du bisi milinun,” eboka lak eramingnyi ura, a nang ara nun Nai Imtamnyi dam kun nang kuramingiryi.
1JN.2.24	Ura, nunci sunsi minob uca etereransou to asi, sunci sun kanya dam diboka talebnurubdobdarur. Sunci ato kuamunyi ura, nun Du Yesus Er Imtamnyi Mi ab nun Nai Imtamnyi ab tonkwa antaniboka iya kubkwandum. 
1JN.2.25	Tonda, nun Du Yesus biryi nunti ebsou uram ara ato, “Iya kam kun dinyi karebkwansin,” ebsou.
1JN.2.26	Niryi sunsi kerek sekeibmasin ara sun tola uram eteren nang ara sunda dib tenen nang ati, “Bowanikminikdetibyi,” tenen nang ati sekman. 
1JN.2.27	Sunda dib tenen nang asi nun Nai Imtamnyi biryi Er Kanya Roh Kudus aryi langkibdeiboka karebsou ati, Roh Kudus sun kanya dam iya kusurur. Ati, sunci, “Tola uram eteren nang aryi nunsi eterebsiting,” tenen kum. Erda, Roh Kudus aryi utotoa nirya asi lak kiboka sunsi eteresurur. Roh Kudus aryi eteresurur dinyi ara dib en uram akwe eteresurur ati ebman. Erci nunsi tola uram ton kum eteresurur. Ati, Roh Kudus aryi sunsi eteresurur to ara tanglona kum uca kunubdarur.
1JN.2.28	Ura, ni mabwe nermabwe, kekebnindarur. Sunda nun Du Yesus Kristus dam iya kubdarur. Ba, “Nun Du imtam aryi yandoka lak kibkwande tum berekci ura, alyi kubsicei,” tenen sunci nun Du Yesus Uram kunubmun ci, Er dam asi iya kubdarur. Tonda, sunci, “Nun Du imtam aryi kuboka yuryangaci ura, nunda ilil kum asa aryi Er ab tonkwa kubkwayeb,” tenen sunci Er Uram asi tuba-tuba kununa teleb.
1JN.2.29	Sun, “Nun Du bira teleb dinyi akwe kunanyi kurur,” tenen bingdamunyi ura, sun, “Teleb dinyi akwe kun nang ara Er dam kun nang akwe kunung,” tenen bikwandarur. Sun teleb kun nang ara nun Du Yesus bito nang kunung ci, Er mabwe nermabwe ato nang kunung.
1JN.3.1	Naie! Nun Nai Imtamnyi bira nunsi diboka boukwe weik kusurur. Boukwe weik kusurur aryi Erci nunsi, “Ni mabwe nermabwe,” eboka dororansir. Nunda nun Nai Imtamnyi Er mabwe nermabwe kunub ati ebman. A deyok aryi, sun malyi kanya bon nang ara nun dam kum kunung ci, nunsi kum bingsunung. A nang ara nun Nai Imtamnyi bisi kum bingnung ati, Er Imtamnyi dam kun nang kum kunung. A deyok aryi, a nang ara nun Er Imtamnyi mabwe nermabwe dam kum kunung. 
1JN.3.2	Ni kwityabwe, ni boukwe kusunun nang. Nunda ukuryok Er Imtamnyi mabwe nermabwe kunub. Ba, nun aminda talak kubkwayeb to ara bita kum bingdanub. Ato kuboka bita kum bingdanub cok, “Nun aminda ara nun Du Yesus Kristus bito nang kubkwayeb,” tenena ara sirya bingdanub. Nun Du bira imtam aryi kuboka lak kibkwande tum berekmaci ura, nunda nun Du Yesus kurur to nang kibkwayeb. A uki tum ara nunci Ersi diboka asing eibkatabkwayeb. 
1JN.3.3	Unanyi-unaner aryi nun Du Yesus bisi dibde buramingyi nang ara, “Malyi kun dinyi ni li,” tenen kanya bonung. Ara, nun Du Yesus biryi, “Malyi kun dinyi ni li,” tenen teleb dinyi akwe kurur to, nunda dib tenen nang ababyi, “Malyi kun dinyi ni li,” tenen teleb dinyi akwe ingkiringnub.
1JN.3.4	Unanyi-unaner aryi malyi dinyi kubmangnyi nang ara nun Nai Imtamnyi biryi, “Ukubdarur-Ukuna mem,” ebmasou uram asi yan yaniraming. Malyi dinyi kuna ara nun Nai Imtamnyi biryi etereransir uram asi yan yanina ati ebman. 
1JN.3.5	Ura, nun Du Yesus bira tukwetam yuryandoka Erdamnyi lak kibdanmou ara nun malyi kun dinyi kilibkwansou ati, Erdamnyi lak kibdanmou. Tonda, nun Du Yesus Er kanya dam ara malyi kun dinyi ton kum kurur. 
1JN.3.6	A deyok aryi, sun tanglona kum uca nun Du Yesus dam kuramingnyi nang ara malyi dinyi tuba kum kunung. Ba, sun tanglona kum uca malyi kuramingnyi nang ara nun Du Yesus dam kun nang kum kunung aryi nun Du Yesus bisi asing kum eirinung ci, nun Du Yesus bisi sun kum bingnung.
1JN.3.7	Ni mabwe nermabwe, kekebnindarur. Ninyi tentok ababyi sunsi bowanikminiksingyei. Unanyi-unaner ara tanglona kum uca Er Imtamnyi biryi eteresurur uram kunubingnyi ura, a nang ara teleb kun nang kunung. Ara, nun Du Yesus Kristus biryi Er Imtamnyi Uram kunurur ati, teleb kunanyi kurur to, a nang ababyi neiktoto Er Imtamnyi biryi eteresurur uram kununung ati, teleb kun nang kunung. 
1JN.3.8	Ba, unanyi-unaner aryi malyi tuba kuramingnyi ura, a nang ara isa sienyi si Iblis er mabwe nermabwe kuramingiryi. Iblis bira yuma kobdob aryi malyi dinyi deyok kouamuryi, ukuryok ababyi tuba malyi kurur ati, sun malyi kun nang ara Iblis er mabwe nermabwe ato kunung ati ebman. Ato kuramwe deyok aryi, Er Imtamnyi Mi yuryanmou ara er Iblis malyi wa asi kum daneibkwamwe ati, Erci yuryandoka Erdamnyi lak kibdanmou. 
1JN.3.9	Ba, unanyi-unaner aryi Er Imtamnyi mabwe nermabwe kuramingnyi ura, malyi dinyi tuba kum kuraming. A nang ara Er Imtamnyi dib en uram sun kanya dam bororaming ati, malyi kun dinyi ara tuba kum kuraming. Er Imtamnyi bira sun Nai kurur ati, sunda Er Imtamnyi mabwe nermabwe kuramingnyi aryi malyi kun dinyi ton kum kuraming. 
1JN.3.10	Er Imtamnyi mabwe nermabwe ab, Iblis mabwe nermabwe ab ara yuk-yuk kunung. A dinyi ara laktoto kurur. Ara, unanyi-unaner aryi Er Imtamnyi Uram kum kunuramingnyi nang ara Er Imtamnyi mabwe nermabwe kum kuramingiryi. Ba, unanyi-unaner aryi sun kwityabwe boukwe weik kum kimnamingnyi nang ara Er Imtamnyi mabwe nermabwe kum kuramingiryi.
1JN.3.11	Ura, yuma kobdob aryi kekebmandau ara, “Sun mamun boukwe weik kibdandarur,” en uram ara sirya kekebmandau. 
1JN.3.12	Ara, nunci ninyi obmunyi si Kain bito nang kubibyei. Anyi bira malyi kuna deyoknyi si Iblis mi kuramuryi, er weit asi obmou. Unato ati erci er weit obmou tenebmarum do? Er Kain bira malinyi kuramwe aryi er weit asi obmou ati ebman. Ba, er weit ara Er Imtamnyi Uram kunuramunyi kuramwe deyok aryi, erci ersi obmou. 
1JN.3.13	Ni kwityabwe, kekebnindarur. Sun kanya ara kankana kubsicei. Sun malyi kanya bon nang aryi nun dib tenen nang asi bimsa yariransing ati ebman. Ati, sunci, “Se, unatoa ati nunda teleb kun nang asi bimsa yariransing do?” tenebmunyei. 
1JN.3.14	Nunda dib tenen nang ara din nang ato kuramoubwe ani, ukuryok kam kun nang ato kibdandoboubwe. Nunda nun kwityabwe dib tenen nang asi boukwe weik kunub ati, nunci nunbaramnyi ati, “Kam bukokmangnyi nang ato kibdobmoubwe,” tenen bingdanub. Unanyi-unaner aryi sun kwityabwe dib tenen nang asi boukwe kum kimdamingnyi nang ara din nang ato tuba kuramingiryi. 
1JN.3.15	Unanyi-unaner aryi sun kwityabwe asi bimsa yariramingnyi nang ara ninyi on nang ato kuramingiryi. Sun kwityabwe asi kum obmangiryok, bimsa yariramingnyi nang ababyi nun Nai Imtamnyi biryi, “Ninyi on nang ato kunung ati Niryi wenebkwan,” tenerur. Ura, ninyi on nang ara iya kam kum kubkwaming ati ebman. Sun kwityabwe bimsa yariramingnyi nang ara Er Imtamnyi dam kun nang tuba kum kunung.
1JN.3.16	Nun kwityabwe asi boukwe weik kimna deyok ati nun sirya bingnub. Ara, nun Du Yesus Kristus nunsi boukwe kibsou to, nunbabyi neiktoto nun kwityabwe asi boukwe kimna teleb. Ati, Erci nunti, “Lebkwan,” tenen Erdamnyi karebdanmou ci, nunti dibmasou. Ura, nunbabyi neiktoto nun kwityabwe dib tenen nang asi boukwe weik kimna teleb. Ara, ninyi aryi obsingnyi ababyi, sun kwityabwe ati, “Teleb kubdeibkwayeb,” tenen sundamnyi karerdana teleb. 
1JN.3.17	Unanyi-unaner bona boramingnyi nang aryi sun kwityabwe iya ataranci nang ab ebdandoka asing eibmangiryiryok, bico kum tenebingiryok, sun ataranci to kum karebmangnyi ura, a nang ara Er Imtamnyi mabwe nermabwe kunung do? Ato tenen kum. Sun ato kun nang ara sun kwityabwe asi bico kum teneraming ati, Er Imtamnyi bibabyi boukwe weik tuba kum kunung ati ebman. 
1JN.3.18	Ni mabwe nermabwe, kekebnindarur. Nunci sibambol dem aryi uram eboka boukwe kibibyei. Erda, nunci nun dinyi kareboka nundamnyi karebdandoka yuk nang asi diboka boukwe weik kimna teleb.
1JN.3.19	Ura, nunci Er Imtamnyi urasintam yandoka, “Dib en uram asi diboka kunubmoubwe do kum do?” tenebdabibiryi, nun kanya ara ilil kubsicei. Erda, nunci, “Nun kwityabwe dib tenen nang asi boukwe weik kiboka diboka dibnilibmoubwe,” tenena teleb. Nunda nun kwityabwe asi boukwe weik kiboka dibnilibibyi ura, nunci, “Dib en uram asi diboka kunubmoubwe,” tenen bingdanub. 
1JN.3.20	Nunci nun kanya dam aryi, “Malyi dinyi ton kubmoubwe,” tenen bingdamabyi ababyi, nun kanya ara mambul kubsicei. Erda, nunci, “Nun Nai bira Iya Erebdobnyi kurur ci, utotoa nirya bingsurur,” tenebibiryok, Er urasintam yana teleb.
1JN.3.21	Ni kwityabwe, boukwe weik kusunun nang. Nunci nun kanya dam aryi, “Malyi kun dinyi kum kubmoubwe,” tenen bingdamabyi ura, nunda ilil asa kum uca nun Nai Imtamnyi urasintam yangana teleb. 
1JN.3.22	Ura, nun moloramibyi tok, nun Nai Imtamnyi biryi nunsi karebkwansir. Ati, nunci Er Imtamnyi biryi, “Ato-ato kubdarur,” erdeirisurur uram asi kunuboka Er Imtamnyi kanya teleb kurdeiriramib ati, nun Nai Imtamnyi biryi nun moloramibyi tok kunubdeibkwansir. 
1JN.3.23	Nun Nai Imtamnyi biryi nunsi, “Ato-ato kubdarur,” en uram ara ato kurur. “Er Imtamnyi Mi Yesus Kristus bisi dib tenebdarur,” eboka, “Sun mamun boukwe weik kimdandarur,” eboka Erci nunsi eteresurur. 
1JN.3.24	Sun Er Imtamnyi Uram kunuramingnyi nang ara nun Nai dam kun nang tuba kuramingiryi. Tonda, nun Nai Imtamnyi bira tanglona kum uca a nang dam asi tuba kurur. Nun Nai Imtamnyi biryi Er Kanya Roh Kudus asi nun kanya dam karebsou aryi, nun Nai bira nun dam iya kurur ara nun bingnub.
1JN.4.1	Ni kwityabwe, boukwe weik kusunun nang. Tola uram eteren nang ilinto anaboka im dangna tukwe dangna mutuk nirya yibinkiringmang ati, sunda dib tenen nang ara kalikdandobdarur. A tola uram eteren nang ara, “Er Imtamnyi Uram ebdeibmaca boboka eterebkwansib,” eransingnyi bok, sunci sun eramingnyi uram asi anmalakoka dib tenebmunyei. Erda, sunci, “A nang aryi eterenmang uram ara Er Imtamnyi Kanya Roh Kudus aryi eteresina uram ab antaniboka enmar do kum do?” tenen kanya teneibdeboka abmun ci, sun eterenmangnyi uram asi diboka lilibkwandarur. 
1JN.4.2	Roh Kudus aryi dib en uram eterenung nang ara ato eboka eterenung, “Nun Du Yesus Kristus bira Er Imtamnyi Mi kurur cok, ninyi kibdanmou.” Sun ato eboka eterebingyi nang ara ebmuruboka Er Imtamnyi Uram dib en uram asi diboka eterenmangiryi ati ebman. 
1JN.4.3	Ba, sun nun Du Yesus biti, “Ninyi ton kum kibdanmou,” eboka eterebingnyi nang ara nun Nai Imtamnyi dam kuna kum nang kuramingnyi aryi nun Nai biryi dib en uram kum eterermururaming. Erda, a nang ara nun Du Yesus bisi, “Bisik sektinyi,” tenenanyi si antikristus milin nang kuramingiryi. Ato enanyi bira ninyi kankan dam yankwande ena ara sun sirya kekebmandau. Asi, anyi bira ukuryok sirya yanmar ci, ninyi kankan dam kunmar ati ebman.
1JN.4.4	Ni mabwe nermabwe, dib tenen nang. Sunda Er Imtamnyi mabwe kundarur ati ebman. Sunci sun tola uram eteren nang uram asi dib kum tenerandum ci, “A nang asi bisik sektibyi,” tenen muna kibmandau. Er Iblis bira sun malyi kun nang kanya dam ara mikibnyi kurur. Mikibnyi kurur bok, nun Nai Imtamnyi bira Iya Mikibnyi biryi sun dib tenen nang kanya dam kusurur. A deyok aryi, sunda dib tenen nang aryi sun malyi kun nang asi bisik sekoka muna kibmandau. 
1JN.4.5	A tola uram eteren nang ara sun malyi kun nang mabwe nermabwe kunung. A nang ara sun malyi kun nang mabwe nermabwe kunung deyok aryi, sunda malyi uram akwe etereraming. Malyi uram etereraming ba, sun malyi kun nang aryi sun eterebingnyi uram kekeraming. 
1JN.4.6	Nun dib tenen nang ara Er Imtamnyi mabwe nermabwe kunub. Ati, unanyi-unaner aryi Er Imtamnyi bisi bingnamingnyi nang ara nun lak etereramib uram asi kekeraming. Ba, unanyi-unaner aryi nun Nai Imtamnyi mabwe nermabwe kum kuramingnyi nang ara nun etereramib uram ara kum kekeraming. A dinyi deici aryi nunci, “Ei, anyi bira ebmuruboka Er Imtamnyi Kanya Roh Kudus aryi dib en uram eteresurur,” tenen bingnub. Tonda, “Se, anyi bira tola uram, ninyi bowaningminingna etererur,” tenen bingnub.
1JN.4.7	Ni kwityabwe boukwe weik kusunun nang. Nun mamun boukwe weik kimdana teleb. Nun Nai Imtamnyi bira boukwe weik kimna deyoknyi kurur ati, nunbabyi boukwe weik kimdana teleb. Unanyi-unaner aryi boukwe weik kimnamingnyi nang ara Er Imtamnyi mabwe nermabwe kuramingiryi. Sun ato kuramingnyi nang ara nun Nai Imtamnyi dam kun nang kunung cok, Ersi diboka bingnung. 
1JN.4.8	Unanyi-unaner aryi boukwe weik kum kimnamingnyi nang ara Er Imtamnyi dam kun nang kum kuramingiryi, nun Nai bisi kum bingnung. Nun Nai Imtamnyi bira boukwe weik kimna deyoknyi kurur ati, niryi ato ebman. 
1JN.4.9	Nun Nai Imtamnyi bira boukwe weik kimsurur ci, nundam asi lak kibmasou. Ara, Erci nunsi boukwe weik kibmasou ci, Er Mi tentoknyi bisi tukwetam bokwetebmou. Ara, Erci nunti, “Ni Mi biriman aryi iya kam kun dinyi dobdobting,” tenen, Erci Er Mi tentoknyi bisi nunti bokwetebmasou. 
1JN.4.10	Boukwe kimna deyok ara ato kurur. Nunda tukwetam nang aryi Er Imtamnyi bisi boukwe weik kimnamoubwe do? Ato ton kum kuramoubwe. Erda, Nun Nai Imtamnyi bira nunsi boukwe weik kuransou deyok aryi, Erci Er Mi asi nun dam bokwetebmasou. Ara, Er Imtamnyi Mi aryi Erdamnyi karebdandoka dibkwamwe uca, nun malyi kun dinyi kilibkwansou ati, nun Nai Imtamnyi biryi Ersi bokwetebmasou. 
1JN.4.11	Ni kwityabwe, ni boukwe kusunun nang. Nun Nai Imtamnyi biryi nunsi ato kuboka boukwe weik kiansou ati, nunbabyi neiktoto nun mamun boukwe weik kimdana teleb. 
1JN.4.12	Ninyi tentok ababyi nun Nai Imtamnyi bisi asing ton kum eibmou. Nun Nai bisi asing kum eirinub asi Erda nun dam kusurur. Nunci nun mamun asi boukwe kimdaramibyi ura, nun Nai Imtamnyi bira nun kanya dam kusurur. Nun Nai bira nun kanya dam kusurur ati, nunci boukwe weik kimdanub dinyi ara suklobman kum kunub. Erda, nun Nai biryi karebsici uca, nunda langdeiboka boukwe weik kimdanub.
1JN.4.13	Nunda nun Nai Imtamnyi dam kun nang iya kunub ati nundamnyi bingdanub. Tonda, Er Imtamnyi bira nun kanya dam iya kusurur ati nun bingdanub. Ara, nun Nai biryi Er Kanya Roh Kudus asi nun dam sirya dongobsou dinyi ara nun sirya bingnub. 
1JN.4.14	Nun Nai Imtamnyi biryi Er Mi tukwetam bokwetebmasou asi nunci asing eiramoubwe ati, “Dib,” eboka lak eteresunub. Ara, nun Du Yesus biryi sun im dangna tukwe dangna nang asi lebdobkwansou ati, nun Nai Imtamnyi biryi Ersi bokwetebmou. A dib en uram ara nunci lak eramib. 
1JN.4.15	Unanyi-unaner aryi, “Dib, Yesus bira Er Imtamnyi Mi kurur,” eramingnyi nang ara nun Nai Imtamnyi dam iya kun nang kuramingiryi. Ba, nun Nai bira a nang dam iya kurandiryi. 
1JN.4.16	Ura, nun dib tenen nang ara, “Nun Nai Imtamnyi bira nunsi boukwe weik kusurur,” tenen bingdanub. Tonda, nunci a uram ati, “Dib en uram,” tenen bingnub ci, yuk nang asi boukwe weik kimnub.
1JN.4.16	Nun Nai Imtamnyi bira boukwe weik kimna deyoknyi kurur. Ati, unanyi-unaner aryi boukwe kimnamingnyi nang ara nun Nai Imtamnyi dam kun nang iya kunung. Tonda, nun Nai bira sun kanya dam iya kurur. 
1JN.4.17	Nun boukwe weik kimna ara suklobman kum kuboka boukwe weik kimnub. Ara, nun Nai Imtamnyi yuryankwande tum ara Erci sun malyi kun nang asi wenebkwande uki tum berekci ura, nun dib tenen nang kanya ara ilil kum kubkwansir. Erda, nunci, “Nun Du biryi ninyi boukwe weik kusurur to, nunbabyi neiktoto tukwetam kuramoubwe ura, ninyi boukwe kimnamoubwe,” tenen bikdankwamib. Ato dinyi tenen bikdandobibyi ura, ilil asa kum uca nun Nai Imtamnyi urasintam aryi katabdongoboka tikokwayeb. 
1JN.4.18	Sun boukwe weik kimdamingnyi nang ara ilil dinyi kanya dam ton kum bonung. Suklobmanto kum kuboka boukwe weik kimdaramibyi ura, nun kanya ara ilil kum kubkwansir. Ilil tenen kanya ara, “Wenebkwansir,” tenen kanya akwe kurur ati ebman. Unanyi-unaner ilil kanya boramingnyi nang ara boukwe kimdamingiryok, suklobmanto kuboka boukwe asi kunung.
1JN.4.19	Nunda Er Imtamnyi ab yuk nang ab asi boukwe weik kuna ara ato kurur. Nun Nai Imtamnyi biryi nunsi minob boukwe kibmasou deyok aryi, nunbabyi boukwe kimnub. 
1JN.4.20	Unanyi-unaner aryi, “Er Imtamnyi bisi boukwe kunun,” ebingiryok, sun kwityabwe asi bimsa yariramingnyi ura, a nang ara tola uram en nang kuramingiryi. Nun kwityabwe ara asing eiriramibyi nang asi boukwe kum kimdamibyi ura, nun Nai Imtamnyi asing kum eiriramibnyi bira wanok diboka boukwe kibtibyi do? Ato tenen kum. 
1JN.4.21	Ura, nun Nai Imtamnyi biryi nunsi, “Ato kubdarur,” ebdeibsou ba, nun sirya kekenub. Ara, Erci ato eboka ebdeibsou. “Unanyi-unaner aryi Er Imtamnyi bisi boukwe kimnamingnyi ura, sun kwityabwe ababyi boukwe weik kibkwandarur,” ebdeibsou.
1JN.5.1	Unanyi-unaner aryi nun Du Yesus biti, “Erda Er Imtamnyi biryi Bokwetebunyi bira nun Lemsinanyi si Kristus kurur,” teneramingnyi ura, a nang ara Er Imtamnyi mabwe nermabwe kuramingiryi. Tonda, unanyi-unaner aryi Er Nai Imtamnyi bisi boukwe kimnamingnyi ura, a nang ara Er Imtamnyi mabwe nermabwe ababyi boukwe weik kimnamingiryi. 
1JN.5.2	Nun Er Imtamnyi mabwe nermabwe asi boukwe kimnamibyi ura, nunci Er Imtamnyi bisi boukwe weik kiboka Erci, “Ukubdarur-Ukuna mem,” ebdeibsou uram yuk-yuk asi kunuramibiryi. Ato kubibyi ura, nundamnyi aryi, “Nunda Er Imtamnyi mabwe nermabwe boukwe kimnub,” tenen bingdaramib. 
1JN.5.3	Nun Nai Imtamnyi bisi boukwe kimna ara ato, nunci Erci, “Ukubdarur-Ukuna mem,” ebdeibsou uram yuk-yuk asi kunuramibyi ura, Ersi boukwe weik a kunum kimdamibiryi. Nun Nai Imtamnyi biryi takubdeibsou uram ara ikin kuma. Erda, caknam akwe kurur. 
1JN.5.4	Unanyi-unaner aryi Er Imtamnyi mabwe nermabwe kuramingnyi nang ara sun malyi kun nang aryi kuraming dinyi ara bai donokoka muna kimdonung. Muna kimdonung ati, sunci Er Imtamnyi biryi takubdeibsou uram ara, “Ikin dinyi,” tenena kum kunung. Malyi kun dinyi asi muna kimdongona ara nun Du Yesus bisi dib tenena deici aryi muna kimdongoraming ati ebman. 
1JN.5.5	Unanyi-unaner aryi sun malyi kun dinyi asi bai donokoka muna kimdonung do? Sun, “Yesus bira Er Imtamnyi Mi kurur,” dib tenen nang akwe muna kimdonub ati ebman.
1JN.5.6	Nun Du Yesus Kristus yanmou ara me wengbana ton ining sangna ton ati yanmou. Me dongona akwe ati Er kum yanmou. Erda, Er ining sakwamwe ati Er yanmou. Ara, ninyi me dongoramunyi biryi Ersi me dongobmou ani, aminda aryi ninyi aryi Ersi co lase laboka bing dakmai ura, nun Du Yesus Er ining sakmou. Asi, Er Imtamnyi Kanya Roh Kudus ara, “Dib,” eboka ato lak eteresurur ati, a uram ara diboka dib en uram kurur. Roh Kudus ara dib en uram eterena deyoknyi kurur ati ni ato ebman. 
1JN.5.7	Sun a uram ara, “Dib en uram kurur,” eboka lak kimsunung nang ara winiryi kunung. Ara, nun Nai Imtamnyi ab, Er Imtamnyi Uram Nong ab, Er Imtamnyi Kanya Roh Kudus ab ara imtam kunung ci, “A uram ara dib en uram kurur,” eboka lak kimsunung. A winiryi nang ara Allah tentok kunung. 
1JN.5.8	Tonda, tukwetam ababyi, “A uram ara dib en uram,” eboka lak kimsunung dinyi ara winiryi kunung. Ara, Er Imtamnyi Kanya Roh Kudus aryi lak kimsurur uram ab, er ninyi me dongoramunyi biryi nun Du Yesus bisi me dongoamwe me ab, tonda nun Du Yesus Er ining sakwe dinyi ab aryi, “Ato kubwe,” eboka lak kimsunung. A winiryi dinyi ara neik dinyi akwe lak kimsunung. 
1JN.5.9	Nun ninyi aryi, “A uram ara dib en uram,” ebingnyi ura, nunci sun lak enmangnyi uram asi dororamib. Bok, Er Imtamnyi biryi, “A uram ara dib en uram,” ebmar ati, nunci a uram asi minola dib tenena teleb. Er Imtamnyi bira dib uram ena deyoknyi kurur ara Er Imtamnyi biryi nun Du Yesus deyok ati lak eterebmou uram asi, nunci, “Dib en uram kurur,” tenena teleb. 
1JN.5.10	Unanyi-unaner aryi Er Imtamnyi Mi bisi dib tenebingnyi nang ara sun kanya dam aryi dib en uram ara sirya bingnamingiryi. Ba, unanyi-unaner aryi Er Imtamnyi bisi dib kum tenebingnyi nang ara nun Nai Imtamnyi biti, “Tola uram enanyi bica,” teneramingiryi. Ara, Er Imtamnyi biryi Er Mi biti dib en uram ebmou to asi dib kum teneramingci nang ara, sunci Er Imtamnyi biti, “Tola uram enanyi bica,” teneraming ati ebman. 
1JN.5.11	Er Imtamnyi biryi nunsi ato lak eteresurur dib en uram ara ato kurur. Nun Nai Imtamnyi bira iya kam kun dinyi nunsi karebmasou. A iya kam kun dinyi ara Erci Er Mi biriman aryi Erci nunsi karebmasou. 
1JN.5.12	Unanyi-unaner aryi Er Imtamnyi Mi dam kun nang kuramingnyi ura, a nang ara iya kam kun dinyi dororamingiryi. Ba, unanyi-unaner aryi Er Imtamnyi Mi dam kun nang kum kuramingnyi ura, a nang ara iya kam kun dinyi kum doronung.
1JN.5.13	Ni mabwe nermabwe, Ni Yohanes biryi sunsi a dinyi kerek sekeibmasin ara sunci Er Imtamnyi Mi asi dib tenen nang ati kerek sekmasin. Ara, sunci, “Iya kam kun dinyi ara sirya dobdoboubwe,” tenen bikwandum ati kerek sekmasin. 
1JN.5.14	Ura, nunda dib tenen nang ara Er Imtamnyi urasintam yandoka ilil kum asa aryi kuna teleb. Ilil kum asa aryi kuramibiryok, nunci, “Nun Nai biryi teleb tenebmaci to dinyi molobibyi ba, Erci kunuboka karebkwamasir,” tenena teleb. 
1JN.5.15	Ba, nunci, “Nun Nai Imtamnyi bira nun molobmabyi tok kekebkwansir,” tenen bingdamibyi ura, nunci, “Nun Nai biryi nun molona kekeboka kareransir,” tenebkwanub.
1JN.5.16	Unanyi-unaner aryi sun kwit malyi kubmaci asi asing eibmangnyi ura, a nang ara Er Imtamnyi bisi molormilina teleb. Molormilibingiryok, sunci Er Imtamnyi bisi ato ena teleb, “Nai Imtamnyi, Kanci nun kwit bisi leboka iya kam kun dinyi karebdum.” Sunci ato eboka molona teleb. Ton nang ara iya malyi kuraming ati, Er Imtamnyi biryi sunti, “Iya wenebkwan,” tenerur. Sunci sun ato kubmangnyi iya malyi kun nang asi molobmilibmunyei. 
1JN.5.17	Manmalina nirya ara malyi kun dinyi akwe kurur. Ba, ton malyi kun dinyi ara iya wenebman malyi kun dinyi kurur ura, ton malyi kun dinyi ara iya wenebman kum malyi kun dinyi kurur.
1JN.5.18	Unanyi-unaner aryi Er Imtamnyi mabwe nermabwe kuramingnyi ura, a nang ara malyi dinyi ton kum kunung. Erda, nun Du Yesus Er Imtamnyi Mi kobdob ara a nang asi diboka kalingsurur ati, malyi kun deyoknyi Iblis biryi a nang asi diboka kum dumderansir. A dinyi ara nunci diboka bingnub. 
1JN.5.19	Nunda Er Imtamnyi mabwe nermabwe kunub ati, nun bingnub. Ba, sun malyi kun nang nirya ara malyi kun deyoknyi si Iblis milin nang kunung. 
1JN.5.20	Er Imtamnyi Mi ara tukwetam sirya yuryanmou ara nun sirya bingnub. Ati, Erci nunti, “Ni Nai bira dib en uram enanyi bisi bikting,” tenen Erci Er Imtamnyi bisi nunti lak kibkwansou ati yuryanmou. Ura, nunda dib tenen nang ara nun Nai dib en uram erutnyi dam kun nang kunub. Tonda, nunda Er Mi Yesus Kristus dam ababyi kun nang kunub. Nun Du bira diba ati Allah kurur ci, iya kam kurdeirin deyoknyi kurur ati ebman.
1JN.5.21	Ni mabwe nermabwe, sunci sundamnyi kalikdamun ci, kwemdina dinyi nirya kisibdobdarur.
2JN.1.1	Ni Yohanes dib tenen nang kalingnanyi biryi sun dib tenen nang asi kerek sengna ton sekeibmasin. Sunda dib tenerandum nang ati niryi, “Ni kwinyabwe ni naiyabwe nun Nai Imtamnyi biryi wibdeiboka nabsou nang,” tenesunun. Tonda niryi sunti, “Ni mabwe nermabwe ara dib en uram deyok aryi, boukwe weik kusunun nang,” tenesunun. Ni kikwe sunsi boukwe weik kum kusunun. Erda, sun dib en uram bikoka kunuraming nang yuk nang nirya ababyi sunsi boukwe weik tenesunub. 
2JN.1.2	Dib en uram ara nunda dib tenen nang kanya dam iya kusurur ati, nunci sunsi boukwe weik kimsunub. A dib en uram ara tanglona kum uca nun dam iya kubkwansir ati ebman.
2JN.1.3	Nun Nai Imtamnyi ab, Er Mi Yesus Kristus ab aryi nunsi bico tenen kisal dangsina teleb. Nun Nai ab nun Du Yesus ab aryi nun kanya asi antanirdeirisina teleb. Tonda, nun Nai ab nun Du Yesus ab aryi dib en uram lak kiboka boukwe weik tenesiringiryi, nun ab tonkwa kuna teleb.
2JN.1.4	Niryi sunsi disunun uca, sun kankan dam kuraming nang aryi dib teneraming dinyi asi du mouboka dib en uram asi diboka talernururaming ati eirisunun deyok aryi, ni kanya kilkil weik kuranir. Ara, nun Nai Imtamnyi biryi, “Dib en uram kekebmunyi uca, du moubsurur,” eboka takubdeibsou to kunuraming ati, ni kanya kilkil kunurur ati ebman. 
2JN.1.5	Ura, ni naiyabwe ni kwinyabwe dib tenen nang, kekebnindarur. Ukuryok niryi sunsi ato eterebkwinsin, sun mamun boukwe weik kimdandarur. A eterebmasin uram ara ukuryok eterena uram kuma. Erda, a uram ara niryi sunsi minob aryi eterebmasise. Sunci a uram asi yuma kobdob aryi bikmandau asi niryi, “Diboka kunubting,” tenen a uram asi ukuryok tubto eterebmasin. 
2JN.1.6	Boukwe weik kimdana uram ara ato kurur, Nun Nai Imtamnyi biryi, “Ato-ato kubdarur,” en uram asi kunubibiryok, boukwe weik kibdankwayeb. Sunci minob uca kekebmandau to, nun Nai Imtamnyi biryi, “Boukwe weik kibdandoka teleb ukubdandarur,” eboka eteresurur.
2JN.1.7	Tola uram eteren nang ilinto ara anaboka im dangna tukwe dangna nirya yibarkiringnung ati ebman. A nang ara nun Du Yesus Kristus deyok ati tola uram akwe eterenung. Ati, sunci tola ati eboka nun Du Yesus biti ato eraming, “Erda Imtamnyi kurur ati, tukwetam kum yuryanmou ci, ninyi kum kibdanmou,” eraming. Ato uram etererandinyi bira ninyi kanya bowaningnanyi si antikristus kurur. 
2JN.1.8	Ati, sunci sundamnyi diboka kalikdandobmun ci, “Nun Du Kristus bokdonoksou nang aryi busul kuboka etereransei dib en uram ara wanikminiksicei,” tenen tanglona kum uca dib tenena teleb. Ara, “Nun Nai Imtamnyi biryi nunsi teleb kubdeiboka dengna dinyi karebkwansir,” tenen sunci tanglona kum uca dib en uram asi talebnurubdobkwandarur. 
2JN.1.9	Unanyi-unaner aryi tola uram dobdobmangiryi, nun Du Yesus Kristus bisi dib en uram asi kum talebnurubingnyi ura, a nang ara Er Imtamnyi dam kuna kum nang kuramingiryi. Ura, unanyi-unaner aryi a dib en uram asi talebnurubingnyi ura, a nang ara Er Imtamnyi ab Er Mi ab dam kun nang kunung. 
2JN.1.10	Unanyi-unaner aryi tola uram eterebsingnyi nang ara sunci sun ai dam du dongona mem. Sunci a nang asi, “Ni kwit teleb, ni kwin teleb,” ena mem. 
2JN.1.11	Unanyi-unaner ara a tola uram eteren nang asi, “Ni kwit teleb, ni kwin teleb,” ebingnyi ura, a nang ara manmaliboka a tola uram eteren nang asi milinung ati ebman.
2JN.1.12	Niryi sunsi deyok ilinto kerek sengna deici kerek seksitiniryok, niryi kerek sengna deib aryi ena ati ni li tenebman. Erda, ni nong asi sun dam yani ba, sun urasintam aryi yandoka uram sisikwayeb. Ba, ni ab sun ab tonkwa ebdatibyi uca, nun kanya ara sunglona kum uca kilkil weik kubkwansir ati ebman.
2JN.1.13	Ni kunun atei dib tenen nang aryi sunsi, “Teleb,” ebmasing. Sun akatei buluraming dib tenen nang ara Er Imtamnyi biryi nun ab tonkwa wibdeibsou nang aryi sunsi, “Teleb,” ebmasing.
3JN.1.1	Ni kwit Gayus, ni Yohanes bira dib tenen nang asi kalingnunyi biryi kanti kerek sekeibmakin. Niryi kansi diba ati boukwe weik bokunun ci, “Teleb,” ebmakin.
3JN.1.2	Ni kwit, kan nong nirya ara kib akwe kuna teleb. Tonda, utotoa nirya ara kanti teleb akwe kuna teleb. Kan dib tenerandim ara katabum ekurur to, kan nong ab kan kanya ab ababyi neiktoto katabum ekina teleb. Ato tenekunun ci, niryi kanti nun Nai Imtamnyi bisi molormilikunun. 
3JN.1.3	Kanda dib en uram asi du mourirankir ba, teleb dinyi akwe kunurandim ba, dib tenen nang mikbaryi aryi ni dam yandoka, “Gayus bira teleb dinyi ara ato kuboka kunurur,” eboka nukmanei ba, ni kekebkisiryi ni kanya kilkil weik kuranir ati ebman. 
3JN.1.4	Ninyi yuk nang aryi nisi, “Kan mabwe nermabwe ara dib en uram asi diboka kunuraming,” eboka nukningnyi ba, ni kanya ara kilkil mitik kum kubmanir. Ato uram kekena ara ni kanya iya teleb kubdeibmanir ati ebman.
3JN.1.5	Ni kwit, kanci sun dib tenen nang asi tanglona kum uca dirnilirandim ara ni kekebman. Kanci yuk atei aryi yanganmangnyi nang asi kan kum bingdamun cok, du dongoboka dirniliramumwe ara ni kekebmakin. 
3JN.1.6	A nang ara tamuryandoka nun dib tenen nang urasintam aryi tikoka kan deyok ati ato eboka nukmai, “Nun kwit Gayus biryi nunda yuk atei aryi yanganmoubwe dib tenen nang asi boukwe weik kiboka dibnilibmasou ci, du dongobmou.” Ato eboka nukmai asi ni kekebman. Ati, aminda ababyi yuk atei-yuk atei nang aryi yanganmangnyi ura, kanci sunsi neiktoto du dongobmin ci, yina karebkwandum. Karebminyi ba, sirya yibingiryi mabmamunyi ani, berekci ura, “Anabdobkwayeb,” eboka molobkingnyi uca, kanci sunsi yina karebmin ci, “Ur bindarur,” ebkwandum. Ato kubminyi uca, kanci nun Nai Imtamnyi biryi teleb tenesurur to kunubkwandim. 
3JN.1.7	A yuk atei aryi yanganmai nang ara nun Du Yesus si deyok aryi, yandoka Teleb Uram etereryanmai. A yanganmai nang aryi, sunci Er Imtamnyi Uram walwal nang asi, “Yina karebsindarur,” eboka kum molobmai. 
3JN.1.8	A deyok aryi, nunda dib tenen nang aryi sun ato nang asi du dongona teleb ati ebman. Ara, “Sun Teleb Uram eteren nang asi yuk atei aryi yanganmangnyi ababyi yina kareboka dibnilibkwayeb.” Ato kubibyi uca, nun ab sun ab tonkwa wa irmilin nang kibkwamibiryi.
3JN.1.9	Ni kwit, nira kan kurandim atei kuraming dib tenen nang asi kerek sengna ton sirya kerek sekeibmasise. Kerek sengna kerek sekeibmasise bok, Diotrefes bira, “Nira sun dib tenen nang sienyi kunun,” tenenanyi biryi nunti, “Ni li,” tenesurur ci, ni uram kum kekenurur. 
3JN.1.10	Ni sun dam sirya yanyi ura, niryi Diotrefes bisi wenebniryi, er malyi kun dinyi lak kibkwan. Erci nunti tola ati, “Malyi nang,” eransir ati, niryi lak kibkwan. Ura, malyi kun dinyi yuk dinyi tabakoka erci sun dib tenen nang yuk atei aryi yanganmangnyi nang asi du kum dongorur. Tonda, Diotrefes biryi sun dib tenen nang asi, “Yuk atei aryi yanganmangnyi nang ara du dongobmunyei,” eboka takubdeibmou. “Yuk atei aryi yanganmangnyi nang asi du dongobmunyi nang ara sunbabyi yakdonokwansin.” Ato eboka Diotrefes biryi sun dib tenen nang asi bisik sekoka sun dib tenen nang yuk nang kankan aryi yangdonongdur.
3JN.1.11	Ni kwit Gayus, kanda a kurur to malyi kun dinyi milibminyei. Erda tanglona kum uca teleb kuramin ci, kanci sun dib tenen nang asi tuba-tuba du dongona teleb. Unanyi-unaner aryi teleb kuramingnyi nang ara Er Imtamnyi mabwe nermabwe kuramingiryi. Ba, unanyi-unaner aryi malyi kuramingnyi nang ara nun Nai Imtamnyi bisi diboka kum bingdamingnyi deyok aryi, Er dam kuna kum nang kunung. 
3JN.1.12	Ura, nun kwit Demetrius biti ninyi nirya aryi kisal dangnung. Erci du moubwe ba, dib en uram kunurur ati ebman. Ati, nunbabyi ersi kisal dangnub. Nunci lak ena uram ara talyi uram kuma. Erda dib uram kunurur ara kanbabyi bikmarim.
3JN.1.13	Niryi kansi deyok ilinto kerek sekdeibkitiniryok, kerek sengna deici kum ebkwansin. 
3JN.1.14	Nira kan dam yankwabman ati, kan urasintam yanyi uca, kan ab uram sisikwanim.
3JN.1.15	Nun Nai Imtamnyi biryi kan ab yuk nang ab asi tuba-tuba antanirdeirisina teleb. Nun kwityabwe dib tenen nang aryi kansi, “Teleb,” eboka kibdobmaking. Ura, kanci nun kwityabwe kan ab tonkwa kurandum dib tenen nang yuk-yuk asi, “Teleb ebmasir,” ebdum.
JUD.1.1	Ni kwityabwe dib tenen nang, teleb. Ni Yudas bira Yakobus er weit aryi sunsi teleb eboka kibdobmasin. Nira nun Du Yesus Kristus Er wa irmilinanyi kunun cok, sunti kerek sekdeibmasin. Sunda nun Nai Imtamnyi biryi boukwe kiboka nabsou nang kurandum ci, nun Du Yesus Kristus biryi kalingsurur nang ati niryi kerek sekdeibmasin.
JUD.1.2	Nun Nai Imtamnyi biryi sunsi bico tenesina teleb. Tonda, Erci Er antanirdeirisin dinyi karebsiri ba, sun kanya teleb kurdeirisina teleb. Tonda, nun Nai biryi sunsi boukwe weik kimsina teleb. Ati, Erci sunsi langdeiboka ato kimdeirisina teleb.
JUD.1.3	Ni kwityabwe boukwe kusunun nang. Niryi sunti, “Kerek Sengna ton sekdeibkwan,” teneansiryi, niryi ato teneansise, “Nun Du biryi nunda dib tenen nang asi tonkwa lebdeibsou deyok ati kerek sekwabman,” teneansise. Ato diboka teneansisiryok, niryi a deyok ati ukuryok kum kerek sekdeibkwinsin. Erda, yuk deyok asi dobniryi, niryi sunsi, “Dib en uram ati katabum eboka erebdeibdarur,” eboka kerek sekdeibmasin. A dib tenena uram ara nun Nai Imtamnyi biryi, “Iya talebkwaming,” tenen nunda dib tenen nang asi ebdeibsou deyok ati niryi sunsi, “Tola uram asi bisik sekmun ci, dib en uram katabum eboka erebdeibdarur,” eboka katabdeibmasin. 
JUD.1.4	Ton nang ara dib en uram asi diboka kum kunuraming ati ato ebman. A nang ara malyi kun nang kuramingiryok, sun dib tenen nang kankan dam yandoka kunung. A malyi kun nang ara nun Nai Imtamnyi uram asi kum kunuramingiryok, sundamnyi lak kum kimdaraming. A nang ara sun kanya dam aryi alyi weik tenen dinyi akwe teneramingiryok, sunci, “Er Imtamnyi biryi lebdeiboka nunsi Er mabwe nermabwe kibdeibsou,” eboka etereraming. Ati, sunci, “Ner talyi yobkwayeb ababyi nun Nai Imtamnyi biryi nunda Er mabwe asi kum wenebkwansir,” teneraming. A nang ara nun Du Yesus Kristus biti, “Nunsi arungdeirisurur Iya Weik Sienyi,” tenena kum uca, nun Du Yesus bisi diboka kum miliraming. Erda, sunci nun Du Yesus biti, “Nun li,” teneraming. Nun Nai Imtamnyi bira a nang asi diboka ikin dinyi kareboka iya takubdeibkwande ati ebman. Er Imtamnyi Uram umbura aryi minob kerek sekamnyi to, nun Nai Imtamnyi biryi Er Uram asi kunubdiryi, a nang asi diba ati wenebkwande.
JUD.1.5	Ura, ni kwityabwe. Sunda sun Israel yala nang aryi minob dobdobmai dinyi sirya bikmarum bok, niryi a deyok ati tabakoka kerek sekdeibmasin. Ara, minob ura nun Nai Arungdeirisurutnyi biryi sun Israel yala nang nirya asi lebmou ura, Erci sunsi Mesir mutuk aryi kuboka bobinmou. Leboka bobinmou bok, sun Israel yala nang kankan aryi ton nang ara nun Nai bisi dib kum teneramnyi. Dib kum teneramnyi deyok aryi, nun Nai biryi sunsi weneboka obmou. Sunci a dinyi asi diboka teneibdarur.
JUD.1.6	Tonda, yuma talak aryi Er Imtamnyi Uram eryuryangan nang ara nun Nai Imtamnyi bisi miliramnyi. Miliramnyi ani, a Uram eryuryangan nang ton nang ara Er Imtamnyi biti, “Nun li,” tenebmai ci, nun Nai bisi taklobmai. Taklobmai ati, nun Nai Imtamnyi biryi sunsi weneboka yakdonokmou. Yakdonokmou uca, sunda sun kuramnyi ai imtam asi takloboka Er Imtamnyi amwetam bun nang tuba kum kunung. Erda, nun Nai Imtamnyi biryi a Uram eryuryangan nang asi weneboka iya kunuk dam dongobwe. Ara, “Sirya uki tum berekci ura, iya wenebkwan,” tenen Erci sunsi lobdanman kum to tabwe aryi debwe uca, sunda iya kunuk dam iya kuraming. Ati, sunci a dinyi ara luba kibmunyei.
JUD.1.7	Tonda, minob atei si Sodom kuramnyi nang ab atei Gomora kuramnyi nang ab ato kuboka neiktoto malyito kuramnyi. Akatei nang ab yuk atei dam atei nang ababyi ara talyi yobdandoka iya alyi tenen dinyi kuramnyi. Kuramnyi uca, nun Nai Imtamnyi biryi sunsi wenebmou. Ara, uk asi mo cemnande ato karebmou uca, akatei nirya iya kum danmou. Tonda, akatei yuk-yuk asi kuramnyi sal ner mitik mabwe nermabwe ababyi lukdandoka dibmai. Ato kuboka nun Nai Imtamnyi biryi sun Sodom atei kuramnyi nang ab Gomora atei kuramnyi nang ab sun malyi kuramnyi to kuboka minob wenebmou. A uram ara kiklina uram ato kurur. Nun Nai Imtamnyi biryi sun Sodom atei nang ab Gomora atei nang asi wenebmou to, Erci sun ukuryok malyi kuramingnyi nang ababyi weneboka abdiryi, weik uk mekwan ara tangabdeibman kum uk asi dongobkwande.
JUD.1.8	Ura, sun kankan dam asi yandoka kunung nang ara neiktoto iya malyi kunung. A nang ara lengdera deib aryi alyi dinyi akwe teneirdaraming. A nang ara ner talyi yordaraming. Tonda, sunci sun kalingna nang ati, “Nun li,” teneraming. Tonda, a nang aryi sun imtam ai kuraming nang ara Er Imtamnyi Uram eryuryangan nang asi malyi uram kareraming. 
JUD.1.9	A nang aryi ukuraming to ara kikib kum kurur. Er Imtamnyi Uram eryuryangan nang sienyi si Mikhael biryi isa sienyi si Iblis bisi malyi uram karerande do? Ato kum kurur. Minob ura, nun aibwe Musa dibmou ura, Mikhael ab Iblis ab aryi Musa er tukwi ati lulubdanmarei cok, Mikhael biryi Iblis bisi malyi uram ton kum ebmou. Erda, erci, “Nira Iya Erebdobnyi kum kunun,” tenen, “Niryi Iblis bisi malyi uram eboka kerebnyei,” tenebmou cok, erci erdamnyi kum erebdeibdanmou ci, Iblis bisi, “Er Imtamnyi biryi kansi wenekina teleb,” ebmou. 
JUD.1.10	Ura, Er Imtamnyi Uram eryuryangan nang sienyi biryi isa sienyi bisi malyi uram kum ebmou asi, unato ati a tola uram eteren nang aryi Er uram eryuryangan nang asi malyi uram enung do? Ato dinyi ara kikib kuma. A tola uram eteren nang ara dib en uram asi bita kum bingnung cok, “Malyi kurdeirin dinyi aca,” enung. Tonda, sunci dib en uram ton ati bikmangiryok, sunci a dinyi ati, “Nun li,” tenen sikliraming. A nang ara ninyi kanya bona kum uca bai kam kanya bonung. Malyi dinyi ukuna akwe bingdonung ci, sundamnyi waningminingdaraming.
JUD.1.11	Nun Nai Imtamnyi biryi a nang asi diba ati wenebkwande. A nang ara er weit obmunyi si Kain bito nang kunung. Ton, “‘Dengna weik karebniting,’ tenen ati, tola uram eterebkwan,” teneramunyi si Bileam bito nang kunung. Ton, sunda, “Nun kalingsina nang uram kekena ni li,” teneramunyi si Korah bito nang kunung. Er Imtamnyi biryi Korah bisi obmou to, Erci sun Korah kuramwe to kuramingnyi nang ababyi wenebkwande.
JUD.1.12	Ura, sunda dib tenen nang ara, “Nun Du Yesus ab nun kwityabwe dib tenen nang asi boukwe kunub,” tenen kwalina kwalirandum ba, a malyi kun nang ababyi sun ab tonkwa kuboka kwalirandum. Kwalirandum cok, a malyi kun nang ara alyi kuna kum uca sunda dib tenen nang ab tonkwa kuboka kwalirandum. A nang ara sundamnyi ati, “Nunda ninyi kalingna nang,” ebdanmangiryok, sunci dib tenen nang asi diboka kum kalingnaming. Erda, sunci, “Nun dam nang akwe dibnilibdandobkwayeb,” tenen nang akwe kunung. Duwa caknam aryi mo kum cemnande ara talyi kurande to, a malyi kun nang ababyi neiktoto talyi akwe kunung. Kumwe aryi duwa asi atam boyana otam bobina akwe kurkiringnande to, malyi kun dinyi ara a nang asi boyana bobina akwe kurande. Ba, du kum mourande co ato nang ababyi talyi akwe kunung. Yating kum dananci co ara minola yalangnande ati, talyi kurur ato, a nang ababyi talyi akwe kunung. A nang ara malyi kuraming deyok aryi, diba ati din nang ato kuraming ati ebman. 
JUD.1.13	Weik mekwan ara langkirbisinmaci ura, me silong deici ara me siring dikna borande. Sun kankan kuboka malyi kuraming nang ababyi neiktoto kunung. Ara, sun malyi kun dinyi langkirbisirande. Tonda, sunci alyi kurdeirin dinyi akwe bordeirirdaraming. Kurya dangsangdande ara bisik kiringnande to, a nang ara bisik kiringdaraming. Dib en uram kum kunuraming ati ato ebman. Nun Nai Imtamnyi biryi, “Wenebkwan,” tenen a nang asi iya kunuk dam kiknibminikwe.
JUD.1.14	Minob ura, nun aibwe kisok Henokh bira Adam yalanyi dika tabaryi anyi biryi a malyi kun nang ati ato eboka lak kibmou. “Dibdendarur. Nun Nai Arungdeirisurutnyi ab Er dam kun nang Er uram eryuryangan nang seribu-ribu baryi ab ara imtam aryi kuboka yuryankwaming. 
JUD.1.15	Ara, ninyi nirya aryi ukuramingnyi to asi diboka lilibkwande ati yuryankwaming. Tonda, sun malyi kun nang asi wenebkwande ati yuryankwaming. A malyi kun nang ara Er Imtamnyi Uram asi kum kunuraming ci, Er Imtamnyi Uram asi malyi uram eraming ati, nun Nai Erebdobnyi biryi sunsi liliboka wenebkwande.” Ato eboka nun aibwe kisok Henokh bira Er Imtamnyi Uram minob bikoka ebmurubmou ci, sun malyi kun nang ati minob ebmou. 
JUD.1.16	A nang ara tuba-tuba, “Nun li,” en nang kunung. Ton, sunda yuk nang asi tuba-tuba kereraming. A nang ara, “Malyi dinyi kubkwayeb,” teneramingnyi tok, kubde baraming. A nang ara wingdaboka sunbaramnyi kisal dangdaraming. Tonda, “Dengna karebsiting,” tenen sunci yuk nang asi teleb-teleb kimdeiriraming.
JUD.1.17	Ba, sunda ni kwityabwe dib tenen nang ara ato dinyi ara kunubde bimunyei. Erda, Nun Du Yesus Kristus biryi bokdonokmou uca, Teleb Uram deyok kouboka eterena nang aryi minob etereransei uram asi sunci diboka kanya tam bobdarur. 
JUD.1.18	A nang ara sunsi ato eboka etereransei. “Sirya kobdob talak ara malyi uram en nang anaboka yankwaming. A nang ara Er Imtamnyi Uram kum kunubingiryok, sun teleb kubmaci malyi kun dinyi akwe kubkwaming.” 
JUD.1.19	A nang ara sunda dib tenen nang asi bongwalwalarminingnansing uca, sunda neik kanya tuba kum borandum. Er Imtamnyi Kanya Roh Kudus ara sun kanya dam kum kurur ati, sunda malyi kanya akwe boboka malyi kun dinyi akwe kuraming.
JUD.1.20	Ura, ni kwityabwe o. Sunda ato kubmunyei. Erda, sunci katabdongoboka nun Du Yesus bisi dib tenen dinyi talebnurubkwandarur. A dib tenena ara nun Nai Imtamnyi biryi teleb tenesurur to diboka kurur. Tonda, Er Imtamnyi Kanya Roh Kudus milibsiri ba, nun Nai Imtamnyi bisi tuba-tuba molobdobdarur. 
JUD.1.21	Nun Nai Imtamnyi biryi sunsi boukwe weik kusurur ati, sunda boukwe kiboka Er dam tuba-tuba kubdarur. Tonda, sunci, “Nun Du Yesus Kristus biryi bico tenen iya kam kun dinyi karebkwansir,” tenen nun Du Yesus bisi dibde bukdarur.
JUD.1.22	Sun kankan kuraming dib tenena nang aryi kankana kuranci ura, sunci kerebmunyei. Erda, sunci bico kiboka dib en uram katabdongoboka eterebkwandarur. 
JUD.1.23	Sun malyi kuramingnyi nang asi sunci weneboka lebdeibdarur. Ara, “Uk bisik bingnyei,” tenen, sunci a nang asi, “Sun malyi kun dinyi taklobdarur,” eboka wenebmun ci, lebdarur. Tonda, malyi kun nang yuk nang ababyi sunci bico kibdarur. Bico tenebmun cok, sunci sundamnyi kalikdandoka, “A nang malyi kun dinyi milibibyei,” tenebdarur. Ara, “Malyi dinyi weik dinyi babyi mitik dinyi ababyi ukubibyei,” tenen kanya boboka sundamnyi kalikdandobdarur.
JUD.1.24	Ura, ni kwityabwe. Nunci nun Nai Imtamnyi bisi si weik ena teleb. Erda Iya Mikibnyi biryi sunsi diboka kalingsurur. Erda kalingsurutnyi biryi karebsici uca, sunda sangna kum uca malyi dinyi kum dorandum. Nun Nai Imtamnyi biryi kalingsici ani, Erci sunsi erebdeiboka er milil weik ai bobinkwansir. A talak aryi, Erci sunda malyi kurandau nang ati ato ebkwansir, “Sun malyi kun dinyi asi Niryi diboka kilibmasise,” eboka, “Malyi kun dinyi utotoa sun dam tuba kum kurur,” ebkwansir. Nun Nai Imtamnyi biryi kilkil weik kanya boboka sunda dib tenen nang ati ato ebkwansir. 
JUD.1.25	Nun Nai Imtamnyi bira Iya Erebdobnyi tentoknyi kurur ati, nunci Er si weik ena teleb. Nun Nai bira nun Du Yesus Kristus biriman aryi ninyi lemsurur. Erda ninyi Lemsurutnyi kurur ati, nunci Ersi si weik ena teleb. Yuma kobdob aryi kuboka, ukuryok ababyi nun Nai bira iya mikibnyi ton Iya Erebdobnyi kurur. Ninyi nirya ara Er uram asi kununa teleb. Tonda, aminda yankwande tum ababyi, Erda tanglona kum uca iya mikibnyi kubkwande. Amin.
REV.1.1	A kerek sengna ara nun Nai Imtamnyi biryi aminda kunubkwansir dinyi asi lak kibdeibmou ci, nun Du Yesus Kristus biryi ebmuruboka nunsi lak eterebsou uram kurur. A uram ara minola kunubkwansir dinyi ati nun Nai Imtamnyi biryi nun Du Yesus bisi minob lak kibdeiabmou. Ara, “A uram ati Ni Mi Yesus Kristus biryi Nira Imtamnyi bisi milin nang asi lak kibdeibkwande,” tenen Er Imtamnyi biryi nun Du Yesus bisi a uram minob lak kibdeiabmou. A lak kibdeibsou dinyi ara nun Nai Imtamnyi biryi minob teneamwe to, bisik sekmanto kum kurur ati, diboka kunubkwansir. Ura, nun Du Yesus biryi Er Imtamnyi Uram eryuryangananyi ton bokwetebmou ci, ni Yohanes er wa irmilinanyi bisi ebmuruboka lak kibdeibmanou. 
REV.1.2	Ura, nira Yohanes biryi kunumna deici aminda kunubkwansir dinyi asi asing eibmase ati, “Dib en uram aca,” eboka lak esunun. Ara, nun Nai Imtamnyi biryi lak kibdeibnou uram ara dib en uram kurur. Tonda, nun Du Yesus Kristus biti lak en uram ababyi dib en uram akwe kurur. 
REV.1.3	Sun a uram ara Er Imtamnyi Uram ebdeibmaci uram nukoka ebde basingnyi nang asi nun Nai Imtamnyi biryi kisal dakwansir. Tonda, sun a uram kekeboka kunuramunyi nang asi nun Nai biryi kisal dakwansir. A dinyi nirya kunubkwansir talak ara minola yankwansir ati, sunci a uram umbura aryi kerek sekmasise to diboka kunubdarur ati ebman.
REV.1.4	Teleb, ni kwityabwe. Sunda nun Du Yesus bisi dib tenen nang Asia mutuk kurandum nang asi ni Yohanes biryi kerek sekeibmasin. Sun tabaryi atei kuramun ci, atei yuk-yuk bulurandum nang asi niryi, “Teleb,” ebmasin. Nun Nai Imtamnyi bira sunsi kisal dangsina teleb. Ara, nun Nai ukuryok kam kurutnyi ton, yuma talak aryi kam kuramunyi ton, aminda aryi kam kubkwandanyi biryi sunsi kisal dangsina teleb. Tonda, Erci antanibdeiboka sun kanya yuk-yuk asi teleb akwe kurdeirisina teleb. Tonda, Er Imtamnyi erebdob bun sokon urasintam aryi kurutnyi Roh Kudus ara kikliboka, “Mikib kanya tabaryi,” enubnyi biryi sunsi teleb kurdeirisina teleb. 
REV.1.5	Tonda, nun Du Yesus Kristus bibabyi sunsi kisal dangsina teleb. Nun Du bira tola uram utotoa kum eboka dib en uram akwe enanyi kurur ati ebman. Erda sirya dibmou ani, kam tubto bukokmounyi biryi sunsi teleb kurdeirisina teleb. Nun Du bira yuma kobdob aryi kam bukokmou to, nunda Ersi dib tenen nang ara aminda aryi neiktoto kam bukokwayeb. Nun Du bira Iya Erebdobnyi kurur ci, sun weik sien nang asi kalingdurnyi kurur ci, sunsi teleb kurdeirisina teleb.
REV.1.5	Nun Du bira nunsi boukwe weik kusurur aryi nunci Ersi si weik ebkwayeb. Erda Er ining deib aryi nun malyi kun dinyi asi kiliboka lebdeibsounyi bisi erebdobkwayeb. 
REV.1.6	Sirya lebdeibsou ura, Erda Iya Weik Sienyi biryi nunsi antaniboka Er amwetam bun nang kibdeibsou. Kibdeibsou ura, nunda Er Imtamnyi kan ninyi kan noutam kuboka antanirdeirin nang ato kuramibiryi, nun Du Yesus Er Nai Imtamnyi bisi miliboka Er wa inub. Nun Nai Imtamnyi bira tuba-tuba iya weik sienyi kurandiryi, Erda iya mikibnyi tuba kuna teleb. Aminda kubde bankwayeb talak nirya aryi nunci tanglona kum uca Ersi si weik ebkwayeb ati ebman. Amin.
REV.1.7	Asing dibdendarur. Nun Du bira imtam aryi kuboka yuryankwansir ba, ninyi nirya aryi asing dinmangnyi ba, duwa deici aryi yan yaniboka abdiryi, yuryankwande asi asing eibkwaming. Ba, sun nun Du Yesus bisi obmai nang ara, “Tebalang aryi lukdarur,” eboka arukmai nang ababyi asing dinmangnyi ba, nun Du Yesus yuryankwande. Yuryangaci ura, sun im dangna tukwe dangna kunung nang nirya aryi nun Du Yesus biti se tenen engebkwaming. Diba. Amin.
REV.1.8	Nun Nai Imtamnyi bira nun Arungdeirisurutnyi biryi ato eboka lak eteresurur, “Ni Yuma Kobdob kuransinyi kunun. Tonda, Sirya Kobdob kubkwananyi ton kunun. Ni yuma kam kuansinyi ton, ukuryok kam kununyi ton, minola yuryankwananyi ton kunun. Ni utotoa nirya asi taleboka iya mikibnyi kunun,” ebmou.
REV.1.9	Ni Yohanes bira sun kwit kunun ci, suntonyi kunun. Ara, sunda mambul dinyi borandum to, nibabyi neiktoto mambul dinyi bonun. Tonda, sunda nun Nai Imtamnyi amwetam bun nang kurandum to, nibabyi neiktoto Er Iya Weik Sienyi amwetam bunanyi kunun. Tonda, sunda mambul dinyi borandum ara tanglona kum uca borandum to, nibabyi neiktoto mambul dinyi bonun ci, tanglona kum uca bonun. Nira suntonyi kunun ci, me dumdum si Patmos kuranse. Ara, niryi Er Imtamnyi Uram ab nun Du Yesus deyok ati dib en uram ab asi lak eterenun deyok aryi, ninyi aryi nisi yakdongoboka Patmos dam boyanmanei. 
REV.1.10	Me dumdum atei si Patmos tuba kuranse ura, nun Du Arungdeirisurutnyi si weik eboka molon uki tum ton berekmou. A uki tum berekmou ura, Er Imtamnyi Kanya Roh Kudus aryi karebmanou uca, kunumna ton asing eibmase. Ara, kunumna deici aryi kekebmase uca, ni dongtam aryi uram weik dobmou ba, ni kanya lukdanmanou. A uram ara liman ato, buena si sangkakala uram ato weik dobmou. 
REV.1.11	A uram weik dobmou ara nisi ato ebmanou, “Kanci asing eibkwandim dinyi asi kitibtalen kerek sengna umbura aryi sekeibdum. Sirya kerek sekeibmaminyi ura, sun tabaryi atei buluraming dib tenen nang asi deibdum. Ara, Efesus atei ab, Smirna atei ab, Pergamus atei ab, Tiatira atei ab, Sardis atei ab, Filadelfia atei ab, Laodikia atei ab asi jemaat yuk-yuk asi a dinyi nirya lak kibdeiboka kerek sekeibdum,” ebmou.
REV.1.12	A uram asi kekebmasiryok, niryi, “Unanyi biryi nisi uram ebmanir do?” tenen dongtam danguboka dirtamurderanse. Uca, uk buk dinirdongona dinyi tabaryi ara neik dam-dam kubmai asi asing eibmase. A uk buk diniboka burdeirin dinyi ara milil weik dinyi emas aryi kikniamnyi asi asing eibmase. 
REV.1.13	A uk buk diniboka burdeirin dinyi kankan ara Ninyi Damunyi bitonyi tentok tikmou. Anyi bira ongon aling cang dinyi asi ongobmou uca, Er yan nirya asi libmou. Tonda, taram tam ara emas ato kikniamnyi aling milil aling ongobmou. 
REV.1.14	A tikmounyi kisok otong kul otong tingdamnyi asi iya kait kuramwe. Ara, domba otong iya kait kurande ato, lumtaiya iya kait kurande ato, a tikmounyi otong ara iya kait kuramwe. Tonda, Er asing ara uk ubna ulul atonyi tikmou. 
REV.1.15	A tikmounyi yan ara milil dinyi si tembaga kat kurande yan boamunyi bisi tikmou. Tembaga ara uk dam dongoraming uca, milil weik kurande to, a tikmounyi yan ara milil weik kuramwe. Tonda, Anyi biryi eramwe uram ara melum weik sangna aryi lurum-lurum erande to kubmou. 
REV.1.16	A tikmounyi taruk siriktam aryi kurya tabaryi asi diboka talebmou. Tonda, Er silalum deici aryi ninyi on ya anabmou. A ninyi on ya ibwe dina-dina ara yu weik kuramwe ya si anabmou. Tonda, Er urasin ara milil weik kubmou. Kitingtam kurande ba, kiting ara tin kuboka berengnande to, a tikmounyi urasin ababyi neiktoto berekmou.
REV.1.17	Ura, Anyi bisi asing eibmasiryi, ni Yohanes bira, “Ni Nai,” tenen tukwetam maryurbinmase. Ara, ilil aryi din nang atonyi kibmase ura, ni tukwetam maryurbinmase. Bok, Anyi biryi er taruk siriktam asi ninikoka ni deici deibdongobmanou. Ura, erci nisi ato ebmanou, “Kan ilil kubkicei. Nira Yuma Kobdobnyi ton Sirya Kobdobnyi ton kunun,” ebmou. 
REV.1.18	“Tonda, Nira iya kam kununyi kunun. Asing dibdenurum. Nira dibmase ani, kam tubto bukokmase. Nira iya kam kununyi tuba-tuba kunun. Aminda kubde binkwayeb talak nirya aryi Ni kam iya kubwan. Nira din dinyi asi bublan tiringna talenun. Tonda, din nang kuraming ai bublan kungna ababyi talenun. Talenun ati, Niryi din nang asi kam bukeibkwan ati mikib bonun. 
REV.1.19	Ati, kan asing eibmarim dinyi nirya ara kerek sengna umbura kerek sekeibdum. Ara, ukuryok kurande dinyi ton aminda aryi kunubkwande dinyi ababyi nirya kerek sekeibdum. 
REV.1.20	Ura, Ni taruk siriktam doubmonwe tabaryi kurya ara kemdeirin dinyi ato kurur ati ebman. A kurya tabaryi ara kebdeiboka sun jemaat tabaryi asi Er Imtamnyi Uram ebmuruboka lak eteren nang tabaryi kunung. Tonda, uk buk diniboka burdeirin dinyi tabaryi ara kemdeirin dinyi ato kurur. A uk buk diniboka burdeirin dinyi tabaryi ara kebdeiboka sun Asia mutuk kuraming jemaat tabaryi kunung ati, uk buk burdeirin dinyi tabaryi deibmonwe,” ebmou.
REV.2.1	“Yohanes, kanci sun Efesus atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.2.1	Ni sun Du bira Ni taruk siriktam aryi kurya tabaryi asi diboka talenunyi biryi ato esunun. Ni uk buk diniboka burdeirin dinyi ara emas aryi kiniamnyi dinyi tabaryi kankan dam yibarkiringnunyi biryi ato esunun. 
REV.2.2	Nira sun kurandum to yuk-yuk asi diboka bingsunun. Ati, sunci busul kuboka Nira sun Du Kristus bisi miliranurum ara Ni bingsunun. Tonda, ninyi aryi sunsi mambul kurdeiriransing ababyi, sunci Nisi tanglona kum uca miliranurum ara Ni bingsunun. Tonda, sunci sun malyi kun nang ati, ‘A nang kuraming to nun li,’ tenerandum ara Ni bingsunun. Ton nang ara tola ati, ‘Nunda nun Du Yesus Kristus uram Teleb Uram eterebde ban nang kunub,’ erdaramnyi asi sunci a nang kuramnyi to lilibmandau uca, ‘Tola ati ato eramnyi,’ tenen bikmandau. 
REV.2.3	Ninyi aryi mambul dinyi kurdeiriransing ababyi, sunci Nira sun Du bisi tanglona kum uca miliranurum ara Ni bingsunun. Tonda, sunci Ni si deyok aryi, mambul dinyi borandum cok, ‘Nun Du bisi taklobkwayeb,’ tenena kum kurandum ara Ni bingsunun. 
REV.2.4	Ato kurandum bok, Niryi sunsi wenena uram ton ebkwinsin. Ara, sunci minob yuma kobdob aryi boukwe weik kurandau asi, ukuryok ara a boukwe weik kimnandau dinyi taklobmarum ati Niryi wenebkwansin. 
REV.2.5	Ati sunci, ‘Minob dib tenebkalibmoubwe talak ara boukwe weik kuramoubwe,’ tenen kanya teneibdarur. Ara, sunci sun boukwe tenerlon dinyi asi takloboka, boukwe weik tubto kibdarur. Ba, sunci boukwe tenerlon dinyi asi kum taklobmunyi ura, Nira sun Du biryi yandoka sun dam kuboka uk buk diniboka burdeirin dinyi asi iya dobdobkwan. 
REV.2.6	Niryi wenena uram ebmasin cok, kisal dangsina uram ababyi ebkwinsin. Ara, Nira sun Du biryi tola uram eterenanyi si Nikolaus bisi milin nang aryi kuraming to asi dongdonongnun to, sunbabyi neiktoto a nang aryi malyi kuraming to asi dongdonongnandum.
REV.2.7	Sunda amol borandum nang ara Er Imtamnyi Kanya Roh Kudus aryi eteresurur uram ara diboka kekebdarur. Ara, sun atei yuk-yuk asi bulurandum dib tenen nang asi eteresurur uram kekebdarur.
REV.2.7	Sun katabum eboka dib tenermururamun ci, muna kibdobmunyi nang asi Ni sun Du biryi, ‘Iya kam kurdeirin co aryi mourande du teleb dinyi asi dakoka ur doyibdum,’ ebkwansin. Ara, ‘Er Imtamnyi biryi co dam si Firdaus aryi iya kam kurdeirin co du kurur asi dakoka ur yibkwandum,’ ebkwan,” ebmou. 
REV.2.8	“Ura, kanci sun Smirna atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.2.8	Ni sun Du yuma kobdob kuransinyi ton, sirya kobdob talak kubkwananyi ton aryi ato esunun. Ni dibmase ani, tubto kam bukokmasinyi biryi ato esunun. 
REV.2.9	Ninyi aryi sunsi mambul kurdeiriransing ara Ni bingsunun. Tonda, bona mitikanun ababyi sun taruk dam ton kum kuransir ara Ni bingsunun. Ato kurandum cok, sun dib tenena ara langdeiboka kuransir deyok aryi, sunda bona bon nang ato kurandum. Tonda, sun Yahudi yala nang aryi sunsi malyi uram eransing ara Ni bingsunun. A nang ara, ‘Nunda Yahudi yala nang kunub,’ erdaramingiryok, Er Imtamnyi milin nang diboka kum kunung. Erda, isa sienyi si Iblis milin nang kunung. 
REV.2.10	Ati sunci, ‘Ninyi aryi mambul dinyi takubdeibsingnyei,’ tenen ilil kusina mem. Kekebdarur. Isa sienyi Iblis biryi, ‘Dib tenen nang asi sakeibtinyi,’ tenen karebci uca, ninyi aryi sun kankan kuboka dib tenen nang ton asi ninyi wenen ai dongoboka absingiryi, sunsi mambul ara uki takubaryi dobkwandum. Ati sunci, ‘Ninyi aryi nunsi obsingnyi ababyi, nunda nun Du Yesus bisi tanglona kum uca milibkwayeb,’ tenen katabum kanya bobdarur. Ato kubmunyi uca, Ni sun Du biryi muna kibdongoboka abniryi, weik sienyi borande kisok kaluna ato dinyi kalubdeibkwansin. Ara, iya kam kun dinyi karebkwansin ba, dobdobkwandum.
REV.2.11	Sunda amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk aryi bulurandum dib tenen nang asi eteresurur uram diboka kekebdarur.
REV.2.11	Sun katabum eboka dib tenermururamun ci muna kibdobmunyi nang asi Nira sun Du biryi karebsici uca, liki bitinyi kum dibkwandum. Ara, iya kum dibkwandum,” ebmou.
REV.2.12	“Ura, kanci sun Pergamus atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.2.12	Ni sun Du bira iya Mikibnyi kunun ba, Ni silalum aryi kuboka ninyi on ya dina-dina yu weik dinyi ananurutnyi biryi ato esunun. 
REV.2.13	Sun kurandum ai Ni bingsunun. Ara, sun kurandum atei ara isa sienyi si Iblis er erebdob bun sokon kurur atei asi kundarur ara Ni bingsunun. Sunda akatei kurandum cok, sunci Nisi dib teneranurum dinyi ara kum taklobmanindau. Erda, sunci Nira sun Du si lak eranurum. Ara, Ni miliranounyi si Antipas tanglona kum uca Ni si lak eranou uca, ninyi aryi Ni si deyok aryi ersi obmai talak ababyi, sunda Iblis bun sokon atei kurandum nang aryi Nisi kum taklobmanindau.
REV.2.14	Sunci Nisi kum taklobmanindau bok, sun kurandum to dinyi asi mitikanun ati Ni sun Du biryi, ‘Ni li,’ tenesunun. Ara, sun kankan asi ton nang ara minob tola uram eramunyi si Bileam etereramwe to etereraming. Anyi Bileam biryi, ‘Sun Israel yala nang aryi malyi dinyi kubting,’ tenen weik sienyi Balak bisi ato eboka eterebmou. ‘ “Kwemdina dinyi asi muna karen yina asi yibingiryi, malyi kubting,” tenen kwemdina yin dinyi deibdarur,’ ebmou. Tonda, ‘ “Ner talyi yobting,” tenen sakeibdarur,’ ebmou. 
REV.2.15	Tonda, sun kankan asi ton nang ara tola uram eterenanyi si Nikolaus eterena asi taleraming. 
REV.2.16	A deyok aryi, Niryi sunsi ato ebkwinsin. Sunci tola uram utotoa takloboka dib en uram akwe talebnurubdarur. Tola uram kum taklobmunyi ura, Ni sun Du biryi yandoka sunsi wenebkwansin. Ara, ninyi on ya ara Ni silalum aryi ananurur dinyi aryi sunsi obkwansin ati ebman.
REV.2.17	Sunda amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk bulurandum dib tenen nang asi eteresurur uram diboka kekebdarur.
REV.2.17	Sun katabum eboka dib tenermururamun ci, muna kibdobmunyi nang asi Nira sun Du biryi imtam kwaning si Mana inibdeibse ba, lak kum kurur dinyi asi karebkwansin. Tonda, kait keil deici asi sun ninyi si yuk-yuk ukuryok si kerek sekeibnyi ura, sunsi karebkwansin. A ukuryok dobkwansin si yuk-yuk ara Niryi sunsi yuk-yuk dobkwansin. A si ara yuk nang aryi bikman kum. Erda, sunda kait keil dobkwandum nang yuk-yuk sun dem bikdankwandum,” ebmou.
REV.2.18	“Ura, kanci sun Tiatira atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.2.18	Ni sun Du bira Er Imtamnyi Mi aryi ato esunun. Ni asing uk ubna ato kununyi, tonda Ni yan ara milil dinyi tembaga ato kunurutnyi biryi ato esunun. 
REV.2.19	Nira sun Du biryi sun kurandum to diboka bingsunun. Tonda, sun boukwe weik kanya borandum dinyi ab dib tenerandum dinyi ab ara Ni bingsunun. Tonda, sunci yuk nang asi dirnilirandum ara Ni bingsunun. Tonda, ninyi aryi mambul kurdeiriransing bok, sunci Nisi tuba milirandum ara Ni bingnun. Sun minob ura dib tenebkalibmandau talak aryi kuboka teleb dinyi kunurandau ani, ukuryok ara tabakoka teleb dinyi ilinto kunurandum ati ebman.
REV.2.20	Kunurandum bok, sun kurandum to mitikanun ati Niryi, ‘Ni li,’ tenesunun. Ara, tola uram en sien ner si Izebel biryi tola uram etereransir asi sunci, ‘Tola uram ena takdum,’ kum erandum ati Niryi sunsi wenebmasin. A ner ara, ‘Nira Er Imtamnyi Uram ebdeibmaca eteren ner kunun,’ eboka abdiryi, tola uram akwe eteresurur. Tola uram eteresurur cok, a ner aryi Ni milin nang asi bowanikminikoka, ‘Sal ner talyi yordana ara mem kum,’ eboka, ‘Kwemdina muna karen dinyi yina ara mem kum,’ eboka eteresurur. 
REV.2.21	Ni sun Du biryi a ner aryi kuramwe to ara, ‘Ni li,’ teneransiryok, Niryi ersi minola kum wenebmase. Erda, Niryi, ‘Er malyi kun dinyi taklobkwande kum, iya kurmurunkwande kum?’ tenen uki karebdenmase bok, wenebloboka mambul dinyi kabul takubdeibmase. Niryi a ner ati minola kum wenebmase bok, a ner aryi, ‘Talyi yordana eterena uram asi taklobnyei,’ tenen tola uram eterebmuruboka ninyi kanya asi tuba bowaningminingdur. 
REV.2.22	Ati sunci kekendarur. Nira sun Du biryi a talyi yordana ner ab er wa irmilin nang ab asi diba ati wenebniryi, yun weik dinyi asi karebnyi uca, sun man sokon yuk-yuk deici aryi mabkwaming. Ara, sun malyi kuramingnyi dinyi kum takloboka abingiryi, Ni sun Du bisi kum tamuboka milibningnyi ura, Niryi a talyi yon ner ab er wa irmilin nang ab asi wenebkwan. 
REV.2.23	Ba, a ner uram keken nang ara er mabwe nermabwe ato nang ara Nira sun Du biryi diboka obkwan. Ato kubne uca, sunda akatei okatei bulurandum dib tenen nang aryi Nira sun Du biti, ‘Ninyi kanya yuk-yuk asi liliboka bingsurutnyi kurur,’ tenen bikwanurum. Tonda, ‘Ninyi malyi kuraming to wenesurutnyi,’ tenen bikwanurum. 
REV.2.24	Ba, sunda Tiatira atei kurandum nang yuk nang asi Niryi wenena uram kum takubdeibkwansin. Ara, sunda a tola uram asi kum talerandum nang ati ato ebmasin. Ara, ninyi aryi eraming to, isa sienyi si Iblis kwemdina dinyi asi kum bingnandum nang asi Niryi ikin uram kum takubdeibkwansin. 
REV.2.25	Erda, sun dib en uram asi diboka talerandum to, tanglona kum uca talebnurubdarur ati ebman. Dib en uram asi talebnurubmunyi ura, Nira sun Du tamuryankwan.
REV.2.26	Ura, katabum eboka dib tenermururamun ci muna kibdobmunyi nang ara Ni teleb tenesunun dinyi tanglona kum uca kunuramunyi nang ati uram ton ebkwansin. A nang asi Niryi erebdeiboka weik sien nang kibdeibkwansin. Ara, Niryi sunsi, ‘Sun im dangna tukwe dangna kuraming nang asi kalikoka, “Ato-ato kubdarur,” ebdarur,’ ebkwansin. 
REV.2.27	Anyi bira weik sienyi kibdiryok, ninyi wenen kama asi bobdiryok, er uram keken kum nang asi mikib kuboka wenebkwande. Er Uram ati keken kum nang asi erci diboka obkwande. Ninyi aryi malyi moyok tolobdeiboka bai donongnaming to, erci sun malyi kun nang asi oboka bai donokwande. 
REV.2.28	Ni Nai Imtamnyi biryi Nisi erebdeibnou to, Nibabyi neiktoto sunda Ni milin nang asi erebdeibkwansin. Erebdeibsiniryok, Niryi sunsi ulul kurya karebkwansin.
REV.2.29	Sunda amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk asi bulurandum dib tenen nang asi eteresurur uram diboka kekebdarur,” ebmou.
REV.3.1	“Ura, kanci sun Sardis atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.3.1	Ni sun Du bira Roh Kudus ara, ‘Er Imtamnyi Kanya mikib kanya tabaryi,’ enubnyi bisi talenunyi ton, kurya tabaryi asi talenunyi biryi ato esunun. Niryi sun kurandum to bingsunun. Ara, ninyi aryi sunti, ‘Er Imtamnyi bisi miliraming nang,’ eransing bok, sunda Nisi diboka kum miliranurum. Sunda kam bukokmangnyi nang ato kum kurandum. Erda, din nang ato kurandum ati ebman. 
REV.3.2	Ati, sunci bukoka kalikdandarur. Sun teleb dinyi kununa ati waningminingna kum dinyi ati, sunci, ‘Wanikminiksicei,’ tenen katabum ebdeibsindarur. Sun kuraming to ara Ni Nai Imtamnyi urasintam ara sunglondarur ba, kikiman kusurur asi ton kum eirisunun. A deyok aryi, Nira sun Du biryi, ‘Bukoka kalikdandarur,’ ebmasin. 
REV.3.3	Ati, sunci minob ura kekebmandau ci, talerandau uram asi diboka teneibdarur. Teneibminyi ura, sunci sun malyi kurandum dinyi asi takloboka minob kekebmandau uram asi kunubdarur. Sunci kum bukokmun ci, sundamnyi kum kalikdamunyi ura, Nira sun Du biryi lukdandoka sun dam yankwan uki tum ara kum bikwandum. Ukula donanyi lukdandoka doryangarande to, Nira sun Du bibabyi neiktoto lukdandoka yankwan. Ara, Ni yankwan tum ara kum bikmamunyi bok, Ni sun dam yankwan. 
REV.3.4	Ba, sun Sardis atei kankan asi ton nang ara malyi kun dinyi kum ingkiringmandau. A nang ara nining kum aling asi tuba ongoraming nang ato kunung ati ebman. A nang ara teleb dinyi akwe ingkiringnamnyi ati, Nira sun Du ab tonkwa kubibiryok, kait ongon aling ongobkwayeb.
REV.3.5	Sun katabum eboka dib tenermururamun ci, muna kibdobmunyi nang ara ukuboka kait ongon aling asi ongobkwaming ati ebman. A nang si yuk-yuk ara Er Imtamnyi biryi iya kam kuna karebkwande ati kerek sekoka deibmou si ara Nira sun Du biryi kum kilibkwan. Erda, Ni Nai Imtamnyi ab Er Uram eryuryangan nang urasintam aryi Niryi sun si yuk-yuk lak ebkwan.
REV.3.6	Sun amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk asi bulurandum dib tenen nang asi eteresurur uram kekebdarur,” ebmou.
REV.3.7	“Ura, kanci sun Filadelfia atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.3.7	Nira sun Du bira teleb akwe kununyi ton, dib en uram akwe enunyi ton kunun. Nira weik sienyi Daud biryi taleramwe bublan kungna talenunyi kunun. Nira bublan kukeibnyi ura, yuknyi biryi bublan tirikman kum. Ba, Niryi bublan tirikdongobnyi ura, yuk nang aryi bublan kukeibman kum. Ati, Nira sun Du biryi ato esunun. 
REV.3.8	Ni sun Du biryi sun kurandum to bingsunun. Sun kekendarur. Niryi sunti bublan kukeibmasin ba, ninyi aryi tirikman kum ati ebman. Sunda mikib kum kurandum cok, Ni uram asi kunurandau ci, Nira sun Du si kum dokdonokmanindau. Erda, sunci Ni si lak eranindau. A deyok aryi, bublan kukeibmasin ati ebman. 
REV.3.9	Kekendarur. Nira sun Du biryi karebnyi uca, isa sienyi si Iblis milin nang ton sun kankan yandoka, ‘Nunda Yahudi yala nang kunub,’ ebdankwaming bok, a nang ara nun Nai Imtamnyi bisi kum miliraming. Erda, tola ati ato ebkwansing. A nang ara sun dam yanmai ura, sun kutam ikdongoboka sunti, ‘Nun naiyabwe, nun kwinyabwe,’ ebkwansing. Ara, Nira sun Du biryi sunti boukwe weik kimsunun tenen bikwaming ati ato kubkwaming. 
REV.3.10	Sunci Ni uram diboka talebmandau ati, Nibabyi neiktoto sunsi diboka talebniryi, lebkwansin. Ati, Niryi sunsi, ‘Mambul kubdeibsingnyi ababyi, Nisi tanglona kum uca milibdarur,’ ebmasise to, sunci kunurandau. Kunurandau ati, Niryi sunsi lebkwansin. Ara, im dangna tukwe dangna nang nirya asi mambul weik dinyi yangasici tum kubkwande ba, ninyi ilinto aryi Nisi taklobniting ababyi, Ni sun ab tonkwa kuramibiryi, lebsin uca, sunci Nisi tanglona kum uca milibmurubkwanurum.
REV.3.11	Ni sun Du bira minola yankwan. Ati, sunci dib en uram asi talerandau to talebmurubdarur. Ara, ‘Yuknyi biryi muna kibdobsicei,’ tenen, ‘Muna kibdobkwandanyi kisok kaluna asi yuknyi biryi dobdobcei,’ tenen katabum eboka talebmurubdarur.
REV.3.12	Sun katabum eboka dib tenermururamun ci, muna kibdobmunyi nang asi Niryi Ni Nai Imtamnyi dam kun ai asi iya bukeibkwansin. Er Imtamnyi dam kun ai abyokomna ara katabum eboka tingdur cok, akai asi iya kurur ato, sun muna kibdobmunyi nang ababyi Er Imtamnyi ai umbura iya kubkwandum. Ura, a abyokomna deici Niryi Ni Nai Imtamnyi si kerek sekwan. Tonda, Ni Nai Imtamnyi biryi ukuryok dobkwande atei si Yerusalem Ni kerek sekwan. Akatei ara imtam aryi kuboka tukwetam yuryankwande ati ebman. Tonda, a abyokomna deici Niryi sun muna kibdobkwamingnyi nang si yuk-yuk kerek sekwan. Tonda, Ni si ukuryok dobdobkwan si ababyi kerek sekwan.
REV.3.13	Sunda amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk asi bulurandum dib tenen nang asi eteresurur uram kekebdarur.”
REV.3.14	“Ura, kanci sun Laodikia atei kuboka buluraming dib tenen nang ati kerek sekeibmin ci, akatei kurandanyi Er Imtamnyi Uram ebmuruboka lak eterenanyi bisi ato eboka ebdeibdum:
REV.3.14	Ni sun Du bira Dib en Uram enanyi si Amin biryi ato esunun. Ara, Niryi lak eransin uram diboka kunununyi ton, im dangna tukwe dangna dinyi nirya asi kiknina deyoknyi kunun cok, ton ato esunun. 
REV.3.15	Nira sun Du biryi sun kurandum to bingsunun. Ara, sunda ikib kan tin kan me ato kurandum. Ati, Niryi sunti tenesunun ara, ‘Tin me ato kubting uca, sun mitang nang asi teleb kubdeibting.’ Tonda, ‘Ikib me ato kubting uca, sun me atan nang asi teleb kubdeibting,’ tenesunun. 
REV.3.16	Bok, sunda ikib kan tin kan me ato kurandum ati, Nira sun Du bisi katabum eboka kum miliranurum ati, sunti dungna asa kuranir uca, dukwansin. 
REV.3.17	Sun Laodikia nang ara sundamnyi ato erdarandum. ‘Nunda bona bon nang kunub. Tonda, bona bon dinyi ilinto ara talenub deyok aryi, ton dinyi ara nunsi kum ataransir,’ erdarandum bok, sunda sundamnyi ara walwal kundarur. Sunda malyi nang ato kurandum ati ebman. Sunda bona ton kum bondarur nang ato kundarur asi, ninyi aryi bico tenen nang ato kurandum. Sunda asing kun nang ato kurandum ci, ongon aling kum ongoraming nang ato kurandum. 
REV.3.18	Ati, Nira sun Du biryi sunsi ato wenebmasin. Sunda, ‘Utotoa ton kum boronub,’ tenen Ni dam yandoka dengna weik dinyi si emas ato dekdobdarur. Ara, ‘Nun Du biryi iya teleb dinyi karebsici uca, nunda diboka bona bon nang ato kubkwayeb,’ tenen Ni dam yandobdarur. Tonda, sunci Ni karebkwansin kait ongon aling asi dekdobdarur. Ara, ‘Nong dem kuna ato ara nun alyi kuransir,’ tenen sunci Ni karebkwansin kait ongon aling dekoka ongobdobdarur. Tonda, sunci Ni karebkwansin asing kweten me asi dekdobdarur. Ba, sunda asing kun nang ato kurandum ati, ‘Asing eibkatabtibyi,’ tenen asing kweten me dekdobdarur ba, asing eibkatabkwandum.
REV.3.19	Ni sun Du biryi boukwe weik kunun nang asi bitabdeiboka wenenun. Ati, sunci busul weik kuboka sun malyi kun dinyi taklobmun ci, Nisi tuba milibnindarur.
REV.3.20	Asing dirdendarur. Nira sun Du biryi sun dam kunun ati, bublan dam tingnun ci, congom-congom enun. Ati, unanyi-unaner aryi Ni uram kekebingnyi nang ara bublan kukeibningnyi ura, Nira sun Du biryi wengyaniryi, sun ab tonkwa bukoka yibkwayeb.
REV.3.21	Sun katabum eboka dib tenermururamun ci, muna kibdobmunyi nang asi erebdeibsinyi uca, Ni ab tonkwa erebdob bun sokon bukwayeb. Ara, Nira sun Du biryi muna kibdobmase ura, Ni Nai Imtamnyi ab tonkwa Er erebdob bun sokon bununum to, sun kankan kuboka muna kibdobmunyi nang ara Ni ab tonkwa bukwayeb.
REV.3.22	Sunda amol borandum nang ara Er Imtamnyi Kanya Roh Kudus aryi eteresurur uram asi diboka kekebdarur. Ara, sun atei yuk-yuk asi bulurandum dib tenen nang asi eteresurur uram kekebdarur,” ebmou.
REV.4.1	Ni Yohanes biryi a uram sirya kekebmase ura, asing tuba dibdenmase ba, imtam ai bublan bisik tentok kuklobmou asi eibmase. Ura, a bisik aryi uram weik dobmou asi kekebmase. A uram ara minob kekebmase uram ato ebmou ci, buena si sangkakala uram ato weik dobmou. A uram ara imtam aryi kuboka nisi ato ebmanou, “Kanci Ni dam weleyaminyi ura, aminda kunubkwan dinyi bisik sekmanto dinyi asi kansi lak kibdeibkwankin ba, eibkwandim ati a weleyarum,” ebmanou. 
REV.4.2	Ato ebmou ura, Er Imtamnyi Kanya Roh Kudus aryi karebnou uca, niryi anmalakoka kunumna asing ton eibmase. A kunumna deici dinmasiryi, erebdob bun sokon imtam kuramwe asi eibmase. A erebdob bun sokon deici asi Iya Erebdobnyi ton bukmou asi eibmase. 
REV.4.3	Erebdob sokon bunanyi bira kiting sinarya atonyi kuramwe asi eibmase. Ba, Er urasin ara milil weik keil si yaspis ab, sardis ab ato kuramwe asi eibmase. Tonda, erebdob bun sokon ara mita sinarya marande ato noutam dongoramwe asi eibmase. A mita milil ara milil weik kuramuryi, milil weik keil si Zamrud ato kuramwe. 
REV.4.4	Ura, asing dinmase uca, a iya erebdob bun sokon asi erebdob bun sokon dua puluh empat baryi aryi aknabdongobmai asi asing eibmase. A erebdob bun sokon yuk-yuk deici ara ninyi kalingna nang dua puluh empat baryi buramnyi. A buramnyi nang ara kait ongon aling ongoramnyi. Tonda, weik sien nang kisok kaluna emas dinyi kaluramnyi. 
REV.4.5	Ba, iya erebdob bun sokon aryi kuboka bebe yuk-yuk likeibde banmou ani, liman ebde banmou. Ba, erebdob bun sokon urasintam aryi berengna tabaryi kuramuryok, uk buk weik ato abmou. A berengna tabaryi ara Er Imtamnyi Kanya Roh Kudus ara, “Er Imtamnyi Kanya mikib kanya tabaryi,” enubnyi kuramwe. 
REV.4.6	Ura, iya erebdob bun sokon urasintam asi weik mekwan ato dinyi ton deiamnyi. A mekwan ara mekwan diba kuma, erda, kimil kukumna weik dinyi asi weik mekwan ato deiamnyi asi asing eibmase. A dinyi ara milil keil si kristal ato dinyi deiamyi asi asing eibmase.
REV.4.6	Ba, erebdob bun sokon asi isin neb-neb eryibarande dinyi dumbaryi aryi noutam dongobdongoboka aknabdongobmai asi asing eibmase. A isin neb-neb eryibarande dinyi yuk-yuk ara asing ilinto boramwe. Ara, urasintam ababyi dongtam ababyi asing ilinto boramwe. 
REV.4.7	Isin neb-neb eryibarande dinyi yuma kobdob dinyi ara yu kam si singa dinyi kuramwe ato asi eibmase. Ba, isin neb-neb eryibarande dinyi bitinyi dinyi ara bisam si sapi ato dinyi kuramwe asi eibmase. Ba, isin neb-neb eryibarande dinyi winiryi dinyi ara ninyi urasin ato deiamwe asi eibmase. Tonda, isin neb-neb eryibarande dinyi dumbaryi dinyi ara maka bib lang-lang eryibarande ato dinyi kuramwe asi eibmase. 
REV.4.8	A isin neb-neb eryibarande dinyi dumbaryi yuk-yuk ara maka ol ato dinyi nabaryi boramwe. Tonda, sun nong nirya ara asing ilinto bordaramwe asi eibmase. Sun maka ol ato amwetam ababyi asing ilinto bordaramwe. Ura, a isin neb-neb eryibarande dinyi dumbaryi ara kitingtam lukunda nirya ara Er Imtamnyi si weik eraming. Ara, tanglona kum uca, ato eraming.
REV.4.8	“Iya teleb, iya teleb, iya teleb. Nun Nai Imtamnyi, Iya Mikibnyi bira iya telebnyi kurur.
REV.4.8	Minob kuramunyi, ukuryok kurutnyi, aminda kubkwandanyi biti, ‘Iya Telebnyi,’ enub.”
REV.4.9	Ato kuboka sun isin neb-neb eryibarande dinyi dumbaryi aryi erebdob bun sokon deici bunanyi bira iya kam kurutnyi si ererdeirinmai. “Yi nun Nai, nunsi teleb kurdeirisurumnyi,” eboka Er Imtamnyi si weik eboka Ersi kiboka kisal dakoka kimai asi asing eibmase. 
REV.4.10	Ererdeiriraming ba, sun ninyi kalingna nang dua puluh empat baryi aryi sun kutam ikdongoboka er iya erebdob bun sokon bunanyi si weik eraming. Ati sunci, “Nun Nai,” tenen sun kaluraming weik sien nang kalun kisok kaluna yuk-yuk asi doboka iya erebdob bun sokon dam deiriraming. Deiriramingiryok, ato eraming,
REV.4.11	“Kanda nun iya weik sienyi kurum. Kanda nun Nai Imtamnyi kurum. Kanda nunci si weik ererdeirikunubnyi ton, mikib bororumnyi kurum ati, kikib to kuboka nunci Kan si weik eboka erekunub.
REV.4.11	Kanda utotoa nirya asi minob kiknibmumwe ati,
REV.4.11	Kanci minob teleb teneamumwe to utotoa nirya asi kubdeiamumwe ati, nunci, ‘Kan kikwe iya weik sienyi kurum,’ enub ara kikib.
REV.4.11	Tonda, ‘Kan kikwe iya mikibnyi kurum,’ eboka Kan si weik ekinub,” ato enmai asi asing eiboka kekebmase.
REV.5.1	Ura, ni Yohanes biryi dinmase uca, iya erebdob bun sokon bunanyi taruk siriktam taruk aryi kerek sengna ton talebmou asi asing eibmase. A kerek sengna ara langdeiboka sekwe dina-dina nirya sekwe asi asing eibmase. Ba, kerek sengna akubtaleboka kitirdongon meterai tabaryi deiamwe ba, a kerek sengna ara tengeibman kum uca, a sekamwe to nukoka bikmanto kum kubmou. 
REV.5.2	Asing dinmase uca, Er Imtamnyi Uram eryuryangananyi ton asing eibmase. Anyi bira mikibnyi kuramuryi, uram weik dobmou ci, ato eboka lak ebmou. “Unanyi biryi akurtalen kerek sengna deici kitirdongon meterai yuk-yuk asi dangminingna ati kikib kurur do? Unanyi biryi a kerek sengna asi tengeiboka a sekamwe to nukoka bikwande ati kikib kurur do?” ebmou. 
REV.5.3	Ato eboka asibdenmou bok, imtam kuramnyi nang kankan ababyi, tukwetam kuramnyi nang kankan ababyi, ninyi tentok ababyi uram kum dekeibmou. Ara, tukwetam kuraming nang tentoknyi bibabyi kikib kum. Tonda, Er Imtamnyi Uram eryuryangan nang tentoknyi bibabyi kikib kum. Tonda, neb-neb eryibarande dinyi yuk dinyi tentoknyi bibabyi ara a kerek sengna asi tengeiboka nungna ati kikib kum. 
REV.5.4	Ninyi tentoknyi bibabyi a akurtalen kerek sengna asi tengeiboka nukwamwe babyi, ai umbura tam dirdena ababyi iya kikib kum kubmou deyok aryi, ni Yohanes bira engena weik engenmase. 
REV.5.5	Engena weik engenmase bok, ninyi kalingna nang dua puluh empat baryi kankan aryi ninyi tentok aryi nisi ato ebmanou, “Kan engena mem. Kilikdum. Kilikminyi ura, a dibderum. Nun Du bira Yehuda yalanyi biryi deibmounyi kurur. Erda, yu kam singa kurande to mikibnyi kurur ci, muna kibdongobmou. Nun Du bira nun aibwe Daud yalanyi iya weik sienyi kurutnyi bisi a kerek sengna tengebdeiboka nungna asi kikibnyi kurur. Nun Du biryi a kerek sengna deici kitirdongon meterai tabaryi asi dangminingna ara kikibnyi kurur,” ebmou.
REV.5.6	Ura, ton dinmase uca, Domba Mi atonyi asing eibmase. Ara, ninyi aryi oamnyi domba mi asi kam bukokamwe atonyi bisi asing eibmase. A Domba Mi atonyi ara iya erebdob bun sokon noutam asi tikmou bok, isin neb-neb eryibarande dinyi dumbaryi ab ninyi kalingna nang dua puluh empat baryi nang ab aryi noutam dongobdongoboka aknabdongo tikmai. A Domba Mi atonyi bira mikib weiknyi kuramuryi, akola tabaryi beleamwe. Tonda, asing tabaryi boramwe. A asing tabaryi ara kikliboka Er Imtamnyi biryi tukwetam bokwetebsou Roh Kudus aryi borur asing kuramwe. 
REV.5.7	Ura, nun Du Yesus Domba Mi atonyi bira yandoka imtam aryi kuboka erebdob bun sokon bunanyi taruk siriktam taruk aryi a kerek sengna kitibtalen dinyi dobdobmou. 
REV.5.8	Sirya dobdobmou ura, sun isin neb-neb eryibarande dinyi dumbaryi ab sun ninyi kalingna nang dua puluh empat baryi ab aryi sun kutam ikdongoboka nun Du Domba Mi atonyi si weik ebmai. A nang yuk-yuk ara bilul si kecapi talebmai ci, uk kalum yangabdeiboka boban moyok ara milil weik dinyi si emas kiknin moyok talebmai. A moyok yuk-yuk umbura ara tong teleb keken dinyi uk buk abmou. A tong teleb keken dinyi yuk-yuk ara kikliboka sun dib tenen nang molona yuk-yuk kubmou ci, Er Imtamnyi bisi muna karen dinyi asi kubmou eibmase. 
REV.5.9	Sun isin neb-neb eryibarande dinyi dumbaryi ab ninyi kalingna nang dua puluh empat baryi ab aryi nun Du Yesus Domba Mi atonyi si weik ebmai ci, mot ukuryok semna dinyi asi seboka ato ebmai,
REV.5.9	“Kanda nun Du bira kikibnyi kurum. Ara, kitirtalen kerek sengna asi tengebkwandim ara kikibnyi kurum.
REV.5.9	Kanci kerek sengna deici deibwe kitirdongon meterai asi dangminingna kikibnyi kurum.
REV.5.9	Ninyi aryi nun Du Yesus Kansi minob oankei uca, Kanci Kan ining aryi ninyi asi dekoka lebdeibsum ci, Er Imtamnyi mabwe nermabwe kibdeibsumwe ati, Kanda kikib kurum.
REV.5.9	Kanda nun Du biryi nunda ninyi yala nirya kankan aryi deiriransei nang asi lebsumwe. Tonda, uram yuk-yuk enub nang asi deksumwe. Tonda, weik sien nang taleansei mutuk yuk-yuk kuramoubwe nang asi dekoka lebsumwe.
REV.5.10	Kanci antanibdeibsumwe uca, nunda nun Nai Imtamnyi amwetam bun nang ato kunub. Tonda, Er Imtamnyi Uram asi kunubibiryi, nunda Er Imtamnyi kan ninyi kan noutam kuboka antanirdeirin nang ato kunub. Ato kubibiryi, nunda weik sien nang ato kuboka tukwetam nang nirya asi kalikwayeb,” ebmai asi kekebmase.
REV.5.11	Asing dinmase uca, uram weik dobmou asi kekebmase. Ara, Er imtamnyi Uram eryuryangan nang ilinto aryi antaniboka uram weik ebmai asi kekebmase. A Er Imtamnyi Uram eryuryangan nang ara nukmanto kum kuramnyi. Ara, seribu baryi nang buluna yuk-yuk ara seribu baryi ato kuramnyi. Tonda, sepuluh ribu baryi nang buluna yuk-yuk ara sepuluh ribu baryi ato kuramnyi. A uram eryuryangan nang nirya ara iya erebdob bun sokon aknabdongoboka tikmai. Ara, sun neb-neb eryibarande dinyi dumbaryi ab ninyi kalingna nang dua puluh empat baryi ab tonkwa erebdob bun sokon aknabdongoboka tikmai. 
REV.5.12	A nang nirya ara antaniboka uram weik ebmai ci, ato eboka mot sebmai.
REV.5.12	“Nun Du Domba Mi atonyi oaminyi bira mikib dinyi dorona ara Erda kikibnyi kurur, Erda mikib nirya ab bona bon dinyi nirya ab diboka bingna dinyi nirya ab talerurnyi kurur. Ati nunci nun Du Domba Mi atonyi bisi si weik eboka erebkwayeb,” ebmai asi kekebmase.
REV.5.13	Ato eboka mot sebmai ura, sun imtam tukwetam tukwe amwe tam mekwan dam kuraming neb-neb eryibarande dinyi nirya aryi ato eboka sebmai,
REV.5.13	“Nun Nai iya erebdob bun sokon bunanyi bisi si weik ebkwayeb. Tonda, Nun Du Domba Mi atonyi bisi si weik erebkwayeb. A nang amse asi kisal dakwayeb. Aminda kubde binkwayeb talak nirya ababyi tanglona kum uca, ‘Nun kalingsina mikib nang,’ ebkwayeb,” eboka sebmai asi kekebmase.
REV.5.14	Ato eboka sebmai kekebmase ura, sun isin neb-neb eryibarande dinyi dumbaryi aryi, “Diba, Amin,” ebmai. Ebmai uca, sun ninyi kalingna nang dua puluh empat baryi nang aryi nun Nai Imtamnyi si ab nun Du Yesus asi, “Nun Nai, nun Du Yesus,” teneboka sun kutam ikdongoboka si weik ebmai.
REV.6.1	Ura ton dinmase uca, nun Du Yesus Domba Mi atonyi biryi kerek sengna kitirdongon dinyi meterai tabaryi dongobmai asi meterai yuma dinyi asi dakminikmou ati asing eibmase. Dakminikmou ura, isin neb-neb eryibarande dinyi dumbaryi kuramuryok, a dinyi kankan aryi tentoknyi biryi liman ato uram weik dobmou uca, “Yarum,” ebmou. 
REV.6.2	Ura, dinmase uca, bisam kuda bol kait kuda anabmou asi asing eibmase. Ura, diranse uca, kait kuda deici asi ninyi tentok ninyi on mar ab yin ab asi doubmou ci, bukmou asi eibmase. Ura, anyi bira Er Imtamnyi biryi muna kimdongonanyi kira kisok kaluna karebmou uca, anyi biryi anaboka er ordana nang asi muna kimdongonmou ci, “Ni ordana nang nirya asi muna kibdongobkwan,” tenen yibaramwe asi asing eibmase.
REV.6.3	A sirya ura, nun Du Yesus Domba Mi atonyi biryi kerek sengna kitirdongon dinyi deib aryi deibdongobmai keica meterai bitinyi dinyi asi dakminikmou. Dakminikmou ura, isin neb-neb eryibarande dinyi dumbaryi kuramuryok, a dinyi kankan aryi bitininyi biryi nisi, “Yarum,” ebmou. 
REV.6.4	Ura, dinmase uca, bisam kuda bol bi kuramwe asi anabdobmou ba, asing eibmase. A bol bi kuda deici bukmounyi bisi Er Imtamnyi biryi mikib karebmou. Mikib karebmou uca, anyi biryi tukwetam nang kankan aryi antanirdan dinyi nirya dobde binkwamwe ati anabdobmou. Tonda, anyi biryi mar deyok koubkwamwe uca, sun tukwetam kuramnyi nang aryi sun mamun ordankwamnyi ati anabdobmou. Ara, Er Imtamnyi biryi anyi bisi ninyi on ya weik dinyi karebmou ura, anyi biryi anaboka mar deyok kourbinmou asi asing eibmase.
REV.6.5	A sirya ura, nun Du Yesus Domba Mi atonyi biryi kerek sengna kitirdongon dinyi deib aryi deibdongobmai keica meterai winiryi dinyi asi dakminikmou. Dakminikmou uca, isin neb-neb eryibarande dinyi dumbaryi kuramuryok, a dinyi kankan aryi winirinyi biryi nisi, “Yarum,” eboka nabmou. Ura, dinmase uca, bisam kuda bol mirin anabdobmou asi asing eibmase. Bol mirin kuda deici bukmounyi bira kwakne dirina ara yin dinyi kiklina asi doubmou asi asing eibmase. 
REV.6.6	A sirya ura, isin neb-neb eryibarande dinyi dumbaryi dinyi kuramwe bok, a dinyi kankan aryi uram ton ato ebmou asi kekebmase. “Kwaning atan li kubkwande ba, kwaning si gandum mitikanun kubkwande bok, a kwaning ara dengna weik dinyi aryi dekdobkwaming. Tonda, kwaning si jelai ababyi mitikanun kurur bok, dengna weik dinyi aryi dekdobkwaming. Kwaning atan li karebmin cok, co du si zaitun ab co du si anggur ab kum daneibminyei,” ebmou asi kekebmase.
REV.6.7	A sirya kekebmase ura, nun Du Yesus Domba Mi atonyi biryi kerek sengna kitirdongon dinyi deib aryi deibdongobmai meterai dumbaryi dinyi asi dakminikmou. Dakminikmou ura, isin neb-neb eryibarande dinyi dumbaryi kuramuryok, a dinyi kankan aryi dumunyi biryi, “Yarum,” eboka nabmou. 
REV.6.8	Ura, dinmase uca, bisam kuda ara uk sikci bol kuda asi anabdobmou asi asing eibmase. Uk sikci bol kuda deici bukmounyi si ara Ninyi Dimdeirinanyi kuramwe. Anyi bisi dongtam miliramunyi bira din nang taleramunyi si Tukwe Dongon Dam Deyoknyi kuramwe. A nang susuk asi Er Imtamnyi biryi mikib karebmou uca, sunci tukwetam kuraming nang nirya asi meici kukoka dumbaryi bok, ninyi deici tentok tam asi obkwandei ati anabdobmarei. Ara, a nang susuk anabmarei ara ninyi on ya douboka ninyi ilinto obkwandei ati anabdobmarei. Tonda, a nang susuk aryi kwaning atan karebkwandei uca, ninyi ilinto dibkwamnyi. Ba, yuk nang ara yun karebkwandei uca, ninyi yun taleboka dibkwamnyi. Ba, yuk nang ara im dangna tukwe dangna kunung yu kam ab bisam ab aryi oboka yin dinyi karebkwandei uca, ninyi dibkwamnyi ati anabmarei asi eibmase.
REV.6.9	Ura, nun Du Yesus Domba Mi atonyi bira meterai amubaryi dinyi asi dakminikmou ura, asing dinmase uca, sun dib tenen nang diamnyi nang sun kanya yuk-yuk asi asing eibmase. A dib tenen nang ara Er Imtamnyi Uram diboka taleamiryi, nun Du Yesus uram dib en uram lak eamnyi deyok aryi, ninyi aryi, “Nun li,” tenen sunsi oamnyi. Sirya obmai ura, a dib tenen nang diamnyi nang sun kanya yuk-yuk ara imtam bindoka Er Imtamnyi bisi ninyi dama deirin ai amwetam kuramnyi asi asing eibmase. 
REV.6.10	Kuramiryi, sun dib tenen nang diamnyi nang sun kanya yuk-yuk aryi antaniboka weik uram ebmai ci, ato ebmai, “Nai Du, Kanda iya mikib dinyi talerandim Sienyi ton, iya telebnyi kurandimnyi ton, kan ebmumwe to diboka kunurandimnyi ton kurum. Tukwetam tuba kuraming nang aryi nunsi obmai deyok aryi, Kanci unato tum aryi sunsi wenebkwandim do? A nang aryi obmasei uca, nun ining saksou asi Kanci dekeibmin cok, a nang asi minola wenebdum ati molobmakib,” ebmai asi kekebmase. 
REV.6.11	Ura, Er Imtamnyi biryi a dib tenen nang diamnyi nang yuk-yuk asi kait ongon aling karebmou ci, “Ukubloabmun ba,” ebmou. Ara, Erci ato ebmou, “Tukwetam nang aryi sun kwityabwe dib tenen nang yuk nang ababyi obingyi ara Niryi minob, ‘Ur obting,’ teneanse to nang nirya obingnyi ura, Nira Imtamnyi biryi sun obmasei nang asi wenebkwan,” ebmou.
REV.6.12	Ura, dinmase uca, nun Du Yesus Domba Mi atonyi biryi kerek sengna kitirdongon dinyi deici aryi deibdongobmai keici meterai nabaryi dinyi asi dakminikmou ati asing eibmase. Dakminikmou ura, mutuk eimna weik dobmou ci, kiting berengna nirya kum berekmou ci, iya kunuk dakmou. Kambing kala aryi kiknin aling ara mirin kobdob kurande to, kiting ababyi iya mirin tub ato akwe dakmou. Tonda, wala ara ining bol dinyi ato kibmou. 
REV.6.13	Ba, kurya nirya ara imtam aryi kuboka tukwetam daksakmou. Ara, ibalya weik dorande aryi, co du kwarang du eng orande dinyi tukwe ai minola dangsangnande to, kurya nirya ababyi neiktoto tukwetam daksakmou. 
REV.6.14	Ura, im bila tuba kum danmou. Kertas kwilikdoba kitibtaleboka donongnaming ato, im bila ababyi neiktoto kitiboka donokmou. Tonda, mutuk kon tukwe kib nirya ab me dumdum nirya ababyi lulukmou ci, er kuamwe dam tuba kum kubmou. Erda, yuk ai kisiboka bindoka kubmou.
REV.6.15	Ura, sun tukwetam nang asi kalingnamnyi erebdob sien nang ab, sun erebdob sien nang amwetam bun nang ab, tonda sun yin doun nang seribu baryi arungdeirin nang ab asi ilil weik kubmou ba, sundamnyi lemdarbinkwamai ati keil umbura dam yuk-yuk wengdorbinmai. Tonda, sun bona bon nang ab, sun mikib nang ab, sun yuk nang aryi arukmangnyi tok ikin wa bon nang ab, sun tenebdobmangnyi tok wa in nang ababyi, “Inibdandoka lemdarbinkwayeb,” tenen aryi keil umbura dam yuk-yuk wengdorbinsekmai. 
REV.6.16	“Lebdandobkwayeb,” tenebmai ci, sunci uram weik doboka mutuk kon ab keil ab asi molobmai. Ara, sunci ato eboka molobmai. “A mutuk kon, nun iya erebdob bun sokon bunanyi urasintam aryi lak kubibyei ati, kanci toboka tonok oboka nunsi siklibdeibsurum. Tonda, Domba Mi atonyi biryi nunti yu weik kuransir ati wenebsicei. Ati, mutuk kon aryi siklibsimin ci, nunsi Er urasintam aryi inibdeibsurum o,” eboka molobmai. 
REV.6.17	“Er Imtamnyi ab Domba Mi atonyi ab aryi yu weik bosururung ani, sun weik wenena wenebkwinsing uki tum sirya berekmar ati, ninyi tentok ababyi sun karebkwansing wenena weik asi kum bobte,” ebmai asi kekebmase.
REV.7.1	A sirya ura, asing dinmase uca, Er Imtamnyi Uram eryuryangan nang dumbaryi asi asing eibmase. A uram eryuryangan nang ara tukwetam kubkub dam dumbaryi asi tikmai ci, “Kumwe utotoa dobcei,” tenen bisik sekmai. Ara, “Tukwe kibtam babyi, weik mekwantam babyi, co tentok kuranci ai babyi, kumwe utotoa dobcei,” tenen bisik sekwamnyi ati tikmai. 
REV.7.2	Ura, asing dinmase uca, Er Uram eryuryangananyi yuknyi biryi yaletam aryi kuboka yanganmou asi asing eibmase. Anyi bira yanganmou ci, nun Nai Imtamnyi iya kam kurutnyi biryi wibdeibsou nang itinto kurdeirin meterai asi talebmou. Ura, anyi biryi uram weikanun dobmou ci, er kwityabwe uram eryuryangan nang dumbaryi asi uram ton ebmou. Ara, tukwe kib ab weik mekwan nirya ababyi malyi kubminikwamnyi ati Er Imtamnyi mikib dobdobmai nang asi erci ato ebmou. 
REV.7.3	“Tukwe kib ab weik mekwan ab co deici ab malyi kurminingna ati ukubloabdarur. Nun Nai Imtamnyi wa irmilin nang asok asi sisa dinyi deirina kabul ati, malyi kurminingna ara ukubloabdarur,” ebmou. 
REV.7.4	Sirya ebmou ura, tuba kekebmase bok, sun asok deici itinto kurdeirin dinyi dobdobmai nang nirya asi nungmai asi, sun nungna kekebmase. A nang ara Israel yala amolbaryi nang aryi deiamnyi ba, antaniboka seratus empat puluh empat ribu nang kuramnyi.
REV.7.5	Yehuda yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.5	Ruben yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.5	Gad yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.6	Asyer yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.6	Naftali yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.6	Manasye yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.7	Simeon yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.7	Lewi yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.7	Isakhar yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.8	Zebulon yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.8	Yusuf yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.8	Benyamin yala aryi deiamnyi nang ara dua belas ribu baryi nang asi Er Imtamnyi wa irmilin nang itinto kurdeirin dinyi dobdobmai.
REV.7.9	A sirya ura, ni Yohanes biryi dinmase uca, ninyi ilinto bulubmai asi asing eibmase. A nang ara yubwa-yubwa ilinto kuboka bulubmai ati, nukman kum kubmai. A nang ara mutuk nirya, ninyi yala nirya, weik sien nang taleramnyi mutuk kuramnyi nang nirya, uram yuk-yuk eramnyi nang nirya kunmai ci, iya erebdob bun sokon urasintam asi tikmai ci, nun Du Yesus Domba Mi atonyi urasintam asi tikmai. Ba, a buluboka tikmai nang ara ongon aling ara kait aling akwe ongobmai ci, sun taruk dam ara atar ato co si palem bok doubmai nang akwe tikmai. 
REV.7.10	Ura, a nang ara uram weikanun dobmai ci, ato ebmai.
REV.7.10	“Nun Nai Imtamnyi iya erebdob bun sokon bunanyi bira ninyi Lemsurutnyi kurur. Nun Du Domba Mi atonyi bira Ninyi Lemsurutnyi kurur. A iya erebdob nang bitinyi si yuk-yuk weik ebkwayeb,” ebmai.
REV.7.11	Ba, sun Er Imtamnyi Uram eryuryangan nang nirya aryi iya erebdob bun sokon aknabdongoboka tikmai. Tonda, ninyi kalingna nang dua puluh empat baryi ab isin neb-neb eryibarande dinyi dumbaryi ab ara noutam tikmai asi sun Uram eryuryangan nang aryi sunsi aknabdongoboka tikmai. Iya erebdob bun sokon urasintam aryi tikmai ci, sunci sun kutam ikdongoboka Er Imtamnyi si weik ebmai. 
REV.7.12	Ara, sunci ato ebmai,
REV.7.12	“Amin, diba ati ebmab.
REV.7.12	Nun Nai Imtamnyi bisi kisal dakoka Er si weik ebkwayeb.
REV.7.12	Erda diboka bingna deyoknyi kurur, ton Erda ninyi aryi kisal dakoka, ‘Nun Nai,’ enubnyi kurur. Er urasintam aryi ninyi aryi luknubdongoboka Er si weik enub.
REV.7.12	Nun Nai bira iya weik sienyi ton iya mikibnyi ton kurur. Ati, nunci tuba-tuba ato ebibiryi, aminda kubkwayeb talak nirya kubibiryi, nun Nai si weik ebkwayeb.
REV.7.12	Amin,” ebmai asi kekebmase.
REV.7.13	A sirya ebmai ura, ninyi kalingna nang tentoknyi biryi ni Yohanes bisi ato eboka asibdenmanou, “A nang kait ongon aling ongobmang nang ara unato nang kunung ati tenebmarim do? Dantam aryi kuboka yanmang tenebmarim do?” eboka asibdenmou. 
REV.7.14	Ato eboka asibdenmanou bok, niryi ersi, “Nai, kan sirya bikmarim ati, kanci nisi lak ebdeibnurum,” ebmase. Ato ebmase uca, a ninyi kalingnanyi biryi nisi ato ebmanou, “A nang ara ninyi aryi mambul weik kimdeiriramnyi bok, muna kibdongobmai ura, lemdaryangan dam sirya wengdoryanmai. Imtam ai sirya wengdoryanmai ura, sunci sun ongon aling asi me ilikmai. Me diba aryi kum ilikmai. Erda, nun Du Yesus Domba Mi atonyi Er ining biriman aryi ilikmai uca, sun ongon aling ara kait kibmou.
REV.7.15	Muna kibdongobmai ati kait ongon aling ongoraming deyok aryi, a nang ara Er Imtamnyi erebdob bun sokon urasintam asi iya kunung.
REV.7.15	Er Imtamnyi dam kun ai imtam ai umbura kunung ci, sunci kitingtam lukunda nirya aryi Er Imtamnyi si weik enung.
REV.7.15	Tonda, er iya erebdob bun sokon bunanyi biryi sunsi kalikwande.
REV.7.15	Keis ol ai ara akai umbura kun nang asi limdongorande to, Er Imtamnyi biryi a nang asi limdongoboka kalikwande.
REV.7.16	A nang ara kwaning ataramwe ara kwaning tuba kum atabkwande;
REV.7.16	A nang ara me ataramwe ani, me tuba kum atabkwande.
REV.7.16	Kiting yu ara sunsi kum yibkwande.
REV.7.17	Ara, nun Du Yesus Domba Mi atonyi bira iya erebdob bun sokon noutam kurutnyi biryi sunsi menekoka kalikwande. Domba kalingnanyi er domba asi diboka kalingnande to, nun Du Domba Mi atonyi biryi menekoka er milin nang asi diboka kalikwande.
REV.7.17	Erci sunsi menekoka me u dam bobinkwande uca, kam kimdeirin me langdeiboka yibkwaming
REV.7.17	A nang ara mambul weik aryok engena weik engeramnyi asi nun Nai Imtamnyi biryi teleb kubdeibdiryi, sun asimaka nirya kilibminikwande.” Ninyi kalingnangyi nisi ato eboka ebmanou.
REV.8.1	Ura, kerek sengna deici kuramwe kitirdongon keica meterai tabaryi dinyi dakminikmou ura, imtam umbura aryi uram utotoa nirya kilikmai. Ara, kiting yakna tentok kum noutam dinyi kubmai bok, uram utotoa enmai asi kilikmai.
REV.8.2	Ani, asing dinmase uca, Er Imtamnyi Uram eryuryangan nang tabaryi asi asing eibmase. A nang ara Er Imtamnyi urasintam aryi tikoka nun Nai uram kunuraming. Nun Nai Imtamnyi biryi arukmou uca, a nang tabaryi yuk-yuk asi buena si sangkakala karebmou ba, doboka tikmai asi asing eibmase.
REV.8.3	Ura, Er Imtamnyi Uram eryuryangananyi yuknyi biryi yandoka Er Imtamnyi bisi dama deirin dam tikmou. Tingyanmou ci, erda moyok emas dinyi talebmou. Ara, uk aboka tong teleb dinyi deirin moyok talebmou. Dama deirin dam tingyanmou ura, uk aboka tong teleb dinyi ilinto ersi karebmai. Ara, erci a dinyi asi taleboka Er Imtamnyi urasintam aryi kurur dama deirin dam deici aryi deibkwamwe ati karebmai. Ara, sun dib tenen nang nirya aryi Er Imtamnyi bisi molobkwamnyi ba, erci a dinyi asi dama deirin dinyi emas aryi kiknin dinyi deibkwamwe ati, sunci ersi a dinyi karebmai. 
REV.8.4	Ura, Er Imtamnyi Uram eryuryangananyi biryi a tong teleb dinyi nirya dobdobmou ura, dama deirin dam deibmou. Sirya deibmou ura, uk aboka tong teleb dinyi tuluboka ara Er Imtamnyi urasintam dam yanmou. Ara, sun dib tenen nang nirya aryi Er Imtamnyi bisi molobmai ba, tong teleb dinyi dama deibmou. 
REV.8.5	Ura, Er Imtamnyi Uram eryuryangananyi biryi moyok emas dinyi asi dobtalebmou ura, dama deirin dam aryi uk angmou kalum asi dobtaleboka a moyok umbura kibdongobmou. Sirya dongobmou ura, Uram eryuryangananyi biryi a moyok asi imtam aryi kuboka tukwetam asi yakwetebmou. Tukwetam yakwetebmou uca, bebe lingebmou ura, liman dobmou. Tonda, lilim weik dobmou ba, mutuk eimna dobmou.
REV.8.6	Ura, sun Uram eryuryangan nang tabaryi aryi kiknikminikdanmai cok, sun buena si sangkakala yuk-yuk asi dobmai. 
REV.8.7	Uram eryuryangananyi yuma kobdobnyi biryi sangkakala dobmou ba, imtam aryi kuboka lumtaiya du-du mo cebmou. Tonda, imtam aryi kuboka uk ara tukwetam sakmou. Tonda, ining ara uk ab tonkwa kuboka tukwetam sakmou. A dinyi nirya asi tukwetam yakwetebmou uca, im dangna tukwe dangna mutuk nirya ara bokoka winiryi bok, tukwe deici tentok tam asi uk nirya yibmou. Ba, tukwe deici bitinyi winiryi tam ara ur tuba kubmou. Tonda, im dangna tukwe dangna kuramwe co nirya ara meici kukoka winiryi bok, deici tentok tam asi uk nirya yibmou. Ba, deici bitinyi winiryi tam ara uk kum yibmou. Tonda, maning yik dinyi nirya asi uk nirya yibmou. 
REV.8.8	Ura, Uram eryuryangananyi bitinyi anyi biryi sangkakala dobmou uca, uk arande mutuk kon weik ato dinyi ara daksakaboka ilila mekwan umbura wekmou. Daksakoka wekmou uca, ilila mekwan ara wilibdeiboka winiryi bok, deici tentok tam asi ining kibmou. Ba, mekwan deici bitinyi winiryi tam ara ur tuba kubmou. 
REV.8.9	Uca, ilila mekwan umbura aryi neb-neb eryibarande dinyi nirya ara meici kukoka winiryi bok, deici tentok tam asi dibmou. Ba, deici bitinyi winiryi tam ara kam tuba kubmou. Tonda, mekwan asok deici yibarande co ngun-ngun nirya ara meici kukoka winiryi bok, deici tentok asi dakoka me wekmou. Ba, deici bitinyi winiryi tam ara dakoka me wengna kum kubmou. 
REV.8.10	Ura, Uram eryuryangananyi winiryi anyi biryi sangkakala dobmou uca, kurya weik dinyi ara uk buk weik angnande ato kuboka angmou tok imtam aryi kuboka tukwe ai sakmou. Ara, me u dam ton yiban me ton nirya bokdoba winiryi bok, bokdoba tentok tam asi sakmou. Ba, me u dam ton yiban me ton bokdoba bitinyi winiryi tam asi kurya kum sakmou. 
REV.8.11	A kurya si ara Sik Kimdeirina Kurya. Uca, me u dam ton yiban me ton nirya ara bokdoba winiryi bok, bokdoba tentok tam ara sik kibmou. Ba, me u dam ton yiban me ton bokdoba bitinyi winiryi tam ara kib tuba kubmou. Me sik aryi ninyi ilinto aryi yibmai uca, dibsekmai.
REV.8.12	Ura, Uram eryuryangananyi dumbaryi anyi biryi sangkakala dobmou ba, kiting sinarya ara bokoka winiryi bok, deici tentok tam asi kunuk dakmou. Ba, kiting sinarya deici bitinyi winiryi tam ara tuba berekmou. Tonda, imtam kurande kurya nirya ab, wala tilil ababyi ara meici kukoka winiryi bok, deici tentok tam asi kunuk dakmou. Ba, deici bitinyi winiryi tam ara tuba berekmou. Tonda, kitingtam nirya ara bokoka winiryi bok, deici tentok tum asi kunuk dakmou. Ba, deici bitinyi winiryi tum ara kiting tuba berekmou. Tonda, lukunda nirya ababyi bokoka winiryi bok, deici tentok tum asi kunuk nirya dakmou. Ba, deici bitinyi winiryi tum ara wala ab kurya ab tilil tuba kubmou.
REV.8.13	Ura, asing dinmase uca, maka bib ara im kan tukwe kan noutam aryi lang-lang ebmou asi asing eibmase. Im kan tukwe kan noutam aryi lang-lang ebmou cok, maka bib aryi uram weik doboka ato ebmou asi kekebmase. “Wenen tum dam kubmar! Wenen tum dam kubmar! Nun Nai Imtamnyi biryi sun tukwe kun nang asi wenebkwande uki tum dam kubmar! Sun im dangna tukwe dangna mutuk asi tuba kuraming nang mambul weik dobkwaming! Er Imtamnyi Uram eryuryangan nang dumbaryi ara sun buena yuk-yuk asi sirya dobmai. Ba, uram eryuryangan nang yuk nang winiryi ara sun sangkakala minola dobkwabmang. Sun im dangna tukwe dangna kuramingnyi nang ara mambul weik dobkwaming ati ato ebman,” ebmou asi kekebmase.
REV.9.1	Ura, Er Imtamnyi Uram eryuryangananyi amubaryi anyi biryi sangkakala dobmou uca, imtam aryi kuboka kurya ton tukwetam sakmou asi asing eibmase. A kurya ara mikib kuramunyi bisi iya wenena ai ara ilila tukwe angdona ai bublan kungna asi karebmai. 
REV.9.2	Ura, a kurya aryi ilila tukwe angdona asi bublan kukeibmou uca, tukwe umbura aryi uk tulum weik anabmou. Ara, weik kwalina tum aryi keil leibmangnyi uca, uk buk weik aboka tulum weik welerande ato kubmou. Tukwe umbura aryi anaboka tulum weik kubmou uca, kiting ab im ab nirya libmou. 
REV.9.3	Ura, a uk tulum aryi kuboka kwising ilinto anabmou. A kwising ara tukwetam yuryanmai asi Er Imtamnyi biryi mikib karebmou uca, ninyi si tobkwamai ati mikib karebmou. Ara, kwising si kalum aryi ato si torande uca, mikib weik kuboka u doraming to kubkwamai. 
REV.9.4	A kwising si tobmai ara kalum ato mikib kuramwe asi Er Imtamnyi biryi ato ebmou. “Tukwetam kurande maning ab sungsunga ab co ab utotoa yibmunyei. Erda, sun Er Imtamnyi bisi milin kum nang ara Er sisa itinto kurdeirin dinyi asok dam kum boramingnyi nang asi si tobmunyi ura, u dobting,” ebmou. 
REV.9.5	Ato ebmou ura, kalum ato kwising mer asi, “Ninyi si toramunyi ababyi oboka yibsicei, erda wala amubaryok wenebkwandarur,” ebmou. Uca, kwising mer aryi a nang asi si tobde yibinmai uca, sun mambul weik dobmou. Kalum aryi si torande uca, mambul weik kurande to, a nang ara mambul weik dobmai. 
REV.9.6	Ato dinyi kunubkwande talak aryi sun ninyi aryi u weik deyok aryi, “Nun dibtibyi se,” tenen kubingnyi bok, ninyi tentok ababyi sunsi kum obkwande. Tonda, u weik deyok aryi, “Dibtibyi,” tenen ola dibmanto dinyi ukuramingnyi bok, kam tuba kubkwaming.
REV.9.7	A ninyi lukde yiramwe kwising mer ara mikib weik kubmai. Ara, yin doun nang borande yan daran limna limdongoraming kuda ato mikib weik kubmai. A kuda ara ting ato dinyi kiningnamingiryi, mikib weik kunung ato a kwising mer neiktoto mikib weik kubmai. Sun kisok ai ara weik sien nang kisok kaluna emas dinyi ato kalubmou. Ba, sun urasin ara ninyi urasin ato kubmou. 
REV.9.8	Sun kisok otong ara cang kubmou ati, nerabwe kisok otong ato kubmou. Tonda, sun si ara ilila bai kam si singa si ato yu weik kubmou. 
REV.9.9	Tonda, sun taram bol nirya libmai ting ara besi ting kiningnaming ato kuramnyi. Kwising mer yibanmou ci, sun ol aryi lilim ilinto ebmou. Kuda ilinto aryi yin doun nang bon limna asi libdongoboka mar ordan dam cung banmangnyi uca, lilim weik eraming to, a kwising mer yibanmaia lilim ara lilim weik eramwe. 
REV.9.10	A kwising mer ara kalum mer ato kubmou ati, kalum amwe ato bobmai cok, kalum si tob dinyi borande to ababyi bobmai. Sun amwe ara mikib weik kubmou ati, sunci wala amubaryi kuramiryok, ninyi lukde yiramiryi, weneramnyi. 
REV.9.11	Kwising mer sienyi bira ilila tukwe um deyoknyi kuramwe. Er si ara Ibrani uram aryi eboka Abadon dobmai. Ba, Yunani uram aryi eboka Apolion dobmai. 
REV.9.12	Wenen dinyi yuma dinyi sirya yanmou ani, bisibmou. Ba, yuk wenen dinyi bitinyi dinyi ab winiryi dinyi ab yankwamaringa dam kubmar.
REV.9.13	Ura, Er Uram eryuryangananyi nabaryi anyi biryi sangkakala dobmou ura, uram ton ebmou asi kekebmase. A uram ara Er Imtamnyi urasintam aryi kuboka emas kiknin dinyi ara dama deirin dam aryi ebmou. A uram ara dama deirin dam deici kuramwe sapi akola ato dinyi kankan aryi ebmou. 
REV.9.14	A uram ara Er Imtamnyi Uram eryuryangan nang nabaryi anyi sangkakala talebmounyi bisi ato ebmou. “Sun ninyi wenebkwaming uram eryuryangan nang ninyi dumbaryi weik yiban me si Efrat dam tabwe deamnyi nang ara tabwe lobdeibdum,” ebmou asi kekebmase. 
REV.9.15	Ba, a uram eryuryangan nang ara tabwe lordeirina kabul talak ara, “Er Imtamnyi biryi takubdeibmasou to, weneboka obkwayeb,” tenen a kwalina ab wala ab uki tum ababyi dibde bukeiamnyi. Ani, sirya lobdeibmou ura, a uram eryuryangan nang dumbaryi ara anaboka im dangna tukwe dangna nang ilinto obmai. Ara, ninyi nirya bokdoba winiryi bok, bokdoba tentok tam asi obmai. Ba, bokdoba bitinyi winiryi tam ara kum obmai. 
REV.9.16	Sun milibmai yin doun nang ara bisam kuda deici bun nang nirya ilinto mitik kum kubmai. Nukmai ba, a nang ara dua puluh ribu liki sepuluh ribu nang kubmai asi kekebmase.
REV.9.17	Kunumna deici aryi asing dinmase bok, mar ordan kuda ab kuda deici bun yin doun nang ab ara ato kubmai. Sun taramtam nirya kinikmou ting ara bi aling ato kubmou. Tonda, im bila bol ato kubmou. Tonda, kumasan bol ato kubmou. Kuda kisok ara ilila bai kam si singa kisok ato boramwe. Sun sibambol aryi anabmou dinyi ara uk ab tulum ab uk tong ato yu keken dinyi si belerang ab anabmou. 
REV.9.18	Ura, sun sibambol aryi anabmou uk ab tulum ab uk tong yu ato keken dinyi ab ara wenen dinyi winiryi aryi wenebmai uca, ninyi nirya ara bokdoba winiryi bok, bokdoba tentok tam asi dibmai. Ba, bokdoba bitinyi winiryi tam ara kum dibmai. 
REV.9.19	A kuda ara mikib weik kubmai ci, sun si ab sun amwe ab ara yu weik kubmai. Sun amwe yuk-yuk ara kwatima ato kubmou. Sun amwe ara kwatima kisok ato bobmou uca, si tobmou.
REV.9.20	Sun yuk nang ara a wenena aryi kum obmai nang ara sun malyi kun dinyi kum taklobmai. Erda, sunci isa asi tuba moloramnyi. Tonda, ninyi aryi kiknibmai kwemdina tuba moloramnyi. A kwemdina ara emas aryi doboka kiknibmai. Tonda, perak aryi doboka kiknibmai. Tonda, tembaga aryi doboka kiknibmai. Tonda, keil aryi doboka kiknibmai. Tonda, co aryi doboka kiknibmai. A kwemdina dinyi ara ninyi aryi kiknibmai ati asing eirin kum, amol kekebman kum, yibanman kum kunung dinyi asi moloramnyi. 
REV.9.21	Tonda, yuk malyi kun dinyi ababyi kum taklobmai ci, ninyi tuba oramnyi, ninyi kir tuba doramnyi, sal ner talyi yordaramnyi, tonda yuk nang dinyi tuba ukula doramnyi.
REV.10.1	Asing tuba dinmase uca, Uram eryuryangananyi yuknyi biryi imtam aryi kuboka yuryanmou ati eibmase. Anyi bibabyi mikibnyi nun asi yuryanmou. Er ongon aling ara duwa ato kubmou ba, er kisok kaluna ara mita deiboka ongorande ato kubmou. Er urasin ara kiting ato berengna weik kubmou ba, er yan bitinyi ara milil weik kubmou cok, mikib weik kubmou. Ati, er yan ara uk buk weik arande dinyi ato kubmou. 
REV.10.2	Anyi bira kitibtalen kerek sengna mitik dinyi tengebdeibmou dinyi talebmou. Ura, er siriktam yan asi ilila mekwan deici yanibmou ci, er kwanimtam yan ara tukwetam yanibmou. 
REV.10.3	Ato kuboka tikmuryi, erda uram weik dobmou. Ara, ilil bai kam si singa bira uram weik dorande to, anyi biryi uram weik dobmou. Uram dobmou ba, liman tabaryi aryi debmou. 
REV.10.4	Liman lilim tabaryi aryi deboka uram weik ebmai ba, nira Yohanes biryi, “Kerek sekun,” tenen kubmase. Ato tenen kubmase bok, yuk uram ara imtam aryi kuboka ebmou ati kekebmase. A uram ara ato ebmanou. “Liman lilim tabaryi aryi ebmai uram kerek sekeibminyei. Erda, ‘A uram ara kitirdongon meterai aryi iniraming uram ato kurur,’ tenen lak ebminyei,” ebmou.
REV.10.5	Ura, min ilila mekwan deici ab tukwetam deici ab yan yanibdongoboka tikmou eibmase Uram eryuryangananyi bira tuba tikmou aryi er taruk siriktam imtam erewelebmou. 
REV.10.6	Taruk erebwelebmou cok, erci Er Imtamnyi si deici aryi katabum ena uram ara diboka kununa uram lak ebmou. Ara, Er Iya Erebdobnyi imtam tukwetam mekwantam aryi kurande dinyi nirya Kikniamunyi si deici aryi erci ato ebmou, “Wenen tum ara ukurlona kum uca yankur. 
REV.10.7	Ba, Uram eryuryangananyi tabaryi anyi biryi sangkakala kum dobde bok, Er Imtamnyi biryi minob teneamwe dinyi ara lak kum eamwe dinyi asi lak kiboka kunubkwande. Ara, sun Er Imtamnyi bisi wa irmiliraming nang ara Er Uram ebdeibmaci to lak etereramnyi nang asi sirya lak kibdeibmou to, nun Nai biryi kunubkwande,” ebmou.
REV.10.8	Ura, min kekebmase uram ara imtam aryi kuboka ebmanou uram aryi tubto nisi ato ebmanou. “Kanci biminyi ura, Er Imtamnyi Uram eryuryangananyi biryi talebmar kitibtalen kerek sengna asi dobtalebdum. Mekwan dam tukwetam aryi tikmarnyi talebmar kerek sengna tengebdeibmar asi dobdobdum,” ebmanou. 
REV.10.9	Ato ebmanou ura, niryi a Uram eryuryangananyi dam bindoka, “Nai, a mitik kerek sengna doubmarima ara ni karebnurum,” eboka molobmase. Molobmase uca, erci nisi ato ebmanou. “Kanci a kerek sengna doboka yibdum. A kerek sengna ara sibambol dam deirbiminyi ai ara kwiryi me minmin ato to weik kubkwankir. Bok, sirya yibkwetebminyi ura, mundu umbura wengbindoka maryurbikici ai ara sik weik kubkwankir,” ebmanou. 
REV.10.10	Ato eboka karebmanou ura, Er Imtamnyi Uram eryuryangananyi taruk aryi mitik kerek sengna asi dobdobmase ura, yibmase. Ura, a kerek sengna asi yibmase uca, sibambol ai deirdongorbinmase ura, to ara kwiryi me ato kekebmase. Bok, mundu ai wengbindoka maryurbinmanou ura, danguboka sik weik dinyi ato kibmou. 
REV.10.11	Sirya yibmase ura, nisi ato ebmanou. “Kanci yibmarim dinyi ara Er Imtamnyi Uram asi ermururamin ci, ninyi ilinto asi dib en uram tubto lak ebkwandum. Ara, ninyi yala ilinto ab, weik sien nang taleraming mutuk nang ilinto ab, yuk-yuk uram eraming nang ilinto ab, ninyi kalingnaming weik sien nang ilinto ab asi Er Imtamnyi biryi kunubkwande uram asi lak kibdeibdum,” ebmanou.
REV.11.1	Ura, ai kiklin kama ato dinyi asi nisi karebmanou ura, erci nisi ato ebmanou. “Kanci Bait Allah ai ara Er Imtamnyi dama deirin ai biminyi ura, akai asi kama aryi kiklibdum. Tonda, Er Imtamnyi ai umbura kurande dama deirin dam ababyi kiklibdum. Tonda, akai umbura Er Imtamnyi si weik en nang nirya asi nukde birum,” ebmanou. 
REV.11.2	Bait Allah ai asi aitam dinyi akwe kiklibdum. Akai baitam keta asi kiklibminyei. Baitam keta ara sun Er Imtamnyi biti walwal nang dinyi kubkwande ati, kanci kiklibminyei. A nang ara yan yaniboka Er Imtamnyi biryi mining atei iya teleb atei asi wengbingiryi, malyi kun dinyi kunubkwaming. Ara, wala empat puluh dua baryi kubingiryi, Er Imtamnyi ai keta baitam dinyi asi yan yanibsitabkwaming ati kiklin kum. 
REV.11.3	Ura, dib en uram eranding nang bitinyi asi niryi mikib karebnyi uca, Er Imtamnyi Uram lak eterebmilibkwanding. Ara, uki seribu dua ratus enam puluh baryi kubingiryi, engen weik kanya bobkwaming deyok aryi malyi aling ongobingdingiryi, Nira Imtamnyi biryi uram lak eterebmurubkwanding. 
REV.11.4	Er Imtamnyi Uram lak eterebmurubkwanding nang bitinyi ara im dangna tukwe dangna kalingdur iya Weik Sienyi urasintam aryi tingdurung. Ninyi sirik bitinyi ati ato kum ebman. Erda, co si zaitun bitinyi ab berengna deirin dinyi bitinyi ab ati ato ebman. A dinyi bitinyi ara Er Imtamnyi im dangna tukwetam nirya Arungdeirisurutnyi urasintam aryi tingdurung co bitinyi ara kikliboka dib en uram diboka lak kimnandei. 
REV.11.5	Ura, ninyi aryi a dib en uram lak kimnandei nang ati, “Dilaka sakeibtibyi,” tenen malyi kibdeibingnyi ba, ninyi yin uk ara sun sibambol aryi anaboka a malyi kimdeirin nang asi yibkwande. Unanyi-unaner ara a dib en uram lak kimdeirin nang bitinyi ati malyi kibdeibingnyi nang ara bisik sekmanto kum kuboka ato dibkwanung. 
REV.11.6	Er Imtamnyi biryi mikib karebmou uca, a bitinyi nang ara imtam aryi kuboka mo bublan diboka tiringdongona ati mikib borurung. Ati, sunci dib en uram lak eterebmurubkwanding talak ara, “Mo cebcei,” ebdiringnyi uca, mo mitikanun ababyi kum cebkwande. Ba, mikib weik dobdobmarei uca, sunci, “Yiban me nirya ara ining dandur,” ebdiringnyi ura, yiban me nirya ara ining dankwande. Tonda, sunci, “Wenebkwinim,” tenebmaringyi uca, wenena utotoa aryi sun im dangna tukwe dangna nang asi wenebkwanding.
REV.11.7	Ura, a bitinyi nang dib en uram sirya lak eterebmilibdingnyi ura, ilila bai kam ara ilila tukwe umbura aryi anabkwande. Sirya anabci ura, ilila bai kam aryi yandoka a bitinyi nang asi diba obkwande. 
REV.11.8	A bitinyi nang asi obci ura, ninyi aryi sun nong asi tukwe kum dongobkwaming. Erda, sun nong ara weik atei kuboka ninyi ilinto yiban ai keta tam asi talyi mabkwandei. A weik atei ara kuraming nang ara malyi weik kunung ati, akatei si kebdeiboka, “Sodom atei,” ton, “Mesir mutuk,” eboka dobtibyi. Akatei dam aryi minob ura nun Du Yesus bisi co lase deici deibmai ci, mambul weik kubdeibmai. 
REV.11.9	Ura, uki winiryi ara mabmangnyi ani, uki dumbaryi kum bisibmaci bok, im dangna tukwe dangna aryi yangan nang ara a nang bitinyi nang oblobmaca tukwi ara asing dibdeningiryok, “Tukwe dongona nun li,” tenebkwaming. Ara, im dangna tukwe dangna mutuk nirya ab, ninyi yala nirya ab, yuk-yuk uram en nang nirya ab, bangsa nirya ab aryi yangan nang ara asing dibdeningiryok, a bitinyi nang asi tukwe kum dongobkwaming. 
REV.11.10	Erda, sun im dangna tukwe dangna nang ara kilkil weik kubingiryok, “Er Imtamnyi Uram ebdeibmaca bobana nang ara nun li tenen nang ara sirya dibmaring,” ebkwaming. Kilkil weik kubingiryok, sunci sun mamun muna karebdankwaming. Ati, sunci a dib en uram eterebmilibmarei nang ati, “Ilila kam aryi nun wenerdeiriransirei nang asi sirya obmar,” tenen kilkil weik kubkwaming. 
REV.11.11	Ura, uki winiryi tum bisibmou ura, uki dumbaryi aryi kiting dukduk ebmou ba, Er Imtamnyi biryi isin neb-neb ena karebmou uca, a nang bitinyi dibmarei asi kam bukokmarei. Kam bukokmarei ba, sun asing eibmai nang ara ilil weik kubmou. 
REV.11.12	Ura, amol a kanya teleb kunmaci nang aryi kekenmangnyi uca, imtam aryi kuboka uram ton aryi doboka a bitinyi nang asi, “Ni dam weleyarurum,” ebmou. Uca, sun ordana nang aryi asing eibmai bok, a bitinyi nang ara duwa deici aryi kuboka imtam welebinmarei.
REV.11.13	Welebinmarei talak tuba kubmou bok, mutuk eimna weik dobmou. Mutuk eimna weik dobmou uca, weik atei nirya bokdoba takubaryi bok, bokdoba tentok tam asi ai nirya daksakmou. Ba, bokdoba toubnibaryi tam ara ur tuba kubmou. Ura, mutuk eimna aryi yibmou nang ara ninyi tujuh ribu baryi yibmou. Uca, sun ur tuba kubmai nang nirya aryi ilil weik kubmou bok, “Naie, Er Imtamnyi bira mikib weiknyi,” eboka Ersi weik ebmai.
REV.11.14	Ninyi wenena bitinyi dinyi sirya bisibmar. Ba, ninyi wenena winiryi dinyi dam kubmar.
REV.11.15	Ura, Er Imtamnyi Uram eryuryangananyi tabaryi anyi buena si sangkakala dobmou. Sirya dobmou ura, uram yuk-yuk aryi eboka imtam aryi kuboka uram weik dobmai. Ara, ato ebmai,
REV.11.15	“Nun Nai Imtamnyi bira imtam tukwetam arungdeirisurur iya weik sienyi kurur ara ukuryok lak kibmar.
REV.11.15	Nun Du Kristus bibabyi imtam tukwetam kalingdur iya weik sienyi kurur ara ukuryok lak kibmar.
REV.11.15	Sun nang amse tanglona kum uca iya kalikwansiring,” ebmai.
REV.11.16	Ura, sun ninyi kalingna nang dua puluh empat baryi ara Er Imtamnyi si weik erebdeibmai. Ati, sunda Er Imtamnyi urasintam aryi erebdob bun sokon deici bukmai nang ara, “Nun Nai,” tenen luknubdongobdanmai cok, sun urasin yuk-yuk asi tukwe ai dakdongoboka Er Imtamnyi si weik ebmai. 
REV.11.17	Ara sunci ato ebmai,
REV.11.17	“Nun Nai Imtamnyi. Kanda Mikibnyi bisi nunci, ‘Ei, nun Nai,’ ekunub.
REV.11.17	Kanda iya kam kurumnyi kurum. Kanda minob kam kuramunyi kurum.
REV.11.17	Kanda iya mikibnyi kurum ci,
REV.11.17	iya weik sienyi kiboka kalingnandim ati, ‘Ei, nun Nai,’ ekunub.
REV.11.18	Sun ninyi yala yuk-yuk ara yu weik kurande ba,
REV.11.18	Kanci yu kuboka sunsi wenebkwandim uki tum sirya yanmar.
REV.11.18	Kanda Imtamnyi biryi sun din nang aryi malyi kun dinyi asi lilibkwandim uki tum sirya yanmar
REV.11.18	Tonda, Kanci Kan wa irmilikin nang ara Kan Uram ebdeibmaci to lak etereramnyi nang asi dekoka teleb kubdeibkwandim uki tum sirya yanmar.
REV.11.18	Ara, Kanda Imtamnyi bisi dam kun nang ton, Kan si weik teneranking nang asi teleb kubdeibkwandim tum sirya yanmar.
REV.11.18	Sien kum nang ton sien nang ababyi Kanci teleb kubdeibkwandim ati ebmab.
REV.11.18	Kanci sun im dangna tukwe dangna dangminingsina nang asi dakminikoka obmarim ati nunci, ‘Ei, nun Nai,’ ekunub,” ebmai.
REV.11.19	Ato eboka Er Imtamnyi si weik ebmai ba, Er Imtamnyi dam kun ai imtam ai kuramwe bublan kuklobmou. Sirya kuklobmou ati, akai imtam ai umbura co sangkol asi asing eibmai. A co sangkol ara Murdeirisina Kerek Sengna Deiamnyi Co Sangkol kuramwe. Bublan tuba kuklobmou bok, bebe yuk-yuk lingebmou ba, liman yuk-yuk ebmou. Tonda, mutuk eimna weik dobmou ba, lumtaiya ilinto ababyi deiboka mo cebmou.
REV.12.1	Ura, asing dinmase uca, imtam aryi kuboka kunumna ilil weik tenen dinyi kibmou asi asing eibmase. Ara, sien ner tentok kubmou asi er ongon aling ara kiting berengna ato kubmou. Ba, er yan deirin ai ara wala milil ato kubmou. Ba, er kisok kaluna ara sien nang milil kaluna ato kubmou. A kisok kaluna deici ara kurya amolbaryi kubmou. 
REV.12.2	Ura, a ner ara mundu boamwe ani, mi deibkou ati mi deyok aryi ngolokmou. 
REV.12.3	Asing dinmase uca, imtam aryi kuboka yuk kunumna ilil tenen dinyi ababyi eibmase. Ara, ilila kwatima si Korotnyi asi asing eibmase. Ilila kwatima si Korotnyi er bol ara bi kuramwe ba, kisok tabaryi boramuryi, akola takubaryi beleramwe. Ilila kwatima Korotnyi ara weik sienyi kuramwe ati, kisok kaluna tabaryi boramwe. 
REV.12.4	Ilila kwatima si Korotnyi er amwe ara mikib weik kuramwe asi kurya ilinto libdobmou ci, tukwetam donokwetebmou. Imtam aryi kurande kurya nirya ara bokdoba winiryi bok, bokdoba tentok tam asi libdobmou uca, tukwetam donokwetebmou. Ba, bokdoba bitinyi winiryi tam ara ur tuba kubmou. Ura, ilila kwatima ara mi deibkou sien ner dam tikokmou ci, “Mi deibkwanci ura, er mi asi anmalakoka oyibkwan,” tenen dam deibdongoboka tikmou. 
REV.12.5	Ato tenen tikmou ba, a ner ara sal mi deibmou. A mi ara weik sienyi kibdiryi, weik sien nang taleraming kama talebdiryi, sun im dangna tukwe dangna nang nirya asi mikib kuboka kalikwande. Mi sirya deibmou ura, a mi ara anmalakoka Er Imtamnyi urasintam bobinmai. 
REV.12.6	Ura, a sien ner ara lemdarbindoka ninyi kun kum ai bindobmou. Ara, Er Imtamnyi biryi sirya kiknibminikmou dam asi bindobmou ura, a ner ara ninyi kun kum ai asi kuramwe. Uki seribu dua ratus enam puluh baryi ninyi kun kum ai kuramwe bok, Er Imtamnyi biryi yina kareboka ersi dirniliramwe.
REV.12.7	Ura, imtam aryi kuboka mar ordana weik obdanmai. Ara, Er Imtamnyi Uram eryuryangan nang sienyi si Mikhael ab er milin nang ab aryi ilila kwatima si Korotnyi ab obdanmai. Ara, ilila kwatima si Korotnyi ab er milin nang ab obdanmai. 
REV.12.8	Ilila kwatima Korotnyi ab er milin nang ab aryi mikib kuboka mar ordanmai asi Mikhael ab er milin nang ab aryi muna kibdobyi. Muna kibdobiryi, ilila kwatima Korotnyi ab er milin nang ab asi yakdonokmai uca, a nang ara imtam tuba kum kubmai. 
REV.12.9	Ati, sunci ilila kwatima si Korotnyi asi doboka tukwetam dobkwetebmai. Ilila kwatima Korotnyi ara min talak kuramwe kwatima kuramwe. Anyi si ara Ninyi Malyi Kurminingnanyi ton, Iblis ton kurur. Anyi biryi sun im dangna tukwe dangna nang nirya asi bowaningminingdur. Anyi bira ilila kwatima si Korotnyi kuramwe asi er milin nang ab tonkwa doboka talebmai ci, tukwetam bokwetebmai.
REV.12.10	Ura, imtam aryi kuboka uram weik dobmou ati kekebmase. A uram ara dib tenen nang aryi ebmai uram ara ato ebmai.
REV.12.10	“Nun Nai Imtamnyi biryi lemdeirisin dinyi ab mikib dinyi ab kiknibmar ci, iya weik sienyi kurur ara ukuryok lak kibmar.
REV.12.10	Tonda, nun Du Yesus Kristus bira Er Imtamnyi biryi bokwetebmounyi bira iya erebdob sienyi kurur ara ukuryok lak kibmar.
REV.12.10	Nun duweityabwe dib tenen nang asi tola ati tatab-tatab enanyi bisi tukwetam dobkwetebmang ati ato ebmab.
REV.12.10	Iblis bira imtam tuba kum kurur ati, erda bukman mabman Er Imtamnyi urasintam tuba kum yankwande.
REV.12.10	Iblis bisi muna kibdongobmang ati, erda nun Du Yesus Er weityabwe asi tuba-tuba tatab-tatab ebmana asi tuba kum kurur.
REV.12.11	Iblis bisi muna kibdongobyi, nun Du Yesus domba Mi atonyi Er ining deib aryi muna kibdongobyi.
REV.12.11	Tonda, nun Du Yesus uram dib en uram katabum eboka lak ebmai deib aryi Iblis bisi muna kibdongobyi.
REV.12.11	A nang ara, ‘Obsingnyi ababyi nunti teleb,’ tenen ilil kanya kum bobmai.
REV.12.11	Erda, mikib kuboka Iblis bisi muna kibdongobyi.
REV.12.12	A deyok aryi, sunda imtam aryi kurandum nang nirya ara kilkil weik kuna teleb.
REV.12.12	Ba, sun tukwetam weik mekwan tam asi wenena tum dam kubmar.
REV.12.12	Iblis bira, ‘Obkwan,’ tenen tukwetam yuryanmar ati sun tukwetam kurandum nang dam kubmasir.
REV.12.12	Erda yu weik kubmar ati ebmab. ‘Uki mitikanun ur obkwan,’ tenen bikmar ati, er yu weik kubmar,” ebmou.
REV.12.13	Ura, ilila kwatima si Korotnyi biryi, “tukwetam dobkwetebmaning,” tenen bikmou uca, erda mi deibmou sien ner ati, “Obtinyi,” tenen domkiringnamwe. 
REV.12.14	Ba, sien ner asi maka bib ol ato dinyi bitinyi asi karebmai. Ba, ninyi kun kum mutuk ilila kwatima Korotnyi binmana kum ai asi ola bindobkwamwe ati, maka ol asi ersi karebmai. Ninyi kun kum ai ara ilila kwatima Korotnyi binmana kum kuramwe. A mutuk ara Er Imtamnyi biryi a ner asi yina kareboka dibnilibkwamwe. Ara, talak bitinyi ab ton talak bisina kum uca tabakdongoboka Er Imtamnyi biryi a sien ner asi dibnilibkwamwe. 
REV.12.15	Ura, a kwatima aryi, “A ner asi me oboka ilinto me aryi siklibte ba, dibte,” tenen me ilinto asi dukdonokmou. 
REV.12.16	Kwatima aryi, “Ner obtinyi,” tenen me ilinto dukdonokmou bok, tukwetam aryi, “A ner lebdeibkwan,” tenen um aklobmou uca, kwatima aryi dukdonokmou me ara tukwe angdona bisik wekmou. 
REV.12.17	Ura, a kwatima aryi a ner asi obman kum kubmou ura, erci a ner asi yu weik kubmou ba, er mabwe nermabwe asi mar ibinmou. Ara, Er Imtamnyi Uram kunuboka nun Du Yesus biti dib en uram lak eraming nang ab mar ordaramnyi. 
REV.12.18	Ura, kwatima ara ilila mekwan katum dam tikmou.
REV.13.1	Ni Yohanes biryi ton asing dinmase uca, ilila kam weik dinyi ara ilila mekwan umbura aryi anabmou. A kam ara kisok tabaryi boramwe ba, er kisok akola ara takubaryi beleamwe. Er asok yuk-yuk ara si yuk-yuk kerek sekamnyi ara Er Imtamnyi si yan yanin dinyi asi kerek sekamnyi. Ba, ilila kam kisok deici ara akola takubaryi beleamwe ba, weik sien nang kisok kaluna takubaryi kaluramwe. 
REV.13.2	A kam nong bol ara cung yibarande yu kam si macan ato kuramwe. Ba, kam yan ara ilila kam si beruang yan ato kuramwe. Tonda, kam urasin ara ilila kam si singa urasin ato kuramwe. Ilila kwatima si Korotnyi ara ilila kam asi er mikib karebmou ci, erebdob bun sokon ab erebdob si ababyi karebmou. 
REV.13.3	Ilila kam kisok tentok ara dilaka sakamwe uca, dibmanto kuamwe bok, sirya kwetebmou. Sirya kwetebmou ati, im dangna tukwe dangna nang nirya aryi, “Naie,” tenen ilila kam asi miliramnyi. 
REV.13.4	Ura, ninyi nirya ara sun kutam ikdongoboka ilila kwatima si Korotnyi si weik ebmai. “Ilila kam asi mikib karebwe,” tenen bikmai ati ilila kwatima si Korotnyi si weik ebmai. Tonda, sunci kutam ikiboka ilila kam ababyi si weik ebmai. Ilila kam si weik ebmai ci, sunci ato ebmai. “Unanyi bira ilila kam ato mikib kubmar do? Unanyi biryi mar ordandoka ilila kam asi muna kibte do?” ebmai. 
REV.13.5	Ilila kwatima aryi mikib karebmou uca, a ilila kam aryi wingdana uram eramuryi, weik sienyi ato kuramwe. Ara, Er Imtamnyi biryi teleb teneamwe to, wala empat puluh dua kuramwe ba, ilila kam ara ato kuramwe. 
REV.13.6	Ura, ilila kam aryi er si akoka suboka Er Imtamnyi ab Er Imtamnyi si ab yan yaniramwe. Tonda, Er Imtamnyi kurur ai imtam ai asi ilila kam aryi sumnamwe. Tonda, imtam kunung nang ababyi sumnamwe. 
REV.13.7	Er Imtamnyi biryi, “Ur,” tenebmou uca, ilila kam aryi mar ordandoka sun dib tenen nang asi muna kibdobmou. Tonda, Er Imtamnyi biryi ersi mikib karebmou uca, ilila kam aryi sun im dangna tukwe dangna kuramnyi ninyi yala nirya asi kalingnamwe. Tonda, mutuk nirya ab yuk-yuk uram en nang nirya ab bangsa nirya ab asi ilila kam aryi kalingnamwe. 
REV.13.8	Ura, sun im dangna tukwe dangna kuramnyi nang nirya aryi sun kutam ikdongoboka ilila kam si weik ebmai. Ara, Er Imtamnyi biryi Kam Kurdeirin dinyi Kerek Sengna aryi sun si kum sekamnyi nang ara ilila kam si weik ebmai. A kerek sengna ara iya kam kun dinyi karebkwansir nang si yuk-yuk eboka kerek sengna asi nun Nai Imtamnyi biryi imtam tukwetam kiknibmou kum cok, kerek sekamwe. Sirya kerek sekamwe ura, nun Du Yesus Domba Mi atonyi bira ninyi aryi oaminyi biryi a kerek sengna asi talerur. 
REV.13.9	Sunda amol kusurur nang ara diboka kekebdarur.
REV.13.10	Unanyi-unaner ati nun Nai biryi, “Ninyi aryi taleboka wenen ai dongobting,” tenebsici ura,
REV.13.10	a nang ara wenen ai wekwaming.
REV.13.10	Unanyi-unaner ati nun Nai biryi, “Ninyi on ya aryi obting,” tenebsici ura,
REV.13.10	a nang ara ninyi on ya aryi obkwaming.
REV.13.10	Ati sun dib tenen nang ara mambul weik dobingiryok, teleb kanya bobingiryi, tanglona kum uca nun Du Yesus bisi milina teleb.
REV.13.11	Asing dinmase uca, ilila kam yuk kam asi eibmase. A kam ara tukwe umbura aryi kuboka anabmou. A kam kisok deici ara akola bitinyi beleamwe. Domba mi ato akola bitinyi beleamuryi, er uram ara ilila kwatima si Korotnyi ato uram eramwe. 
REV.13.12	Tukwe umbura aryi anabmou kam ara yuma kam mekwan aryi anamwe kam aryi mikib dobmou uca, weik sienyi kiboka sun im dangna tukwe dangna nang asi kalingnamwe. Kalingnamuryik, erci, “Mekwan aryi anamwe kam si weik ebdarur,” eboka takurdeiriramwe. Ato eboka takurdeiriramwe uca, ninyi nirya aryi kutam ikdongobmai ci, dilaka sakamwe bok, sirya kwetebmou kam si weik ebmai. 
REV.13.13	A kam ara tukwe umbura aryi anabmou kam ara ilil tenen dinyi ilinto kiknibmou. Ara, ninyi nirya asing eibmai ba, erci, “Uk ara imtam aryi kuboka sakte,” ebmou uca, uk ara imtam aryi kuboka tukwetam sakmou. 
REV.13.14	Ura, mikib dobdobmou uca, tukwe umbura aryi anabmou kam ara mekwan aryi anaamwe kam miliboka ilil tenen dinyi kikniramwe. Kikniramwe uca, erci sun im dangna tukwe dangna nang asi bowaningminingnamwe. Bowaningminingnamuryi, tukwe umbura aryi anabmou kam aryi arukmou uca, mekwan aryi anamwe kam ato kurande dinyi kiknibmai. Ara, “Ninyi on ya aryi dilaka karebmai bok, sirya kwetebmou kam si weik ebkwayeb,” tenen mekwan aryi anaamwe kam ati molon dinyi kiknibmai. 
REV.13.15	Ura, mikib dobdobmou uca, tukwetam anabmou kam ara isin neb-neb en karebmou uca, kam ato kiknin dinyi ara uram ebmanto kuramwe. Tonda, sun, “Kam kiknin dinyi kutam ingdongona nun li,” tenen nang ati, “Obdarur,” ena ati mikib kuramwe. 
REV.13.16	Ato kuramuryi, erci arukoka ato ebmou. “Ninyi nirya ara ilila kam milin nang kunung tenen bikdankwaming ati ni sisa deibkwansin dinyi asi dobdobdarur. Ilila kam sisa deirin dinyi ara sun taruk siriktam kum, sun asok kum dobdobkwanung. Ara, sun weik nang ab talyi masyarakat nang ab, sun bona bon nang ab, bona bon kum nang ab, sun yuk nang aryi arukmangnyi tok ikin wa bon nang ab, sun ikin wa bona kum nang ab, antaniboka ilila kam sisa deirin dinyi asi dobdobdarur,” ebmou. 
REV.13.17	Ara, sun ilila kam sisa dobdob nang akwe bona dorkarebde dekwamnyi ati, erci ato eboka arukmou. Sun ilila kam sisa dona kum nang ati, erci, “Bona dorkarebde dengna mem,” ebmou uca, bona dorkarebde dekman kum kuramnyi. Ilila kam sisa deirin dinyi ara ilila kam si kuramwe. Tonda, ilila kam sisa deirin dinyi ara ilila kam er angka kuramwe.
REV.13.18	A uram deyok ara inibmanto dinyi kurur ati diboka tenebmun ci, bikdarur. Unanyi-unaner ara diboka teneboka bingna nang kurandum ci, ilila kam angka ati, “Unato dinyi kiklirdeirirur do?” tenen liliboka ingkirikdarur. Ilila kam angka ara enam ratus enam puluh enam kurur ba, tukwetamnyi bica kiklirdeirirur.
REV.14.1	Niryi asing dinmase uca, nun Du Yesus Domba Mi atonyi bisi asing eibmase. Ara, mutuk kon si Sion aryi kuboka tikmou ba, Er milin nang seratus empat puluh empat ribu baryi nang ara Er ab tonkwa kunmai. Ba, a nang nirya sun asok tam asi Domba Mi atonyi si ab Er Nai Imtamnyi si ab sekamwe kunmai asi asing eibmase. 
REV.14.2	Ura, kekenmase uca, imtam aryi kuboka lilim weik ara weik me lum lilim ato lurum-lurum enmou asi kekebmase. Tonda, liman bulangnande lilim ato uram asi kekebmase. Niryi kekebmase uram ara bilul uram en nang aryi bilul si kecapi kwemnaming lilim ato uram kekebmase. 
REV.14.3	A nang nirya ara ukuryok mot sebmai. Ara, Er Imtamnyi burur erebdob bun sokon urasintam aryi tikmai cok, isin neb-neb eryibarande dinyi dumbaryi ab ninyi kalingna nang ab urasintam aryi tikmai cok, ukuryok mot sebmai. Yuk nang ara a mot sebman kum kuramnyi. Erda, a bulubmai nang seratus empat puluh empat ribu baryi akwe a ukuryok mot sebman kuramnyi. A nang ara nun Nai Imtamnyi biryi tukwetam aryi dekoka lebdeibmou nang kuramnyi. 
REV.14.4	A nang ara ner don kum nang ato kuramingiryi, sundamnyi diboka kalikdandoka teleb dinyi akwe kunung deyok aryi, ner ton yordena kum nang ato kunung. A nang ara nun Du Domba Mi atonyi dantam yibanmaca nirya Ersi tuba-tuba milinung. A nang ara im dangna tukwe dangna nang kankan aryi dekmou ati, du nang kunung ci, nun Nai Imtamnyi ab, nun Du Yesus Domba Mi atonyi ab asi deyok kouboka arungna nang kunung. 
REV.14.5	Ba, a nang ara sun sibambol dam ara tola uram ton kum eraming. Tonda, mitik malyi dinyi ababyi kum kuraming ci, sunsi tatab-tatab ebman dinyi ton kum kuraming.
REV.14.6	Ura, niryi asing dinmase uca, Er Imtamnyi Uram eryuryangananyi yuknyi bira im kan tukwe kan noutam aryi lang-lang ebmou bok, asing eibmase. Anyi bira Teleb Uram iya kubkwande uram asi talebmuryi, sun im dangna tukwe dangna kuramnyi nang asi lak etererbinmou. Ara, mutuk yuk-yuk ab, yuk-yuk uram en nang ab, ninyi yala yuk-yuk ab, bangsa yuk-yuk ab asi Teleb Uram lak etererbinmou. 
REV.14.7	Im kan tukwetam kan noutam aryi lang-lang ebmuryi, erci uram weik doboka ato ebmou. “‘Nun Nai bira ilil tenenubnyi,’ teneboka Er Uram kunubmun ci, sunci Er Imtamnyi bisi si weik ebdarur. Nun Nai biryi ninyi malyi kun dinyi lilibkwande uki tum sirya yanmar ati ato ebman. Nun Nai bira imtam tukwetam mekwantam me utam ababyi kiknibmou ati, sunci kutam ikdongoboka Er si weik ebdarur,” ebmou.
REV.14.8	Ura, Er Imtamnyi Uram eryuryangananyi yuknyi yanmou ci, uram weik doboka ato ebmou. “Sirya daksekmar. Sirya daksekmar. Weik atei Babel ara ninyi bowaningminingna atei ara Er Imtamnyi biryi sirya daksekmar. Akatei ara talyi yon ner ato kuboka ninyi nirya asi walina talin me yibkareboka bowaningminingnamwe uca, Er Imtamnyi biryi yu weik kuboka akatei wenebmar,” ebmou.
REV.14.9	Ura, Uram eryuryangananyi winiryi anyi biryi aminda yanmou ci, uram weik doboka ato ebmou. “Unanyi-unaner aryi kutam ikdongoboka ilila kam ab, kam ato kikniboka molon dinyi ab si weik ebingnyi ura, a nang ara weik wenena dobdobkwaming. Ara, sun ilila kam sisa dinyi asi sun asok tam kum, sun taruk tam kum sirya dobdobingnyi nang weik wenen dinyi dobdobkwaming. 
REV.14.10	Ara, Er Imtamnyi bira a malyi kun nang asi yu weik kuboka abdiryi, Erci Er wenen moyok asi langdeiboka a nang asi wenen dinyi diniboka karebkwande. Tonda, uk buk ilinto angdur ai dongoboka abdiryi, Erci a malyi kun nang asi mambul weik kibdeibkwande. Sun Er Imtamnyi Uram eryuryangan nang urasintam ab, nun Du Yesus Domba Mi atonyi urasintam ab aryi Erci a nang asi diba ati wenebkwande. 
REV.14.11	Sun ilila kam ab, kam ato kikniboka molon dinyi ab si weik ebingnyi nang ara uk tulum ilinto weleranci ai asi iya wenebkwande. Ba, lukunda kitingtam nirya mambul mitik kum dinyi dobkwaming. Ba, sun asok ai kum, sun taruk ai kum ilila kam si lak kimna dinyi deibdongoanci nang ababyi ato kuboka mambul mitik kum dobkwaming,” ebmou. 
REV.14.12	Ati, sun dib tenen nang ara ukuryok mambul dinyi tiya dobdobingiryi, nun Du Yesus bisi tanglona kum uca milina teleb. Sun nun Nai Imtamnyi uram kunuraming nang ati ato ebman. Tonda, nun Du Yesus bisi tanglona kum uca milin nang ati ebman.
REV.14.13	Ura, amol kekebmase uca, imtam aryi kuboka uram ton ato ebmou. “Kanci ato kerek sekdum. ‘Sun nun Du Yesus bisi dib tenen nang diamingnyi ara ukuryok aryi kuboka nun Nai biryi kisal dakwande,’ sekdum,” ebmou.
REV.14.13	Ato ebmou uca, Er Imtamnyi Kanya Roh Kudus aryi ato ebmou. “Dib ebmarim. Sun nun Du Yesus bisi dib tenen nang ara busul kuboka teleb wa iamnyi ani, wau lobkwaming. Sun teleb kuboka iamnyi wa yuk-yuk ara imtam aryi kuboka lak kubkwande,” ebmou.
REV.14.14	Niryi asing dinmase uca, kait duwa bum deici asi Ninyi Dasinyi bitonyi bukmou asi asing eibmase. Anyi bira sien nang kaluraming kisok kaluna asi emas dinyi ato dinyi aryi kikniamnyi asi boramwe ati eibmase. Ba, Er taruk ai ara iya yu ya wala yang kemerande ato ya asi doubmou. 
REV.14.15	Ura, Er Imtamnyi Uram eryuryangananyi bira Bait Allah ai imtam kurande ai aryi anabmou ci, uram weik doboka duwa deici bunanyi bisi ato ebmou. “Kanci wala yang kemerande ato ya asi doboka tukwetam kurande du moubmar asi sekoka dakdum. Du moubwe ara dangna tum sirya yanmar ati, Kanci tukwetam kurande du moubmar asi sekoka dakdum,” ebmou. 
REV.14.16	Ato ebmou uca, duwa deici bukmounyi biryi Er ya kemen asi doboka tukwetam nirya asi talebde bubatikmou ura, du mouramwa nirya sekmou.
REV.14.17	Ura, Er Uram eryuryangananyi yuknyi biryi Bait Allah ai imtam kurande ai aryi anabmou ci, erbabyi wala yang kemerande ato ya asi yu ilinto ya doubdaki anamyanmou. 
REV.14.18	Ura, Uram eryuryangananyi yuknyi bira akai Bait Allah ai dam kuamwe ani, anabmou. Anyi bira dama deirin uk deyoknyi kuramuryi, uram weik dobmou ci, ya kemena talenanyi bisi ato ebmou. “Kanci ya kemena yu dinyi asi dobmin ci, anggur du nirya asi sekdum. Anggur du nirya moubmar ati, ur sekdum,” ebmou. 
REV.14.19	Ato ebmou uca, Uram eryuryangananyi biryi er ya kemena asi doboka tukwetam nirya asi talebde bubatikmou ci, anggur du moubmou asi nirya sekmou. Anggur du nirya bulubdeibmou ura, erci anggur yan yanin dam weik dinyi asi dokdonokmou. A yan yanin dam ara Er Imtamnyi biryi malyi kun nang wenen dam kurur ati ebman. 
REV.14.20	A malyi kun nang asi wenebmai ci, anggur du yan yaniraming to yan yanibmai. Ara, weik atei aryi kuboka bai tam boboka wenebmai. Anggur du yung ara anggur du yan yanina aryi weiktoto anarande to, a malyi kun nang ining ara wenena aryi weikto anaramwe. Sun ining ara weiktoto yibanmou cok, me ona ilinto me ato yibanmou uca, iya ilila mekwan ato kiknibmou.
REV.15.1	Ura, niryi asing dinmase uca, ilil tenen dinyi yuk dinyi asi eibmase. Ara, Er Imtamnyi Uram eryuryangan nang aryi weik wenen dinyi tabaryi asi boyanmai. A weik wenen dinyi yuk-yuk ara sirya kobdob wenebkwande dinyi asi boyanmai. A weik wenen dinyi sirya kunubmou ura, Er Imtamnyi biryi weik wenen yuk dinyi ton kum tabakoka wenebkwamwe.
REV.15.2	Ura, ton dinmase uca, ilila mekwan asi kimil kukumna ato dinyi eibmase. A ilila mekwan ara kimil kukumna bisik ato dinyi ab uk du birbitik erdarande ato kuramwe asi antaniamwe dinyi ton eibmase. Ura, a ilila mekwan kimil kukumna ato mekwan katum dam asi yu kam asi muna kimdongona nang tikmai asi eibmase. A nang ara yu kam ab yu kam ato kiknin dinyi ab yu kam angka ab nirya ati, “Nun li,” tenen katabum eboka dib tenebmai ci, muna kibdongobyi. Muna kibdongobyi ura, Er Imtamnyi biryi karebmou uca, sun nirya ara bilul si kecapi yuk-yuk taleboka tikmai asi asing eibmase. 
REV.15.3	Ura, kekenmase uca, a talebmai cok, mot sebmai asi kekebmase. Ara, Er Imtamnyi arungnanyi si Musa biryi mot ab nun Du Yesus Domba Mi atonyi mot ab sebmai. Mot sebmai ara, sunci ato eboka semai.
REV.15.3	“Nai Imtamnyi, Kanda Er Iya Mikibnyi kurum.
REV.15.3	Kanci kiknirum dinyi yuk-yuk ara ilil tenen dinyi akwe kurur.
REV.15.3	Kanci arungsurum dinyi yuk-yuk ara dib kikib kurur.
REV.15.3	Kanda iya weik sienyi kuboka ninyi yala yuk-yuk asi tuba-tuba kalingsurum.
REV.15.4	Nai Imtamnyi, ninyi nirya ara Kan uram kunubingiryi, Kan si weik ebkwanking.
REV.15.4	Kan kikwa Teleb dinyi kunurumnyi kurum ati ato kubkwaming.
REV.15.4	Im dangna tukwe dangna kuraming nang ara Kan dam yankwaming.
REV.15.4	Yangnyi ura, sunci, ‘Nun Nai,’ tenen sun kutam ikdongobkwaming.
REV.15.4	Imtamnyi, Kanci teleb kurandim dinyi nirya asi Kanci lak kibmumwe ati ato kubkwaming,” eboka mot semai asi kekebmase.
REV.15.5	A sirya kekebmase ura, asing dinmase uca, Bait Allah ai imtam kurande ai asi bublan kuklobmou asi asing eibmase. Ara, akai Bait Allah ai ara Dib En Uram lak kimdeirin Ai bublan kubkeibmou ba, asing eibmase. 
REV.15.6	Ura, a Bait Allah ai imtam kurande ai aryi kuboka Er Imtamnyi Uram eryuryangan nang ninyi tabaryi anaboka weik wenen dinyi tabaryi boyanmai. A nang ara nining kum ongon aling milil weik dinyi ongobmai. Tonda, sun taramtam aryi kuboka dongtam ara emas ato dinyi asi dumbatinga labkwetebmai. 
REV.15.7	Ura, isin neb-neb eryibarande dinyi dumbaryi kankan aryi tentoknyi biryi a tabaryi nang asi uk yangaboka boban moyok tabaryi karebmou. A uk yangaboka boban moyok tabaryi yuk-yuk dongobmou dinyi ara Er Imtamnyi iya kam kurutnyi biryi weik wenen dinyi dongobmou dinyi asi karebmou. 
REV.15.8	Sirya karebmou ba, dobtalebmai ura, Bait Allah ai imtam kurande ai ara tulum weik langdeibmou. Ara, Er Imtamnyi biryi Er berengna ab Er mikib ab lak kibmou uca, tulum weik ababyi anabmou. Er Imtamnyi Uram eryuryangan nang aryi weik wenen dinyi tabaryi asi kum kunubmai bok, ninyi tentok ababyi Er Imtamnyi ai Bait Allah asi wengbinman kum kubmou.
REV.16.1	Ura, ni Yohanes biryi kekenmase uca, Bait Allah ai imtam kurande ai umbura aryi uram weik dobmou ati kekebmase. A uram ara sun Er Imtamnyi Uram eryuryangan nang tabaryi asi ato ebmou, “Sunci anaboka Er Imtamnyi biryi weik wenen dinyi tukwetam dikdongobdarur. Ara, uk yangaboka boban moyok tabaryi aryi kuboka weik wenen dinyi asi tukwetam dikdongobdarur,” ebmou. 
REV.16.2	Uca, Uram eryuryangananyi yuma tentoknyi biryi bindoka erci talebmou uk yangaboka boban moyok aryi tukwetam dikdongobmou uca, ninyi bol ara malyi torok ilinto deibmou. Malyi torok ilinto deibmou uca, u weik yibmou. Sun torok aryi yibmou nang ara malyi kam milin nang akwe kubmai. Tonda, malyi kam ato kiknin dinyi si weik en nang akwe kubmai.
REV.16.3	Ura, Uram eryuryangananyi bitinyi anyi biryi bindoka erci talebmou uk yangaboka boban moyok aryi ilila mekwan tam dikdongobmou uca, ilila mekwan me ara ining ato kibmou. Ara, ninyi din nang ining ato kibmou uca, ilila mekwan umbura aryi isin neb-neb eryibarande dinyi nirya dibsekmou.
REV.16.4	Ura, Uram eryuryangananyi winiryi anyi biryi bindoka erci talebmou uk yangaboka boban moyok aryi weik yiban me ab me u dam ab asi dikdongobmou uca, weik yiban me ab me u dam me ab ara ining ato kibmou. 
REV.16.5	Ura, tubto niryi kekenmase uca, Uram eryuryangananyi bira ilila mekwan ab yiban me ab kalingnande sienyi biryi ato ebmou,
REV.16.5	“Imtamnyi, Kanci kikibto kuboka wenebmumwe, Kanda iya telebnyi kurum.
REV.16.5	Kanda ukuryok kurumnyi, minob kuramumunyi kurum.
REV.16.5	Kanda iya telebnyi kurum.
REV.16.6	Kanci wenebmumwe nang ara sun dib tenen nang obmai ci, Kan Uram ebdeibmaci to lak etereramnyi nang ining asi diksakmai.
REV.16.6	Ati, a diksakmou ining ara Kanci dekoka tamubkarebmumwe uca, a nang ara ining me yinung.
REV.16.6	Kanci a nang asi wenebmumwe ara kikibto kuboka akwe kurur,” ebmou asi kekebmase.
REV.16.7	Ura, ton kekenmase uca, Er Imtamnyi dama deirina dam keil lamna dub aryi kuboka yuk uram ton enmou asi kekebmase. A uram ara ato ebmou,
REV.16.7	“Dib ebmarima, Nai Imtamnyi utotoa nirya kalingdum Sienyi kurum. Kanci wenerum dinyi nirya ara kikib kuboka akwe wenerum,” ebmou asi kekebmase.
REV.16.8	Ura, Uram eryuryangananyi dumbaryi anyi biryi bindoka erci talebmou uk yangaboka boban moyok aryi kiting tam asi dikdongobmou uca, kiting sinarya ara mikib weik dobdobmou uca, ninyi ara kiting tin aryi daboka dinibmou. 
REV.16.9	Kiting u weik yibmou uca, sun tukwetam kuramnyi nang ara Er Imtamnyi si yan yanibmai. Ara, “Er Imtamnyi biryi a wenen dinyi karebsou,” tenen bikmai ati, Er Imtamnyi bisi submai. Submai ci, sunci sun malyi kun dinyi kum taklobmai ci, Er Imtamnyi bisi si weik kum ebmai.
REV.16.10	Ura, Uram eryuryangananyi amubaryi anyi biryi bindoka erci talebmou uk yangaboka boban moyok aryi malyi kam buramwe erebdob bun sokon asi dikdongobmou uca, malyi kam kalingnamwe mutuk ara kunuk weik dakmou. Ba, er milin nang ara u weik yibmou bok, sun silalum si tobdanmai. 
REV.16.11	U weik yibmou aryi, tonda malyi torok deibmou aryi sunci Er Imtamnyi si suboka yan yanibmai. Yan yanibmai ci, sunci sun malyi kun dinyi kum taklobmai.
REV.16.12	Ura, Uram eryuryangananyi nabaryi anyi biryi bindoka erci talebmou uk yangaboka boban moyok aryi weik yiban me si Efrat deici asi dikdongobmou uca, weik yiban me Efrat ara nirya cebdobmou. Me nirya cebdobmou ati, sun kitingban mutuk kuramnyi nang weik sien nang ab sun milin nang ab ara, “Mar irbinkwayeb,” tenen nang ara me kouboka ur tukwe kib tam yibinmanto kubmou. 
REV.16.13	Ura, asing dinmase uca, ilila kwatima si bura aryi kuboka isa ton anabmou. Tonda, malyi kam si bura aryi kuboka isa ton anabmou. Tonda, tola uram eterermururamunyi si bura aryi kuboka isa ton anabmou. A isa winiryi ara bita ato kiboka sakaboka anabmai. 
REV.16.14	A isa ara, “Ninyi nirya milibsiting,” tenen ilil tenen dinyi kikniraming. Tonda, im dangna tukwe dangna mutuk nirya yibindoka sunci sun weik sien nang nirya namnaming. Ara, “Er Imtamnyi bisik sekoka mar ordankwayeb,” eboka a isa ara sun weik sien nang namnaming. Er Imtamnyi Iya Mikibnyi biryi Er ordana nang asi wenebkwande uk tum berekci ura, nunci bisik sekoka mar ordankwayeb ati eboka namnaming.
REV.16.15	“Dibdendarur. Ni sun Du bira lukdandoka yankwan. Ukula donanyi lukdandoka ai dorwengyangarande to, nibabyi neiktoto lukdandoka yankwan. Sundamnyi diboka kalikdaramingnyi nang ara Er Imtamnyi biryi kisal dakwande. Sun Er Imtamnyi Uram kunun nang ara, ‘Ni ongon aling wanikminiknicei,’ tenen kalingdana nang ato kunung. A nang ara, ‘Nong dem baning yibanmabyi asi nun Nai biryi alyi kibdeibsicei,’ tenen Er Imtamnyi Uram kununung. Sun ato kun nang asi Er Imtamnyi kum wenebkwande.”
REV.16.16	Ura, isa nang winiryi aryi im dangna tukwe dangna kuramnyi weik sien nang ab sun milin nang ab asi neik ai bulubdeibmai. Neik bulubdeibmai ai si ara Ibrani uram aryi ena ara Harmagedon enung mutuk asi bulubdeibmai.
REV.16.17	Ura, Uram eryuryangananyi tabaryi anyi biryi bindoka erci talebmou uk yangaboka boban moyok aryi im bila asi dikdongobmou uca, Bait Allah ai imtam kurande ai dam aryi kuboka uram weikanun dobmou. A uram ara Er Imtamnyi biryi ebmou uram ara ato eboka dobmou, “Weik wenena ara a kunum sirya kunubmar,” ebmou. 
REV.16.18	Sirya ebmou uca, bebe ilinto likeibmou ura, liman ilinto ebmou. Tonda, mutuk eimna weikanun dobmou. A mutuk eimna ara ninyi aryi minob uca tukwetam kuramnyi talak ababyi ton kum dorderamwe mutuk eimna asi, ukuryok aryok mutuk eimna weik kuboka dobmou. 
REV.16.19	Ura, mutuk eimna weikanun dobmou uca, weik atei si Babel nirya ara daksakoka winiryi bokmou. Tonda, im dangna tukwe dangna kuramwe weik atei yuk-yuk ababyi nirya daksakmou. Ara, Er Imtamnyi biryi weik atei Babel nang aryi malyi kuramnyi to teneibmou ci, Erci sunsi yu weik kuboka wenebmou. 
REV.16.20	Uca, im dangna tukwe dangna kuramwe me dumdum nirya ara kum danmou. Tonda, mutuk kon nirya ababyi kum danmou ati asing eibmanto kum kubmou. 
REV.16.21	Ura, lumtaiya deiboka mo ilila weik dinyi ara imtam aryi kuboka sakmou uca, ninyi obmou. A lumtaiya keil du yuk-yuk ara ikin weik dinyi lima puluh kilo dinyi ato kuboka sakmou. A wenena ara ikin weik kubmou uca, ninyi aryi Er Imtamnyi bisi submai.
REV.17.1	Ura, Er Imtamnyi Uram eryuryangan nang uk yangaboka boban moyok talebmai nang tabaryi kankan aryi tentoknyi biryi yandoka ni Yohanes bisi ato ebmanou. “Kan a yarum. Iya malyi kun ner wenena asi lak kibdeibkwaman eibkwandim ati yarum. A ner ara den yin ner ato kurur ner aryi mekwan ilinto ab yiban me ilinto ab deici burur ci, ninyi ilinto malyi kiminingdur ati lak kibkwankin ati diryarum. 
REV.17.2	A ner ara sun im dangna tukwe dangna kuraming weik sien nang asi bowanikminikmou. Tonda, sun im dangna tukwe dangna nang nirya ara a ner talyi yortamne ner aryi sunsi kareramwe walina talen me yiramnyi uca, walina talen nang ato kuboka a ner asi milinung,” ebmou.
REV.17.3	A sirya ura, a Uram eryuryangananyi biryi ni Yohanes bisi bobindoka kunumna deici ninyi kun kum mutuk binmanumwe. Ninyi kun kum mutuk binmanumwe ura, sien ner tentok asi asing eibmase. A sien ner ara ilila kam bi bol kam deici bukmou. Ilila kam ara kisok tabaryi boramwe uca, akola takubaryi beleamwe. Ilila kam bol nirya ara Er Imtamnyi bisi keren si kerek sekoka libmou. 
REV.17.4	Ilila kam deici bukmou ner ara sien ner kuramuryi, iya teleb ongon aling ongoramwe. Er ongon aling bol ara im bila ab ining bol ab kuramwe aling ongoramwe ner asi bukmou. Tonda, emas dinyi ab dengna weik keil yuk dinyi-yuk dinyi ab karangnamwe ner bukmou. Ura, a ner er taruk ai ara moyok emas dinyi asi taleboka bukmou. A moyok umbura ara iya malyi dinyi ab ninyi kanya bowaningminingna dinyi ab kibdongoboka bukmou. 
REV.17.5	Ura, a sien ner si yuk-yuk ara er asok tam kerek sekdanamwe. Er si ara ninyi aryi kum bingnamnyi bok, “Erebdob Atei Babel,” ton, “Talyi Yon Deyok Ner,” ton, “Im Dangna Tukwe Dangna Iya Malyi Kun Dinyi Deyok Ner,” ton eboka kerek sekdanamwe asi asing eibmase. 
REV.17.6	Ura, ton asing dinmase uca, a sien ner ara anggur du ilinto yibmou uca walina talebmana ato kubmou asi asing eibmase. Anggur du sirik kum yibmou. Erda, sun dib tenen nang ining asi ilinto yibmou. A ner ara nun Du Yesus uram dib en uram lak en nang ilinto asi ingkirikoka obde baramwe ati ato ebman.
REV.17.6	Niryi a ner asi asing eibmase ba, ilil asa aryi, “Naie,” tenebmase. 
REV.17.7	Niryi dinmase uca, ato kubmou asi eibmase ura, “Naie,” tenebmase uca, Er Imtamnyi Uram eryuryangananyi biryi nisi ato ebmanou. “Kanda unato ati, ‘Naie,’ tenebmarim do? Niryi lak ebkinyi uca, kanci a ner deyok ati lak kum kuanci dinyi bikwandim. Tonda, kam ara a ner bukmar kam deyok ati inin dinyi bikwandim. A kam ara kisok tabaryi kubwe bok, akola takubaryi belebwe ara ato kubwe ebkwamakin ca. 
REV.17.8	Kanci asing eibmumwe kam ara minob kam kuramuryok, ukuryok kam tuba kum dau. Ukuryok kam kum dau cok, a kam ara aminda aryi tukwe umbura aryi anabkwande, Sirya anabci ura, iya dibkwande. Ura, sun im dangna tukwe dangna nang aryi asing eibingiryok, ‘Naie,’ tenebkwaming. Ara, a kam ara minob kuramwe uca, ukuryok kum kurur ba, aminda aryi tubto yankwande kam ati, ‘Naie,’ tenebkwaming. A, ‘Naie,’ tenen nang ara Er Imtamnyi bisi milin kum nang kunung. Nun Nai Imtamnyi biryi im dangna tukwe dangna nirya kum kikniamuryi, Erci Er milin nang si yuk-yuk asi, ‘Kam Kubdeibkwan,’ tenen kerek sekamwe Kerek Sengna umbura aryi kerek sekeiamuryok, Erci a kam ati, ‘Naie,’ tenen nang si yuk-yuk kum sekamwe. Ati, ilila kam asi asing eibkwaming ba, a nang aryi, ‘Naie,’ tenebkwaming.
REV.17.9	A dinyi bingna ara diboka bingna nang akwe bikmanto kurur. Ilila kam ara weik atei kurur ci, er kisok tabaryi ara mutuk yim tabaryi kurur. A weik atei ara mutuk yim tabaryi deici kurur asi a ner ara a mutuk yim deici kurur. 
REV.17.10	Tonda, kisok tabaryi ara weik sien nang tabaryi kunung. Weik sien nang amubaryi ara tuba kum kunung cok, weik sienyi nabnyi bira ukuryok kurur, ba weik sienyi tanyi bira kabul yanganmar. Aminda aryi yaci ura, Er Imtamnyi biryi karebci uca, anyi bira mitikanun kalikwande. 
REV.17.11	Ura, ilila kam ara minob kuramuryok ukuryok kum kurutnyi bira weik sienyi inbaryi anyi kurur. Anyi bira weik sien nang tabaryi damnyi kurur ba, aminda aryi iya dibkwande.
REV.17.12	Ura, kanci asing eibmumwe akola takubaryi ara aminda aryi kalikwaming weik sien nang kunung. A kalikwaming nang ara aminda aryi ilila kam ab tonkwa weik sien nang kiboka kalikwaming. Ara, kiting yakna tentok a kunum kalikwaming. 
REV.17.13	A weik sien nang ara neik kanya bobingiryi, ilila kam asi, ‘Kanci nunsi kaliksurum,’ eboka sun mikib yuk-yuk ilila kam asi karebkwaming. 
REV.17.14	A weik sien nang ara antaniboka nun Du Yesus Domba Mi atonyi ab mar ordankwaming. Mar ordankwamingnyi bok, nun Du Yesus Domba Mi atonyi biryi sunsi muna kibdongobkwande. Nun Du bira iya erebdob arungsurutnyi ton iya erebdob sienyi kurur ati, Erci sunsi muna kibdongobkwande. Nun Du bisi milibkwamingnyi nang ara sunbabyi muna kibdongobkwaming. A nang ara Erci nabmou nang ab, Erci wibdeibmou nang ab, Ersi tanglona kum uca Ersi iya milin nang aryi muna kibdongobkwaming,” ebmou.
REV.17.15	Ura, Uram eryuryangananyi biryi nisi ato ebmanou. “Kanci asing eibmumwe ilila mekwan ara im dangna tukwe dangna ninyi yala yuk-yuk ton ninyi uram yuk-yuk ton kunung. Ilila mekwan ara a den yin ner dam burur mekwan ati ato ebman. 
REV.17.16	Ura, ilila kam ab akola takubaryi ab ara a den yin ner asi yu weik kubkwande ba, sunci mar longoboka akatei nirya daksakoka uk sekwaming. Ati, sunci akatei ati, ‘Den yin ner ato,’ tenen, ‘Er ongon aling nirya kwiribloboka alyi weik kibdeibkwayeb,’ tenen akatei asi daksekwaming. Tonda, ‘Den yin ner tub oyibkwayeb, uk dabkwayeb,’ tenen sunci akatei asi uk sekwaming. 
REV.17.17	Ara, nun Nai Imtamnyi biryi teleb tenebmou to karebmou uca, ilila kam ab weik sien nang takubaryi ab aryi ato kuboka a ner asi oyibingiryi uk sekwaming. Ati, sunci, ‘Ilila kam nunsi kalikwansir,’ tenen sun mikib ilila kam asi karebkwaming. Ara, Er Imtamnyi teneamwe dinyi nirya kum kunubkwande ba, sunci ilila kam uram kekebkwaming. 
REV.17.18	Talyi yon ner ara kanci asing eibmumwe ner ara erebdob atei kurur ati ebman. Akatei ara sun im dangna tukwe dangna kuramingnyi weik sien nang asi ukuryok kalingdur,” ebmanou.
REV.18.1	A sirya eibmase ura, Er Imtamnyi Uram eryuryangananyi yuknyi ton imtam aryi kuboka yuryanganmou asi asing eibmase. Anyi bira mikib weiknyi kurur aryi, er milil aryi im dangna tukwe dangna mutuk nirya berekmou. 
REV.18.2	Yuryanganmou ci, anyi biryi uram weikanun doboka ato ebmou.
REV.18.2	“Sirya daksakmar. Sirya daksakmar.
REV.18.2	Erebdob atei Babel ara sirya daksakmar.
REV.18.2	Weik atei Babel ara isa atei kibdobmang.
REV.18.2	Weik atei ara malyi maka atei kibdobmang.
REV.18.2	Erebdob atei Babel ara bai kam atei kibdobmang.
REV.18.3	Akatei ara talyi yon ner ato kuramuryi,
REV.18.3	‘Ni anggur du yung yiryandarur,’ eboka du dongoramwe uca, ninyi yala nirya aryi er ab tonkwa malyi dinyi kuramnyi.
REV.18.3	A ner ara, ‘Talyi yobniting,’ tenen malyi kun dinyi ilinto kuramwe uca,
REV.18.3	sun bona-bona dengdana nang ara bona bon dinyi ilinto dororamnyi,” ebmou asi kekebmase.
REV.18.4	A sirya kekebse ura, kekenmase uca, yuk uram aryi imtam aryi kuboka ato ebmou.
REV.18.4	“Ni mabwe nermabwe, akatei aryi kuboka anabdobdarur.
REV.18.4	Akatei ara malyi atei kurur ati, sunci akatei malyi kun dinyi milibmunyei. Er Imtamnyi biryi akatei wenebkwande ati, sunci lebdandoka akatei aryi kuboka anabindobdarur.
REV.18.5	Akatei nang malyi kun dinyi ara weiktoto kurur.
REV.18.5	Er Imtamnyi biryi asing eibmar ati, Erci er malyi kun dinyi diba ati wenebkwande.
REV.18.6	A ner ara malyi dinyi ilinto kuramwe to, sunci diboka dekoka wenebdarur.
REV.18.6	Liki bitinyi dektabakoka er malyi kun dinyi wenebdarur. A ner aryi talerur moyok umbura aryi mambul kurdeirin dinyi liki bitinyi tabakoka dongobmun ci, a ner asi dinibdarur.
REV.18.7	A ner ara bona bon dinyi ilinto dororamwe to, sunci ersi wenen dinyi ilinto karebdarur.
REV.18.7	A ner ara, ‘Nira weik sien ner a bunun,’ teneramwe to, sunci ersi mambul weik kibdeibdarur.
REV.18.7	A ner ara, ‘Nira sulyi ner kuma,’ tenen ner asi obkabokdarur.
REV.18.7	‘Engena kanya iya kum bobkwan,’ tenen ner ara diba ati wenebdarur.
REV.18.8	Ato eboka erdamnyi erebdanmar deyok aryi, wenen dinyi ilinto er dam yankwande.
REV.18.8	Ara, uki tentok kubde ba, wenen dinyi ilinto er dam yankwande.
REV.18.8	Ara, ninyi dina ab, engena weik dinyi ab, kwaning atan dinyi ab er dam yankwande.
REV.18.8	Tonda, a ner asi uk aryi yibkwande.
REV.18.8	Nun Nai Imtamnyi iya mikibnyi biryi ersi wenebmar ati, a wenen dinyi nirya ara a ner dam yankwande.
REV.18.9	Ura, akatei ara uk yibci ura, tulum weik welebci asi asing eibingnyi ura, sun im dangna tukwe dangna weik sien nang aryi akatei ati engena weik engebkwaming. Ara akatei malyi kun dinyi miliramingnyi nang ab, er bona bon dinyi asi dororamnyi nang ab aryi engena weik engebkwaming. 
REV.18.10	A nang ara dam kum mutuk aryi tikoka asing dinmangiryi, weik atei dangsangna ati ilil weik kubde bok, engena weik engebkwaming. Ura, sunci ato ebkwaming.
REV.18.10	‘Daksakmar se. Dakmaksar se!
REV.18.10	Mikib nang atei Babel asi daksakmar se!
REV.18.10	Kiting yakna tentok kum bisibmar bok,
REV.18.10	Babel atei daksakmar se!’
REV.18.11	Ba, sun bona bon dinyi dengna nang ababyi engena weik engebkwaming. Babel atei ara sirya daksakmar ati, sun bona bon dinyi doboka dengdamnyi nang tuba kum dekwaming deyok aryi ato eboka engebkwaming. 
REV.18.12	Ara, dengna weik dinyi emas ton perak ton dengna weik keil yuk dinyi ton tuba kum dekwaming. Tonda, dengna weik ongon aling yuk dinyi-yuk dinyi ababyi tuba kum dekwaming. Tonda, dengna weik co ton, bisam gajah si dengna weik dinyi ton, tembaga ton, besi ton, iya kat keil ton tuba kum dekwaming. 
REV.18.13	Tonda, teleb yin dinyi ton, tong teleb dinyi yuk-yuk ton tuba kum dekdankwaming. Tonda, anggur du yung ton, ara du yung ton, tepung ton, jagung ton tuba kum dekdankwaming. Tonda, bisam sapi ton, domba ton, bisam kuda ton, kereta ton tuba kum dekdankwaming. Tonda, ninyi nong ab ninyi kanya ab tuba kum dekdankwaming. 
REV.18.14	Engena weik engebingiryi, sun bona dengna nang aryi ato ebkwaming.
REV.18.14	‘Se, kanci, “Ni dobdobkwan,” teneamumwe dinyi ara kan dam tuba kum kukurur se.
REV.18.14	Se, kan bona bon dinyi ilinto dobdoamumwe asi, ukuryok ara nirya tuba kum kukurur se.
REV.18.14	Se, kanci aminda aryi a bona tubto kum talebkwandim se,’ ebkwaming.
REV.18.15	Ba, sun a bona dengna nang ara dam kum mutuk aryi tikoka asing dinmangiryi, akatei dangsangna ati ilil weik kuboka engena weik engebkwaming. Sun akatei aryi dengna ilinto dobdobmai nang ati ebman. 
REV.18.16	Ati sunci ato ebkwaming.
REV.18.16	‘Dakmar se. Dakmar se!
REV.18.16	Erebdob atei dakmar se!
REV.18.16	Teleb ongon aling ongorande sien ner ato kuramwe asi, emas dinyi anangdamwe ner ato kuramwe asi, dengna weik keil yuk dinyi amangdamwe ner ato kuramwe asi sirya dakmar se,’ ebkwaming.
REV.18.17	Kiting yakna tentok kum bisibmar bok, akatei aryi bulurdeiriramwe bona nirya kum danmar se.
REV.18.17	Tonda, co ngun-ngun bobana sien nang ab, co ngun-ngun deici ban nang ab, co ngun-ngun bobana nang ab ilila mekwan deici bindoka wa in nang yuk nang ara dam kum mutuk aryi tikoka asing dinkwaming. 
REV.18.18	Weik atei asi uk yinmaci uca, tulum weik welebkwande asi asing eibingiryi, sunci engeboka uram weikanun doboka ato ebkwaming, ‘Yuk atei nang ababyi erebdob atei doamnyi bok, akatei ara iya erebdob atei doramnyi. Akatei ato ton kum kuamwe.’ 
REV.18.19	Sunci engenmangnyi ura, sun kisok dub asi uk sici dobtaleboka deibdangnyi ura, engena weik engeboka ato ebkwaming.
REV.18.19	‘Daksakmar se. Daksakmar se.
REV.18.19	Erebdob atei asi nirya daksakmar se.
REV.18.19	Co ngun-ngun nirya dararyangan atei daksakmar se. Co ngun-ngun dam nang ara akatei dam bona ilinto bobaraming uca, dengna ilinto dororamnyi asi daksakmar. Kiting yakna tentok kum bisibmar bok, akatei nirya daksakmar se.’
REV.18.20	Imtam kurandum nang nirya kilkil kanya weik bobdarur. Nun Du Yesus bisi dib tenerandum nang ab, Teleb Uram deyok kouboka lak etererandum nang ab, Er Imtamnyi Uram ebdeibmaca bobarandum nang ab sun kanya kilkil weik bobdarur.
REV.18.20	Akatei nang ara sunsi mambul weik kimdeiriransou to, Er Imtamnyi biryi dekoka ersi sirya wenebmou,” ebmou asi kekebmase.
REV.18.21	Ura, Er Imtamnyi Uram eryuryangananyi mikibnyi biryi ikin weik keil dobmou ura, ilila mekwan umbura donokmou. Mekwan dam donokmou cok, erci ato ebmou.
REV.18.21	“A ikin weik keil asi mikib kuboka ilila mekwan umbura donokman ato kuboka, erebdob atei Babel asi mikib kuboka ilila mekwan umbura donokwan.
REV.18.21	Sirya donokmanyi ura, akatei ara tuba kum kubkwande.
REV.18.22	Mot semna nang ara akatei dam asi mot tuba kum sebkwaming.
REV.18.22	Tonda, bilul uram en nang ara akatei dam asi bilul tuba kum ebkwaming.
REV.18.22	Wa yuk-yuk in nang ara akatei umbura tuba kum kubkwaming. Jagung asi keil aryi darum-darum en nang ara darum-darum ena tuba kum kibkwaming.
REV.18.22	A deyok aryi, akatei aryi darum-darum ena lilim tuba kum kekebkwaming.
REV.18.23	Tonda, berengna ara akatei dam tuba kum abkwande.
REV.18.23	Ner dobkwandanyi uram ton, er dobkwande ner uram ton, tuba kum ebdankwanding.
REV.18.23	Kan dam bona boramnyi nang ara im dangna tukwe dangna weik sien nang kuramnyi.
REV.18.23	Kanda kir don ner ato kurandim ner ara a nang nirya asi bowanikminikmumwe ati ebman.
REV.18.24	Akatei nang ara sun Er Imtamnyi Uram ebdeibmaca bobaramnyi nang asi obmai.
REV.18.24	Tonda, nun Du Yesus bisi dib tenen nang asi ining diksakmai. Tonda, tukwetam asi obmai nang yuk nang ababyi akatei nang aryi obmai ati ebman,” ebmou asi kekebmase.
REV.19.1	A sirya ebmou asi kekebmase ura, tubto kekeranse uca, imtam aryi kuboka uram weik dobmou asi kekebmase. A uram ara ninyi ilinto neik dam bulubmang ura, antaniboka uram weikanun dobmang to kekebmase. Uram weikanun doboka ato ebmai.
REV.19.1	“Haleluya. Er Imtamnyi si weik ebdarur!
REV.19.1	Nun Nai Imtamnyi bira Lemsina Kimdeirin Deyoknyi kurur.
REV.19.1	Tonda, nun Nai bira iya erebdob Sienyi kurur, tonda iya mikibnyi kurur. Nun Nai biryi wenerur dinyi yuk-yuk ara kikib akwe kurur.
REV.19.2	Weik atei ara den yin ner ato kuramwe atei asi diba ati wenebmar.
REV.19.2	Akatei ara er talyi yon dinyi biriman aryi im dangna tukwe dangna nang nirya bowaningminingnamwe.
REV.19.2	Tonda, Er Imtamnyi milin nang asi oramwe.
REV.19.2	A deyok aryi Er Imtamnyi biryi akatei asi dekoka wenebmar,” ebmai.
REV.19.3	Ura, liki bitinyi dinyi sunci weik uram doboka ebmai.
REV.19.3	“Haleluya. Akatei ara dakoka uk yibmai uca, er tulum ara iya welebkwande,” ebmai.
REV.19.4	Ura, sun ninyi kalingna nang dua puluh empat baryi aryi kutam ikdongoboka Er Imtamnyi si weik ebmai. Tonda, isin neb-neb eryibarande dinyi dumbaryi ababyi kutam ikdongoboka Er erebdob bun sokon bunanyi si weik ebmai. Ati, sunci uram weik doboka ato ebmai.
REV.19.4	“Diba, Amin. Er Imtamnyi si weik ebkwayeb. Haleluya!” ebmai.
REV.19.5	Ura, erebdob bun sokon aryi kuboka uram ara ato ebmou.
REV.19.5	“Nun Nai Imtamnyi si weik eboka mot sebdarur.
REV.19.5	Sunda Er Imtamnyi milirandum nang ab,
REV.19.5	Er Imtamnyi bisi, ‘Nun Nai,’ tenen nang ab,
REV.19.5	Talyi nang ab weik nang ab neiktoto,
REV.19.5	Er Imtamnyi si weik eboka mot sebdarur,” ebmou.
REV.19.6	Ura, kekebmase uca, uram weikanun dobmai asi kekebmase. A uram ara ninyi ilinto neik dam bulubmang aryi uram weikanun dobmang ato kubmou. Tonda, weik yiban me lilim weik ato kuramwe. Tonda, liman ato kubmou. Ati sunci ato ebmai.
REV.19.6	Haleluya. “Er Imtamnyi si weik ebkwayeb.
REV.19.6	Nun Nai Imtamnyi iya weik sienyi kurur.
REV.19.6	Nun Nai Iya Mikibnyi ara kalingsurur.
REV.19.7	Ati, nunci kilkil kuboka Er Imtamnyi si weik ebkwayeb.
REV.19.7	Nun Du Domba Mi atonyi er ner dobkwande tum sirya yanmar.
REV.19.7	Tonda, nun Du Yesus dobkwande ner ara Erdamnyi sirya kiknibdanmar. A deyok aryi, nunci Er Imtamnyi si weik ebkwayeb.
REV.19.8	Nun Du biryi dobkwande ner ara teleb ongon aling dengna weik aling sirya dobdobmar.
REV.19.8	Erci ongobkwande aling ara nining kum aling milil weik aling,” ebmai asi kekebmase.
REV.19.8	A nining kum aling ara milil weik aling ara kebdeiboka sun Er Imtamnyi milin nang teleb kuramib dinyi kurur ati ebman.
REV.19.9	Ura, Er Imtamnyi Uram eryuryangananyi biryi nisi ato ebmanou. “Kanci kerek sengna umbura aryi ato sekdum. ‘Er Imtamnyi biryi du dongobmou nang ara kisal dangna nang kunung. Ara, nun Du Yesus Domba Mi atonyi ner dobkwande tum weik kwalina yibkwaming nang ara kisal dangna nang kunung,’ sekdum,” ebmou. Ebmou cok, erci ato kuboka ebtabakmou. “Er Imtamnyi biryi ato ebmou tok ara dib en uram akwe kurur,” ebmou.
REV.19.10	Uca, niryi, “Ni nai bisi er si weik ebkwan,” tenen kutam ikdongobmase. Ikdongobmase bok, erci nisi, “Ato kuna mem,” ebmanou. Ura, erci nisi ato ebmanou. “Kanci ni si weik ebniminyei. Kanda Er Imtamnyi wa irmilirandim to, nibabyi neiktoto Er Imtamnyi wa ina kununanyi kunun. Tonda, kan duweityabwe ara nun Du Yesus uram dib en uram lak eraming to, nibabyi suntonyi kunun. Nun Nai Imtamnyi bitikwe si weik ebdum. Nun Du Yesus uram dib en uram lak ena ara Er Imtamnyi Uram ebdeibmaci bobana deyok akwe kurur ati ebman,” ebmou.
REV.19.11	Ura, asing dinmase uca, imtam bublan ara kuklobmou aryi kuda bisam ara kait bol bisam tikmou asi eibmase. A kuda kait bol bisam deici aryi bukmounyi si ara Dib en Uram ab Er Uram Ukurlona kum uca Kunurutnyi ab enubnyi bisi bukmou asi eibmase. Anyi bira dib en uram deici aryi ninyi wenerur ci, mar ordana deyoknyi kurur. 
REV.19.12	Er asing ara uk buk weik abmar dinyi ato kubmou. Tonda, weik sien nang kisok kaluna ilinto kalubmou. Er dam deici kerek sekamwe si ara Er kikwe bikdanmou. Yuk nang aryi Er si kum bikmai. 
REV.19.13	Erci ongobmou cang aling ara ining diksakmou asi likdongobmou aling asi ongobmou. Ura, Er si ara Er Imtamnyi Uram Kobdob Kurutnyi kuramwe. 
REV.19.14	Sun imtam aryi kuboka mar ordana nang yubwa-yubwa ara Ersi milibmai. Ara, kuda kait bol bisam deici bukoka Ersi milibmai. Tonda, dengna weik dinyi teleb aling nining kum aling ongobmai ci, Ersi milibmai. 
REV.19.15	Kait bol kuda deici aryi bunanyi sibambol aryi kuboka ninyi on ya anabmou. A ya ara sun im dangna tukwe dangna yala nang obkwamwe ya kuramwe ati yu weik kubmou. Anyi biryi mikib kuboka sun im dangna tukwe dangna nang asi kalikwande. Erci Er Imtamnyi Iya Mikibnyi biryi yu weik kuboka wenen dinyi kunubmou. Ara, anggur du yan yaniraming to, Erci yu weik kuboka sun wenebmanto nang asi yan yanibmou. 
REV.19.16	Er ongon aling deici asi kerek sekmou si ton Er keil kum deici asi kerek sekmou si ara ato kubmou.
REV.19.16	“Iya Weik Sienyi tonda Iya Erebdob Arungdeirisurutnyi,” eboka kerek sekmou asi asing eibmase.
REV.19.17	Ura, asing dinmase uca, Er Imtamnyi Uram eryuryangananyi tentok ara kiting noutam tikokmou asi eibmase. Tikokmou, erci sun imtam yiban maka nirya asi nabdobmou. Ara, erci ato eboka du dongobmou. “Sunci buluryandoka Er Imtamnyi biryi karebkwansir weik kwalina yibdarur.” 
REV.19.18	Du dongobmou ci, erci ato ebmou. “Sunci Er Imtamnyi ab ordana nang obmai asi yandoka sun tub yibdarur. Ara, sun weik sien nang tub ab, sun yin doun nang arungdeirin nang tub ab, sun yin doun nang mikib nang tub ab yibdarur. Tonda, mar ordan kuda tub ab, kuda deici bun nang tub ab, yuk nang tub ab nirya yibdarur. Ara, ikin wa in nang tub ab, ikin wa in kum nang tub ab, talyi nang tub ab sien nang tub ab, nirya yibdarur,” eboka nabmou asi asing eibmase.
REV.19.19	Ura, asing dinmase uca, malyi kam ab ersi milibmai weik sien nang ab sunsi milibmai yin doun nang nirya ab bulubdanmai ura, kait bol kuda bunanyi ab Ersi milibmai yin doun nang yubwa-yubwa ab mar ordanmai asi asing eibmase. 
REV.19.20	Ura, malyi kam asi muna kibdongobmai ci, talebmai. Tonda, malyi kam uram ermururamunyi bira malyi kam si deici ilil tenen dinyi kikniramunyi bibabyi talebmai. A tola uram ermururamunyi bira ilil tenen dinyi deici aryi ninyi ilinto bowanikminikamwe. Ara, sun malyi kam deirin sisa asi dobdobmai nang asi bowanikminikamwe. Tonda, malyi kam kiknin dinyi dam sun kutam ingdongon nang asi bowanikminikamwe. Ura, malyi kam ab tola uram ermururamunyi ab talebmai ura, kam tuba kubmaring ba, tangabman kum uk mekwan dam bai donokmai. 
REV.19.21	Tonda, sun yuk nang ababyi kait bol kuda deici bukmounyi sibambol ai aryi anabmou ya aryi obmou. Ara, sun im dangna tukwe dangna maka nirya aryi yandoka sun a obmou nang tub asi yibmai ba, sun boubmou.
REV.20.1	Asing dinmase uca, Er Imtamnyi Uram eryuryangananyi tentok ara imtam aryi kuboka yuryanmou asi asing eibmase. Anyi bira ilila tukwe um bublan tirikdongon dinyi talebmou. Tonda, besi tabwe cang dinyi asi taruk talebmou ci, yuryanganmou asi asing eibmase. 
REV.20.2	Ura, anyi biryi yandoka ilila kwatima si Korotnyi bisi taleboka besi tabwe aryi debmou. Ilila kam ab minob talak uca ninyi bowaningminingna kwatima ab ara neiknyi kuramwe. Ara, isa sienyi si Iblis kuramwe. Asi, kwalina seribu baryi tabwe debdeiboka kalikwamwe ba, kubkwamwe ati, besi tabwe aryi debmou. 
REV.20.3	Besi tabwe aryi sirya debmou ura, erci isa sienyi Iblis bisi taruk talebdongoboka ilila tukwe angdona umbura asi donokmou. Sirya donokmou ura, erci ilila tukwe angdona tiringdon bublan aryi iya diboka tirikdongobmou. Ara, “Im dangna tukwe dangna nang tubto bowanikminikcei,” tenen diboka tirikmou. Ura, kwalina seribu baryi sirya bisibci ura, tabwe lobdeibci ura, isa sienyi Iblis bira uki mitikanun ur kubkwande.
REV.20.4	Ura, ton asing dinmase uca, erebdob bun sokon ilinto kuramwe asi eibmase. A erebdob bun sokon yuk-yuk deici ara malyi kun dinyi lilin nang bukmai asi Er Imtamnyi biryi sunsi mikib karebmou uca, malyi kun dinyi lilinmai asi eibmase. Tonda, dib tenen nang kanya yuk-yuk asi eibmase. A nang ara nun Du Yesus si lak eramnyi deyok aryi, ya ngang sekoka oamnyi nang sun kanya kunmai asi asing eibmase. Tonda, Er Imtamnyi biryi dib en uram lak eramnyi deyok aryi oamnyi nang sun kanya kunmai asi asing eibmase. A nang ara malyi kam si weik kum eramnyi. Tonda, malyi kam sisa asi sun asok tam ton taruk tam ton kum dobdoamnyi. A nang ara kam bukoka yanmai ura, weik sien nang kiboka kwalina seribu baryi aryi nun Du Yesus ab tonkwa kalingdamnyi. 
REV.20.5	Ura, sun diamnyi nang yuk nang ara sun ab tonkwa kam kum bukokmai. Erda, kwalina seribu baryi sirya bisibmou ura, sunbabyi kam bukokmai. Sun dib tenen nang kam burdeirina ara kam burdeirina yuma dinyi kam bukeibkwande nang aryi ato kubkwaming. 
REV.20.6	Sun kam burdeirina yuma dinyi dobdobkwaming nang ara kisal dangna nang kunung. A nang ara teleb kun nang kunung. A nang ara liki bitinyi din dinyi doboka kum dibkwaming. Erda, sunda Er Imtamnyi kan ninyi kan kuboka antanirdeirin nang kubkwaming. Tonda, weik sien nang kibingnyi ura, kwalina seribu baryi kubde bok, nun Du Yesus Kristus ab tonkwa kalikwaming.
REV.20.7	Ura, kwalina seribu baryi sirya bisibci ura, isa sienyi Iblis bisi tabwe lobdeibkwande. 
REV.20.8	Tabwe lobdeibci ura, Iblis bira anaboka sun im dangna tukwe dangna mutuk kuramingnyi nang bisik deici dumbaryi yibinkirikoka bowanikminikwande. Ara, mutuk si Gog kuraming nang ton mutuk si Magog kuraming ton bowanikminikci ura, mar ordana ati bulubdeibkwande. A bulubdeibkwande nang ara yubwa-yubwa mitik kum kubkwaming. Ara, ilila mekwan katum dam aryi kurande me winingna du ato kubkwaming. 
REV.20.9	A mar ordana nang ara im dangna tukwe dangna mutuk nirya aryi anaboka Er Imtamnyi bisi milin nang dam yankwaming. Ara, Er Imtamnyi biryi boukwe kurur atei asi aknaboka yankwaming. Aknaboka yankwaming bok, Er Imtamnyi biryi karebci uca, imtam aryi kuboka uk daksakoka abdiryi, a mar ordana nang nirya asi uk yibkwande. 
REV.20.10	Ura, a nang asi bowaningminingnandinyi isa sienyi si Iblis bibabyi talebdongoboka tangabman kum uk mekwan umbura donokwande. Ara, malyi kam donokamwe to ab, tola uram ermururamunyi bai donokamwe to ab, Iblis bibabyi neik dam bai donokwande. Ba, a uk dam aryi iya kitingtam lukunda nirya kubingiryi, mambul weik dinyi dobdobkwaming.
REV.20.11	Ura, niryi asing dinmase uca, iya erebdob bun sokon ara kait ilinto dinyi asi asing eibmase. Tonda, iya erebdob bun sokon deici burutnyi bisi asing eibmase. Anyi bira iya mikibnyi kuramwe ba, im ab tukwe ab nirya asi ilil aryi binsekdobmai ba, sun lemdarbin dam ingkiringmai bok, kum eibmai. 
REV.20.12	Asing dinmase uca, erebdob bun sokon urasintam aryi diamnyi nang nirya tikmai asi asing eibmase. Ara, weik nang ab talyi nang ab tonkwa erebdob bun sokon urasintam aryi tikmai. Ura, ninyi aryi kunuramnyi to kerek sekamwe kerek sengna yuk-yuk tengebdeibmou. Tonda, yuk kerek sengna ababyi tengebdeibmou. A kerek sengna ara, “Ninyi kam kubdeibkwan,” tenen kerek sengna kuramwe. Ura, sun diamnyi nang yuk-yuk aryi minob kunuramnyi to, wenena uram kum, dorona uram kum lak ebmou. 
REV.20.13	Er Imtamnyi biryi karebmou uca, ilila mekwan kuramnyi diamnyi nang ara ilila mekwan umbura aryi anabmai ura, kam bukokmai. Tonda, tukwe umbura dongobmai nang ababyi anaboka kam bukokmai. A diamnyi nang nirya ara kam bukokmai ura, sun yuk-yuk aryi minob kuramnyi to, wenena uram kum, dorona uram kum dobdobmai. 
REV.20.14	A sirya ura, Er Imtamnyi biryi din dinyi ab tukwe umbura dongon dinyi ab asi donokmou ci, tangabman kum uk mekwan dam asi dongobmou. A uk mekwan dam ara liki bitinyi dinyi din dinyi doron dam iya dongobmou. 
REV.20.15	Tonda, ton nang ara uk mekwan dam asi donokmou. Ba, kam kubdeibkwande nang kerek sengna umbura aryi sun si kum kerek sekamwe nang ara tangabman kum uk mekwan dam asi donokmou.
REV.21.1	Ura, ton asing dinmase uca, ukuryok kiknibmou dinyi asing eibmase. Ara, imtam ai ukuryok kiknibmou dinyi ab, tukwetam ukuryok kiknibmou dinyi ab asing eibmase. Imtam ai yuma dinyi ab tukwetam yuma dinyi ab nirya tuba kum kubmou a nirya kum dau ati, Er Imtamnyi biryi a dinyi nirya ukuryok kikniabmou. Tonda, ilila mekwan ababyi tuba kum danmou. 
REV.21.2	Tonda, iya teleb atei ara Yerusalem ukuryok dobmou atei asing eibmase. Akatei ara imtam aryi kuboka tukwetam yuryanganmou asi asing eibmase. Akatei ara iya teleb atei kuramwe. Ara, ninyi dobkwamaci ner aryi, “Ni akenyi kanya asi teleb kubdeibkwan,” tenen kiknibminikoka iya teleb ongon aling ongorande to, akatei ababyi kiknibminikmou uca, iya teleb kuramwe atei asi eibmase. 
REV.21.3	Ura, kekenmase uca, imtam kuboka iya erebdob bun sokon aryi uram weikanun doboka ato ebmou, “Dirandum. Er Imtamnyi atei ara ninyi kankan kurur. Ba, Er Imtamnyi ab ninyi ab tonkwa antaniboka iya kubkwaming. Sunda Ersi miliboka Er mabwe nermabwe kubkwaming. Ba, Er Imtamnyi bira sun Nai kubdiryi, sun ab tonkwa iya kubkwaming. 
REV.21.4	Er Imtamnyi biryi sun asimaka nirya asi kilibkwande uca, engen kanya tuba kum bobkwaming. Tonda, ninyi ara tuba kum dibkwaming. Tonda, u deyok ababyi tuba kum engebkwaming. Yuma dinyi nirya tuba kum dau ati, teleb akwe kubkwaming,” ebmou asi kekebmase.
REV.21.5	Ura, erebdob bun sokon bunanyi biryi ato ebmou. “Dibderum. Nira Imtamnyi biryi nirya utotoa dinyi asi ukuryok kikninun,” ebmou. Ebmou cok, Erci nisi ato ebmanou. “Kanci a uram asi kerek sekeibdum. A uram yuk-yuk ara kunurlon kum uram ab, dib en uram akwe kurur ati kanci kerek sekeibdum,” ebmou asi kekebmase. 
REV.21.6	Ebmou cok, Erci nisi ato ebmanou. “A kunum sirya kiknibman. Nira Imtamnyi bira huruf kerek sengna yuma dinyi si Alfa kunun. Tonda, huruf kerek sengna sirya kobdob dinyi si Omega ababyi kunun. Nira yuma kobdob aryi nirya kikniamunyi kunun. Tonda, sirya kobdob aryi nirya kununyi kunun. Sun iya teleb me ataransici nang asi Nira Imtamnyi biryi me karebkwan. Ara, dengna kum uca, Niryi me utam me ara ninyi kam kurdeirin me aryi kuboka iya teleb me muna karebkwansin. 
REV.21.7	Ati, sun malyi kun dinyi muna kibdongobmangnyi nang asi Nira Imtamnyi biryi a iya teleb dinyi nirya karebkwan. Nira a nang asi kalingnanyi kubnyi ba, sun Molobkwaningnyi kubkwan. Tonda, a nang ara Ni mabwe nermabwe kubkwaming. 
REV.21.8	Bok, sun malyi kun nang yuk-yuk asi Niryi yakdonokwan. Ara, sun ilil kanya bon nang ab, sun dib tenen kum nang ab, sun iya malyi kun nang ab, sun ninyi on nang ab, sun ner talyi yoramingnyi nang ab, sun kir don nang ab, sun kwemdina molon nang ab, sun tola uram en nang ab ara yakdonokwan. Ba, a nang nirya ara iya kubkwaming sokon uk buk ilinto angdur mekwan dam asi kubkwaming. A nang dobdobkwaming dinyi ara tubto tamuboka liki bitinyi din dinyi ara iya din dinyi asi dobdobkwaming,” ebmou asi kekebmase.
REV.21.9	A sirya ura, Er Imtamnyi Uram eryuryangananyi tentok aryi nisi uram ton ebmanou. Anyi bira min eianse uram eryuryangan nang tabaryi kankan tentoknyi bisi tubto eibmase. A uram eryuryangan nang ara moyok ara wenen dinyi sirya kobdob dinyi tabaryi langdeibmou moyok yuk-yuk asi taleamnyi. Ura, a uram eryuryangan nang tabaryi kankan aryi tentoknyi biryi nisi ato ebmanou. “Kan a yarum ba, niryi kansi Nun Du Domba Mi atonyi dobkwande ner asi amubdeibkwankin ati yarum,” ebmanou. 
REV.21.10	Ura, kunumna deici aryi erci nisi bobinmanou ci, weik mutuk kon erebdob mutuk kon asi binmanumwe. Binmanumwe ura, nunda iya teleb atei si Yerusalem asi asing eibmanumwe. Dinmanumwe uca, akatei ara Er Imtamnyi urasintam aryi kuboka tukwetam yuryanmou asi eibmanumwe. 
REV.21.11	Akatei ara milil weik kubmou. Ara, nun Nai Imtamnyi biryi er berengna aryi karebmou uca, akatei ara milil weik kubmou. Akatei milil ara dengna weik keil si Yaspis ato kubmou. 
REV.21.12	Akatei weik lika ara imtam ereboka doamwe asi, lika bublan ara amolbaryi botoamwe. A amolbaryi lika bublan dam ara Er Imtamnyi Uram eryuryangan nang amolbaryi kalikoka tikmai. A amolbaryi lika bublan deici ara sun Israel yala nang yala si amolbaryi kerek sekeiamnyi. 
REV.21.13	Akatei lika yaletam kuboka ara lika bublan winiryi botoamnyi. Ba, kitingbantam ababyi lika bublan winiryi botoamnyi. Ba, me utam ababyi lika bublan winiryi botoamnyi. Tonda, me youkwa tam ababyi lika bublan winiryi botoamnyi. 
REV.21.14	Akatei kalingna lika deyok ai ara keil amolbaryi aryi yangabdeiamnyi. A lika deyok dam amolbaryi ara ninyi amolbaryi nang si kerek sekamnyi. Ara, nun Du Yesus Domba Mi atonyi biryi bokdonokmou Teleb Uram deyok kouboka eterebde bana nang amolbaryi asi sun si sekamnyi.
REV.21.15	Ura, Uram eryuryangananyi bira nisi uram ebmanunyi biryi kiklin kama ara emas ato dinyi talebmou. Ara, akatei ab, atei lika ab, atei lika bublan yuk-yuk ab asi kiklibkwamwe ati, erda kiklin kama asi talebmou. 
REV.21.16	Akatei asi kiklin kama aryi kiklibmou uca, akatei cang ab ila ku ab ara neiktoto kuboka dobyi eibmou. Akatei cang kuramwe dam ara stadia dua belas ribu baryi stadia doamnyi. Ba, akatei ila ab ku dam ababyi stadia dua belas ribu baryi kikliboka doamnyi. 
REV.21.17	Ura, akatei lika ku asi kiklin kama aryi kiklibmou uca, akatei lika ku ara taruk in kukab dangdongona seratus empat puluh empat dobyi eibmou. Ara, nun tukwetam nang aryi kiklina aryi kikliramib to, Er Imtamnyi Uram eryuryangananyi aryi kikliraming ci, nungdamib to ati kiklibmou ebman. 
REV.21.18	Ura, akatei lika nirya ara dengna weik keil si Yaspis aryi doamnyi. Tonda, akatei ai yuk-yuk ara dengna weik keil si emas aryi doamnyi. A emas ara emas kobdob aryi doamnyi. Ara, yuk dinyi ab talbalin dinyi asi kum doamnyi. Erda, dib anmalangne kimil ato diboka asing eibmanto aryi doamnyi. 
REV.21.19	Ba, akatei lika deyok dam yuk-yuk ara dengna weik keil yuk-yuk aryi doamnyi. Lika deyok dam yuma dinyi ara keil si yaspis aryi doamnyi. Ura, lika deyok dam bitinyi dinyi ara dengna weik keil si nilam aryi doamnyi. Lika deyok dam winiryi dinyi ara dengna weik keil si mirah aryi doamnyi. Ura, lika deyok dam dumbaryi dinyi ara dengna weik keil si zamrud aryi doamnyi. 
REV.21.20	Tonda, lika deyok dam amubaryi dinyi ara keil si unam aryi doamnyi. Ura, lika deyok dam nabaryi dinyi ara dengna weik keil si sardis aryi doamnyi. Lika deyok dam tabaryi dinyi ara dengna weik keil si ratna cempaka aryi doamnyi. Ura, lika deyok dam inbaryi dinyi ara dengna weik keil si beril aryi doamnyi. Tonda, lika deyok dam toubnibaryi dinyi ara keil si krisolit aryi doamnyi. Ura, lika deyok dam takubaryi dinyi ara dengna weik keil si krisopras aryi doamnyi. Lika deyok dam koklom dinyi ara dengna weik keil si lazuardi aryi doamnyi. Ura, lika deyok dam amol dinyi ara dengna weik keil si kecubung aryi doamnyi. 
REV.21.21	Ura, akatei lika bublan dam amolbaryi ara yalya keil dengna weik keil si mutiara aryi doamnyi. Tonda, akatei umbura weik keta ara ninyi ilinto yibaraming weik bisik ara dengna weik keil si emas aryi doamnyi. A dinyi ara kaca ato, asing dina teleb dinyi asi doamnyi.
REV.21.22	Ura, niryi asing dinmase uca, akatei umbura ara Bait Allah ai ara Er Imtamnyi dama deirin ai ton kum kubmou eibmase. Nun Nai Iya Mikibnyi ab nun Du Yesus Domba Mi atonyi ab ara ninyi ab tonkwa iya kubkwamib. A deyok aryi Bait Allah ara, “Er Imtamnyi ab ninyi ab tonkwa kunub,” tenen kiklirdeirin ai tuba kum kubkwande asi asing eibmase. 
REV.21.23	Akatei asi kiting sinarya aryi ton kum berengdeirirande. Tonda, wala tilil ababyi akatei tuba kum lingerande. Erda, Er Imtamnyi berengna aryi akatei asi berengdeirirande. Tonda, nun Du Yesus Domba Mi atonyi ara uk ubna atonyi kurandiryi, akatei asi berengdeirirande. 
REV.21.24	A berengna berengdeirirande uca, sun im dangna tukwe dangna kuramingnyi nang ara talyi a berengna milil aryi ur dem yibinkwaming. Tonda, sun im dangna tukwe dangna nang kalingnaming weik sien nang ara, “Nun dama deibkwayeb,” tenen sun bona bon dinyi ton milil tenen dinyi ton boyankwaming. 
REV.21.25	Ba, akatei lika bublan yuk-yuk ara uki-uki nirya asi kuklobkwande. Lukunda inina ton kum kubkwande deyok aryi, iya kuklobkwande. 
REV.21.26	Ura, akatei dam boyankwaming dinyi ara sun im dangna tukwe dangna nang aryi iya bikdob tenen dinyi ab iya teleb dinyi akwe boyankwaming. 
REV.21.27	Bok, malyi kun dinyi tentok ababyi ara akatei kum wengbinkwande. Tonda, alyi tenen dinyi kikninanyi tentok ababyi ara akatei kum wengbinkwande. Tonda, tola enanyi tentok ababyi ara akatei kum wengbinkwande. Erda, sun Nun Du Domba Mi atonyi biryi, “Iya kam kun dinyi karebkwan,” tenen Er Kerek Sengna deici si kerek sekanci nang akwe akatei wengbinkwaming.
REV.22.1	Er Imtamnyi Uram eryuryangananyi ni ab tonkwa tuba kunmanumuryi, erci nisi weik yiban me amubdeibmanou. A weik yiban me ara kam kurdeirin me asi amubdeibmanou. A me ara nun Nai Imtamnyi ab nun Du Yesus Domba Mi atonyi bururung erebdob bun sokon aryi u doboka anaramwe asi asing diboka eibkatabman me asi yibaramwe. 
REV.22.2	A weik yiban me ara ukuryok atei Yerusalem atei keta noutam asi bokoka yibaramwe. Ba, a yiban me dinatam katum-dinatam katum ara kam kurdeirin co tingnamwe. A kam kurdeirin co du mourirur ara tuba-tuba du mourirur. Ara, kwalina tentok asi liki amolbaryi du mourirur. Tonda, a kam kurdeirin co bok ara sun im dangna tukwe dangna nang asi kwetebkwande co bok kurur. 
REV.22.3	A deyok aryi sumna utotoa ara kum dankwande. Tonda, nun Nai Imtamnyi ab nun Du Yesus Domba Mi atonyi ab bukwanding bun sokon ara akatei umbura kubkwanding. Ba, Er Imtamnyi wa irmilin nang ara Er si weik ebkwaming. 
REV.22.4	A nang ara Er Imtamnyi urasin asing eibingnyi ura, Er Imtamnyi si asi kerek sengna ara sun asok deici kerek sekeibkwande. 
REV.22.5	Ura, lukunda ababyi tuba kum dankwande. Nun Nai Imtamnyi biryi sunsi berekeibkwande aryok, sunci, “Uk buk berengna abdeibkwayeb,” ena tuba kum kubkwaming. Tonda, “Kiting aryi berekeibsute,” ena tuba kum kubkwaming. Ato kuboka Er Imtamnyi wa irmilin nang ara weik sien nang kibingnyi ura, tanglona kum uca kalikwaming. Ara, aminda kubde bankwaming kwalina yubwa-yubwa kubingiryi, tanglona kum uca kalikwaming.
REV.22.6	Ura, Er Imtamnyi Uram eryuryangananyi ni ab tonkwa tuba kunmanumwe anyi biryi nisi ato ebmanou. “A uram nirya ara erlona kum uram akwe kurur, tonda dib en uram akwe kurur. Nun Nai Imtamnyi bira Er kunubkwande dinyi ebdeibmaci to lak etereramnyi nang sun kanya eteresurutnyi kurur ci, Erci nira Er Uram eryuryangananyi sirya bokwetebnou. Ara, Er wa irmilin nang asi minola kunubkwande dinyi nirya lak kibkwamwe ati, Erci nira Er Uram eryuryangananyi sirya bokwetebnou,” ebmou.
REV.22.7	Ura, nun Du Yesus biryi ato ebmou, “Dirandarur. Nira sun Du bira minola yankwan. Sun a kerek sengna umbura aryi kerek sekeibwe to diboka kunubkwamingnyi nang ara Ni Nai biryi kisal dangsurur nang kunung,” ebmou.
REV.22.8	Ura, ni Yohanes bira a dinyi nirya kekeransiryi, asing eiriranse. Sirya kekeboka eiriranse ura, niryi Er Imtamnyi Uram eryuryangananyi bira a dinyi nirya amubdeibmanou anyi biti, “Ni nai er si weik erebdeibkwan,” tenen er urasin dam aryi ni kutam ikdongobmase. 
REV.22.9	Kutam ikdongobmase bok, erci nisi ato ebmanou. “Kanci ato kuna mem. Nibabyi Er Imtamnyi biryi wa arungnanyi kunun. Kan ab kan duweityabwe ab Er Imtamnyi kunubkwande dinyi ebdeibmaca bobaramnyi nang ara Er Imtamnyi wa arungna nang kurandum to, nibabyi neiktoto Er Imtamnyi wa arungnanyi kunun. Tonda, sun Er Imtamnyi Uram kunubde baramingnyi nang nirya ara Er Imtamnyi wa arungna nang kurandum to, nibabyi Er Imtamnyi wa arungnanyi kunun. Nun Nai Imtamnyi bikwa, ‘Nun Nai,’ tenen kan kutam ikdongoboka Er si weik ebdum,” ebmou. 
REV.22.10	A sirya ebmou ura, erci nisi ato ebmou. “Kanci a uram ara nun Nai Imtamnyi biryi kunubkwande uram asi kitiboka deibminyei. Nun Du yankwande talak ara dam kubmar ati ato ebman. 
REV.22.11	Sun malyi kuramingnyi nang ara malyi dinyi ur tabakwanung. Tonda, sun alyi tenen dinyi kunuramingnyi nang ara alyi tenen dinyi ur kurtabangdongonkwanung. Ba, sun Er Imtamnyi Uram kunuramingnyi nang ara Er Imtamnyi Uram akwe ur kunurmurubkwanung. Tonda, sun, ‘Malyi dinyi kununa nun li,’ tenen kilibdob kanya boraming nang ara kilibdob kanya bobmurubkwanung,” ebmou.
REV.22.12	Ura, nun Du Yesus biryi ato ebmou, “Asing dindarur. Nira sun Du minola yankwan. Niryi dengna dinyi yuk-yuk bobniryi, yankwan ati ebman. Ara, sun yuk-yuk aryi kubde barandum to, Niryi sunsi kisal dangsin dinyi kum, wenen dinyi kum karebkwansin ati dengna dinyi yuk-yuk bobniryi, karebkwansin ati yankwan. 
REV.22.13	Ni sun Du bira huruf kerek sengna yuma dinyi si Alfa kunun. Tonda, huruf kerek sengna sirya kobdob dinyi si Omega ababyi kunun. Nira yuma kobdob kam kunanyi kunun, tonda sirya kobdob talak aryi iya kubkwandanyi kunun. Nira yuma kobdob aryi utotoa nirya kikniansinyi kunun. Tonda, utotoa nirya kunubdeibkwananyi kunun,” ebmou.
REV.22.14	Sun ongon aling me ilingnamingnyi nang ara, “Malyi dinyi kubde bana nun li,” tenen nang ara nun Nai Imtamnyi biryi kisal dangdur nang kunung. Ara, nun Nai biryi a nang asi sokon karebmou uca, sunci kam kurdeirin co dam bindoka co du dakoka ur yibkwaming. Tonda, a nang ara atei lika bublan bisik bindoka Yerusalem atei ukuryok atei asi ur wengbinkwaming. 
REV.22.15	Bok, sun malyi kun nang ara baitam iya kubkwaming. A nang ara sun kam yal don nang ton, sun kir don nang ton, sun ner talyi yordana nang ton, sun kwemdina molon nang ton, sun tola uram talen nang ton, sun tola uram kunun nang ton kuraming. A nang nirya ara baitam iya kubkwaming.
REV.22.16	“Ni Yesus biryi Ni Uram eryuryangananyi bokwetebmasise. Ara, erci sunsi eterebsici ba, sunci a dib en uram asi sun dib tenen nang buluraming nang atei yuk-yuk asi lak kibdeibdarur. Ni Yesus bira sun aibwe Daud co kabwe atonyi kunun. Ba, Nira er Daud yalanyi ababyi kunun. Nira milil weik kurya si ulul atonyi kunun,” ebmou.
REV.22.17	Uca, Er Imtamnyi Kanya Roh Kudus ab nun Du Yesus biryi dobkwande ner ab aryi antaniboka, “Nai Du, yarum,” eranding. Tonda, sun a uram kekebmunyi nang ababyi, “Nai Du, yarum,” ebdarur. Unanyi-unaner ara yik me atabci ura, a nang ara yandoka ur yinung. Sun “Yik me yibtinyi,” tenen nang ara dengna kum uca, kam kurdeirin me ur yibkwaming ati ebman.
REV.22.18	Sun a uram ara Er Imtamnyi biryi kunubkwande en uram kekebingnyi nang yuk-yuk asi niryi yan memen uram ton yan memebkwinsin. Unanyi-unaner aryi yuk uram aryi a uram umbura asi ebtabakingnyi nang ara nun Nai Imtamnyi biryi sun a kerek sengna umbura kerek sekmar to wenen dinyi karebdiryi, wenebtabakwande. 
REV.22.19	Tonda, unanyi-unaner aryi a kerek sekeibwe uram ara Er Imtamnyi biryi kunubdeibkwande uram asi kilibkabingnyi ura, Er Imtamnyi biryi a nang kam kurdeirin dinyi asi kum daneibkwande. Sun ato kuramingnyi nang ara a kerek sengna deici kerek sekeibwe to, kam kurdeirin co du dakoka kum yibkwaming. Tonda, ukuryok atei Yerusalem kum wengbinkwaming.
REV.22.20	Ura, nun Du Yesus bira a uram ati, “Dib en uram,” enanyi biryi, “Diba, Ni minola yankwan,” ebmasir.
REV.22.20	Ba, nunci, “Diba, amin. Nai Du Yesus, ur yarum,” enub.
REV.22.21	Nun Du Yesus biryi kisal dakoka absiriryi, sunda Er dam kun nang nirya ab tonkwa kuna teleb. Amin.
