MAT.1.1	Oco bairo Jesucristo cʉ̃ ñicʉa wame ãa. Ʉpaʉ David ãnacʉ pãramina ca-añupʉ Jesucristo. Abraham pãramipʉna ca-añupʉ David. 
MAT.1.2	Abraham macʉ ca-añupʉ Isaá. Isaá macʉ Jacobo ca-añupʉ. Jacobo punaa ca-añuparã Judá cʉ̃ yarã mena.
MAT.1.3	Judá maca Tamar ca-wamecʉco menare nʉmocʉtiri Fares, Sera ca-punaa cʉjupʉ. Na paco, Tamar wamecʉjupo. Fares macʉ Esrom ca-añupʉ. Esrom macʉ Aram ca-añupʉ. 
MAT.1.4	Aram macʉ Aminadá ca-añupʉ. Aminadá macʉ Naasón ca-añupʉ. Naasón macʉ Salmón ca-añupʉ. 
MAT.1.5	Salmón ca-nʉmo cʉjupʉ Rahab ca-wamecʉcore. Na macʉ Booz ca-añupʉ. Booz ca-nʉmo cʉjupʉ Rut. Na macʉ Obé ca-añupʉ. Obé macʉ Isaí ca-añupʉ. 
MAT.1.6	Isaí macʉ David ca-añupʉ. Uría nʉmo ca-anibatacore ca-nʉmo cʉjupʉ David. Na macʉ Salomón ca-añupʉ.
MAT.1.7	Salomón macʉ Roboam ca-añupʉ. Roboam macʉ Abías ca-añupʉ. Abías macʉ Asa ca-añupʉ. 
MAT.1.8	Asa macʉ Josafá ca-añupʉ. Josafá macʉ Joram ca-añupʉ. Joram macʉ Usías ca-añupʉ. 
MAT.1.9	Usías macʉ Jotam ca-añupʉ. Jotam macʉ Acás ca-añupʉ. Acás macʉ Esequías ca-añupʉ. 
MAT.1.10	Esequías macʉ Manasé ca-añupʉ. Manasé macʉ Amón ca-añupʉ. Amón macʉ Josía ca-añupʉ. 
MAT.1.11	Josía punaa Jeconía cʉ̃ bairã mena ca-añuparã Babilonia maja Israel majare na ya macapʉre na ca-jee aáti yʉteapʉre.
MAT.1.12	To bairi Jeconía Babiloniapʉre Israel maja menare cʉ̃ na ca-ne aátacʉ Saratié pacʉ ca-añupʉ. Cabero Saratié Sorobabére ca-macʉ cʉjupʉ. 
MAT.1.13	Sorobabé macʉ Abiú ca-añupʉ. Abiú macʉ Eliaquim ca-añupʉ. Eliaquim macʉ Asor ca-añupʉ. 
MAT.1.14	Asor macʉ Sadó ca-añupʉ. Sadó macʉ Aquim ca-añupʉ. Aquim macʉ Eliú ca-añupʉ. 
MAT.1.15	Eliú macʉ Eleasar ca-añupʉ. Eleasar macʉ Matán ca-añupʉ. Matán macʉ Jacobo ca-añupʉ. 
MAT.1.16	Jacobo macʉ José ca-añupʉ. José maca María manapʉ ca-añupʉ. María Jesú paco ca-añupo. Dio cʉ̃ ca-jooricʉ, Cristo paco ca-añupo yua.
MAT.1.17	To bairi Abraham berore catorce poari bero macacʉ ca-añupʉ David. David bero aperã catorce poari bero ca-añuparã tunu Babiloniapʉre Israel majare na na ca-jee aáti paʉre. Ti paʉ macacʉ berore aperã catorce poari bero ca-añupʉ Cristo yua.
MAT.1.18	Oco bairo ca-añupe Jesucristo cʉ̃ ca-buiarique. Cʉ̃ paco María José nʉmo ca-anipao ca-añupo cõa. José mena cõ ca-aniparo jʉgoyepʉna, meere ʉta ca-añupo Dio Espíritu Santo cʉ̃ ca-majirije jʉgori. 
MAT.1.19	Cõ manapʉ ca-anipaʉ José ca-ñuʉ ca-añupʉ. To bairi ʉta cõ ca-aniere majiri José cõ ca-negaquetibajupʉ. To bairi, “Mʉ yʉ nequetigʉ yua,” cõ ca-ĩigabajupʉ. Aperã bobooro cõ tʉgooñari, ca-roo majuu ãmo ĩirema ĩi yajioropʉ cõ ca-ĩigabajupʉ. 
MAT.1.20	To bairo cʉ̃ ca-ĩi tʉgooñari paʉna cʉ̃ ca-quẽguerijepʉre Dio tʉ macacʉ jicãʉ ángel cʉ̃ tʉpʉ buia ejari oco bairo cʉ̃ ca-ĩiñupʉ Josére David tirʉmʉpʉ macacʉ pãramire:
MAT.1.20	—José, cʉ̃ ca-ĩiñupʉ. —Maríare mʉ nʉmo ca-anipaore cõ tee tʉgooñaquẽja ʉta cõ ca-anibato quenare. Dio cʉ̃ Espíritu Santo cʉ̃ ca-majirije jʉgori ʉta ãmo. 
MAT.1.21	Caʉmʉ macʉ cʉtigomo. Cʉ̃ yarã caroorije na cá-átiere na ca-majiriobojapaʉ anigʉmi cʉ̃a. To bairi JESÚ cʉ̃re mʉ wameyegʉ.
MAT.1.22	To bairona Dio ye quetire buiori majocʉ tirʉmʉpʉ macacʉ cʉ̃ ca-ĩi ucaricarore bairona ca-baiyupe. Oco bairo ca-ucayupi buio jʉgoyeyei:
MAT.1.23	Jicão cãromio caʉmʉ mena ca-aniquẽco anibaco quena ʉta anigomo.
MAT.1.23	To bairi caʉmʉ Macʉ cʉtigomo. EMANUEL cʉ̃ wameyegarãma,
MAT.1.23	ca-ĩi ucayupi Dio ye quetire buiori majocʉ ca-aniñaricʉ. Ti wame EMANUEL, “Dio mani mena ãmi,” ĩigaro ĩi.
MAT.1.24	To bairi José yupi, Dio tʉ macacʉ cʉ̃ ca-rotirore bairona cá-ájupʉ. Cʉ̃ tʉpʉ cõ ca-neajupʉ cʉ̃ nʉmore yua. 
MAT.1.25	To bairo átibacʉ quena cõ mena ca-aniquẽjupʉ cõ macʉ cʉ̃ ca-buiaparo jʉgoye. Cõ macʉ cʉ̃ ca-buiaro JESÚ cʉ̃ ca-wameyeyupʉ.
MAT.2.1	Jesú ca-buiayupʉ Belén na ca-ĩri macapʉre, Judea yepapʉ, ti yepa Herode ʉpaʉ cʉ̃ ca-ani yʉtea ca-anopʉ. Cʉ̃ ca-buiaro bero muipu cʉ̃ ca-piya atí nʉgoa ca-anopʉ macá yepa macana Jerusalén'pʉre ca-ejayuparã. Ñocoa tʉjʉri ca-tʉgooña maji weorã ca-añuparã. 
MAT.2.2	Jerusalén'pʉre eja:
MAT.2.2	—¿Noopʉ cʉ̃ ãtí, meere ca-buiaricʉ judío maja ʉpaʉ ca-anipaʉ? to macanare na ca-ĩi jeniñañuparã. —Muipu cʉ̃ ca-wamʉ atí nʉgoa macá mácapʉ cʉ̃ yaʉ ñocore jã ca-tʉjʉwʉ. Cʉ̃ ñocore tʉjʉrã, “Meere, buiaricʉmi,” jã ca-ĩi tʉjʉ majiwʉ. To bairi cʉ̃re áti nʉcʉbʉgorã anaa jã baiwʉ, ca-ĩiñuparã. 
MAT.2.3	Ʉpaʉ Herode to bairo na ca-ĩi jeniñaro apii seeto ca-tʉgooñañupʉ. Jerusalén macana quena to bairona seeto ca-tʉgooñañuparã. 
MAT.2.4	To bairo tʉgooñari Herode ca-pii neoñupʉ sacerdote maja ʉparãre, judío majare cabuerã menare. Na pii neo, na ca-jeniñañupʉ:
MAT.2.4	—¿Noopʉ majuu Cristo mʉja ca-ĩi Dio cʉ̃ ca-joopaʉ cʉ̃ buiacʉtí? na ca-ĩi jeniñañupʉ.
MAT.2.5	To bairo na cʉ̃ ca-ĩi jeniñaro:
MAT.2.5	—Belén na ca-ĩri macapʉ, Judea yepapʉ. To bairona ca-ĩi ucayupi Dio ye quetire buiori majocʉ ca-aniñaricʉ atiere ucaʉ:
MAT.2.6	Judea yepapʉ ãa Belén na ca-ĩri maca. Pairi macuena ca-ani majuuri maca ãa. Ti macapʉ buiagʉmi jĩcaʉ Ʉpaʉ, Israel majare ca-rotipaʉ. Caroaro na ca-jʉgo ãcʉ̃ anigʉmi Dio yarãre,
MAT.2.6	ca-ĩi ucayupi Dio ye quetire cabuioricʉ tirʉmʉpʉ macacʉ, cʉ ca-ĩñuparã Herodere.
MAT.2.7	To bairo cʉ̃ na ca-ĩiro bero aperã na ca-tʉjʉquẽtopʉ ti macapʉ ca-ejaricarãre yajioro na pijori:
MAT.2.7	—¿Diwatipʉ cʉ̃ ca-buia jʉgori cʉ̃ ñoco? na ca-ĩi jeniñañupʉ Herode.
MAT.2.7	To bairo na cʉ̃ ca-ĩi jeniñaro:
MAT.2.7	—To cõopʉ ca-buia jʉgowĩ, cʉ̃ ca-ĩi buioyuparã Herodere.
MAT.2.8	To bairo cʉ̃ na ca-ĩi buioro:
MAT.2.8	—Belén'pʉ aánaja. “¿Noopʉ cʉ̃ ãtí caʉpaʉ ca-anipaʉ, meere ca-buiaricʉ?” caroaro jeniña macaña to macanare. To bairi jeniña bʉga, cʉ̃ ca-bairije nipetiro maji peti, yʉ mʉja buiora apá tunu. Yʉ quena cʉ̃ yʉ áti nʉcʉbʉgoʉ aágʉ cʉ̃acãre, ñocore ca-tʉjʉricarãre na ca-ĩitoyupʉ Herode.
MAT.2.9	To bairo na cʉ̃ ca-ĩiro apirã, cá-aácoajuparã. Nemoopʉre ñoco muipu cʉ̃ ca-piya atí nʉgoa macá yepapʉ na ca-tʉjʉricʉ na ca-jʉgo aájupʉ. Na jʉgo aá, cawimaʉacã cʉ̃ ca-ani paʉ bui majuu ca-ejayupʉ. 
MAT.2.10	To bairo ñoco jõopʉ na ca-tʉjʉricʉ na cʉ̃ ca-jʉgo aáto tʉjʉrã seeto ca-wariñuuñuparã. 
MAT.2.11	To bairi cadaquei cʉ̃ ca-ani wiipʉ ca-ejayuparã. Eja, jãa, cawimaʉacãre cʉ̃ ca-tʉjʉyuparã cʉ̃ paco mena. Cʉ̃ tʉjʉ, rʉpopatua tuatu ejacumuri cʉ̃ cá-áti nʉcʉbʉgoyuparã. Cʉ̃ áti nʉcʉbʉgorã na apeye patarire pãa, na ca-cʉgorijere cʉ̃ ca-jooyuparã. Ca-ajiyarijere, caroa ca-jʉti ñuurijere, ape wame caroa ca-jʉti ñuurije ca-wapa pacarije quenare cʉ̃ ca-jooyuparã. 
MAT.2.12	Cabero Dio na ca-quẽguerijepʉre oco bairo na ca-ĩi jooyupʉ:
MAT.2.12	—Herode tʉ tunu aáqueticõaña, cadaqueire cʉ̃ majiri cʉ̃ jĩaremi ĩirã, na ca-ĩiñupʉ ñocore ca-tʉjʉricarãre.
MAT.2.12	To bairo na cʉ̃ ca-ĩiro na ya yepapʉre tunu aána ape wãpʉ ca-tunucoajuparã yua.
MAT.2.13	Na ca-tunu aáto bero Dio tʉ macacʉ Josére ca-buia ejayupʉ cʉ̃ ca-quẽguerijepʉre. Buia ejari cʉ̃ ca-ĩiñupʉ Josére yua:
MAT.2.13	—¡Yupiya! cʉ̃ ca-ĩiñupʉ. —Cadaqueire cʉ̃ paco menare na jʉgo ruti aácʉja Ejiptopʉre. Herode cʉ̃ macari cʉ̃ jĩaremi. Topʉ anicõaña. Mʉ yʉ ca-buioropʉ to cõo mʉ tunu atígʉ, cʉ̃ ca-ĩiñupʉ ángel Dio tʉ macacʉ Josére. 
MAT.2.14	To bairo cʉ̃re cʉ̃ ca-ĩiro api, ca-yupiyupʉ José. Yupi, cadaqueire, cʉ̃ pacore na ca-jʉgo aácoajupʉ ñamina, Ejiptopʉre na jʉgo ruti aácʉ. 
MAT.2.15	Topʉ eja, ca-añupʉ Herode ʉpaʉ cʉ̃ ca-catíri yʉtea cõo. To bairi tirʉmʉpʉ Dio ye quetire buiori majocʉ cʉ̃ ca-ĩi ucaricarore bairona ca-baiyupe ati wame ca-bairique: “ ‘Ejiptopʉ ca-ãcʉ̃re yʉ Macʉre cʉ̃ yʉ pii joogʉ,’ ĩmi Dio,” ca-ĩi ucayupi Dio ye quetire buiori majocʉ ca-aniñaricʉ.
MAT.2.16	To bairi Herode ñocoare tʉjʉri tʉgooña maji jʉgoyeyeri maja ape wãpʉ cʉ̃ na ca-neto tunu aátiere majiri seeto ca-punijiniñupʉ. Punijini, cʉ̃ yarã polisía majare caʉmʉa cawimarãacãre na ca-jĩa rotiyupʉ Belén ca-ãnare, Belén tʉacã ca-ãna quenare. “Judío maja ʉpaʉ anigʉmi cadaquei,” na ca-ĩiro na ca-jĩa rotiyupʉ. Pʉga cʉma ca-cʉgorã, ca-ẽorobʉjana ca-ãna quenare ca-jĩa ree rotiyupʉ, ñocoa tʉjʉri maja, “Meere, pʉga cʉma netocoapa cʉ̃ ñoco cʉ̃ ca-buiaricaro bero,” cʉ̃ na ca-ĩi buioricaro tʉgooñari. 
MAT.2.17	Ca-jʉgoyepʉna to bairo Herode cʉ̃ cá-átipere ca-ĩi ucayupi Dio ye quetire buiori majocʉ ca-aniñaricʉ Jeremía ca-wamecʉcʉ. Oco bairo ca-ucayupi:
MAT.2.18	Ramá na ca-ĩri macapʉ seeto tʉgooñarique paibana, seeto otigarãma. Raquel cõ pãramerãpʉ seeto tʉgooñarique paigarãma. Aperã dope bairo na tʉgooña tutuarique joo majiquetigarãma, na punaare aperã nare na ca-jĩa reebojaro,
MAT.2.18	ca-ĩi ucayupi Jeremía tirʉmʉpʉ macacʉ Herode cʉ̃ ca-jĩa rotipere.
MAT.2.19	José, María, Jesúacã Ejiptopʉ na ca-ano Herode ca-bai yajiyupʉ yua. Herode cʉ̃ ca-bai yajiro bero Ejiptopʉre Josére cʉ̃ ca-quẽguerijepʉ Dio tʉ macacʉ cʉ̃ tʉpʉ ca-buia ejayupʉ tunu. Cʉ̃ buia ejari, Josére cʉ̃ ca-ĩiñupʉ:
MAT.2.20	—¡Yupiya! Cawimaʉre cʉ̃ paco menare Israel yepapʉ cʉ̃ jʉ́go tunu aácʉja. Meere, cʉ̃re ca-jĩagabatana ca-bai yaji peticoama, cʉ̃ ca-ĩiñupʉ Dio tʉ macacʉ ángel.
MAT.2.21	To bairo cʉ̃ ca-ĩiro api, nemoo cawimaʉre cʉ̃ paco menare na ca-jʉgo tunu aájupʉ José Israel yepapʉre yua. 
MAT.2.22	Aá, Arquelau ca-wamecʉcʉ cʉ̃ pacʉ Herode bero Judeapʉre ʉpaʉ cʉ̃ ca-aniere ca-queti apiyupʉ. To bairi topʉ cá-aá uwiyupʉ José. Cabero, “Judeapʉre aáquẽja,” cʉ̃ ca-quẽguerijepʉre Dio tʉ macacʉ cʉ̃re cʉ̃ ca-ĩiro, Galilea na ca-ĩri yepapʉ cá-aájupʉ. 
MAT.2.23	Topʉ aá, Nasaré na ca-ĩri macapʉ ca-añupʉ yua. To bairona cʉ̃ ca-baipere ca-jʉgoyepʉna ca-ĩi ucayupa Dio ye quetire buiori maja ãnana: “ ‘Nasaré macacʉ ãmi,’ cʉ̃ ĩigarãma,” ca-ĩi ucayupa Jesú cʉ̃ ca-baipere.
MAT.3.1	Ti rʉmʉrina Jesú Nasarépʉ cʉ̃ ca-anitoye Juan bautisari majocʉ Judea yepapʉ camaja mani paʉpʉ Dio ye quetire ca-buionucuñupʉ cʉ̃ tʉpʉ ca-ejarãre. 
MAT.3.2	Topʉ ãcʉ̃ oco bairo Dio ye quetire ca-buionucuñupʉ Juan:
MAT.3.2	—Mʉjaa caroorije mʉja cá-átiere seeto tʉgooñarique pairi, Dio yucʉacana ati yepapʉ ca-rotipaʉ majuure joogʉmi ĩirã mʉja yeri wajoaya.
MAT.3.3	Juan ca-añupʉ, “Apeĩ anigʉmi,” Isaía ãnacʉ Dio ye quetire buiori majocʉ cʉ̃ ca-ĩricʉ. Oco bairo ca-ĩi ucayupi Isaía ãnacʉ Juan cʉ̃ ca-baipere:
MAT.3.3	Jicãʉ camaja na ca-manopʉ awajari oco bairo ĩi buiogʉmi cʉ̃ tʉpʉ ca-ejarãre: “Caroaro quenoo yuuya mʉja yerire, cariape tʉgooñari mani Ʉpaʉ cʉ̃ cá-atíparo jʉgoye. Caroa macare ája,” ĩi buiogʉmi,
MAT.3.3	ca-ĩi ucayupi Isaía tirʉmʉpʉ macacʉ.
MAT.3.4	Jutii ca-jañanucuñupʉ Juan cameyo na ca-ĩirã caballore bairã na poa mena juarica wʉre. Waibʉcʉ ajerona ca-wẽanucuñupʉ. To bairi ñimiare ca-ʉgaricarã cʉtinucuñupʉ. Nare ʉga, beroa oco quenare ca-etinucuñupʉ. 
MAT.3.5	Dio Wadarique cʉ̃ ca-buiori paʉpʉ cʉ̃ tʉpʉ ca-ejayuparã Jerusalén maca macana, Judea yepa macana, Jordán na ca-ĩri ya tʉ macana quena. 
MAT.3.6	Cʉ̃ tʉpʉ eja, “Caroorije cá-ácʉ yʉ ãa,” Diore ĩri Juan're, “Jã bautisaya,” cʉ̃ ca-ĩiñuparã, Jordán na ca-ĩri yapʉ.
MAT.3.7	Fariseo maja, saduceo maja mena cʉ̃ na ca-bautisa rotirã ejaro tʉjʉʉ oco bairo na ca-ĩiñupʉ Juan:
MAT.3.7	“Caroorije pairã mʉja ãa. Yʉre mʉja bautisa rotirã ejabapa. Mʉja popiyeyegʉmi Dio mʉja ca-yeri wajoaquẽpata. 
MAT.3.8	To bairi mʉjaare Dio cʉ̃ ca-popiyeyepere Diore netoo rotiri caroa macare ája mʉjaa. Caroare mʉja cá-áto tʉjʉʉ, ‘Na yeri wajoama,’ mʉja ĩi tʉjʉ majigʉmi Dio yua,” na ca-ĩiñupʉ Juan. 
MAT.3.9	“Abraham pãramerãpʉ ca-ãna mani ãa. To bairi Dio yarã mani ãa,” ĩi tʉgooñaqueticõaña. Dio atie ʉ̃ta rupaarena áti jeeñoo majimi aperã Abraham pãramerãre nare cʉ̃ ca-boonemoata. Mʉja yeri ca-wajoape macare boomi Dio cʉ̃ yarã ca-aninemoparãre. 
MAT.3.10	Caroa macare mʉja cá-átiquẽpata yucʉacã mʉja reegʉmi Dio. Yucʉ ca-rica maniire quetí joe rocaricarore bairona mʉja átigʉmi Dio. 
MAT.3.11	Mʉjaare yʉ bautisa oco mena, “Caroorije jã cá-átie jʉtiritiri jã yeri wajoagarã, mʉja ca-ĩiro. Yʉ bero anigʉmi yʉ netoro ca-ãcʉ̃. Cʉ̃ mena cawatoa ca-ãcʉ̃ majuu yʉ ãa yʉa. Cʉ̃ maca Dio Espíritu Santore mʉja joogʉmi mʉja yeripʉ caroorije mʉja cá-átiere majiriori. 
MAT.3.12	Caroorãre na beje reegʉmi, cʉ̃ yarã jetore na jeegʉ. Arusu caroorije ca-ajeri beje papu joe rericarore bairona caroorãre na reegʉmi. Caroare cũurica paʉpʉ cũuricarore bairona na átigʉmi cʉ̃ yarã jetore. Aperã macare peero ca-petiqueti peeropʉ na reegʉmi,” na ca-ĩi buioyupʉ Juan.
MAT.3.13	To bairi Jesú Galilea na ca-ĩri yepa ca-ãnacʉ ca-ejayupʉ Jordán na ca-ĩri yapʉre. Ca-ejayupʉ Juan tʉpʉre, cʉ̃ bautisa rotii ejaʉ. 
MAT.3.14	Nemoopʉre Juan cʉ̃ ca-bautisagaquetibajupʉ Jesúre.
MAT.3.14	—¿Nope ĩi yʉ macare yʉ mʉ bautisa rotití? Mʉ maca yʉre ca-bautisapaʉ mʉ anibapa, Jesúre cʉ̃ ca-ĩiñupʉ.
MAT.3.15	To bairo cʉ̃ ca-ĩiro:
MAT.3.15	—To bairona Dio cʉ̃ ca-boori wame nipetirije mani cá-átipe ãa. To bairi yʉ bautisaya, Juan're cʉ̃ ca-ĩiñupʉ Jesú. 
MAT.3.15	To bairo Jesú cʉ̃ ca-ĩiro Juan ca-bautisayupʉ Jesúre yua. 
MAT.3.16	Cʉ̃re cʉ̃ ca-bautisa yaparoro Jesú riapʉ ca-ñujãricʉ ca-maa nʉcañupʉ. Cʉ̃ ca-maa nʉcari paʉna ʉmʉrecóo ca-pãañupe. Ca-pãaro Dio Espíritu Santo buare baii cʉ̃ bui cʉ̃ ca-rui ejaro ca-tʉjʉyupʉ Jesú. 
MAT.3.17	To bairo ca-bairi paʉna Dio ʉmʉrecóopʉ oco bairo ca-ĩi wadayupʉ:
MAT.3.17	—Ani yʉ Macʉ, yʉ ca-maii ãmi. Cʉ̃ mena yʉ wariñuu, ca-ĩi wadayupʉ Dio.
MAT.4.1	Atie bero Dio Espíritu Santo camaja na ca-manopʉ, ca-yucʉ manopʉ Jesúre cʉ̃ ca-jʉgo aájupʉ. Topʉ Jesú cʉ̃ ca-ejaro Sataná, ¿Diore cʉ̃ bai netoobocʉtí? ĩi, caroorijere cʉ̃ cá-áti rotibajupʉ.
MAT.4.2	Topʉ ãcʉ̃ cuarenta rʉmʉri majuu ca-ʉgaquẽjupʉ Jesú. To bairi seeto ca-ñigo riabʉjayupʉ. 
MAT.4.3	To bairo cʉ̃ ca-bairo Sataná, “Caroorije ája,” cʉ̃ ĩi wadajãgʉ cʉ̃ tʉpʉ ca-ejayupʉ. Cʉ̃ tʉpʉ eja, oco bairo cʉ̃ ca-ĩiñupʉ yua Jesúre:
MAT.4.3	—Dio Macʉ mʉ ca-ãmata mʉ ca-majirije mena atie ʉ̃ta rupaare ʉgarique jeeñooña, cʉ̃ ca-ĩiñupʉ Jesúre.
MAT.4.4	To bairo cʉ̃ ca-ĩiro:
MAT.4.4	—Dio Wadarique oco bairo ĩi, cʉ̃ ca-ĩiñupʉ Jesú. —“Camaja ʉgarique ʉgabana quena caroaro mani ani majiquẽe. To bairi mani ca-ʉgape jetore ca-tʉgooñaquetipe ãa. Dio Wadarique macare apiʉjari caroaro mani anicõa maji. To bairi tiere ca-tʉgooñape ãa,” ĩi Dio Wadarique, Satanáre cʉ̃ ca-boca ĩiñupʉ Jesú maca.
MAT.4.5	Cabero Jerusalén'pʉ Jesúre cʉ̃ ca-jʉgo aájupʉ Sataná. Topʉ cʉ̃ jʉ́go aá, Dio wii buipʉ cʉ̃ ca-tʉjʉnucu rotiyupʉ Jesúre Sataná maca. 
MAT.4.6	Dio wii bui cʉ̃ tʉjʉnucu rotiri oco bairo cʉ̃ ca-ĩiñupʉ:
MAT.4.6	—Dio Macʉ mʉ ca-ãmata bapa ñaa aácʉja. Mʉ yajiquẽcʉ. Dio Wadarique oco bairo ĩi: “Dio cʉ̃ tʉ macanare mʉ cote rotigʉmi. Mʉ boca ñeegarãma, ʉ̃tapʉre mʉ ca-roca peaquetiparore bairo ĩirã,”
MAT.4.7	To bairo cʉ̃ ca-ĩiro:
MAT.4.7	—Ape wame quena oco bairo ĩi Dio Wadarique: “Mʉ Ʉpaʉ Diore nʉcʉbʉgorique manona apeye uniere cʉ̃ áti rotiqueticõaña,” Satanáre cʉ̃ ca-ĩiñupʉ Jesú.
MAT.4.8	Cabero tunu Sataná cʉ̃ ca-jʉgo aájupʉ ʉ̃taʉ buipʉ. Cʉ̃ jʉgo aá, ati yepa nipetiri macari, ati yepa macaje nipetiro caroare cʉ̃ ca-iñooñupʉ Sataná Jesúre. 
MAT.4.9	Tiere cʉ̃ iñoori oco bairo cʉ̃ ca-ĩiñupʉ:
MAT.4.9	—Atie tʉjʉya, caroa ati yepa macaje. Nipetirore mʉ yʉ joogʉ yʉ tʉpʉ ejacumuri yʉre mʉ ca-jeni nʉcʉbʉgoata, cʉ̃ ca-ĩiñupʉ Sataná.
MAT.4.10	To bairo cʉ̃ ca-ĩiro oco bairo cʉ̃ ca-ĩiñupʉ Jesú:
MAT.4.10	—Aácʉja, Sataná. Dio Wadarique oco bairo ĩi: “Dio jicãʉna ãmi Caʉpaʉ cá-áti nʉcʉbʉgopaʉ. Cʉ̃ jeto cʉ̃ ca-rotirijere ája,” ĩi Dio Wadarique, cʉ̃ ca-ĩiñupʉ Jesú.
MAT.4.11	To bairo cʉ̃ ca-ĩiro cʉ̃ ĩi janari cá-aácoajupʉ Sataná yua. Cabero Dio tʉ macana atí, Jesúre cʉ̃ cá-átinemoñuparã.
MAT.4.12	Ti rʉmʉrina Juan bautisari majocʉre cʉ̃ ca-preso jooyuparã ʉparã. To bairo cʉ̃ na cá-átajere apii Jesú cʉ̃ ca-bʉtirica macapʉ, Nasarépʉ ca-tunucoajupʉ, Galilea na ca-ĩri yepapʉ. 
MAT.4.13	Topʉ eja, yoaro mee ani, ca-netocoajupʉ. Neto aá, Capernaum na ca-ĩri macapʉ ca-añupʉ. Sabulón, Neptalí na ca-ĩri paʉri tʉacã ca-añupe Capernaum. 
MAT.4.14	To bairona cʉ̃ ca-baipere ca-jʉgoyepʉna ca-ĩi ucayupi Dio ye quetire buiori majocʉ Isaía tirʉmʉpʉ macacʉ:
MAT.4.15	Sabulón na ca-ĩri paʉ, Neptalí na ca-ĩri paʉ, Galilea na ca-ĩri ra tʉ, Jordán na ca-ĩri ya jʉgoye, Galileapʉ ti yepari macana ãma aperã, judío maja ca-aniquẽna.
MAT.4.16	To macana Dio yere majiquetibana quena cʉ̃ ye quetire api majigarãma. Ca-yajiboricarã anibana quena to canacã rʉmʉ na yeri Dio tʉpʉ catírique bʉgagarãma. Ca-naitĩaropʉ ca-anibatana ca-bujuropʉ ca-tʉjʉrãre bairo tʉgooña majigarãma, wariñuurique mena Dio yere api majiri, ca-ĩi ucayupi Isaía ca-jʉgoyepʉna.
MAT.4.17	Ti paʉna Jesú ca-buio jʉgoyupʉ Dio ye quetire.
MAT.4.17	—Dio joo tʉgami meere, Ʉpaʉ ati yepapʉ ca-rotipaʉ majuure. To bairi caroorije mʉja cá-átie jʉtiritiri mʉja yeri wajoaya, ca-ĩi buio jʉgoyupʉ Jesú.
MAT.4.18	Jesú Galilea na ca-ĩri ra tʉjaro ca-nʉgo aájupʉ. Nʉgo aá, Simón - ape wame quena Pedro ca-wamecʉcʉre, cʉ̃ bai André menare na ca-tʉjʉyupʉ. Na maca wai jĩari ca-joo wapatari maja ca-añuparã. To bairi wai wajarã cá-ájuparã. 
MAT.4.19	To bairo na cá-áto Jesú na tʉjʉ:
MAT.4.19	—Adʉja yʉ mena. Caroaro mʉja wai waja maji. Yucʉra yʉ mena aána camajare Dio ye quetire mʉja buio majigarã. To bairo mʉja ca-ĩi buiorijere apirã na quena Diore ca-apiʉjarã anigarãma, na ca-ĩiñupʉ Jesú.
MAT.4.20	To bairo cʉ̃ ca-ĩiro apirã nemoona na bapi yucʉre cá-aá weocoajuparã, Jesú mena aána.
MAT.4.21	To bairi Jesú petoacã aánemobacʉna tunu aperã pʉgarãre ca-tʉjʉyupʉ Sebedeo punaare. Jacobo
MAT.4.22	Na cʉ̃ ca-piirijere apirã to cõona na cumua, na pacʉre cá-aá weocoajuparã, Jesú mena aána yua.
MAT.4.23	Galilea yepa nipetiropʉ caroa quetire Ʉpaʉ Dio cʉ̃ ca-aniere ca-buio teñañupʉ Jesú judío maja na ca-neñapo buenucuri wiiripʉ. Camaja ca-riarã quenare na ca-catíoyupʉ to canacã wame ca-riaye cʉnare. 
MAT.4.24	To bairo cʉ̃ cá-átiere ca-queti apiyuparã Siria na ca-ĩri yepa macana nipetirã. Queti apirã na quena nipetirã na yarã ca-riaye cʉnare cʉ̃ tʉpʉ na ca-jee ajuparã. To canacã wame ca-riayecʉna, ca-wijiorã, ca-puni ecoorã, ca-wãtiacʉna, ca-ñama riayecʉna, cá-aá majiquẽnare cʉ̃ tʉpʉ na ca-jee ejayuparã. To bairo na cá-áto nipetirãre na ca-netooñupʉ Jesú yua. 
MAT.4.25	To bairi camaja capaarã cʉ̃ ca-ʉja teñañuparã. Galilea yepa macana, Decápoli na ca-ĩri paʉ macana, Jerusalén maca macana, Judea yepa macana, Jordán na ca-ĩri ya ape nʉgoa macana capaarã cʉ̃ ca-ʉja teñañuparã yua.
MAT.5.1	Camaja capaarã cʉ̃ na ca-ʉja teñaro tʉjʉʉ ʉ̃taʉpʉ cá-aácoajupʉ Jesú. Aá, topʉ ca-ruiyupʉ. To bairo cʉ̃ ca-ruiro cʉ̃ buerã cʉ̃ tʉpʉ ca-neñapoyuparã.
MAT.5.2	To bairo na ca-bairo oco bairo na ca-ĩi buioyupʉ Jesú:
MAT.5.3	—“Dio yere yʉ yeripʉ yʉ ca-majipe pairo majuu yʉ rʉja,” ca-ĩi tʉgooñarãre Ʉpaʉ Dio cʉ̃ ca-anie wariñuuriquere na joogʉmi Dio.
MAT.5.4	’Catʉgooñarique pairã wariñuugarãma. Tʉgooña tutuariquere na joogʉmi Dio.
MAT.5.5	’ “Ca-rotii mee yʉ ãa,” ca-ĩi tʉgooñarã wariñuugarãma, ati yepa macajere ca-rotiparã aniri.
MAT.5.6	’ “Caroare Dio cʉ̃ ca-boori wame seeto yʉ átigacʉpʉ,” ca-ĩirãre wariñuuriquere na joogʉmi Dio. Na átinemogʉmi Dio. Cʉ̃ ca-boori wame na cá-áti majiparore bairo na átinemogʉmi Dio maca.
MAT.5.7	’Aperãre na ca-bopaco tʉjʉrãre wariñuuriquere na joogʉmi Dio, na quenare na bopaco tʉjʉri.
MAT.5.8	’Na yeripʉ caroa macajere Dio cʉ̃ ca-boorijere ca-tʉgooñanucurã wariñuugarãma, Diore ca-tʉjʉparã aniri.
MAT.5.9	’Aperã mena ca-ame tutirãre caroaro na ca-ame jʉgo ãno ca-ĩirã wariñuugarãma, Dio, “Yʉ punaa ãma,” cʉ̃ ca-ĩirã aniri.
MAT.5.10	’Dio cʉ̃ ca-boorijere cá-ána caroare na cá-átibato quena aperã nare na ca-popiyeyero wariñuugarãma, Ʉpaʉ Dio cʉ̃ ca-anie wariñuurique cʉ̃ ca-jooparã aniri.
MAT.5.11	’Aperã mʉjaare pejucʉti tuti popiyeyegarãma yʉre ca-apiʉjarã mʉja ca-ano maca. Capee wame rooro mʉja ĩitogarãma naa. To bairo mʉjaare na cá-átie to ca-anibato quena wariñuurique mʉja bʉgagarã. 
MAT.5.12	To bairona Dio ye quetire buiori maja mʉja jʉgoye macana ãnana quenare na ca-popiyeyenucuñuparã. To bairi caroaro wariñuuña, Dio tʉpʉ caroare wariñuurique cʉ̃ ca-jooparã aniri, na ca-ĩiñupʉ Jesú.
MAT.5.13	Oco bairo ca-ĩinemoñupʉ Jesú:
MAT.5.13	—Camaja moa jãama ʉgariquepʉre, caroaro to ʉjeato ĩirã. To bairona mʉja quena caroaro Dio mena ca-ãna ati yepa macana watoapʉ mʉja ãa. To bairi caroaro Dio mena mʉja ca-ano tʉjʉrã aperã quena, “Nare bairona caroaro ca-anipe ãa mani quenare,” ĩigarãma. To bairi moa ca-ocaaquẽpata ñuuquetiboro. Dope bairo átiri ocaa tunuo majiña maa. Camaja na cá-aáti paʉpʉ maca yepapʉ reeborãma ca-ñuuquẽto tʉjʉri. To bairona mʉja quena, “Dio yarã jã ãa,” ca-ĩirã anibana quena mʉja majuuna ca-ñuuquẽna mʉja ca-ãmata aperãre, “Caroaro ája,” jocarãna na mʉja ĩiborã.
MAT.5.14	’Camaja jĩa bujuma, ca-naitĩaropʉ na ca-tʉjʉ majiparore bairo ĩirã. To bairo na ca-jĩa bujurore bairona mʉja cũumi Dio cʉ̃re ca-apiʉjarãre ati yepapʉre aperã quena na ca-apiʉja nutuaparore bairo ĩi. To bairi Dio yere mʉja ca-majiri wame cõona aperãre ca-majioparã mʉja ãa. Camaja na ya maca buuro bui to ca-ãmata jõopʉ tʉjʉ jooricaro bau. Jõopʉ tʉjʉ jooricarore bairona caroaro tʉjʉgarãma aperã ca-ñuurijere Dio cʉ̃ ca-boorije mʉja cá-átinucurijere. Caroaro mʉja cá-átinucurijere tʉjʉrã na quena, “Nare bairona Dio cʉ̃ ca-boorijere mani átigarã mani quena,” ĩigarãma aperã. 
MAT.5.15	Jĩa bujuricaro jotʉ muu cũuricaro ẽoropʉ camaja jĩa bujuquẽnama. Jõ bui maca peoma jĩa bujuricarore, wii ca-ãnare caroaro to ʉ̃ʉ bujubojaato ĩirã. 
MAT.5.16	To bairona mʉjaa, Dio yere mʉja ca-majiri wame cõo yajioquẽnana aperãre na majioña. Dio cʉ̃ ca-boori wame ca-ñuurije mʉja cá-áto tʉjʉrã na quena mani Pacʉ ʉmʉrecóo macacʉre cá-áti nʉcʉbʉgorã anigarãma aperã, caroaro mʉja cá-átinucurijere tʉjʉri yua.
MAT.5.17	’ “Moisé tirʉmʉpʉ macacʉ cʉ̃ ca-rotirique, aperã quena Dio ye quetire buiori maja ãnana na ca-ucarique reegʉmi Jesú,” yʉ ĩi tʉgooñaqueticõaña. Tiere rei acʉ́ mee yʉ bai. Tierena átii acʉ́ yʉ ca-baiwʉ, na ca-ĩrica wamere bairona ca-baii aniri. 
MAT.5.18	Jocʉ mee oco bairo mʉjaare yʉ ĩi: Ati ʉmʉrecóo, ati yepa ca-petiparo jʉgoye Dio Wadarique jicã wameacã maca reequetigʉmi. “To bairona anigaro,” cʉ̃ Wadarique cʉ̃ ca-ĩricarore bairona baigaro. Dio cʉ̃ ca-ĩrica wame cõona baigaro yua. 
MAT.5.19	To bairi Dio cʉ̃ ca-rotirique jicã wameacãna ca-neto nʉcaʉ ucʉ̃, aperã quenare, “Tiere bai botioya,” na ca-ĩi ucʉ̃ Ʉpaʉ Dio cʉ̃ ca-anopʉ aperã to ca-ãna ẽoro majuu anigʉmi. Apeĩ Dio cʉ̃ ca-rotiriquere cá-ácʉ maca, aperã quenare cariapena tiere na ĩi buio, Ʉpaʉ Dio cʉ̃ ca-anopʉ ca-ani majuʉ anigʉmi cʉ̃a. 
MAT.5.20	Cariape mʉjaare yʉ ĩi: Judío majare cabuerã, fariseo maja quena caroare átitoma naa. To bairi mʉja maca caroare na cá-átitorijere bairo mee, cariapena caroare Dio cʉ̃ ca-boori wame majuu ája. To bairo cariape maca mʉja cá-átiquẽpata Dio tʉpʉ mʉja aáquetigarã.
MAT.5.21	’Mʉja jʉgoye macanare Moisé cʉ̃ ca-rotiriquere ca-apiricarã mʉja ãa. “Jĩaqueticõaña,” na ca-ĩinucuñupi. “Mʉja ca-jĩaata ʉparã mʉja popiyeyegarãma,” na ca-ĩiñupi Moisé. 
MAT.5.22	Yʉa oco bairo maca mʉjaare yʉ ĩi: Jicãʉ apeĩre ca-punijinii ucʉ̃ macare popiye tamuorique cʉ̃ anigaro. To bairo apeĩre rooro ca-ĩi tutii ucʉ̃ quenare cʉ̃ popiyeyegarãma ʉparã. “Ca-tʉgooña majiquẽcʉ mʉ ãa,” cʉ̃re cʉ̃ ca-ĩi tutiata caroorã ya paʉpʉ peeropʉ cʉ̃ rocaboʉmi Dio.
MAT.5.23+MAT.5.24	’To bairi Dio wiipʉ aána Diore áti nʉcʉbʉgorã joe buje mʉgorica tutu bui apeye unie cʉ̃ joogarã, “Apeĩre rooro cʉ̃ yʉ cá-átie wapa yʉ tutibʉjaʉmi,” mʉja ca-tʉgooña bʉgaata, Diore mʉja ca-joobopere topʉna cũña mai. Tiere cũuri mʉjaare ca-tutii mena ame quenooña. Ame quenoo yaparo to cõona Dio wiipʉ cʉ̃ mʉja ca-joogarijere cʉ̃ jooya Dio macare yua.
MAT.5.25	’Apeĩ, “Rooro yʉre mʉ ájupa, to bairi yʉre mʉ wapamo,” mʉjaare ĩi tutiri ʉparã tʉpʉ mʉjaare cʉ̃ ca-ñee aágata yoaro mee cʉ̃ mena ame quenooña. Cʉ̃ mena mʉja ca-ame quenooquẽpata jues tʉpʉ mʉja jooboʉmi. To bairo mʉja cʉ̃ cá-ápata polisíare presopʉ mʉja joo rotiboʉmi jues. 
MAT.5.26	To bairi presopʉ mʉjaare na ca-jooro nipetiro mʉja ca-wapamorijere mʉja ca-wapaye peoquẽpata mʉja buuquetiborãma.
MAT.5.27	’Tirʉmʉpʉre mʉja jʉgoye macanare, “Epericarã cʉtiqueticõaña,” Moisé cʉ̃ ca-ani yʉteapʉre Dio na cʉ̃ ca-rotirica wame mʉja maji. 
MAT.5.28	Yʉa ati wame maca mʉjaare yʉ ĩi: Ni ucʉ̃ cãromiore tʉjʉʉ, “Cõre yʉ áti epegabapa,” ĩi tʉgooñari, meere caroorije áami, cʉ̃ yeripʉ cõ mena áti epe tʉgooñari.
MAT.5.29	’To bairi caroorije átiga tʉjʉri ti wame caroorije mʉja cá-áto ca-capea tʉjʉquẽna mʉja ca-ãmata ñuuboricaro. Ca-tʉjʉ majirã ñuubana quena caroorã ya paʉpʉ peeropʉ mʉja cá-aáto ñuuquẽe. Ca-tʉjʉ majiquẽnana Dio tʉpʉ mʉja cá-aáto maca ñuuboro. 
MAT.5.30	To bairona mʉja wamori mena cariape nʉgoa mena caroorije mʉja cá-áto cariape nʉgoa ca-wamo mana mʉja ca-ãmata ñuuboro. Ca-wamoricʉna anibana quena peeropʉ mʉja cá-aáto ñuuquẽe. Rupaʉ ca-rooye tuaricarã jicã wamo mana anibana quena Dio tʉpʉ mʉja cá-aápata ñuubʉjaboro.
MAT.5.31	’Tirʉmʉpʉ mʉja jʉgoye macanare, “Jicãʉ cʉ̃ nʉmore rocagʉ papera pũuro, ‘Oco bairo mʉ ca-bairije wapa mʉ yʉ rocagʉ,’ ĩrica pũuro cõre cʉ̃ joato,” ĩi rotirica wame ca-añupa. 
MAT.5.32	Yʉa oco bairo maca mʉjaare yʉ ĩi: Jicãʉ cʉ̃ nʉmo aperã mena cõ cá-áti epequetibato quena cõ rocaʉ caroorije cõ cá-áto ácʉmi. Cõ macare áti eperico cõ ca-aniparore bairo ácʉmi. Apeĩ cʉ̃ ca-rocaricore ca-nʉmocʉcʉ cʉ̃ quena rooro cá-áti eperico cʉcʉre bairona áami.
MAT.5.33	’Ape wame tunu mʉja jʉgoye macanare rotirica wamere mʉja maji: “Jocʉ mee yʉ átigʉ. Dio cʉ̃ ca-tʉjʉrona mʉ yʉ ĩi cũu,” ĩirã to bairo mʉja ca-ĩi cũuricarore bairona ája mʉjaa. 
MAT.5.34	Yʉa ati wame maca mʉjaare yʉ ĩi: “Jaʉ, yʉ átigʉ,” ĩri cariapena ti wamere áticõaña. Ape wame: “Yʉ átiquetigʉ,” o “Yʉ átiquẽpʉ,” ĩri jocaquẽnana ĩiña mʉjaa. “Dio mena yʉ ĩi,” ĩiquẽnana to bairona mʉja ca-ĩri wamere bairona ája. “Ʉmʉrecoo mena yʉ ĩi,” ĩiquẽja, ʉmʉrecóo Dio ya paʉ to ca-ano maca. 
MAT.5.35	“Ati yepa mena yʉ ĩi,” ĩiquẽja, cʉ̃ ya yepa to ca-ano ĩirã. “Jerusalén maca mena yʉ ĩi,” ti wame quenare ĩiquẽja, mani Ʉpaʉ Dio cʉ̃ ca-mairi maca to ca-ano maca. 
MAT.5.36	“Yʉ rʉpoa mena yʉ ĩi,” tie quenare ĩiquẽja mʉja ca-ĩri wame ĩi cũurã. Mʉja poa wẽerire mʉja wajoa majiquẽe, ti wẽeriacã mʉja ñio majiquẽe, o mʉja botio majiquẽe. To bairi, “Yʉ rʉpoa mena yʉ ĩi, jocʉna yʉ ca-ĩata yʉ rʉpoare na pa ta rocacõato,” ĩiqueticõaña. 
MAT.5.37	Cawatoana, “Jaʉ,” o “Baiquẽe,” mʉja ca-ĩri wame ĩi cũurã to bairona ĩiña. “Ape wame tie mena yʉ ĩi,” ĩirã caroorije ʉpaʉ Sataná cʉ̃ ĩinemorãre bairo mʉja ĩiborã.
MAT.5.38	’Ape wame quenare tirʉmʉpʉ macá wame mʉja majirã oco bairi wame: “Jicãʉ apeĩre cʉ̃ quẽ, cʉ̃ capere cʉ̃ ca-pa rooye tuata aperã cʉ̃ capere na quẽ rooye tuato tunu to bairo cʉ̃ cá-áti jʉgorique wapa. Apeĩ apeĩre cʉ̃ quẽ, cʉ̃ opire cʉ̃ ca-pa waro aperã cʉ̃ opire na pa waato tunu, to bairo cʉ̃ cá-áti jʉgorique wapa,” ĩrica wame ca-añupa. 
MAT.5.39	Yʉa ati wame macare mʉjaare yʉ ĩi: Apeĩ rooro mʉjaare cʉ̃ cá-átibato quena rooro cʉ̃ ame átiqueticõaña. Jicãʉ cariape nʉgoa mʉja riya cʉ̃ ca-paro ape nʉgoa quenare cʉ̃ pa rotiya tunu. 
MAT.5.40	Jicãʉ, “Yʉ mʉ wapamo,” ĩri mʉja camisare cʉ̃ ca-emaata ca-bui macato jutiiro quenare cʉ̃ jooya. 
MAT.5.41	Jicãʉ, “Yʉ átibojaya,” mʉja cʉ̃ ca-ĩiro mʉja cʉ̃ cá-áti rotirije netobʉjaro cʉ̃ átibojaya. 
MAT.5.42	Jicãʉ mʉjaare cʉ̃ ca-jeniata cʉ̃ jooya. Apeĩ, “Mʉ yere yʉ wajoya,” ca-ĩire, “Mʉ yʉ jooquẽe,” cʉ̃ ĩiquẽja.
MAT.5.43	’Ape wame quena ĩrica wamere mʉja majirã: “Mʉja yarãre na maiña. Mʉjaare ca-tʉjʉ tutirã macare na teeya,” aperã na ca-ĩri wamere mʉja majirã. 
MAT.5.44	Yʉa ati wame macare mʉjaare yʉ ĩi: Mʉja ca-tʉjʉ tutirã quenare na maiña. Rooro mʉjaare na cá-átibato quena Diore na jenibojaya. 
MAT.5.45	To bairo ána mʉja Pacʉ ʉmʉrecóo macacʉ cʉ̃ punaa, cʉ̃re bairo ca-ãna mʉja anigarã. Dio quena caroorã cʉ̃re ca-booquẽna na ca-anibato quena caroare na joomi ca-ñuurãre cʉ̃ ca-joori wamere bairona. Dio muipure aji rotimi caroarã quenare, caroorã quenare. Joomi oco quenare caroarã, caroorã quenare. To bairi mʉja quena Diore bairo na ája caroorã na ca-anibato quena. Caroaro ame ája rooro mʉjaare cá-ána na ca-anibato quena. 
MAT.5.46	Mʉjaare ca-mairã jetore na mʉja ca-maiata, “Caroaro ca-mairã ãma,” mʉja ĩi tʉjʉquẽcʉmi Dio. Camaja yere niyeru gobierno ye ca-anipere jeebojari maja caroorã anibana quena to bairona mairãma nare ca-mairãre. 
MAT.5.47	Mʉja yarã jetore mʉja ca-ñuu rotiro aperã netoro ca-ñuuri wame mʉja átiquẽe aperã nipetirãre mʉja ca-ñuu rotiquẽpata. To bairona na yarãre na ñuu rotima aperã, Diore ca-majiquẽna anibana quena. 
MAT.5.48	Mʉja Pacʉ ʉmʉrecóo macacʉ ca-ñuu netoʉ ãmi. To bairi mʉja quena ca-ñuu netorã anicõaña, ca-ĩiñupʉ Jesú topʉ cʉ̃re ca-apirãre.
MAT.6.1	Oco bairo ca-ĩi buionemoñupʉ Jesú tunu:
MAT.6.1	—Caroare ána, “Aperã caroa wame yʉ cá-áto yʉ na tʉjʉato,” ĩi tʉgooñaqueticõaña. To bairo mʉja ca-ĩi tʉgooñaata mani Pacʉ ʉmʉrecóo macacʉ, “Caroaro mʉja áa,” mʉja ĩiquetigʉmi. Caroare mʉja wapa jooquetigʉmi. 
MAT.6.2	To bairi ca-bopacoorãre na joorã, “Caroa majuu na yʉ átibojawʉ,” aperãre na ĩi buioqueticõaña. To bairona ĩinucuma aperã maca átitorã ca-bopacoorãre na joorã. “Caroarã jã ãa,” jocarã ĩima. Neñapo buerica wiiripʉ, macari recomaca quena, noo camaja na ca-anopʉ aána, “Ca-bopacoorãre na jã ca-jooro aperã jãare, ‘Caroarã ãma,’ jã na ĩi nʉcʉbʉgoato,” ĩi tʉgooñama. To bairo aperã, “Caroarã ãma,” nare na ca-ĩi tʉjʉ nʉcʉbʉgobato quena to bairo na ĩi tʉjʉquẽemi Dio to bairo ca-ĩi tʉgooñarãre. Ca-bopacoorãre na cá-átinemobatie wapa caroare na jooquetigʉmi Dio. Nare bairo jocarãna caroare cá-átitorã aniqueticõaña mʉjaa. 
MAT.6.3	Mʉja maca ca-bopacoorãre na joorã aperãre na ĩi buioqueticõaña. 
MAT.6.4	Aperã mʉja yarã na ca-tʉjʉquetibato quena ca-bopacoorãre na jooya. To bairo mʉja cá-áto mani Pacʉ jeto tʉjʉgʉmi na mʉja ca-jooro. To bairi caroa wamere mʉja cá-áto tʉjʉ, wariñuuriquere mʉja joogʉmi Dio.
MAT.6.5	’Diore jeni nʉcʉbʉgorã, “Aperã, ‘Diore caroaro cá-áti nʉcʉbʉgorã ãnama,’ jãare na tʉjʉ tʉgooñaato,” ĩi tʉgooñaqueticõaña mʉjaa. To bairi wame tʉgooñama aperã, “Caroarã jã ãa,” ca-ĩi jocarã. Neñapo buerica wiiripʉ, o maca recomacapʉ noo camaja na ca-anopʉ tʉjʉnucuri Diore jenitoma, aperã jãare na tʉjʉ nʉcʉbʉgoato ĩirã. To bairo átitori na ca-ĩi tʉgooñaro caroare na jooquetigʉmi Dio. Nare bairo tʉgooñaqueticõaña, Diore jeni nʉcʉbʉgorã. 
MAT.6.6	Mʉja maca jicãʉna aperã na ca-tʉjʉquẽtopʉ, noo mʉja ya arʉapʉ jãa, jope turicaro biperi mani Pacʉ Diore cʉ̃ jeni nʉcʉbʉgoya. To bairo jicãʉna mʉja ca-jeni nʉcʉbʉgoro tʉjʉʉ mani Pacʉ jeto mʉja tʉjʉri wariñuuriquere mʉja joogʉmi yua.
MAT.6.7	’Aperã Diore ca-majiquẽna caroaro ca-tʉgooñaquẽtie jeto yoaro wadama. “To bairo yoaro yʉ ca-wadaro yʉ apigʉmi Dio,” ĩi tʉgooñabapa. To bairi ca-tʉgooñaquẽtiere yoaro na ca-wadarore bairo ĩiquẽja mʉjaa, Diore jeni nʉcʉbʉgorã. 
MAT.6.8	Nare bairo baiquẽja mʉjaa. Mani Pacʉ, meere maji tʉgami mʉja ca-jenipere mʉja ca-jeniparo jʉgoye. 
MAT.6.9	To bairi Diore jeni nʉcʉbʉgorã, oco bairo cʉ̃ ĩiña:
MAT.6.9	Jã Pacʉ ʉmʉrecóo macacʉ, jicãʉna mʉ ãa caroaʉ majuu, cá-áti nʉcʉbʉgopaʉ.
MAT.6.10	Ati yepapʉ Caʉpaʉ majuu ãña. Ʉmʉrecoo macana caroaro mʉ ca-boorije átinucuma. To bairo na cá-átore bairona ati yepa macana quena to bairona mʉ ca-boorijere na áparo.
MAT.6.11	Ʉgarique ati rʉmʉ jã ca-ʉgapere jã jooya.
MAT.6.12	Caroorije jã cá-átaje majirioya. Jã quena rooro jãare cá-átanare na caroorijere jã majiriogarã. To bairi nare jã ca-majiriobojarore bairona mʉ quena jãare majiriobojaya caroorije jã cá-átajere.
MAT.6.13	Sataná jãare cʉ̃ ca-wadajãro caroorije jã cá-átibopere jã matabojaya. Mʉ jeto ca-rotii mʉ ãa. Mʉ jeto ca-tutuaʉ mʉ ãa. Mʉ jeto camaja na cá-áti nʉcʉbʉgopaʉ mʉ ãa to canacã rʉmʉ anicõa aninucuri. To bairona camaja mʉre na áti nʉcʉbʉgo anicõato. Amén.
MAT.6.14	’To bairi Diore jeni nʉcʉbʉgorã aperã rooro mʉja cá-átanare, “Rooro jãare mʉja cá-átajere mʉjaare jã majiriogarã,” na ĩiña. To bairo aperã rooro mʉjaare na cá-átajere na mʉja ca-majirioro mani Pacʉ ʉmʉrecóo macacʉ mʉja quenare caroorije mʉja cá-átajere majiriogʉmi. 
MAT.6.15	Caroorije aperã mʉja na cá-átajere mʉja ca-majirioquẽpata mʉja majirioquetigʉmi mani Pacʉ rooro mʉja cá-átaje quenare.
MAT.6.16	’Diore áti nʉcʉbʉgorã ʉgaqueti mʉja ca-bairi paʉ ca-tʉgooñarique pairãre bairo baiqueticõaña. To bairona bautoma aperã, “Caroarã jã ãa,” ca-ĩitorã maca. Na maca ʉgaqueti bairã ujaquẽnana, wʉgaquẽnana tʉgooñarique pairãre bairo baitoma, “Caroaro Diore áti nʉcʉbʉgorã ánama,” aperã jãare na ĩato ĩirã. To bairo na ca-baitoro caroare na jooquetigʉmi Dio. 
MAT.6.17+MAT.6.18	Mʉja maca Diore áti nʉcʉbʉgorã ʉgaquetiri mʉja ca-bairi paʉ caroaro uja, wʉga, mʉja cá-átinucurore bairona ája, aperã, “Ʉgaquetiri Diore áti nʉcʉbʉgorã ánama,” na ca-ĩi majiquetiparore bairo ĩirã. To bairo mʉja cá-áto Dio jicãʉna mʉja tʉjʉri caroare mʉja joogʉmi Dio.
MAT.6.19	’Ati yepa macaje apeye uniere pairo jee cũu cʉgo netoquẽja. Tiere ʉga rooye tuurãma caroorãacã. Ʉtabuti boacoapa. Ca-jee ruti pairã quena yajioropʉ pãri jee rutima. To bairi ati yepa macajere pairo jee cũu cʉgo netoquẽja. 
MAT.6.20	Jõ bui macaje Dio ye caroa wariñuurique mʉja ca-cʉgope macare tʉgooñari Dio cʉ̃ ca-boorije macare ája. Cʉ̃ ca-boorije macare mʉja cá-áto pairo mʉja cʉgogarã jõ buipʉ. Dio tʉpʉ mani ca-cʉgoro macare ʉga rooye tuu majiquẽema caroorãacã. Ʉtabuti boaquẽe. Ca-jee ruti pairã quena pãri jee ruti majiquẽema Dio tʉpʉ. 
MAT.6.21	Mʉja ye mʉja ca-mairije ca-anopʉ tie jetore mʉja tʉgooñacõa anigarã. To bairi ati yepa macaje apeye uniere mairã tie jetore mʉja yeri tʉgooñacõa anigarã. Dio ye macare mairã mʉja yeri wariñuugarã cʉ̃ yere cá-áti anicõarã aniri.
MAT.6.22	’Mʉja capea mena caroaro ca-tʉjʉ majirã mʉja ca-ãmata caroaro mʉja áti ani maji. To bairona mʉja yeri quena Dio mena caroaro ca-yericʉna mʉja ca-ãmata caroaro mʉja ani maji. 
MAT.6.23	Mʉja ca-capea rooye tuaricarã maca mʉja ca-ãmata apeye uniere caroaro mʉja áti majiquetiborã. To bairona mʉja yeri quena Dio mena mʉja ca-ñuuquẽpata caroaro cʉ̃ mena mʉja ani majiquẽe. To bairi Dio yere majibana quena cʉ̃ ca-boorije mʉja cá-átiquẽpata Diore ca-majiquẽna majuu mʉja anicõagarã.
MAT.6.24	’Jicãʉ paabojari majocʉ jicãnina cʉ̃ ʉparã pʉgarãpʉrena na paaboja majiquẽcʉmi. Jicãʉ macare maiquetiboʉmi apeĩ macare maii. Jicãʉre caroaro cʉ̃ átibojaboʉmi apeĩ macare cʉ̃ paabojagatei. To bairona jicãro menare Diore apeye unie quenare mʉja mai majiquẽe. Diore mʉja ca-maiata ati yepa macaje apeye uniere mʉja mai tʉgooñaquetigarã.
MAT.6.25	’To bairi ati wame mʉjaare yʉ ĩi buio: Ati yepa macajere seeto tʉgooñaqueticõaña. Mʉja ca-ʉgapere, mʉja ca-etipere, mʉja ca-jañapere tʉgooñarique paiqueticõaña. Dio manire cá-átacʉ aniri mani ca-ʉgapere mani ca-etipe quenare mani joo majimi. 
MAT.6.26	Miniare na tʉgooñaña. Ca-oterã me ãma. “Mani ca-oterique ca-ricacʉto tiere mani ʉgagarã,” ca-ĩi tʉgooñarã me ãma. Na ca-ʉgape jee jõo cũurica wiiri cʉgoquẽema. To bairo na ca-baibato quena mani Pacʉ ʉmʉrecóo macacʉ na joomi na ca-ʉgapere. To bairi mʉja quenare mʉja cotegʉmi, minia netoro cʉ̃ cá-máirã mʉja ca-ano maca. 
MAT.6.27	“Yoaro yʉ catígʉ,” pairo ĩi tʉgooñabana quena jicã rʉmʉacã netobʉjaro mʉja catí majiquẽna.
MAT.6.28	’¿Nope ĩirã jutiire mʉja ca-jañapere mʉja tʉgooñarique paití? Caoóre tʉgooñaña ca-bʉcʉaro. Paaqueti. Jutii to ca-jañape quenare eequẽto. 
MAT.6.29	To bairo to ca-paaquetibato quena caroaro tʉjʉricaro ñuurijere joomi Dio caoóre. Caʉpaʉ mani ñicʉ Salomón tirʉmʉpʉ macacʉ ca-apeye unie paii, caroa jetore ca-jañaricʉ cʉ̃ ye jutii ãnaje netoro caroaro tʉjooricaro joomi Dio caoóre. 
MAT.6.30	To bairo caroaro tʉjʉricaro ñuurijere joomi Dio taare yoaro mee ca-jinirije to ca-anibato quena. Jicã rʉmʉna owa, ape rʉmʉna jini, joe reerique ãa. To bairo ca-bairije ca-anibato quena caroaro cotemi Dio taare. Tiere cʉ̃ ca-cotero netoro caroaro mʉja cotegʉmi Dio. To bairi mʉja ca-cʉgopere tʉgooñarique paiquetiri mʉjaare cʉ̃ ca-cotepere caroaro tʉgooñari cʉ̃ nʉcʉbʉgoya. 
MAT.6.31	To bairi Dio caroaro mʉjaare cʉ̃ ca-cotero majirã apeye uniere mʉja ca-cʉgopere tʉgooñarique paiquẽja. “Yʉ ca-ʉgape, yʉ ca-etipe, yʉ ca-jañapere yʉ boobapa,” ca-ĩi tʉgooñarique pairã aniqueticõaña. 
MAT.6.32	Aperã ati yepa macana Diore ca-nʉcʉbʉgoquẽna tiere seeto tʉgooñama. Mani Pacʉ ʉmʉrecóo macacʉ mʉja macare apeye unie mʉja ca-cʉgoquẽtiere maji tʉgami, meere. 
MAT.6.33	To bairi ape wame netoro Ʉpaʉ Dio cʉ̃ ca-aniere tʉgooñaña cʉ̃ ye caroare cʉ̃ ca-boorijere. To bairo mʉja ca-tʉgooñaro Dio joogʉmi ati yepa macaje mʉja ca-cʉgopere. 
MAT.6.34	To bairi bujiyʉ mʉja ca-baipere tʉgooñarique paiquẽja. Bujiyʉ ca-anipa rʉmʉ macajere mʉja tʉgooña majigarã to ca-bairopʉ. Yucʉ mʉja ca-bairije jetore mʉja tʉgooña maji.
MAT.7.1	’Aperãre, “Rooro áama, na ca-popiyeyepe ãa,” na ĩi batequeticõaña. To bairi mʉja quenare, “Rooro áama, na ca-popiyeyepe ãa,” mʉja ĩiquetigʉmi Dio to bairo aperãre rooro na cá-átajere mʉja ca-buio batequẽpata. 
MAT.7.2	Aperãre rooro na cá-átajere mʉja ca-buio baterore bairona caroorije mʉja cá-átajere ĩi buio bategarãma aperã tunu. Aperãre na mʉja cá-átore bairona mʉja quenare mʉja átigarãma tunu. 
MAT.7.3+MAT.7.4+MAT.7.5	Mʉja majuuna caroorije pairo átibana quena aperãre, “Rooro mʉja áa,” na ĩiquẽja. Mʉja majuuna caroorije áti janaña to bairo aperãre na ĩigarã jʉgoye. To bairi apeĩre, “Mʉ capepʉ jitaacã ca-jañarijeacãre yʉ ne rocapa,” ca-ĩirãre bairo mʉja ĩi, mʉja majuuna pairi pocaro mʉja cápeepʉ ca-jañabato quena. To bairo mʉja ca-ĩata jocarã majuu mʉja ĩiborã. Mʉja majuuna cápeepʉ ca-jañari pocarore ne rocaya mai. Cabero caroaro tʉjʉ majiri apeĩ cʉ̃ capeapʉ jitaacã ca-jañari pocaroacãre mʉja ne rocaboja tʉjʉ majigarã. To bairona apeĩre, “Ati wame caroorije áti janacõaña,” cʉ̃ ĩigarã jʉgoye mʉja majuuna cʉ̃ netoro caroorije mʉja cá-átiere áti janacõaña.
MAT.7.6	’Dio yere caroa áti nʉcʉbʉgorica wamerire na jooquẽja Diore ca-teerãre. Na mʉja ca-joata yaiare na mʉja ca-joorore bairona mʉja átiborã. Yaia maca caroa macajere nare mʉja ca-joorije ca-anibato quena mʉjaare baqueborãma. To bairo quena caroa áti nʉcʉbʉgorica wamerire Diore ca-teerãre na mʉja ca-joata yejeare pairo majuu ca-wapa pacarijere bʉjariquere na mʉja ca-joorore bairona mʉja átiborã. Yejea maca tiere cʉta rooye tuu bateborãma.
MAT.7.7	’Diore cʉ̃ jeniya mʉjaa. Cʉ̃re mʉja ca-jeniro mʉja joogʉmi. Cʉ̃ jeniri mʉja ca-jeniri wame macaña. Macarã mʉja bʉgagarã. Apeĩ ya wii mʉja ca-jeniñaro cʉ̃ ca-pãabojarore bairona mʉja yʉʉgʉmi Dio cʉ̃ mʉja ca-jeniro. 
MAT.7.8	Noo Diore ca-jenirãre na joogʉmi. Macarã, na ca-jenirijere bʉgagarãma. Diore na ca-jenicõa ãnore na yʉʉgʉmi jope tʉpʉ ca-jeniñarãre camajocʉ cʉ̃ ca-yʉʉborore bairona.
MAT.7.9	’Mʉja punaa naorore na ca-jeniro ʉ̃taa macare na mʉja jooquẽna. 
MAT.7.10	To bairona waire na ca-jeniro aña macare na mʉja jooquetiborã. 
MAT.7.11	To bairona caroare mʉja punaare na mʉja joo maji, caroaro cá-áti majiquẽna anibana quena. To bairi caroare na mʉja ca-jooro netoro caroare mʉja joogʉmi mani Pacʉ ʉmʉrecóo macacʉ cʉ̃re ca-jenirãre.
MAT.7.12	’Aperã caroaro mʉjaare na cá-átipe boorã mʉja quena caroaro na ája. To bairi wame ĩrique ãa Moisépʉre Dio cʉ̃ ca-roti cũurique. Dio ye quetire buiori maja ãnana na ca-ucarique quena to bairi wamena ĩrique anicõa.
MAT.7.13+MAT.7.14	’Dio tʉpʉ aátaje caéjaqueti jope jãariquere bairona ãa, camaja jicãarãacã tore na ca-jãarore bairona. To bairona caéjaqueti wãare bairona ãa Dio tʉpʉ aátaje, camaja jicãarãacã tore na cá-aáto. Pairi jope maca, ca-éjari wãare bairo maca ãa ca-yajiparã na cá-aátopʉ, camaja capaarã topʉ na cá-aáto. To bairi caéjaqueti jope maca ca-jãarãre bairo mʉja bai Diore api nʉcʉbʉgori. To bairi Dio tʉpʉ cá-aáparã mena anigarã Diore api nʉcʉbʉgoya, Dio tʉpʉ aágarã.
MAT.7.15	’ “Dio ye quetire buiorã jã áa,” jocarã ca-ĩirãre na tʉjʉ majiri na apiʉjaqueticõaña. Diore ca-apiʉjarãre bairona baitori camajare seeto ca-tʉgooña mawijiorã ãma. To bairi yaia macanʉcʉ macana oveja nuuricarã caroarã na ajeri macare jañatori jĩa ʉgagarãre bairona baima camajare na ĩito rooye tuu tʉgooña mawijiogarã. 
MAT.7.16	Na cá-átie tʉjʉrã na ca-aniere mʉja ĩi tʉjʉ majigarã, yucʉ ca-ricare tʉjʉri ca-wame mʉja ca-ĩi tʉjʉ majirore bairona. Yucʉ ca-pota cʉtii ʉjere rica cʉtiquẽto. Caroorije pota miji wẽeri quena caroa macaje rica cʉtiquẽto. 
MAT.7.17	Yucʉ caroaʉ caroa ricacʉto. Yucʉ carooricʉ maca caroorije jeto ricacʉto. 
MAT.7.18	To bairona yucʉ caroaʉ apeye caroorije ricacʉti majiquẽe. Carooricʉ quena caroa macaje ricacʉti majiquẽto. 
MAT.7.19	Nipetirije yucʉ ca-rica cʉtiquẽtiere quetí joe reema camaja. 
MAT.7.20	To bairona camaja cariape ca-ĩirã, ca-ĩitorã quenare na mʉja tʉjʉ majigarã caroare o caroorije na cá-átore tʉjʉri.
MAT.7.21	’Capaarã majuu ãma, “Jesú yʉ Ʉpaʉ ãmi,” yʉre ca-ĩirã. To bairo ca-ĩirã anibana quena ʉmʉrecóopʉ yʉ ca-rotiri paʉpʉ capaarã ca-jãaquetiparã ãma. Yʉ Pacʉ ʉmʉrecóo macacʉ cʉ̃ ca-boorije cá-ána jeto anigarãma yʉ ca-rotiri paʉpʉre. 
MAT.7.22	Camaja caroorãre, ca-ñuurã quenare Dio na cʉ̃ ca-bejeri rʉmʉ ca-anopʉ capaarã oco bairo yʉ ĩigarãma: “ ‘Jã Ʉpaʉ Jesú jã buio rotimi,’ ĩri Dio ye quetire jã ca-ĩi buiowʉ. ‘Jesú jã rotimi,’ ĩri wãtiare jã ca-buu joowʉ. ‘Jesú cʉ̃ ca-majirije mena jã áa,’ ĩri áti iñoorica wamerire capee jã cá-ápʉ́. To bairi mʉ tʉpʉ jã apʉ́,” yʉ ĩigarãma capaarã. 
MAT.7.23	To bairo yʉ na ca-ĩiro: “Mʉjaare yʉ majiquẽe. Aperopʉ aánaja,” na yʉ ĩigʉ. “Caroorije cá-ána mʉja ãa,” na yʉ ĩigʉ.
MAT.7.24	’To bairi yʉ ca-buiorijere ca-apirã cabero caroaro yʉ ca-buiorijere ca-apiʉjarã ʉ̃taʉ buipʉ cʉ̃ wiire ca-nʉcoʉre bairona ãma caroaro ca-tʉgooña majirã aniri. Caroaro ca-tʉgooña majirã to bairona wiire nʉcoborãma. 
MAT.7.25	To bairi ʉ̃taʉ buipʉ jicãʉ cʉ̃ ya wii cʉ̃ ca-nʉcoro pua ñaaquẽto wino ca-papuro quena. Seeto oco ca-ocaro ria ca-paicoato ʉ̃taʉ bui cʉ̃ ca-nʉcorica wii aniri pua ñaaquẽto. 
MAT.7.26	Aperã maca yʉ ca-buiorijere apibana quena yʉ ca-ĩrijere cá-átiquẽna paputiropʉ ca-wii nʉcoʉre bairona ãma naa, ca-tʉgooña majiquẽna aniri. 
MAT.7.27	To bairo paputiropʉ cʉ̃ ca-wii nʉcoro bero oco ca-ocaro, ria ca-paicoato, wino ca-papuro ti wii nemoo pua ñaacoaboro. To bairona ti wiire ca-nʉcoricʉre bairona ãma ca-tʉgooña majiquẽna yʉ ca-buiorijere apibana quena cá-átiquẽna, na ca-ĩiñupʉ Jesú.
MAT.7.28+MAT.7.29	To bairo cʉ̃ ca-buio yaparoro na camaja capaarã cʉ̃re ca-apiricarã ca-wariñuu api acʉacoajuparã, caroaro ca-maji netoʉre bairo na cʉ̃ ca-buioro maca. Nare ca-buenucurãre bairo na ca-buioquẽjupʉ Jesú.
MAT.8.1	Cabero ʉ̃taʉ bui ca-ãnacʉ ca-rui aájupʉ Jesú. To bairo cʉ̃ ca-rui aáto camaja capaarã cʉ̃ ca-ʉjayuparã. 
MAT.8.2	To bairo na ca-ʉja aáto jicãʉ ca-ajeri boaʉ cʉ̃ tʉpʉ ca-ejayupʉ. Eja, rʉpopatua tuatu cumu eja, Jesúre cʉ̃ ca-jeni nʉcʉbʉgoyupʉ:
MAT.8.2	—Ʉpaʉ, mʉ ca-booata yʉ ca-boarijere mʉ yaá majii, cʉ̃ ca-ĩi jeniñupʉ.
MAT.8.3	To bairo cʉ̃ ca-ĩiro Jesú cʉ̃ wamore ñiga peori cʉ̃ ca-pañañupʉ. Cʉ̃ paña:
MAT.8.3	—Mʉ yʉ yaágʉ. Mʉ ca-boarije yatigaro. To bairo cʉ̃ ca-ĩi pañarona nemoo cʉ̃ ca-boarije ca-yati peticoajupe yua. 
MAT.8.4	To bairo cʉ̃ ca-ñuuro:
MAT.8.4	—Aperãre mʉ ca-boarije ca-yatiro na buioquẽja mai. Dio wii macacʉ sacerdote tʉpʉ aácʉja. Aá, mʉ ca-netoejere cʉ̃ iñoʉja. Cʉ̃ iñoo, topʉ Moisé ãnacʉ cʉ̃ ca-joo rotiriquere apeye uniere Diore cʉ̃ jooya. To bairo mʉ cá-áto to cõona camaja mʉ ca-netoejere tʉjʉ majigarãma, cʉ̃ ca-ĩiñupʉ Jesú ca-ajeri boabatacʉre.
MAT.8.5	Cabero Capernaum na ca-ĩri macapʉ ca-ejayupʉ Jesú. Capernaumpʉ cʉ̃ ca-ejaro romano majocʉ polisía maja ʉpaʉ Jesú tʉpʉ ca-ejayupʉ. 
MAT.8.6	Cʉ̃ tʉpʉ eja:
MAT.8.6	—Ʉpaʉ, yʉ paabojari majocʉ yʉ ya wiipʉ ca-yojami. Seeto tamuobacʉ aá majiquẽemi, cʉ̃ ca-ĩiñupʉ Jesúre.
MAT.8.7	To bairo cʉ̃ ca-ĩiro:
MAT.8.7	—Cʉ̃ riayere cʉ̃ yʉ netooʉ aágʉ, cʉ̃ ca-ĩiñupʉ Jesú romano majocʉre.
MAT.8.8	To bairo cʉ̃ ca-ĩiro oco bairo maca cʉ̃ ca-ĩiñupʉ polisía maja ʉpaʉ:
MAT.8.8	—Ʉpaʉ, yʉ ya wiipʉ mʉ yʉ jãa roti majiquẽe, ca-roti majuʉ mʉ ca-ano maca. To bairi atopʉ ãcʉ̃na mʉ ca-rotirije mena cʉ̃ riaye netooña, yʉ tʉpʉ aáquẽcʉna. To bairo mʉ ca-ĩi wadaro netogaro cʉ̃ ca-riaye cʉtie yʉ paa coteri majocʉre, cʉ̃ ca-ĩiñupʉ Jesúre. 
MAT.8.9	—Yʉa apeĩ ʉpaʉ ẽoro macacʉ yʉ ãa, aperã polisía majare nare ca-rotii anibacʉ quena. To bairi jicãʉ polisía yʉ ẽoro macacʉre, “Aácʉja,” cʉ̃ yʉ ca-ĩiro aáboʉmi. Apeĩre, “Adʉja,” cʉ̃ yʉ ca-ĩiro, atíboʉmi. Yʉ paabojari majocʉre apeye uniere cʉ̃ yʉ cá-áti rotiro yʉ átibojami. To bairi mʉ maca ca-roti maji majuʉ aniri cʉ̃ ca-riaye cʉtiere netoo rotiya yʉ tʉpʉ aáquẽcʉna, Jesúre cʉ̃ ca-ĩiñupʉ.
MAT.8.10	To bairo cʉ̃ ca-ĩiro:
MAT.8.10	—¡Abʉma! ca-ĩiñupʉ Jesú cʉ̃re ca-ʉjarãre. —Ani polisía maja ʉpaʉ romano yaʉ seeto yʉre ca-tʉgooña nʉcʉbʉgoʉ ãmi. Cʉ̃re bairo seeto yʉre ca-tʉgooña nʉcʉbʉgorã maama Israel macana, ca-ĩiñupʉ Jesú cʉ̃re ca-ʉjarãre. 
MAT.8.11	—To bairi aperã capaarã judío maja ca-aniquẽna ani polisía maja ʉpaʉre bairo yʉre ca-apiʉjarã anigarãma. Na quena nipetiro macana judío maja aniquetibana quena Dio tʉpʉ Ʉpaʉ cʉ̃ ca-anopʉ anigarãma. Topʉ ãnaa mani judío maja menana ca-ʉga ruirã anigarãma. To bairi na quena mani judío maja mani ñicʉ Abraham tirʉmʉpʉ macacʉ mena, cʉ̃ macʉ Isaá mena, cʉ̃ pãrami Jacobo mena ʉga ruigarãma, judío maja aniquetibana quena. 
MAT.8.12	Aperã maca judío maja ca-ãna anibana quena Dio tʉpʉ Ʉpaʉ cʉ̃ ca-anopʉ cá-aáboparã aáquetigarãma, yʉre api nʉcʉbʉgoquetibana. To bairi nare Dio tʉpʉ cá-aáquẽnare apero maca na reegʉmi Dio ca-naitĩaropʉ, Dio na cʉ̃ ca-popiyeyeri paʉpʉ. Topʉ seeto majuu tʉgooñarique pai otigarãma seeto majuu tamuobana, na ca-ĩiñupʉ Jesú.
MAT.8.13	To bairo cʉ̃re ca-ʉjarãre ti wamere na ĩi yaparo:
MAT.8.13	—Tunu aácʉja, cʉ̃ ca-ĩiñupʉ polisía maja ʉpaʉre. —“Catígʉmi yʉ paa coteri majocʉ Jesú cʉ̃ ca-riaye cʉtiere cʉ̃ ca-neto rotirona,” yʉ mʉ ĩi tʉgooña nʉcʉbʉgowʉ, cʉ̃ ca-ĩiñupʉ Jesú. —To bairi yʉ mʉ ca-ĩi tʉgooña nʉcʉbʉgori wamere bairona to baiato, cʉ̃ ca-ĩiñupʉ Jesú.
MAT.8.13	To bairo cʉ̃ ca-ĩri paʉna polisía maja ʉpaʉre paa coteri majocʉ ca-ñuucoajupʉ yua.
MAT.8.14	Jesú cá-aájupʉ Pedro ya wiipʉre. Eja, Pedro mañicore cõ ca-tʉjʉyupʉ bʉgoye mena ca-ria yojaore. 
MAT.8.15	To bairo cõ ca-ria yojaro tʉjʉʉ Jesú cõ wamore ca-pañañupʉ. Cõre cʉ̃ ca-pañarona nemoo ca-netocoajupe bʉgoye. To bairi ca-ñuopʉ wamʉnʉca, ʉgariquere cʉ̃ ca-peobojayupo yua.
MAT.8.16	Canaiori paʉ ca-ani aáto cʉ̃ tʉpʉ ca-jee ajuparã capaarã ca-wãtia cʉnare. Cʉ̃ tʉpʉ nare na ca-jee ató Jesú wãtiare na cʉ̃ cá-aá rotirona ca-buticoajuparã. Nipetirã ca-riayecʉna quenare na ca-catíoyupʉ. 
MAT.8.17	To bairo átiri Dio ye quetire buiori majocʉ ca-aniñaricʉ oco bairo Isaía cʉ̃ ca-ĩi ucañarica wamere bairona cá-ájupi Jesú: “Ca-tutuaquẽnare mani átinemomi. Ca-riayecʉna quenare mani catíomi cʉ̃ majuuna,” ca-ĩi ucayupi Isaía ca-aniñaricʉ Jesú cʉ̃ cá-átipere buio jʉgoyeyei.
MAT.8.18	Camaja capaarã majuu Jesú tʉ ca-tʉjʉnucu amojoreyuparã. To bairo capaarã majuu na ca-ano tʉjʉʉ cʉ̃ buerãre:
MAT.8.18	—Ʉtabʉcʉrá i nʉgoapʉ mani peña aáparo, na ca-ĩiñupʉ.
MAT.8.19	To bairo cʉ̃ cá-aágari paʉna judío majare cabuei jicãʉ Jesú tʉpʉ ejari cʉ̃ ca-ĩiñupʉ:
MAT.8.19	—Ʉpaʉ, yʉ quena yʉ aágʉ nipetiro mʉ cá-aátopʉ, mʉ mena macacʉ anigʉ, cʉ̃ ca-ĩiñupʉ.
MAT.8.20	To bairo cʉ̃ ca-ĩiro:
MAT.8.20	—Waibʉcʉrã quena na ca-ani operi cʉgoma. Minia quena cʉgoma na ria batiri na ca-ani paʉrire. Yʉ maca camaja tʉpʉ Dio cʉ̃ ca-jooricʉ anibacʉ quena yʉ ca-yojarica paʉ maa, cʉ̃ ca-ĩiñupʉ Jesú.
MAT.8.20	To bairo Jesú cʉ̃ ca-ĩiro apii cá-aágaquẽjupʉ, Jesúre bairo yʉ ca-ani paʉ maniboro ĩi.
MAT.8.21	Apeĩ Jesúre ca-ʉjaʉ jicãʉ Jesúre cʉ̃ ca-ĩiñupʉ:
MAT.8.21	—Ʉpaʉ, mʉ mena macacʉ yʉ anigʉ. Mʉ mena ca-anipaʉ anibacʉ quena yʉ pacʉre cʉ̃ cotegʉ cʉ̃ tʉpʉ yʉ anigʉ mai. Cʉ̃ ca-bai yajiro bero mʉ mena yʉ aágʉ yua, cʉ̃ ca-ĩiñupʉ Jesúre.
MAT.8.22	To bairo cʉ̃ ca-ĩiro:
MAT.8.22	—Nemoona yʉ mena atícoa ajá. Diore ca-apiʉjagaquẽna ca-bai yajirãre bairona ãma, Dio tʉpʉ ca-aniquetiparã aniri. To bairi Diore ca-apiʉjaquẽna maca na yarã nare bairona Diore ca-booquẽnare na coteato, cʉ̃ ca-ĩiñupʉ Jesú.
MAT.8.23	Cumuapʉ ca-eja jãañupʉ Jesú cʉ̃ buerã jãa. Eja jãa, ca-peña aájuparã yua. 
MAT.8.24	Na ca-peña aáto ti ra recomaca na ca-ejaro wino seeto ca-papu ájupe. Wino seeto ca-papurije mena cumuare ca-jabe jãa ruugayupe. To bairo to ca-baibato quena Jesú canii cá-ájupʉ. 
MAT.8.25	Cʉ̃ buerã cumua ca-ruagaro tʉjʉ acʉari Jesú ca-cani jañaʉre cʉ̃ ca-yupioyuparã.
MAT.8.25	—¡Yupiya, jã Ʉpaʉ! ¡Jã netooña! ¡Rua yajigarã mani bai! cʉ̃ ca-ĩiñuparã.
MAT.8.26	To bairo na ca-ĩiro apii:
MAT.8.26	—Yʉ mena aábana quena ¿Ñeere ĩirã to cõo mʉja uwití? Ca-tʉgooña uwiquetiparã mʉja anibajupa. Õcoacã majuu yʉre mʉja tʉgooña nʉcʉbʉgo, na ca-ĩiñupʉ Jesú cʉ̃ buerãre.
MAT.8.26	To bairo na ĩi, wamʉnʉca, winore, ca-jaberijere ca-jana rotiyupʉ. Tiere cʉ̃ ca-jana rotirona nemoo ca-jana peticoajupe caroaro. 
MAT.8.27	Ca-janaro tʉjʉrã cʉ̃ buerã ca-tʉjʉ acʉacoajuparã.
MAT.8.27	—¡Abʉma! Seeto majuu ca-majii ãcʉmi. Wino, ca-jaberije quena cʉ̃ ca-rotiro caroaro apicõa, ca-ame ĩiñuparã.
MAT.8.28	Ʉtabʉcʉrá i nʉgoa ca-ejayuparã yua, Gadara maja na ya paʉpʉ. Jesú cʉ̃ ca-roca tu ejarona cʉ̃re ca-bocayuparã ca-wãtiacʉna pʉgarã, ʉ̃ta tʉa pʉto camaja ca-riarãre yaarã na ca-werica totiripʉ ca-ãnana. Naa ca-wãtiacʉna seeto ca-uwarã ãma ĩirã camaja ti paʉre cá-aá neto majiquẽjuparã, na uwibana. 
MAT.8.29	To bairi Jesúre cʉ̃ boca tʉjʉ:
MAT.8.29	—¿Nope ĩi jã mʉ patowãcoʉatí mʉa? Dio Macʉna mʉ ãa. ¿Dio jãare cʉ̃ ca-popiyeyepa paʉpʉ nemoona jãare rei ejaʉ mʉ baití? cʉ̃ ca-ĩi awajayuparã.
MAT.8.30	Jõopʉ na jʉgoye yejea capaarã ca-ʉga ãñuparã. 
MAT.8.31	To bairi:
MAT.8.31	—Jãare camaja mena ca-ãnare mʉ ca-buuata i maja yejeapʉre jã jãa rotiya, Jesúre cʉ̃ ca-ĩiñuparã wãtia.
MAT.8.32	To bairo cʉ̃ na ca-ĩiro apii:
MAT.8.32	—Aánaja, na ca-ĩiñupʉ Jesú.
MAT.8.32	To bairo cʉ̃ ca-ĩirona wãtia camajapʉre ca-ãnana buti aá, yejeapʉre ca-jãañuparã. Na ca-jãarona yejea nipetirã buuro bui ca-maca ʉga anibatana atʉ mecʉ roaá, ca-ree ñua yaji peticoajuparã ʉtabʉcʉrápʉ.
MAT.8.33	Yejeare ca-cotebatana to bairo na ca-bairo tʉjʉ acʉari macapʉ ca-atʉ ruti aájuparã. Macapʉ atʉ ruti aá, nipetiro ca-bairique, ca-wãtia cʉtibatana na ca-bairique quenare ca-buio peocõañuparã. 
MAT.8.34	To bairo na ca-ĩi buioro apirã ti maca macana nipetirã ca-buti aájuparã, Jesúre cʉ̃ boca tʉjʉgarã. Cʉ̃ boca tʉjʉri:
MAT.8.34	—Aperopʉ aácʉja. Jã ya yepapʉ aniqueticõaña, cʉ̃ ca-ĩiñuparã Jesúre yua.
MAT.9.1	Jesú cumuapʉ eja jãa, ti ra i nʉgoa ca-ãnacʉ ca-peñacoajupʉ, cʉ̃ ca-aninucuri macapʉ tunu aácʉ. 
MAT.9.2	Cʉ̃ ca-tunu ejaro jicãʉ cá-aá majiquẽcʉre ca-yojarica ajeropʉ cʉ̃ tʉpʉ ca-yoo neajuparã aperã. “Mani yaʉre netoo majiimi Jesú,” ca-ĩi tʉgooñañuparã. To bairo Jesú cʉ̃re na ca-tʉgooña nʉcʉbʉgoro ca-tʉjʉ majiñupʉ. To bairo tʉjʉ majiri:
MAT.9.2	—Yʉ yaʉ, tʉgooña tutuaya. Caroorije mʉ cá-átajere majirioʉ yʉ áa, cá-aá majiquẽcʉre cʉ̃ ca-ĩiñupʉ Jesú.
MAT.9.3	To bairo cá-aá majiquẽcʉre cʉ̃ ca-ĩiro judío majare cabuerã jicãarã to ca-ãna, “Ani Jesú rooro Dio cʉ̃ ca-tʉjooquẽtie ĩmi,” na majuuna ca-ĩi tʉgooñañuparã. Dio jicãʉna ãmi caroorije camaja na cá-átiere ca-majirio majii ĩirã ca-ĩi tʉgooñañuparã. 
MAT.9.4	To bairo na ca-ĩi tʉgooñarijere ca-majiñupʉ Jesú. Na ca-ĩi tʉgooñarijere majiri:
MAT.9.4	—¿Nope ĩirã mʉja yeripʉre rooro yʉre mʉja tʉgooñatí mʉjaa? 
MAT.9.5	Apeĩ, “Caroorije mʉ cá-átajere majirioʉ yʉ áa,” jocʉna ĩi majiboʉmi apeĩre caroorije cʉ̃ cá-átajere ree majiquetibacʉ quena. cá-aá majiquẽcʉre, “Wamʉnʉca aácʉja,” ti wame macare cʉ̃re cʉ̃ ca-ĩata cʉ̃ ca-netoo majiquẽtiere iñoboʉmi. 
MAT.9.6	To bairi yʉ ati yepapʉ Dio cʉ̃ ca-jooricʉna yʉ ca-aniere, camaja caroorije na cá-átiere na yʉ ca-majirio majirijere mʉjaare yʉ iñoogʉ, na ca-ĩiñupʉ Jesú.
MAT.9.6	To bairo na ĩi, cá-aá majiquẽcʉre oco bairo cʉ̃ ca-ĩiñupʉ:
MAT.9.6	—Wamʉnʉcaña. Mʉ ca-yojaricarore nee, mʉ ya wiipʉre aácʉja, cʉ̃ ca-ĩiñupʉ Jesú.
MAT.9.7	To bairo cʉ̃ ca-ĩirona cá-aá majiquetibatacʉ wamʉnʉca, cʉ̃ ya wiipʉ cá-aácoajupʉ yua. 
MAT.9.8	To bairo cʉ̃ cá-aáto to ca-ãna capaarã ca-tʉjʉ acʉacoajuparã. Tʉjʉ acʉari Diore, “Ñuu majuucõa,” ca-ĩi wariñuuñuparã. Jesú camajocʉ cʉ̃ ca-anibato quenare Dio cʉ̃ cá-áti majirijere cʉ̃re cʉ̃ ca-jooro tʉjʉrã caroaro Diore ca-ĩi wariñuuñuparã.
MAT.9.9	Cabero topʉ ca-ãnacʉ cá-aácoajupʉ Jesú. Aá, yʉre Mateore yʉ ca-tʉjʉwĩ. Gobierno ye ca-anipere camaja ye niyerure yʉ ca-jeeri arʉapʉ yʉ ca-ruiro yʉ ca-tʉjʉwĩ. To bairi yʉre tʉjʉ:
MAT.9.9	—Yʉ mena ajá, yʉ ca-ĩiwĩ.
MAT.9.9	To bairo yʉ cʉ̃ ca-ĩirona wamʉnʉca, Jesú mena yʉ cá-aácoapʉ yua.
MAT.9.10	Cabero wiipʉ Jesú cʉ̃ ca-ʉga ruiro yʉre bairona ca-paariquecʉna gobierno ye ca-anipere camaja ye niyerure ca-jeerã, aperã capaarã, “Caroorã ãma,” camaja na ca-ĩi tʉjʉrã Jesú mena, cʉ̃ buerã jã mena ca-ʉga ruíwã. 
MAT.9.11	To bairi fariseo maja Jesú mena na ca-ʉga ruiro tʉjʉrã:
MAT.9.11	—¿Nope ĩi mʉja ʉpaʉ gobierno ye ca-anipere camaja ye niyerure ca-jeerã mena, aperã caroorã mena cʉ̃ bapacʉti ʉganucutí? cʉ̃ buerãre jãare ca-ĩi jeniñawã.
MAT.9.12	To bairo jãare na ca-ĩi jeniñarijere ca-apiwĩ Jesú. To bairo na ca-ĩiro apiri oco bairo na ca-ĩiwĩ:
MAT.9.12	—Cariaquẽnare na ʉcoyequẽcʉmi ʉcoyeri majocʉ. Ca-riarã jetore na ʉcoyeimi. 
MAT.9.13	Dio Wadariquepʉ oco bairo tirʉmʉpʉ macana na ca-ĩi ucarica wamere tʉgooña majirã aánaja: “Aperãre bopaco tʉjʉrique macare yʉ boo. Waibʉcʉrãre joe buje mʉgo jooriquere yʉ booquẽe,” ca-ĩi ucayupa tirʉmʉpʉ macana. To bairi, “Ca-ñuurã jã ãa,” jocarãna ca-ĩi tʉgooñarãre na pii acʉ́ mee yʉ ca-baiwʉ. “Caroorije cá-ána jã ãa,” ca-ĩirã macare na pii acʉ́ yʉ ca-baiwʉ ati yepapʉre, na tʉgooñarique na wajoaato ĩi, na ca-ĩiñupʉ Jesú.
MAT.9.14	Cabero Juan bautisari majocʉ cʉ̃ cabuerã Jesúre cʉ̃ ca-jeniñarã ejawã:
MAT.9.14	—¿Nope ĩirã mʉ buerã Diore jeni nʉcʉbʉgorã ʉgaqueti na baiquetinucutí? Jã maca jã bainucu. Fariseo maja quena to bairona Diore jeni nʉcʉbʉgorã ʉgaqueti bainucuma. Mʉ buerã maca baiquẽema.
MAT.9.15	To bairo cʉ̃ na ca-ĩi jeniñaro oco bairo na ca-ĩiwĩ Jesú:
MAT.9.15	—Jicãʉ cʉ̃ ca-wamo jiari boje rʉmʉ ca-ano cʉ̃ mena macana tʉgooñarique pairi ʉgaqueti bai majiquẽnama na mena cʉ̃ ca-ano. Ape rʉmʉ aperã cʉ̃ ñeeri aperopʉ cʉ̃re na ca-ne aápata to cõona cʉ̃ tʉgooñarique paibana ʉgaqueti baiborãma, na ca-ĩiwĩ Jesú. Jã cʉ̃ buerã mena cʉ̃ ca-anona Diore nʉcʉbʉgori jã ca-ʉgaqueti tʉgooñarique pai majiquẽtiere na ĩi buioʉ, na ca-ĩiwĩ Jesú.
MAT.9.16	Ape wame na ca-ĩiwĩ Jesú, cʉ̃ ye buiorique cabʉcʉ wamere Moisé ca-aniñaricʉ cʉ̃ ca-ucarique fariseo maja jãa jocarãna na ca-buerije mena ca-tʉgooña ajuquetipe ãa, na ĩi buioʉ:
MAT.9.16	—Jutiiro cabʉcʉ yeje ca-boari opere tʉjʉrã cawama rʉca ta nee, mʉja ee tuquẽna. Cawama rʉcare mʉja ca-ee tuata ti rʉca rʉgaboro mʉja ca-cojero. To bairo rʉgari netobʉjaro wooboro. 
MAT.9.17	To bairona vino etirique cawama macare cabʉcʉ poapʉ waibʉcʉ ajero jãa eerica poapʉ mʉja pio jãaquẽna, woocoaboro ĩirã. To bairo to ca-wooro pio reecoaboro mʉja ca-pio jãabataje. To bairi cawama macajere cawama poa macare mʉja pio jãaborã. To bairo mʉja cá-áto etirique, waibʉcʉ ajero jãa eerica poa quena caroaro anicõa, na ca-ĩiwĩ Jesú. To bairona tʉgooña ajuquẽja fariseo maja ye jãa, yʉ ye yʉ ca-buiorije mena ĩi, na ca-ĩiwĩ Jesú.
MAT.9.18	To bairije Jesú na cʉ̃ ca-ĩri paʉ jicãʉ neñapo buerica wii ʉpaʉ cʉ̃ tʉpʉ ca-ejawĩ. Eja, rʉpopatua tuatu cumu eja, oco bairo Jesúre cʉ̃ ca-jeni nʉcʉbʉgowĩ:
MAT.9.18	—Yʉ maco yucʉacana ria yajiwõ. Ca-ria yajirico cõ ca-anibato quena cõre mʉ ca-ñupeoro tunu catígomo. To bairi yʉ tʉpʉ mʉ apá, cʉ̃ ca-ĩiwĩ Jesúre.
MAT.9.19	To bairo cʉ̃ ca-ĩiro apii, Jesú wamʉnʉca, cʉ̃ mena cá-aámi, cʉ̃ buerã jãa. 
MAT.9.20+MAT.9.21	Jã cá-aáto jicão ámo janaquetajere ca-riayecʉco Jesú bero ca-ejawõ. Doce cʉmari to bairona ca-riaye cʉticõa aninucuo ca-añupo. To bairi Jesú bero eja, cʉ̃ jutiiro yapare ca-pañawõ, “Cʉ̃ jutiire pañari yʉ ñuucoago,” ĩi tʉgooñari. 
MAT.9.22	To bairo cʉ̃ jutii cõ ca-pañaro Jesú cõre amojore tʉjʉ:
MAT.9.22	—Yʉ yao, tʉgooña tutuaya. Yʉre tʉgooña nʉcʉbʉgori, meere mʉ ñuucoapa, cõ ca-ĩiwĩ Jesú. To bairo cõ cʉ̃ ca-ĩirona nemoo ca-ñuucoamo.
MAT.9.23	Cabero neñapo buerica wii ʉpaʉ ya wiipʉ ca-ejawĩ Jesú. Eja, to ca-ãna capaarã tʉgooñarique pairã seeto ca-oti awajarãre na ca-tʉjʉwĩ Jesú. Aperã tʉgooñarique pairique jãa bajarã cá-ámá tõroari jãa. 
MAT.9.24	To bairo na ca-bairo oco bairo na ca-ĩiwĩ Jesú:
MAT.9.24	—Buti aánaja. Atio cawimao bai yajiquẽemo. Canio áamo, ca-ĩiwĩ Jesú. Meere, ca-bai yajirico cõ ca-anibato quena na ca-ĩiwĩ, tunu catígomo cani yupiricarore bairo ĩi.
MAT.9.24	To bairo na cʉ̃ ca-ĩiro cʉ̃ ca-ĩi epe tutiwã, meere yajicoamo ĩirã. 
MAT.9.25	To bairo cʉ̃ na ca-api nʉcʉbʉgoquẽtie ca-anibato quena Jesú na buti roti, cawimao ca-bai yajirico ãnaco cõ ca-pejari arʉapʉ ca-jãami. Jãa, cõ wamopʉ ca-ñeeñupʉ. To bairo cõ cʉ̃ cá-átona nemoo tunu catíri ca-wamʉ nʉcacoajupo. 
MAT.9.26	To bairo cõ ca-bairiquere nipetiropʉ ca-buio bate peocõañuparã to macana.
MAT.9.27	Jesú ti wii ca-ãnacʉ ca-neto aámi. Cʉ̃ cá-aáto pʉgarã caʉmʉa ca-tʉjʉ majiquẽna cʉ̃ ca-ʉjawã oco bairo cʉ̃ ĩi jeni awajari:
MAT.9.27	—¡Jesú, David pãrami! Dio cʉ̃ ca-jooricʉ mʉ ãa. ¡Jã bopacoo tʉjʉya!
MAT.9.28	To bairi Jesú ti wiipʉ cʉ̃ ca-jãa aáto ca-tʉjʉ majiquẽna cʉ̃ tʉpʉ ca-ejawã. To bairi cʉ̃ tʉ na ca-ejaro na ca-ĩiwĩ yua:
MAT.9.28	—Tʉjʉriquere manire joo majimi, ¿yʉre mʉja ĩi tʉgooña nʉcʉbʉgotí?
MAT.9.28	To bairo na cʉ̃ ca-ĩiro apirã oco bairo cʉ̃ ca-ĩiwã:
MAT.9.28	—Ʉ̃ʉjʉ, mʉre jã tʉgooña nʉcʉbʉgo, jã Ʉpaʉ, Jesúre cʉ̃ ca-ĩiwã.
MAT.9.29	To bairo na ca-ĩiro Jesú na capere na ca-pañawĩ. Pañaʉna, ca-ĩiwĩ:
MAT.9.29	—Yʉre mʉja ca-ĩi tʉgooña nʉcʉbʉgori wamere bairona to baiato, na ca-ĩiwĩ Jesú.
MAT.9.30	To bairo na cʉ̃ ca-ĩirona to cõona ca-tʉjʉ majicoama naa yua.
MAT.9.30	—Aperãre yucʉacã mʉja ca-bairijere na ĩi buioqueticõaña, na ca-ĩibami Jesú seeto.
MAT.9.31	To bairo seeto na cʉ̃ ca-ĩi buiorije to ca-anibato quena buti aánana ca-buio bate peocõawã. To bairi ti yepa macana ca-api peticoajupa na ca-bairiquere.
MAT.9.32	To bairi ca-tʉjʉ majiquetibatana, meere ca-ñuurãpʉ ti wiipʉ ca-ãnana na ca-butiri paʉna apeĩre ca-wada majiquẽcʉre, ca-wãticʉcʉre Jesú tʉpʉ cʉ̃ ca-neamá aperã. 
MAT.9.33	To bairi wãtire cʉ̃ mena ca-ãcʉ̃re cʉ̃ ca-buuwĩ Jesú. Cʉ̃re cʉ̃ ca-buurona nemoo ca-wada majicoami. To bairo cʉ̃ ca-wada majiro tʉjʉrã to ca-ãna paarãacã ca-tʉjʉ acʉacoama. Tʉjʉ acʉari oco bairo ca-ĩiwã:
MAT.9.33	—Ati wame cʉ̃ cá-áti iñoorijere bairo jã ca-tʉjʉquetinucuwʉ ato Israel yepapʉre, ca-ĩiwã.
MAT.9.34	Fariseo maja maca:
MAT.9.34	—Ani wãtiare na buumi wãtia ʉpaʉ cʉ̃ ca-rotiro menana, cʉ̃ ca-ĩiwã Jesúre, cʉ̃ tʉgooña nʉcʉbʉgoquẽnana.
MAT.9.35	Caroa quetire, Ʉpaʉ Dio cʉ̃ ca-aniere ca-buio teñawĩ Jesú yua. Macaa ca-ano cõo, ape macariacã camaja na ca-anopʉ neñapo buerica wiiripʉ ca-buio teñawĩ. To canacã wame ca-riaye cʉnare, ca-wijiorãre na ca-catío teñawĩ Jesú. 
MAT.9.36	To bairi camajare capaarã majuu na tʉjʉ, na ca-bopaco tʉjʉwĩ, ca-tʉgooñarique pairã, dope bairo cá-áti majiquẽna na ca-ano maca. Oveja nuuricarã nare ca-cotei manare bairo na ca-bairo na ca-bopaco tʉjʉwĩ. 
MAT.9.37+MAT.9.38	To bairo na bopacoo tʉjʉ, cʉ̃ buerãre oco bairo na ca-ĩiwĩ:
MAT.9.37+MAT.9.38	—Camaja capaarã majuu cá-átinemoparã ãma Diore ca-apiʉjaparã. Nare cá-átinemoparã, nare ca-buioparã maca jicãarãacã ãma. To bairi Diore cʉ̃ jeniya, aperã nare cá-átinemoparã nare ca-buioparã na ca-aninemoparore bairo ĩirã. To bairona trigo weje ca-ape jũari paʉ nemoona tiere ca-jeeparã capaarã majuu paari majare boo, pairi weje ca-ano, wẽe yajire ĩirã. To bairi weje ʉpaʉre capaarã ca-jeenemoparãre ca-jenipe aniboro. To bairona ca-jenipe ãa Diore. Cʉ̃ jeniya camajare ca-buioparã, nare cá-átinemoparã na aninemoato ĩirã.
MAT.10.1	Jesú cʉ̃ buerã doce canacãʉ jãare pii neori wãtiare jã ca-buu majipere ca-joowĩ. To canacã wame ca-riaye cʉnare na jã ca-catío majipe quenare jã ca-joowĩ.
MAT.10.2	Cʉ̃ buerã ca-aniparã ato canacãʉna jã ca-ãmʉ: Ca-ani jʉgoʉ Simón Pedro ca-wamecʉcʉ ca-ãmi. Apeĩ cʉ̃ bai André ca-ãmi, aperã Jacobo, cʉ̃ bai Juan - Sebedeo punaa ca-ãma. 
MAT.10.3	Apeĩ Felipe, apeĩ Bartolomé, apeĩ Tomás ca-ãma. Yʉ Mateo na mena macacʉ yʉ ca-ãmʉ, gobierno ye ca-anipe camaja yere niyeru ca-jei ca-anibatacʉ. Apeĩ Jacobo (Alfeo macʉ) ca-ãmi. Apeĩ Lebeo, Tadeo quena ca-wamecʉcʉ ca-ãmi. 
MAT.10.4	Apeĩ Simón, cananista na ca-ĩri poa macacʉ ca-ãmi. Apeĩ Judas Iscariote ca-anibami Jesúre ca-jĩaparãre ca-wadajãpaʉ. 
MAT.10.5	To bairi doce canacãʉ jãare pii neo, jã cá-áti teñapere oco bairo jã ca-ĩi buiowĩ:
MAT.10.5	—Judío maja ca-aniquẽna tʉpʉ aáquẽja. Samaria macana ya macaripʉ quenare aáquẽja. 
MAT.10.6	Oveja nuuricarã ca-yajiricarãre bairo ca-bairã ãma Israel maja, Diore majiritibana. To bairi na tʉ jetore buio teñarã aája. 
MAT.10.7	Nare buiorã, “Yucʉacana Dio joogʉmi Ʉpaʉ ati yepapʉ ca-rotipaʉ majuure,” na ĩi buioya Israel macanare. 
MAT.10.8	Ca-riarãre na ca-riaye cʉtiere netooña. Ca-bai yajiricarãre na tunu catíoya. Ca-ajeri boarije mena ca-riarãre na camiire yatiobojaya. Wãtiare na buuya. Wapa manona camajare na mʉja ca-netoobojapere mʉjaare yʉ joo. To bairi wapa manona camajare na ca-riaye tamuorijere na netoobojaya.
MAT.10.9	’Niyerure jee aáquẽja. 
MAT.10.10	Umarica poari apeye uniere mʉja ca-jee aáteñapa poari quenare jee aáquẽja. Camisa jicãrori jeto jee aánaja. Rʉpo jutii caroa macaje, tuericʉ yucʉ quenare jee aáquẽja. Yʉre cá-átinemorãre bairo mʉja átigarã mʉja ye mʉja ca-ʉgape, mʉja ye mʉja ca-jañape bʉgari. Mʉja átinemogʉmi Diona mʉja ca-cʉgopere.
MAT.10.11	’Noo ca-boori maca o macaacã camaja na ca-anopʉ ejarã noo jicãʉ caroaʉ mʉjaare cʉ̃ tʉpʉ mʉjaare cʉ̃ ca-ani rotipaʉre macaña. To bairo ca-baiire bʉgarã cʉ̃ ya wiipʉ tuaya ti macapʉ mʉja ca-ani rʉmʉri cõona. 
MAT.10.12	To bairi ti wiipʉ ejarã caroaro na ñuu rotiya ti wii macanare. 
MAT.10.13	Ti wii macana na tʉpʉ caroaro mʉjaare na ca-ani rotiro Diore na mʉja ca-jenibojari wamere bairona na átinemogʉmi Dio nare. Na tʉpʉ mʉjaare ca-ani rotiquẽna macare Diore nare, “Wariñuuriquere na jooya,” nare mʉja jenibojaquetigarã. 
MAT.10.14	Noo mʉjaare na ya paʉpʉre ca-ani rotiquẽna, mʉja ca-buiorijere ca-apigaquẽna na ya wiire o na ya macare mʉja buti aáweogarã. Buti aána, mʉja rʉporipʉre jita ca-tujarijere wee bate reeya. Na majuuna caroa quetire mʉja ca-buioro ca-booquẽnare na quenare booquẽemi Dio, na iñoorã to bairo mʉja átigarã. 
MAT.10.15	Cariapena mʉjaare yʉ ĩi. Dio cʉ̃re ca-apiʉjaquẽnare na cʉ̃ ca-popiyeyeri paʉ ca-anopʉ seeto na popiyeyegʉmi Dio. Tirʉmʉpʉ macana Sodoma, Gomora na ca-ĩri macari macanare Dio nare cʉ̃ ca-popiyeyericaro netoro mʉja ca-buiorijere ca-booquẽnare na popiyeyegʉmi Dio, jã ca-ĩiwĩ Jesú cʉ̃ buerãre.
MAT.10.16	Jesú jã ca-ĩi buiowĩ tunu:
MAT.10.16	—Mʉjaare yʉ joo caroorã tʉpʉ, mʉjaare ca-teerã tʉpʉre. Oveja caroarã yaia ca-uwiorã na ya paʉpʉre ca-joʉre bairona mʉjaare yʉ joo mʉjaare ca-booquẽna tʉpʉre. To bairi caroaro tʉgooña majiña na tʉpʉ mʉja cá-átipere. Rooro mʉjaare na cá-átigarije to ca-anibato quena caroaro na ája. 
MAT.10.17	Judío maja ʉparã tʉpʉ na neñapo buerica wiiripʉ mʉjaare ñee átiri mʉja bapegarãma. To bairo caroorã mʉjaare na cá-átigarijere caroaro tʉgooña jʉgoyeyeri ãña. 
MAT.10.18	Aperã maca ʉparã tʉpʉ mʉja ñee aágarãma, Jesúre ca-apiʉjarã ãma ĩirã. To bairo ʉparã tʉpʉ mʉjaare na ca-ñee aáto maca ʉparã quenare yʉ ye quetire na mʉja buiogarã. Judío maja ca-aniquẽna quenare yʉ ye quetire na mʉja buiogarã mʉjaare na ca-ñee aáto. Mʉjaare ñeeri ʉparãre na mʉja wadajãgarãma, na popiyeyeya ĩirã. 
MAT.10.19	To bairo na cá-áto ʉparãre mʉjaare na ca-jeniñarijere na mʉja ca-ĩi yʉʉpere tʉgooñarique paiquẽja. Na mʉja ca-ĩi yʉʉpere mʉja majiogʉmi Dio mʉjaare na ca-jeniña tutiri paʉna. 
MAT.10.20	To bairi mʉja majuuna mʉja ca-ĩipe me anigaro. Mani Pacʉ Dio cʉ̃ Espíritu Santo mʉjaare cʉ̃ ca-ĩi majiorije macare mʉja ĩi yʉʉgarã.
MAT.10.21	’Ti paʉ ca-ano jicãʉ apeĩre yʉre ca-apiʉjaʉ cʉ̃ ca-ano tʉjʉʉ cʉ̃ preso joori, cʉ̃ na jĩacõato ĩi cʉ̃ átigʉmi cʉ̃ baina cʉ̃ ca-anibato quena. Aperã aperãre na punaana na ca-anibato quena ʉparã tʉpʉ na ñee aágarãma, Jesúre na ca-apiʉjarije wapa na jĩa reecõaña ĩirã. Aperã na pacʉarena to bairona ʉparãre na jĩa rotigarãma. 
MAT.10.22	Camaja nipetirã mʉja tʉjʉteegarãma, Jesúre ca-apiʉjarã ãma ĩirã. To bairo rooro mʉjaare na cá-átibato quena yʉre apiʉja janaquẽja. Noo mʉja ca-catíri rʉmʉ cõona yʉre apiʉja janaquẽna to canacã rʉmʉ Dio tʉpʉ ca-anicõa aninucupere mʉja bʉgagarã. 
MAT.10.23	Jicã maca macana mʉjaare tutiri mʉjaare na ca-popiyeyero ape macapʉ ruti aácoanája mʉjaa. Israel yepapʉ nipetiri macaripʉ caroa quetire mʉja ca-buio teña peoparo jʉgoye yʉ tunu atígʉ ati yepapʉre tunu.
MAT.10.24	’Noa nare cabueire caroaro ani neto majiquẽnama. To bairona paari maja na ʉpaʉre caroaro ani neto majiquẽnama. 
MAT.10.25	Camaja nare cabuei cʉ̃ ca-bairore bairona baigarãma. To bairona paari maja na ʉpaʉre bairona baigarãma. To bairi yʉre mʉja Ʉpaʉre, “Wãtia ʉpaʉ cʉ̃ ca-rotiro mena ácʉmi Jesú,” yʉre na ca-ĩata mʉja quenare yʉ yarãre to bairona, “Wãtia ʉpaʉ cʉ̃ ca-rotiro mena ánama,” mʉja ĩigarãma mʉja quenare. To bairi rooro yʉre ĩirã, mʉja quenare rooro mʉja ĩigarãma.
MAT.10.26+MAT.10.27	’To bairi mʉjaare ca-booquẽnare na uwiquẽja. Aperã na ca-apiquẽtopʉ mʉjaare yʉ ca-ĩrije nipetiro camaja nipetirãre na mʉja queti buio teñagarã. Ca-jʉgoye na ca-majiquẽtiere nare ca-majiope ãa. 
MAT.10.28	To bairi mʉjaare ca-jĩagarãre na uwiquẽja. Mʉja rupaʉrire na ca-jĩagarije to ca-anibato quena mʉja yerire ree majiquẽema. Dio jicãʉna ãmi camaja na yerire caroorã na ca-popiye tamuori paʉpʉ ca-ree majii peeropʉ. To bairi cʉ̃ jetore cʉ̃ api nʉcʉbʉgoya.
MAT.10.29+MAT.10.30+MAT.10.31	’Miniacã wapa maama. Ca-wapa mana na ca-anibato quena na quenare na cotemi Dio. Jicãʉ miniacã yajiquetigʉmi Dio cʉ̃ ca-rotiquẽpata. Mʉja macare minia netoro mʉja mai tʉjʉ ʉjami Dio. To bairi camaja rooro mʉjaare na cá-átigarijere tʉgooñarique pai uwiquẽja. Mʉja poa wẽeriacã quenare tʉjʉ cõoña majimi Dio. To bairo caroaro mʉja ca-bairijere ca-tʉjʉ majii aniri caroaro mʉja tʉjʉ ʉja majimi Dio.
MAT.10.32	’ “Jesú yʉ Ʉpaʉ ãmi. Caroaʉ ãmi. To bairi cʉ̃ ca-boorijere yʉ átigʉ,” aperãre na ĩi buioya, boboquẽnana. Noa to bairona aperãre ca-buiorãre yʉ quena yʉ Pacʉ ʉmʉrecóo macacʉre, “Yʉ yarã ãma,” cʉ̃ yʉ ĩi buiogʉ nare. 
MAT.10.33	Aperã maca, “Yʉ Ʉpaʉ ãmi Jesú. To bairi cʉ̃ ca-boorijere yʉ átigʉ,” ĩigaquẽema, bobobana. Bobobana yʉ ca-tʉjooquẽtie macare áama. To bairi yʉ Pacʉ ʉmʉrecóo macacʉre, “Yʉ yarã me ãma,” cʉ̃ yʉ ĩigʉ nare tunu.
MAT.10.34	’ “Camaja nipetirã Jesúre tʉgooña nʉcʉbʉgogarãma,” ĩi tʉgooñaquẽja. “Nipetirã jicãro cõo Jesúre tʉgooñagarãma, to bairi ati yepapʉ caroaro ãnaje anigaro,” ĩi tʉgooñaquẽja. Yʉ ca-ejaro camaja ricati yʉ ca-aniere tʉgooñabana ame tuti, amequẽgarãma. Jicãarã yʉre boorã, aperã maca yʉre booquẽna ame tutigarãma. 
MAT.10.35	To bairi yʉ ca-aniere ricati tʉgooñari jicãʉ cʉ̃ pacʉrena cʉ̃ tutigʉmi. Jicão cõ pacorena tutigomo. Apeo cõ mañicorena cõ tutigomo. 
MAT.10.36	To bairi jicãʉ cʉ̃ ya wii macanana cʉ̃re ca-tʉjʉ tutirã anigarãma yʉre ca-maii cʉ̃ ca-ano maca.
MAT.10.37	’Mʉja pacʉare, mʉja punaare yʉ netoro mʉja ca-maiata yʉ mena macana mʉja ani majiquetigarã. 
MAT.10.38	Yʉre na ca-jĩagarore bairo mʉja quenare na ca-jĩagarije to ca-anibato quena yʉre áti ʉjanucucõaña. To bairi noa, “Jesú cʉ̃ cá-átatore bairo yʉ átiquetigʉ, yʉ quenare yʉ popiyeyerema ĩi,” ca-ĩirã una yʉ mena macana ani majiquetigarãma. 
MAT.10.39	Noa, “Yʉ jĩarema,” ĩirã yʉre ca-apiʉjagaquẽna Dio tʉpʉ to canacã rʉmʉ aniquetigarãma. Aperã maca yʉre na ca-apiʉjarije wapa aperã nare na ca-jĩabato quena caroaro aninucucõagarãma, jã ca-ĩiwĩ Jesú.
MAT.10.40	’Yʉ ye quetire yʉ ca-rotiro mena mʉja ca-buioro mʉjaare ca-api nʉcʉbʉgorã yʉpʉre api nʉcʉbʉgorã átigarãma. Yʉre api nʉcʉbʉgorã yʉ Pacʉ yʉre ca-jooricʉpʉre api nʉcʉbʉgorã átigarãma. 
MAT.10.41	Jicãʉ Dio ye quetire buiori majocʉre, “Dio cʉ̃ ca-rotiro mena ĩimi,” ĩri cʉ̃re ca-api nʉcʉbʉgoʉ ucʉ̃re caroare cʉ̃ joogʉmi Dio. Dio ye quetire buiori majocʉre caroare cʉ̃ ca-jooro cõo caroare cʉ̃ joogʉmi Dio, to bairo caroaro cʉ̃re cʉ̃ ca-api nʉcʉbʉgoro. To bairona caroaʉre, “Caroaʉ ãcʉmi,” ĩri ca-nʉcʉbʉgorãre caroaro wariñuuriquere na joogʉmi Dio. Caroaʉre wariñuurique Dio cʉ̃ ca-jooro cõona na joogʉmi Dio cʉ̃ ca-nʉcʉbʉgorã quenare. 
MAT.10.42	Noa yʉ cabuerãre ocore ca-tĩarã quenare caroare na joogʉmi Dio, na quena yʉ yarãre petoacã cá-átinemorã ãma ĩi, jã ca-ĩiwĩ Jesú.
MAT.11.1	Doce canacãʉ cʉ̃ buerãre jã cá-áti teñapere buio yaparo cá-aácoami Jesú ti yepa macá macaripʉ, caroa quetire to macanare buio teñaʉ aácʉ.
MAT.11.2	To bairi Juan bautisari majocʉ preso ãcʉ̃pʉ Cristo cʉ̃ cá-áti teñarijere ca-queti apiyupʉ. To bairi cʉ̃ buerãre Jesúre oco bairo na ca-ĩi jeniña roti jooyupʉ. To bairi:
MAT.11.3	—“Dio joogʉmi jicãʉ camajare na cá-átinemopaʉre,” na ca-ĩricʉ ¿mʉna mʉ ãtí? ¿Apeĩ maca mani ca-yuupaʉ cʉ̃ ãtí? Cristore ca-ĩi jeniñawã Juan yarã cʉ̃ ca-jeniña roti jooricarã.
MAT.11.4	To bairo cʉ̃ na ca-ĩi jeniñaro:
MAT.11.4	—Juan tʉpʉ tunu aánaja. Aá, yʉ cá-áto mʉja ca-tʉjʉrijere, yʉ ca-buioro mʉja ca-apirijere Juan're cʉ̃ buiorãja, na ca-ĩiwĩ Jesú. 
MAT.11.5	—Oco bairo Juan're mʉja buiogarã: Ca-jʉgoye ca-tʉjʉ majiquetana, meere tʉjʉ majima. cá-aá majiquetana, meere aá majima. Ca-ajeri boatana yaticoapa. Ca-api majiquetana quena api majicoapa. Aperã ca-bai yajiricarã anibana quena catí tunucoapa. Bopacooro ca-bairã caroa quetire apima yʉ ca-buioro. 
MAT.11.6	To bairi caroaro wariñuurã anigarãma yʉre ca-apiʉjarã, “Jocʉna ĩmi,” yʉre ca-ĩi tʉgooñaquẽna. To bairona Juan're cʉ̃ buiorã aája, na ca-ĩiwĩ Jesú Juan cʉ̃ ca-jeniña roti jooricarãre.
MAT.11.7	Na ca-tunu aáto bero to ca-ãna camaja paarãacã nipetirãre oco bairo na ca-ĩiwĩ Jesú Juan cʉ̃ ca-bairijere:
MAT.11.7	—“Jõ camaja mani paʉpʉ, Juan're mani tʉjʉ aáparo,” ĩirã, ¿ñamʉ ucʉ̃ camajocʉre cʉ̃re mani tʉjʉgarã, mʉja ca-ĩi tʉgooñarí? Ca-tʉgooña ocabʉtiquẽcʉ, yeru cʉ̃ oóre wino ca-papu wãreoro ca-wãre tʉjʉnucuʉre bairo ca-ãcʉ̃re mʉja tʉjʉra aáquetana. Ca-tʉgooña ocabʉtii majuu ãmi Juan. 
MAT.11.8	Caroa jutii ca-jañaʉre topʉ camaja mani paʉpʉ mʉja tʉjʉra aáquetana. Caroa jutii ca-jañarã ʉparã tʉpʉ ãnama. 
MAT.11.9	To bairi, “Camaja mani paʉpʉ jicãʉ Dio ye quetire ca-buioʉre mani tʉjʉra aágarã,” mʉja ĩi tʉgooñaricarã. Juan're tʉjʉrã aperã Dio ye quetire buiori maja ãnana na netoro ca-ani majuʉre Juan're mʉja ca-tʉjʉyupa. 
MAT.11.10	Tirʉmʉpʉ macana Dio ye quetire buiori maja ãnana oco bairo ca-ĩi ucayupa Juan cʉ̃ ca-baipere:
MAT.11.10	“Camajare na ca-netoo catíopaʉ jʉgoye yʉ joogʉ jicãʉ yʉ ye quetire ca-buio jʉgoyeyepaʉre. Camajare na yerire caroaro tʉgooña quenoo yuu rotigʉmi,”
MAT.11.10	ca-ĩi ucayupa Juan cʉ̃ ca-baipere. 
MAT.11.11	Cariapena mʉjaare yʉ ĩi: Aperã camaja nipetirã na netoro ca-ãcʉ̃ ãmi Juan. To bairo Juan ca-ani majuʉ cʉ̃ ca-anibato quena aperã Ʉpaʉ Dio cʉ̃ ca-anopʉ cawatoa ca-ãna quena Juan netoro ca-ãna anigarãma. Cʉ̃ netoro ca-ãna anigarãma yʉre ca-apirã maca ĩi, ca-ĩiwĩ Jesú.
MAT.11.12	’Juan Dio ye quetire cʉ̃ ca-buio jʉgori paʉpʉna ca-apigayupa camaja Ʉpaʉ Dio cʉ̃ ca-anie quetire. Yucʉ quenare tie quetire yʉ ca-buioro to bairona seeto apigama. To bairi caroorã seeto quẽrã áama, yʉre ca-apiʉjarãre na matagabana. 
MAT.11.13	Dio ye quetire ca-buioricarã tirʉmʉpʉ macana na ca-ucarique, Moisé cʉ̃ ca-rotirique quenare Ʉpaʉ Dio cʉ̃ ca-anipere ca-ĩi ucayupa Juan cʉ̃ ca-aniparo jʉgoye. 
MAT.11.14	To bairi atiere mʉja ca-api nʉcʉbʉgogaata oco bairo mʉjaare yʉ ĩi buiopa: Tirʉmʉpʉ macacʉ Dio ye quetire buiori majocʉ Elías ca-wamecʉcʉ tirʉmʉpʉ macacʉre bairona ca-ãcʉ̃ ãmi Juan. To bairi Juan cʉ̃ ca-aniparo jʉgoye, “Jicãʉ Elías tirʉmʉpʉ macacʉre bairona ca-ãcʉ̃ anigʉmi,” ca-ĩi ucayupa, Juan're cʉ̃ ĩirã. 
MAT.11.15	Noa yʉre ca-apirã yʉ ca-ĩi buiorijere caroaro apiʉjaya.
MAT.11.16	’Ati yʉtea macana caroa quetire apigaquẽna oco bairo ca-bairã ãma: Cawimarã macá recomaca ca-ruirã na mena macana mena epegabana na pii awajarãma: 
MAT.11.17	“ ‘Jã mena bajaya,’ ĩibana wewo jã ca-puti epero mʉja bajagaquẽpʉ. Tʉgooñarique pairique tõroari jã ca-baja epero quena mʉja oti epegaquẽpʉ, mʉja ya wamere jã epegaquẽe ĩirã.” To bairona cawimarã, “Jã ca-ĩri wamere jã mena epeya,” ca-ame ĩibanare bairona baima ati yʉtea macana. Caroa quetire apigaquẽna na majuuna na ca-ĩi tʉgooñari wamere ame ĩi netooma. 
MAT.11.18	Juan bautisari majocʉ caroa ʉgarique ca-ʉgaquetinucuwĩ, ʉje oco quenare ca-etiquetinucuwĩ. To bairo cʉ̃ ca-bairo tʉjʉrã, “Ca-wãticʉcʉ, ca-tʉgooña majiquẽcʉ ãcʉmi,” cʉ̃ ca-ĩi epenucuwã. 
MAT.11.19	Cʉ̃ bero yʉ maca caroa macaje ʉgariquere ca-ʉgaʉ, ʉje oco ca-etii yʉ ãa. To bairo yʉ ca-bairo tʉjʉrã, “Ca-ʉga pacaʉ, ʉje oco ca-eti pacaʉ ãmi Jesú,” yʉre ĩima. “Cʉ̃ mena macana caroorã, gobierno ye ca-anipere camaja yere niyeru ca-jeerã ãma,” yʉre ĩima. To bairo na ca-ĩrije to ca-anibato quena Dio cʉ̃ ca-rotiro mena yʉ ca-ĩi buioro majigarãma camaja, caroa macajere yʉ cá-áto tʉjʉrã, na ca-ĩiwĩ Jesú to ca-ãna paarãacãre.
MAT.11.20	Ape macari macana capee Jesú cʉ̃ cá-áti iñoorijere tʉjʉbana quena cʉ̃re ca-api nʉcʉbʉgoquẽjupa. Caroorije na cá-átinucurijere ca-jʉtiriti reegaquẽjupa. To bairi ti macari macanare oco bairo na ca-ĩiwĩ Jesú nare yua:
MAT.11.21	—Rooro mʉja baigaro Corasín macanare, Betsaida macana quenare. Cá-áti iñoori wamerire Tiro macana, Sidón macana tirʉmʉpʉ macanare mʉjaare yʉ ca-iñooricarore bairije na yʉ cá-áti iñoata nemoopʉre caroorije na cá-átiere jʉtiritiri áti janaboricarãma. Mʉja maca caroorije mʉja cá-átiere mʉja áti janagaquẽe, na ca-ĩiwĩ Jesú Corasín macanare, Betsaida macanare. 
MAT.11.22	—To bairi Diore ca-apiʉjaquẽnare na cʉ̃ ca-popiyeyeri paʉ ca-anopʉ Tiro macana, Sidón macana na netoro mʉja popiyeyegʉmi Dio, ca-ĩiwĩ Jesú.
MAT.11.23	Capernaum macana quenare oco bairo na ca-ĩiwĩ Jesú:
MAT.11.23	—“Ʉmʉrecoopʉ Dio tʉpʉ jã aágarã,” ĩi tʉgooñaquẽja. Mʉjaare reegʉmi Dio maca caroorã na ca-tamuori paʉpʉ. Mʉjaare yʉ cá-áti iñoobata wamerire bairo Sodoma macana tirʉmʉpʉ macanare na yʉ cá-áti iñoata caroorije na cá-átiere áti janaboricarãma na maca. To bairi na ya macare na reequetiboricʉmi Dio. Mʉja maca caroorije mʉja cá-átiere mʉja áti janagaquẽe. 
MAT.11.24	To bairi cʉ̃re ca-apiʉjaquẽnare Dio na cʉ̃ ca-popiyeyeri paʉ ca-anopʉ na netoro mʉja popiyeyegʉmi Dio, na ca-ĩiwĩ Jesú.
MAT.11.25	To bairo na ĩri bero oco bairo ca-ĩi wadawĩ Jesú cʉ̃ Pacʉ Diore:
MAT.11.25	—Caacʉ, mʉna mʉ ãa ʉmʉrecóo Ʉpaʉ, ati yepa quenare. “Ca-majirã jã ãa,” ca-ĩi tʉgooñarãre yʉ ca-buiorijere na ca-api majiquẽto mʉ áa. Aperã macare, “Cawatoa macana jã ãa, caroaro jã majiquẽe Dio yere,” ca-ĩirã macare na ca-api majiro mʉ áa na macare. To bairo na majiato ĩi na mʉ cá-átibojarijere tʉgooñaʉ caroaro wariñuuriquere mʉ yʉ joo, Caacʉ. 
MAT.11.26	To bairo mʉ ca-boorore bairona na mʉ ájupa, ca-ĩiwĩ Jesú cʉ̃ Pacʉ Diore.
MAT.11.27	Cabero oco bairo ca-ĩiwĩ Jesú camajare tunu:
MAT.11.27	—Yʉ Pacʉ nipetirijere yʉ ca-joowĩ yʉ cá-áti majipere. Yʉ ca-aniere majiquẽema camaja. Jicãʉna ãmi Dio yʉ ca-aniere ca-majii. Yʉ Pacʉ cʉ̃ ca-anie quenare majiquẽema camaja. Jicãʉna yʉ ãa cʉ̃ ca-aniere ca-majii. Noa cʉ̃ ca-aniere na yʉ ca-majioata na quena majigarãma yʉ Pacʉ cʉ̃ ca-aniere, na ca-ĩiwĩ Jesú. 
MAT.11.28	—Paari maja o ca-nʉcʉrijere ca-umarã quena seeto na ca-popiye tamuorore bairona mʉja bai, mʉja yeripʉre tʉgooñarique paibana. To bairi mʉja nipetirã ca-yeri tʉgooñarique pairã yʉ tʉpʉ atí, yʉ ca-buiorijere apiri apiʉjaya. To bairo mʉja cá-áto tʉgooña tutuariquere mʉjaare yʉ joogʉ. 
MAT.11.29	Yʉ ya wame, yʉ ca-boorijere ája. “Seeto ca-rotii yʉ ãa,” ca-ĩi mee yʉ ãa. Camajare ca-bopaco tʉjʉʉ aniri tutuaro yʉ rotiquẽe. To bairi yʉ ya wamere mʉja cá-áti ʉjaro yerijã tʉgooña wariñuuriquere mʉjaare yʉ joogʉ. 
MAT.11.30	Popiye me ãa yʉ ya wame. To bairi yʉ yere mʉja cá-áti ʉjaro tʉgooñarique paiquẽnana caroaro mʉja anigarã. Apeye ca-nʉcʉquẽtiere ca-umarãre bairo mʉja anigarã, yʉre apiʉjarã, ca-ĩiwĩ Jesú.
MAT.12.1	Ti rʉmʉri ca-ano jã judío maja yerijãrica rʉmʉ ca-ano trigo wejeri recomacapʉ Jesú cʉ̃ buerã mena jã ca-neto aápʉ. Wejeri recomacapʉ neto aána trigo aperire jã ca-jee ʉga nutuapʉ, ñigo riabana. 
MAT.12.2	To bairo jã ca-jee ʉga neto aáto tʉjʉrã fariseo maja Jesúre oco bairo cʉ̃ ca-ĩiwã:
MAT.12.2	—Mʉ buerã mani judío majare cá-áti rotiquetajere áama. Yerijãrica rʉmʉ sábado to ca-anibato quena weje macajere jeema.
MAT.12.3	To bairo cʉ̃ na ca-ĩiro oco bairo na ca-ĩiwĩ Jesú:
MAT.12.3	—Ʉpaʉ David tirʉmʉpʉ macacʉ cʉ̃ mena macana mena jicã rʉmʉ ñigo riabana na cá-átajere, meere mʉja bue tʉgaricarã. 
MAT.12.4	Dio wiipʉ jãari ʉgarica rupaa, “Dio ye ãa,” na ca-ĩriquerena topʉ ca-pejarijere ʉga, cʉ̃ mena macana quenare na ca-nuuñupʉ sacerdote maja jeto na ca-ʉganucurije ca-anibato quenare. Aperãre David jãare na ca-ʉga rotiquetaje ca-anibajupe. 
MAT.12.5	Ape wame quenare mani ca-rotiriquepʉ oco bairo Moisé cʉ̃ ca-ĩi ucariquere mʉja bue tʉgaricarã, meere: Sacerdote majare yerijãrica rʉmʉ ca-ano Dio wii macaje paa rotirique ãa. To bairi yerijãrica rʉmʉ ca-ano yerijãquẽnama, Dio wii macajere paabana. To bairo yerijãrica rʉmʉ na ca-paabato quena caroorije me ãa narã. 
MAT.12.6	To bairi yucʉacã Dio wii macaje netoro cá-átipe ãa ape wame macare. Yʉ jʉgori cʉ̃ cá-áti rotiri wame macare cá-átipe ãa. 
MAT.12.7	Oco bairi wame Dio Wadariquepʉ na ca-ĩi ucarica wame quenare tʉgooñañajate: “Aperãre mʉja ca-bopaco tʉjʉro yʉ boo. Waibʉcʉrãre mʉja ca-joe buje mʉgo jooro macare yʉ booquẽe,” ĩi ucarica wame ãa. Tiere mʉja ca-tʉgooña majiata, yʉ buerã weje macaje oteacãre ca-ʉgarãre, “Caroorije áama,” na mʉja ĩiquetiborã. 
MAT.12.8	Yʉa camaja tʉpʉ Dio cʉ̃ ca-jooricʉ aniri yerijãrica rʉmʉ ca-ano cá-átipere ca-rotii yʉ ãa, na ca-ĩiwĩ Jesú fariseo majare.
MAT.12.9	Cabero na neñapo buerica wiipʉ cá-aámi Jesú. 
MAT.12.10	Ti wiipʉ eja, jicãʉ ca-wamo rooye tuaricʉre ca-tʉjʉwĩ. To bairi to ca-ãna, “Caroorije áami Jesú, cʉ̃re ca-popiyeyepe ãa,” ĩi wadajãgarã oco bairo cʉ̃ ca-ĩi jeniñawã:
MAT.12.10	—¿Mani judío majare yerijãrica rʉmʉ ca-ano ca-riarãre netoo catío rotirique to ãtí?
MAT.12.11	To bairo cʉ̃ na ca-ĩi jeniñaro:
MAT.12.11	—Noa mʉja oveja nuuricarã ca-cʉgorã jicãʉ opepʉ cʉ̃ ca-ñaa roca jã aápata cʉ̃ mʉja ne buuborã yerijãrica rʉmʉ to ca-anibato quena. 
MAT.12.12	To bairi oveja netoro cá-átinemope ãa camajocʉ macare. To bairi yerijãrica rʉmʉ to ca-anibato quena camajocʉre caroa wame cʉ̃ cá-átinemope ãa, na ca-ĩiwĩ Jesú.
MAT.12.13	To bairo na ĩi, ca-wamo rooye tuaricʉre:
MAT.12.13	—Mʉ wamore ñupoya, cʉ̃ ca-ĩiwĩ.
MAT.12.13	To bairo Jesú cʉ̃re cʉ̃ ca-ĩirona cʉ̃ wamore ca-ñupowĩ. Cʉ̃ ca-ñuporona ca-ñuucoapʉ caroa wamo ape nʉgoare bairona yua. 
MAT.12.14	To bairo ca-bairijere tʉjʉrã fariseo maja buti aá, dope bairo Jesúre na ca-jĩapere ca-ame wadapeniñuparã yua.
MAT.12.15	To bairo fariseo maja cʉ̃re na ca-jĩagarijere ca-majiwĩ Jesú. To bairi topʉ ca-ãnacʉ aperopʉ cá-aácoami. Camaja capaarã cʉ̃re ca-ʉjawã. Na nipetirã ca-riaye cʉnare na ca-catíowĩ. 
MAT.12.16	Na catíoʉ, “Aperãre, ‘Dio cʉ̃ ca-jooricʉ ãmi,’ na ĩi buioqueticõaña yʉre,” na ca-ĩiwĩ Jesú camajare. 
MAT.12.17	To bairo ĩri Dio ye quetire buiori majocʉ Isaía tirʉmʉpʉ macacʉ oco bairo cʉ̃ ca-ĩi ucarica wamere bairo cá-ámí Jesú:
MAT.12.18	Cʉ̃re yʉ cũuwʉ yʉ yere cá-átibojapaʉre. Yʉ ca-maii ãmi. Cʉ̃ mena yʉ wariñuu. Yʉ Espíriture cʉ̃ yʉ joogʉ. To bairi ape poari, ape yepari macanare na queti buiogʉmi. “Mʉja cá-átajere cariape tʉjʉ bejegʉmi Dio,” ĩi buiogʉmi.
MAT.12.19	Aperãre ca-awaja tutiquẽcʉ anigʉmi. Caroaro camajare ca-buioʉ aniri aperãre awaja tutiquetigʉmi.
MAT.12.20	Ca-tʉgooña tutuaquẽnare tutiquetigʉmi. Tʉgooña tutuarique macare na joogʉmi. Dio cʉ̃ ca-boorijere jĩabʉjana cá-áti ocabʉtirãre caroaro na átinemogʉmi. Cabero caroorãre cʉ̃ ca-netoro bero cariape cʉ̃ ca-rotirije anigaro.
MAT.12.21	To bairi ape poari to canacã yepa macana na quena ati yepapʉ cʉ̃ ca-rotipere tʉgooña yuuri, cʉ̃ apiʉjagarãma.
MAT.12.21	To bairije ca-ucayupi Isaía tirʉmʉpʉ macacʉ Jesú cʉ̃ ca-baipere buio jʉgoyeyei.
MAT.12.22	Cabero aperã Jesú tʉpʉ cʉ̃ ca-neamá jicãʉ ca-wãti cʉcʉre. Ca-tʉjʉ majiquẽcʉ, ca-wada majiquẽcʉ ca-ãmi. To bairo cʉ̃ tʉpʉ na ca-neató tʉjʉʉ Jesú cʉ̃ ca-netoowĩ. To bairo Jesú cʉ̃ ca-netoorona, meere ca-wada majiwĩ, ca-tʉjʉ majiwĩ yua. 
MAT.12.23	To bairo ca-wãti cʉtacʉ cʉ̃ ca-ñuuro tʉjʉrã to ca-ãna paarãacã tʉjʉ acʉari:
MAT.12.23	—¿Ani David pãramipʉ ca-ãcʉ̃ jicãʉ joogʉmi Dio na ca-ĩricʉna cʉ̃ anicʉtí? ca-ame ĩi jeniñawã.
MAT.12.24	To bairo Jesúre camaja na ca-ame ĩi jeniñarijere apirã fariseo maja maca:
MAT.12.24	—Wãtiare na buunucuʉmi Jesú wãtia ʉpaʉ Sataná, Beelsebú na ca-ĩi, cʉ̃ ca-rotiro mena, ca-ame ĩiñuparã.
MAT.12.25	To bairo cʉ̃re na ca-tʉgooña nʉcʉbʉgoquẽtiere ca-majiwĩ Jesú. Tiere majiri oco bairo na ca-ĩiwĩ:
MAT.12.25	—Jicã majana amequẽrã na majuuna ame reeborãma. To bairona jicã maca macana, o jicã wii macana na majuuna ame tuti, amequẽ bairã ani majiquẽnama. 
MAT.12.26	To bairona Sataná cʉ̃ majuuna cʉ̃ yarãre wãtiare cʉ̃ ca-quẽ acu buu reata cʉ̃ wapanare bairona tʉjʉboʉmi Sataná cʉ̃ yarãre. To bairi cʉ̃ ca-rotirã aniquetiborãma. 
MAT.12.27	To bairi jocarã majuu yʉre mʉja ĩi tʉgooña, Sataná cʉ̃ ca-rotiro mena wãtiare na buu reemi yʉ ĩirã. Mʉja ya wamere cabuerã jicãarã na quena wãtiare na buu reema. “Dio cʉ̃ ca-rotiro mena buu reema,” mʉja ĩinucurã. To bairi mʉja yarã quena, “Jocarãna ĩima,” mʉja ĩigarãma, “Sataná cʉ̃ ca-rotiro mena wãtiare na buu reemi Jesú,” yʉre mʉja ca-ĩiro. 
MAT.12.28	To bairi Dio Espíritu Santo cʉ̃ ca-rotiro mena wãtiare na yʉ buu reenucu. To bairo na yʉ ca-buu reero, “Dio yere ca-rotii ãcʉmi,” yʉre ca-ĩiparã mʉja anibajupa. To bairi mani Ʉpaʉ Dio popiyeyegʉmi mʉjaare, na ca-ĩiwĩ Jesú.
MAT.12.29	Ape wame buio majiorica wame quenare oco bairo na ca-ĩi buiowĩ Jesú, Sataná netoro ca-tutuaʉ cʉ̃ ca-aniere na ĩi buioʉ:
MAT.12.29	—Jicãʉ seeto ca-tutuaʉ ca-quẽ ocabʉti majii ya wiire aperã cʉ̃ yere emagarã cʉ̃ ya wiipʉre jãa majiquẽema, cʉ̃ uwibana. Cʉ̃ quẽ netogarã, cʉ̃ yere emagarã jʉgoye cʉ̃re jia tu cũborãma, na ca-ĩiwĩ Jesú, Satanáre ca-netoo majii yʉ ãa, na ĩi buioʉ.
MAT.12.30	Oco bairo na ca-ĩinemowĩ Jesú:
MAT.12.30	—Yʉ mena ca-anigaquẽna yʉre ca-tʉjʉ tutirã ãnama. Yʉre ca-apiʉjaquẽna yʉ ca-buiorijere ca-matarã ãnama.
MAT.12.31+MAT.12.32	’To bairi cariape oco bairo mʉjaare yʉ ĩi: Caroorije to canacã wame camaja na cá-átaje, caroorije na ca-ĩrije quenare majiriorique ãa. Yʉ quenare camaja tʉpʉ Dio cʉ̃ ca-jooricʉre caroorije camaja yʉre na ca-ĩrije quenare majiriorique ãa. Dio Espíritu Santo macare caroorije na ca-ĩiro majirioquetigʉmi Dio. Ati yʉtea ca-ano quena, ati yepare cʉ̃ ca-wajoaro bero ca-anipa yʉtea quenare majirioquetigʉmi Dio.
MAT.12.33	’Jicãʉ yucʉ rica tʉjʉrã tii ãa mani ĩi wameye maji yucʉre. Yucʉ caroaʉ caroa ricacʉto. Yucʉ carooricʉ maca caroorije jeto ricacʉto. 
MAT.12.34	To bairona mʉja quena yucʉ carooricʉre bairona mʉja bai. Caroare mʉja ĩi buio majiquẽna, ca-ĩito pairã, caroorã aniri. Camaja na yeripʉre na ca-tʉgooñari wame cõona wadanucuma. 
MAT.12.35	To bairi caroaʉ maca cʉ̃ yeripʉ caroare tʉgooñari caroa macajere wadagʉmi. Apeĩ carooʉ maca cʉ̃ yeripʉ caroorije tʉgooñari caroorije wadagʉmi. 
MAT.12.36	To bairi cariape mʉjaare yʉ ĩi buio. Caroorãre Dio na cʉ̃ ca-popiyeyeri rʉmʉ ca-anopʉ to canacã wame caroorije na ca-ĩriquere na jeniñagʉmi Dio. “¿Ñeere ĩirã mʉja ca-ĩirí?” na ĩi jeniñagʉmi. 
MAT.12.37	To bairi ca-ñuurijere mʉja ca-ĩi wadaro, “Ca-ñuurã mʉja ãa,” mʉja ĩigʉmi Dio. Caroorije macare mʉja ca-ĩata, “Caroorã mʉja ãa,” mʉja ĩri, mʉja popiyeyegʉmi Dio, na ca-ĩiwĩ Jesú fariseo majare.
MAT.12.38	Cabero jicãarã judío majare cabuerã, fariseo maja mena oco bairo Jesúre cʉ̃ ca-ĩi jeniñawã:
MAT.12.38	—Ʉpaʉ, áti iñoorica wame ája, “Dio cʉ̃ ca-jooricʉ ãcʉmi,” mʉre jã ca-ĩi majiparore bairo, cʉ̃ ca-ĩiwã.
MAT.12.39	To bairo cʉ̃ na ca-ĩiro:
MAT.12.39	—Ati yʉtea macana caroorã ãma, “Áti iñoorica wamere jã iñooña,” ĩirã. Nare yʉ áti iñooquẽe. Jicã wamerena na yʉ iñoogʉ, Jonás ca-wamecʉcʉ Dio ye quetire buiori majocʉ tirʉmʉpʉ macacʉ cʉ̃ ca-bairiquere mʉjaare ĩi buioʉ. 
MAT.12.40	Pairi ya macacʉ wai capaii Jonáre cʉ̃ ca-ʉga rocaro cʉ̃ paro pupeapʉ ca-añupʉ Jonás itia rʉmʉ, itia ñami. To bairona yʉ baigʉ. Yʉ, camaja tʉpʉ Dio cʉ̃ ca-jooricʉ yepa pupeapʉ yaa rocaricʉpʉ yʉ anigʉ. 
MAT.12.41	Jonás tirʉmʉpʉ macacʉ Dio ye quetire Nínive macana ca-aniñaricarãre na cʉ̃ ca-buioro caroorije na cá-átiere jʉtiriticõari ca-janañañuparã yua. Yʉ maca Jonás netoro ca-ãcʉ̃ yʉ ca-anibato quena yʉ ca-buiorijere mʉja apiʉjaquẽe. Caroorijere mʉja cá-átiere mʉja tʉgooñaquẽe, mʉja janagaquẽe. To bairi caroorãre Dio na cʉ̃ ca-popiyeyeri paʉ ca-anopʉ Nínive macana tirʉmʉpʉ macana, “Rooro mʉja ca-apiʉjaquẽjupa,” mʉja ĩigarãma ati yʉtea macanare. 
MAT.12.42	To bairona caroorãre Dio na cʉ̃ ca-popiyeyeri paʉ ca-anopʉ Saba ca-wamecʉti yepa ʉpao tirʉmʉpʉ macaco ati yʉtea macanare, “Rooro majuu mʉja ca-apiʉjaquẽjupa,” mʉja ĩigomo. Ca-yoaropʉ macaco cá-ajupó Salomón, Israel macana ʉpaʉ cʉ̃ ca-buio majirijere apigo. Yʉ maca Ʉpaʉ Salomón tirʉmʉpʉ macacʉ netoro ca-majii yʉ ca-anibato quena yʉre mʉja apigatee, na ca-ĩiwĩ Jesú fariseo majare.
MAT.12.43	Oco bairo na ca-ĩinemowĩ Jesú fariseo majare:
MAT.12.43	—Jicãʉ wãti camajocʉpʉre ca-buti weoricʉ ñee mano, ria manopʉ aáteñaʉ aácoaʉmi cʉ̃ ca-aniparore macaʉ aácʉ. Bʉgaquetibacʉ oco bairo ĩi tʉgooñaʉmi: 
MAT.12.44	“Yʉ ca-buti aáweoepaʉ tʉpʉna yʉ tunu aágʉ tunu,” ĩi tʉgooñaʉmi. To bairi cʉ̃ yeripʉ caroaro owaricaro, quenoo cũuricarore bairo, caʉpaʉ mácʉpʉre cʉ̃ bʉga ejaʉmi. 
MAT.12.45	To bairo cʉ̃ ca-bairo tʉjʉʉ aperã wãtia siete canacãʉ cʉ̃ netoro caroorã quenare na pijo átiri na menapʉna, cʉ̃ ca-buti aáweoricʉre jãa, anicõaʉmi. To bairo caroorã majuu wãtia capaarã cʉ̃ mena na ca-ano ca-jʉgoye cʉ̃ ca-anibatato netoro rooro bai nutuami. To bairona rooro ani nutuagarãma ati yʉtea macana, yʉre booquetibana, na ca-ĩiwĩ Jesú.
MAT.12.46	To ca-ãna paarãacãre cʉ̃ ca-buio yaparoquẽtona mai cʉ̃ paco, cʉ̃ bairã eja, macapʉ ca-tua nʉcawã, cʉ̃ mena wadapenigarã. 
MAT.12.47	To bairi apeĩ:
MAT.12.47	—Mʉ paco, mʉ bairã mʉ mena wadapenigarã macapʉ tʉjʉnucuma, cʉ̃ ca-ĩiwĩ Jesúre. 
MAT.12.48	To bairo cʉ̃ ca-ĩiro:
MAT.12.48	—¿Dico yʉ paco, di maja yʉ bairã yʉ ca-tʉgooña tʉjʉrã na ãtí? na ca-ĩiwĩ Jesú.
MAT.12.49	To bairi jãare cʉ̃ buerãre ñu puari:
MAT.12.49	—Ati maja ãma yʉ paco, yʉ bairã majuu yʉ ca-tʉgooña tʉjʉrã. 
MAT.12.50	Noa yʉ Pacʉ ʉmʉrecóo macacʉ cʉ̃ ca-boorijere cá-ána yʉ bairã, yʉ bairã romiri, yʉ pacore bairona yʉ ca-tʉgooña tʉjʉrã ãma, na ca-ĩiwĩ Jesú.
MAT.13.1	Ti rʉmʉna ti wii ca-ãnacʉ ca-butiwĩ Jesú. Buti, ʉtabʉcʉrá tʉna aá, topʉ ca-ruiwĩ. 
MAT.13.2	Topʉ cʉ̃ ca-ruiro camaja capaarã cʉ̃ tʉpʉ ca-neñapowã. To bairi capaarã majuu cʉ̃ tʉna na ca-ano tʉjʉʉ, yʉ tu ne rocarema ĩi cumua petapʉ turorica ca-pajaricare eja jãa, ca-ruiwĩ. To bairi camaja petapʉ ca-tʉjʉnucurãre na ca-ĩi buiowĩ Jesú. 
MAT.13.3	Topʉ na ĩi buio, capee wame na ca-ĩi buiowĩ buio majiorica wameri mena. Oco bairo na ca-ĩi buiowĩ Jesú petapʉ ca-tʉjʉnucurãre:
MAT.13.3	—Jicãʉ camajocʉ cʉ̃ ya wejepʉ ca-ote aácoajupʉ. Topʉ eja, cʉ̃ oterique trigo apeariacãre ca-yaye bate oteyupʉ. 
MAT.13.4	To bairi cʉ̃ ca-yaye bate oterique jicã rupaa ma tʉpʉ ca-roca cumuñupe. To bairi minia ti rupaare tʉjʉ rui atí, ca-ʉga reecõañuparã. 
MAT.13.5+MAT.13.6	Ape rupaa ʉ̃ta yepapʉ ca-ree cumuñupe ca-jita manibʉjaropʉ. To bairi jita põreroacã ca-ano nʉcoo joo majiqueti, ca-putibataje muipu cʉ̃ ca-ajiro ca-jini reecoajupe. 
MAT.13.7	Ape rupaa cʉ̃ ca-yaye bate oterique pota yucʉ watoapʉ ca-ree cumuñupe. To bairi ti apeari ca-putibatajere pota yucʉ maca ca-bʉcʉa netocoajupe. To bairi cʉ̃ ca-oterique maca caroaro ca-bʉcʉaquẽjupe. To bairi ca-rica maañupe. 
MAT.13.8	Ape rupaa ca-ree cumuñupe tunu caroa yepapʉ. To bairi tie caroaro puti, bʉcʉa, caroaro ca-rica cʉticoajupe. To bairi jicã rupaa ca-jooyupe cien rupaa. Ape rupaa rʉgabʉjaroacã sesenta rupaacãre ca-jooyupe. Apeye tunu treinta rupaacã ca-rica cʉjupe.
MAT.13.9	Noa yʉre ca-apirã yʉ ca-ĩrijere caroaro na apiʉjaato, na ca-ĩi buiowĩ Jesú cumuapʉ ruiri petapʉ ca-tʉjʉnucurã paarãacãre yua.
MAT.13.10	Cabero Jesú buerã cʉ̃ tʉpʉ aá, cʉ̃re jã ca-ĩi jeniñawʉ:
MAT.13.10	—¿Nope ĩi buio majiorica wameri mena na mʉ buiotí camajare?
MAT.13.11	To bairo cʉ̃re jã ca-ĩi jeniñaro oco bairo jã ca-ĩiwĩ Jesú:
MAT.13.11	—Ʉpaʉ cʉ̃ ca-anie quetire majioʉ áami Dio mʉjaare ca-jʉgoyepʉ camajare na cʉ̃ ca-majioquetajere. Aperã maca api majirique maama. Na majioquẽemi Dio. 
MAT.13.12	To bairi noa yʉ ca-buiorijere ca-apiʉjarãre capee api majiriquere mʉja joogʉmi Dio. Aperã maca yʉ ca-buiorijere ca-apiʉjagaquẽna yʉ yere na ca-api majibatajeacã quenare na ca-tʉgooña mawijiaro na átigʉmi Dio. 
MAT.13.13	To bairi na maca yʉ cá-átiere tʉjʉ, yʉ ca-buiorijere api, baibana quena api puoquẽema. To bairi buio majiorica wameri mena na yʉ buionucu. 
MAT.13.14	To bairi oco bairo Isaía tirʉmʉpʉ macacʉ Dio ye quetire cʉ̃ ca-buioñarica wamere bairona baima:
MAT.13.14	Apibana quena yʉ ca-buiorijere api majiquetigarãma. Yʉ cá-átie tʉjʉbana quena yʉ yere ca-api puoquẽna aninucucõagarãma.
MAT.13.15	Na majuuna yʉ yere tʉgooñagaquẽema. To bairi api puoquẽema. Yʉ ye quetire api, yʉ cá-átiere tʉjʉ, na ca-bairije to ca-anibato quena ca-api majiquẽna, ca-tʉjʉ majiquẽnare bairona baima. To bairi na yeripʉ ca-api majiquẽna aniri, “Caroorije jã cá-átie jã janagarã, caroaro catíriquere jã jooya,” yʉ ĩi jeniquẽema,
MAT.13.15	ca-ĩi ucayupi Isaía ati yʉtea macanare na ĩi buio jʉgoyeyei, jã ca-ĩiwĩ Jesú.
MAT.13.16	’Mʉja maca ca-wariñuurã mʉja anigarã, yʉre ca-apiʉjarã aniri. Yʉ cá-átiere tʉjʉrã yʉ ca-aniere mʉja maji. Yʉ ca-buiorijere apirã yʉ ca-ĩrijere mʉja api puo. 
MAT.13.17	Cariape mʉjaare yʉ ĩi: Dio ye quetire buiori maja, aperã caroarã tirʉmʉpʉ macana yucʉacã mʉjaare yʉ ca-iñoorijere ca-tʉjʉgabajuparã. Mʉjaare yʉ ca-buiorije quenare ca-apigabajuparã. Na ca-baigabato quena na ca-majioquẽjupi Dio maca.
MAT.13.18	’Wejepʉ trigo apearire ca-otericʉ cʉ̃ ca-bairique mʉjaare yʉ buio majiopa, jãare ca-ĩiwĩ Jesú. 
MAT.13.19	—Jicãarã Ʉpaʉ Dio cʉ̃ ca-aniere apibana quena api majiquẽema. Sataná na yeripʉ atí, na ca-apibatajere ema jee aá reericarore bairo nare áami, na majiritiato ĩi. Ma tʉ ca-ñarique minia na ca-ʉga reriquere bairona ca-ãna ãma camaja to bairo ca-bairã. 
MAT.13.20	Aperã ʉ̃ta yepa jita põreroacã ca-ani yepapʉ ca-ree cumuriquere bairona ca-bairã oco bairo ãma Dio Wadariquere jĩacã ca-apirã: Caroa quetire nemoona caroaro api wariñuuma mai. 
MAT.13.21	Api wariñuubana quena jita põreroacã ca-ano ca-nʉcori maniere bairona na majuuna yoaro apiʉjaquẽema yʉ ca-buiorijere. To bairi aperã yʉ ye quetire na ca-apibataje wapa nare na ca-popiyeyero yoaro mee janama. 
MAT.13.22	Ape rupaa oterique pota yucʉ watoapʉ ca-ree cumuriquere bairo ca-bairã oco bairo ca-ãna ãma: Yʉ ye quetire apibana quena, ati yepa macaje macare seeto tʉgooñama. To bairi apeye pairo majuu na ca-cʉgope tʉgooñarã, “Tiere cʉgorã jã wariñuu anigarã,” jocarãna tʉgooñabama. To bairo ati yepa macaje na cá-átie apeye uniere na ca-boo netorije tʉgooñabana yʉ ye queti macare majiritima. To bairi pota yucʉ watoapʉ ca-ñarique ca-rica manore bairona yʉ ca-boorijere átiquẽema. 
MAT.13.23	Aperã caroa yepapʉ ca-ñariquere bairona baima. Yʉ yere api, tiere apiʉjari caroaro api majima. Jicãarã treinta rupaa ca-rica cʉtajere bairona ca-bairã ãma yʉ ca-boorijere cá-ána aniri. Aperã tunu netobʉjaro caroaro yʉ yere cá-ána sesenta rupaa ca-rica cʉtajere bairona ãma. Aperã tunu na netoro caroaro majuuna yʉ yere ána cien rupaa ca-rica cʉtajere bairona baima, jã ca-ĩi buiowĩ Jesú yua.
MAT.13.24	Ape wame queti buio majiorica wame ca-ĩi buiowĩ Jesú tunu:
MAT.13.24	—Ʉpaʉ Dio camajare cʉ̃ ca-bejepe oco bairo ãa: Jicãʉ cʉ̃ wejepʉ caroa jetore trigo ca-oteyupʉ. 
MAT.13.25	Cabero cʉ̃ ʉmʉa na ca-canitoye apeĩ cʉ̃re ca-tʉjʉ tutii atí, caroorije trigore bairo ca-baurije ca-yajioropʉ ca-oteyupʉ trigo watoapʉna. Ca-yajioropʉ ote yaparo cá-aácoajupʉ. 
MAT.13.26	Cabero trigo maca puti, bʉcʉa, ca-rica cʉtigari paʉ cʉ̃ paari maja caroorije trigo watoapʉ ca-bʉcʉarije quenare ca-tʉjʉyuparã yua. 
MAT.13.27	Caroorijere tʉjʉrã, weje ʉpaʉ tʉpʉ aá, cʉ̃ ca-ĩiñuparã: “Jãare ca-rotii, caroa aperi jetore mʉ otericʉ. ¿Nope ĩiro caroorije trigo watoapʉna to putiyuparí?” cʉ̃ ca-ĩiñuparã nare ca-rotiire. 
MAT.13.28	To bairo cʉ̃ na ca-ĩiro apii, “Jicãʉ yʉre ca-tʉjʉtei majuu tie caroorijere otericʉmi,” na ca-ĩiñupʉ weje ʉpaʉ. To bairo na cʉ̃ ca-ĩiro: “¿Caroorijere jã wʉgue reerãatí?” cʉ̃ ca-ĩi jeniñañuparã. 
MAT.13.29	“Wʉgue reequẽja. Mʉja ca-wʉgue reata trigo jicã turori quenare mʉja wʉgue reeborã caroorije menana. 
MAT.13.30	Trigo caroorije menana to bʉcʉato mai. Cabero trigo jeerica paʉ ca-ano jeeri majare oco bairo na yʉ ĩigʉ: ‘Trigore jeegarã jʉgoye caroorijere jeeya. Caroorijere jee, ca-rupa rotori jiari, joe reecõaña. Joe ree yaparo trigo macare jee, ʉgarique cũurica wiipʉ cũña,’ na yʉ ĩigʉ ca-jeeri majare,” ca-ĩiñupʉ weje ʉpaʉ cʉ̃ ʉmʉare. To bairona ãa mani Ʉpaʉ Dio camajare cʉ̃ ca-bejepe, ca-ĩiwĩ Jesú. Jocarãna, “Diore ca-apiʉjarã jã ãa,” ca-ĩirãre Dio na cʉ̃ ca-reepe, cariapena cʉ̃re ca-apiʉjarã macare cʉ̃ tʉpʉ cʉ̃ ca-jee aápere ĩi buioʉ, to bairo ca-ĩiwĩ Jesú.
MAT.13.31	Ape wame queti buio majiorica wame na ca-ĩi buiowĩ Jesú tunu:
MAT.13.31	—Ʉpaʉ Dio cʉ̃ ca-anie queti oco bairo ãa: Jicãʉ mostasa na ca-ĩrije ca-apeacãre ca-oteyupʉ cʉ̃ ya wejepʉ. 
MAT.13.32	Tie ape maca õqueacã majuu ãa. Õqueacã majuu anibato quena bʉcʉatopʉ apeye wejeri macaje netoro ca-ʉmʉari yucʉ aápá. To bairi minia atí, tii rʉpʉripʉ na batirire peoma. To bairona ãa Ʉpaʉ Dio cʉ̃ ca-anie queti ape wame netoro, ca-ĩiwĩ Jesú.
MAT.13.33	Cabero ape wame queti buio majiorica wamere ca-ĩi buiowĩ Jesú:
MAT.13.33	—Ʉpaʉ Dio cʉ̃ ca-anie queti oco bairo ãa: Jicão pan átigo trigo pocare itia bapa cõoñari tiepʉre levadura na ca-ĩrijere ca-ajuyupo, to wauato ĩo. To bairo cõ ca-ajuro pan ca-anipe ti bʉrʉa nipetiro ca-wauayupe. To bairona tie ca-wauorije ti bʉrʉare átatore bairona Ʉpaʉ Dio cʉ̃ ca-anie queti jejagaro ati yepa nipetiropʉ. To bairi Diore ca-apiʉjarã ani nutuapa ti bʉrʉa ca-wauarore bairona, ca-ĩiwĩ Jesú.
MAT.13.34	To bairi camaja paarãacãre na ĩi buioʉ, queti buio majiorica wameri mena jeto na ca-ĩi buiowĩ Jesú. 
MAT.13.35	To bairo jeto na ĩi buiori tirʉmʉpʉ macacʉ Dio ye quetire buiori majocʉ oco bairo cʉ̃ ca-ĩi ucañarica wamere bairona cá-ájupi Jesú:
MAT.13.35	Camajare buioʉ, queti buio majiorica wameri mena na yʉ buiogʉ. Nemoopʉre Dio ati ʉmʉrecóore áti jʉgoʉpʉ camajare na ca-majioquẽjupi mai. Yucʉra camajare na yʉ buiogʉ, ca-ĩi ucayupi Dio ye quetire buiori majocʉ tirʉmʉpʉ macacʉ, Jesú cʉ̃ ca-baipere buio jʉgoyeyei.
MAT.13.36	Cabero Jesú camaja paarãacãre na aáweori, wiipʉ ca-jãa ejawĩ. Cʉ̃ ca-jãa ejaro tʉjʉrã cʉ̃ buerã cʉ̃ tʉpʉ atí, oco bairo cʉ̃ jã ca-ĩiwʉ:
MAT.13.36	—Caroorije trigo watoapʉ oterique mepʉ mʉ ca-buioe wame ¿dope ĩigaro to ĩití? Jãare buioya, jã ca-ĩiwʉ Jesúre.
MAT.13.37	To bairo cʉ̃ jã ca-ĩiro oco bairo jã ca-ĩi buiowĩ Jesú:
MAT.13.37	—Caroa macajere ca-otericʉ yʉna yʉ ãa, camaja tʉpʉ Dio cʉ̃ ca-jooricʉ. 
MAT.13.38	Weje ati yepa ĩigaro ĩi. Oterique caroa maca trigo ĩigaro ĩi Ʉpaʉ Dio cʉ̃ ca-ani paʉpʉ ca-aniparã. Caroorije ca-putirique Sataná yarã ãma ĩigaro ĩi. 
MAT.13.39	Nare ca-cũricʉ yʉre ca-tʉjʉ tutii ãmi Sataná, caroorije ca-putiriquere ca-otericʉre bairona. Trigo jeerica yʉtea ĩigaro ĩi ati ʉmʉrecóo ca-petiri paʉ majuu. Trigo jeeri majare yʉ ca-ĩata Dio tʉ macanare ángel majare na yʉ ĩi. 
MAT.13.40	To bairi caroorije na ca-jee joe reriquere bairona na átigʉmi Dio caroorãre ati ʉmʉrecóo ca-petiri paʉ ca-anopʉ. 
MAT.13.41	To bairi yʉ, camaja tʉpʉ Dio cʉ̃ ca-jooricʉ aniri Dio tʉ macanare ángel majare na yʉ joogʉ yʉ ca-rotiri paʉ nipetiropʉ. “Dio cʉ̃ ca-rotirijere cá-átiquẽnare, aperãre caroorijere cá-áti wadajã pairã quenare na jee peocõaña,” na yʉ ĩi joogʉ ángel majare. 
MAT.13.42	Ángel maja nare na ca-jee yaparoro peeropʉ na yʉ reegʉ. Topʉ na yʉ ca-reero seeto majuu tamuobana tʉgooñarique pai otigarãma. 
MAT.13.43	To bairo ca-bairi paʉ cariape cá-ána caroarã maca mani Ʉpaʉ Dio cʉ̃ ca-rotiri paʉpʉ anicõagarãma. Muipu cʉ̃ ca-aji baterore bairona ca-aji baterã anigarãma na quena. Noa yʉ yere ca-apirã caroaro na apiʉjaato, ca-ĩiwĩ Jesú.
MAT.13.44	Oco bairo ca-ĩinemowĩ Jesú tunu:
MAT.13.44	—Ʉpaʉ Dio cʉ̃ ca-anie pairo ca-wapacʉtie niyeru cuirire yepapʉ yaa cũu yajioriquere bairona bai. Jicãʉ tiere bʉga, tona yaa cũucõaʉmi tunu. Wariñuurique mena aá, cʉ̃ apeyere nipetirije aperãre na nuni, niyerure jee átiri, ti cuirire pairo ca-wapacʉtie niyeru cuiri ca-cuñari yepare wapayeimi yua tie niyeru cʉ̃ ca-yaa cũurique macare cʉgogʉ. Tiere bairona pairo majuu ca-wapacʉtie ãa Ʉpaʉ Dio cʉ̃ ca-anie.
MAT.13.45	Ape wame Jesú oco bairo ca-ĩiwĩ tunu, Ʉpaʉ Dio tʉpʉ mani ca-anipere pairo ca-wapacʉtie ãa, ĩi buioʉ:
MAT.13.45	—Jicãʉ apeye wapayeri majocʉ perla na ca-ĩrije caroa ca-ajiyari rupaarire ca-maca teñaʉ aájupʉ. 
MAT.13.46	Maca teñaʉ jicã caroa majuu pairo ca-wapa cʉtiare ca-tʉjʉyupʉ aperã tʉpʉ. To bairi tiare boʉ nipetiro cʉ̃ apeyere aperãre na nuni, niyerure jee, tiare ca-wapayeyupʉ, ca-ĩiwĩ Jesú, Dio ye macaje pairo ca-wapacʉtie ãa ĩi buioʉ.
MAT.13.47	Ape wame ca-ĩiwĩ Jesú tunu:
MAT.13.47	—Dio camajare na cʉ̃ ca-bejepe oco bairo ãa: Aperã ca-pairi yapʉ wai wajarã na bapire ca-roca ñua jooyuparã. To bairo na cá-áto wai capaarã to canacã wame ca-jãañuparã. 
MAT.13.48	Capaarã na ca-jãaro tʉjʉrã ca-wemoñuparã paputiropʉ. Wemo yaparo ca-beje ruiyuparã yua. Caroarã jetore ca-jee jãañuparã ape piipʉ. Caroorã maca ca-reecõañuparã. 
MAT.13.49	To bairona átigarãma Dio tʉ macana ángel maja ati ʉmʉrecóo ca-petiri paʉ ca-anopʉre. To canacã poa macana tʉpʉ aáti, caroarã watoapʉ ca-ãna caroorãre na bejegarãma. 
MAT.13.50	Caroorãre na beje, peeropʉ na reegarãma. Topʉ nare na ca-reero seeto majuu tamuobana tʉgooñarique pai otigarãma, ca-ĩiwĩ Jesú.
MAT.13.51	To bairije buio yaparo:
MAT.13.51	—¿Tiere mʉja api puotí? jã ca-ĩi jeniñawĩ Jesú.
MAT.13.51	—Ʉ̃ʉjʉ, jã api puo, jã ca-ĩiwʉ.
MAT.13.52	To bairo jã ca-ĩiro:
MAT.13.52	—Jicãarã judío majare cabuerã Dio yere yʉ ca-buiorijere na ca-apiʉjaata pʉga wame aperãre na buio majigarãma: Tirʉmʉpʉre Dio ye quetire ca-ĩi buiorã na ca-ĩi ucarique quenare, yucʉacã Dio ye quetire yʉ ca-buiorije quenare aperãre na buio majiogarãma, jã ca-ĩiwĩ Jesú.
MAT.13.53	Atie queti buio majiorica wamerire buio yaparo cá-aácoami Jesú cʉ̃ ca-bʉcʉarica macapʉ. 
MAT.13.54	Cʉ̃ ca-bʉcʉarica macapʉ aá, topʉ eja, na ya wii neñapo buerica wiipʉ Dio Wadariquere na ca-buiowĩ. To bairo na cʉ̃ ca-buiorijere apirã ca-tʉgooña acʉawã to macana:
MAT.13.54	—Camajocʉ manire bairona ca-baii anibacʉ quena seeto majuu majimi. ¿Noopʉ atie caroaro cʉ̃ ca-buio majirijere cʉ̃ ca-majiñuparí? ¿Dope bairo majuu bairi áti iñooriquere cʉ̃ cá-áti majiñuparí? ca-ame ĩiwã. 
MAT.13.55	—Cʉ̃ yarãre, cʉ̃ ca-bairiquere mani maji peticõa. Yucʉ pãiri mena apeye uniere cá-átacʉ José ãnacʉ macʉ ãmi. Cʉ̃ paco María ca-wamecʉco ãmo. Cʉ̃ bairã Jacobo, José, Simón, Juda ca-wamecʉna ãma. 
MAT.13.56	Cʉ̃ yarã romiri quena mani ya macapʉ ãma. To bairi camajocʉ manire bairona anibacʉ quena ¿dope bairo tiere cʉ̃ majibauparí? ca-ame ĩiwã Jesú cʉ̃ ca-bʉcʉarica maca macana. 
MAT.13.57	To bairo ame ĩirã cʉ̃ ca-api nʉcʉbʉgoquẽma. To bairo cʉ̃ na ca-api nʉcʉbʉgoquẽto tʉjʉʉ oco bairo na ca-ĩiwĩ Jesú:
MAT.13.57	—Dio ye quetire buiori majocʉ aperopʉ cʉ̃ ca-buio teñaro to macana cʉ̃ api nʉcʉbʉgorãma. Cʉ̃ ya maca macana macare na cʉ̃ ca-buioro cʉ̃ api nʉcʉbʉgoquẽnama, na ca-ĩiwĩ Jesú.
MAT.13.58	To bairi cʉ̃ ca-bʉcʉarica macapʉ capee áti iñoorica wamerire cá-átiquẽmi cʉ̃re na ca-api nʉcʉbʉgoquẽto maca.
MAT.14.1	Ti paʉ ca-ano Jesú cʉ̃ ca-bairijere cʉ̃ ca-ĩi buioyuparã aperã Herode Galilea yepa ʉpaʉre. 
MAT.14.2	To bairo cʉ̃ na ca-ĩi buiorijere api, cʉ̃ yere ca-cotebojari majare oco bairo na ca-ĩiñupʉ:
MAT.14.2	—Juan bautisari majocʉ ãnacʉ ãcʉmi Jesú. Mani ca-jĩa rocaepaʉ anibacʉ quena ca-catí tunuricʉ ãcʉmi. To bairi ca-catí tunuricʉ aniri áti iñoorica wamerire áti majiimi, na ca-ĩiñupʉ Herode Jesú cʉ̃ ca-bairijere apiri.
MAT.14.3	Ca-jʉgoyepʉna Juan're cʉ̃ ca-ñee rotiyupʉ Herode cʉ̃ polisía majare. Cʉ̃ ñee roti, presopʉ come wẽeri mena na ca-jiaricʉpʉ cʉ̃ ca-jooyupʉ, Juan cʉ̃re cʉ̃ ca-buionucurijere apigatei. Ca-jʉgoye cʉ̃ bai Felipe nʉmo ca-anibatacore Herodía ca-wamecʉcore ca-neñupʉ Herode maca. 
MAT.14.4	To bairo cʉ̃ bai nʉmore cʉ̃ ca-nero tʉjʉri oco bairo cʉ̃ ca-ĩi buionucubajupʉ Juan: “Ñuuquẽe mʉ bai nʉmore mʉ ca-nero. Cõre ca-nequetipaʉ mʉ anibajupa.” To bairo Juan cʉ̃ ca-ĩinucurije wapa to cõona Herode polisíare ca-ñee rotiyupʉ Juan're.
MAT.14.5	Nemoona polisíare cʉ̃ ca-jĩa rotigabajupʉ. Camaja, “Dio ye quetire buiori majocʉ ãcʉmi Juan,” cʉ̃re ca-ĩi tʉgooñawã. To bairi, “Cʉ̃re yʉ ca-jĩa rotiata camaja yʉre punijini tʉjʉborãma,” ĩi tʉgooñari camajare na ca-uwiyupʉ Herode. 
MAT.14.6	Cabero Herode cʉ̃ ca-buiarica rʉmʉ ca-ano boje rʉmʉ cá-ájupʉ. Ti boje rʉmʉ ca-ano Felipe nʉmo ca-anibataco Herodía maco ca-bajao wiaájupo, Herode cʉ̃ ca-piiricarã jãa yʉre na tʉjʉato ĩo. Cõ ca-bajarijere Herode seeto ca-tʉjʉ wariñuuñupʉ. 
MAT.14.7	To bairo cõ ca-bajarijere seeto tʉjʉ wariñuuri:
MAT.14.7	—Noo yʉ mʉ ca-jenigari wamere mʉ yʉ joogʉ, jocʉ mee yʉ ĩi, cõ ca-ĩiñupʉ Herode.
MAT.14.8	To bairo cõre cʉ̃ ca-ĩiro cõ pacore cõ ca-jeniñañupo. Jeniña yaparo Ʉpaʉ Herodere oco bairo cʉ̃ ca-ĩiñupo:
MAT.14.8	—Juan bautisari majocʉ rʉpoare na pa ta rotiya. Na pa ta rotiri jotʉ bapapʉ peori yʉ jooya, cʉ̃ ca-ĩiñupo Herodía maco, cõ paco cõ ca-jeni rotiro mena.
MAT.14.9	To bairo cõ ca-ĩiro apii seeto ca-tʉgooñarique paiyupʉ Herode, Juan're cʉ̃ jĩagaquetibacʉ. To bairo tʉgooñabacʉ quena, “Yʉ ya boje rʉmʉ ca-ano yʉ ca-piena yʉ ĩi eperema, cõre yʉ ca-ĩi cũuri wamere yʉ cá-átiquẽpata,” ĩi tʉgooñari cõ ca-jeniri wamere cá-áti rotiyupʉ. 
MAT.14.10	To bairo cʉ̃ ca-rotirona aperã Juan're cʉ̃ rʉpoa cʉ̃ ca-pa ta jĩa rocacõañuparã presopʉ ca-ãcʉ̃re. 
MAT.14.11	Pa ta jĩa, cʉ̃ rʉpoare jotʉ bapapʉ peo, Herodía macore ca-jooyuparã. Cõre na ca-jooro cõ pacore ca-joo neto jooyupo tunu.
MAT.14.12	Cabero Juan ãnacʉ cʉ̃ ca-buericarã atí, cʉ̃ rupaʉ ãnatore ne aá, cʉ̃ ca-yaa rocayuparã. Cʉ̃ yaa roca yaparo Jesúre cʉ̃ ca-buiora aájuparã yua.
MAT.14.13	To bairo Juan're na ca-jĩa rocariquere queti apii cumua mena cá-aácoami Jesú aperopʉ camaja mani paʉpʉ. Cʉ̃ cá-aáto queti apirã camaja capaarã macaa macana cõo cʉ̃ ca-ʉja aáma maapʉ. 
MAT.14.14	To bairi Jesú topʉ roca tu, ma eja, na paarãacãre na ca-tʉjʉwĩ. Na tʉjʉri, na ca-bopaco tʉjʉwĩ. Na mena ca-ãna ca-riarãre na ca-catíowĩ Jesú. 
MAT.14.15	To bairi ñamicaa muipu cʉ̃ ca-ani aáti paʉ ca-ano cʉ̃ buerã cʉ̃ tʉpʉ aá, cʉ̃ jã ca-ĩiwʉ:
MAT.14.15	—Meere, ñamicaapʉ ãa. Maca maa atora. To bairi camajare na aá rotiya. Macaapʉ na wapaye ʉgara aáparo, jã ca-ĩibapʉ Jesúre.
MAT.14.16	To bairo cʉ̃ jã ca-ĩiro:
MAT.14.16	—Na aáqueticõato. Mʉja majuuna na nuuña, jã ca-ĩiwĩ Jesú.
MAT.14.17	—Pan rupaare jicã wamo cõo nare jã ca-nubopere, wai pʉgarã jetore jã cʉgo camaja capaarã majuure na jã ca-nuuboparãacãre, jã ca-ĩiwʉ Jesúre.
MAT.14.18	To bairo cʉ̃ jã ca-ĩiro:
MAT.14.18	—Atopʉ jee ajá, jã ca-ĩiwĩ Jesú.
MAT.14.18	To bairo jã cʉ̃ ca-ĩiro cʉ̃ tʉpʉ jã ca-jee apʉ́. Jee atí, Jesúre jã ca-joowʉ tie ʉgariqueacãre.
MAT.14.19	To bairi Jesúre cʉ̃ jã ca-jooro bero ta caroa yepapʉ camajare na ca-rui rotiwĩ Jesú. Na rui roti, jicã wamo cõo canacã ʉgarica rupaare, wai pʉgarãre jee átiri ʉmʉrecóopʉre tʉjʉ mʉgo, Diore jeni nʉcʉbʉgo, ʉgariquere pe, jãare ca-bate joowĩ cʉ̃ buerãre. Jã maca camajare jã ca-bate joowʉ tunu. 
MAT.14.20	To bairo camajare jã ca-bate jooro ca-ʉga yapi peticoama. Na ca-ʉga yapicoato bero Jesú buerã jã ca-jee jãawʉ piiripʉ na ca-ʉga rʉgarijere doce wʉri majuu jirari wʉri. 
MAT.14.21	To bairi tiere ca-ʉgaricarã ca-ãma jicã wamo canacã mil caʉmʉa jeto. Cãromia, cawimarã quenare na ca-cõoñaquẽjuparã.
MAT.14.22	Tie bero cʉ̃ buerãre cumuapʉ jã ca-eja jãa rotiwĩ Jesú. “Camajare na yʉ ca-tʉjʉ tʉja jootoye yʉ jʉgoye i nʉgoa peña aá yuuya,” jã ca-ĩiwĩ. 
MAT.14.23	To bairi camaja paarãacãre na tʉjʉ tʉja joo yaparo ca-wamʉ aájupi ʉ̃taʉpʉ, Diore jeni nʉcʉbʉgoʉ aácʉ. Canaiori paʉ topʉna ca-anicõañupi mai jicãʉna. 
MAT.14.24	Cʉ̃ cabuerã maca ti ñami cumuapʉ cá-aána ca-yoaropʉ ti ra recomaca jã ca-peña aáto seeto oco ca-jabewʉ, wino seeto uwioro ca-papu rocaturo maca. 
MAT.14.25	Ca-bujuparo jʉgoyeacã Jesú oco bui cá-atí nutuami, jã tʉpʉ acʉ́. 
MAT.14.26	To bairo oco bui cʉ̃ cá-ató tʉjʉrã seeto jã ca-tʉjʉ acʉacoapʉ.
MAT.14.26	—¡Jicãʉ camajocʉ ãnacʉ wãti ãcʉmi! jã ca-ĩi awaja acʉacoapʉ. To bairo jã ca-ĩi awajaro:
MAT.14.27	—Uwiqueticõaña. Yʉna yʉ ãa mʉja ʉpaʉna. Tʉgooña uwi acʉaquẽja, jã ca-ĩiwĩ Jesú.
MAT.14.28	To bairo jã cʉ̃ ca-ĩiro oco bairo cʉ̃ ca-ĩiwĩ Pedro:
MAT.14.28	—Mʉna mʉ ca-ãmata mʉ tʉpʉ oco bui yʉ aá rotiya.
MAT.14.29	To bairo Jesúre cʉ̃ ca-ĩiro:
MAT.14.29	—Baiyupa adʉja, Pedrore cʉ̃ ca-ĩiwĩ Jesú.
MAT.14.29	To bairo cʉ̃ ca-ĩiro Pedro cumuapʉ ca-jañaricʉ rui, oco bui cá-aábami, Jesú tʉpʉ aácʉ. 
MAT.14.30	To bairo aábacʉna wino seeto ca-papurijere tʉjʉ acʉa, ca-uwiwĩ. To bairo uwi, ca-ruacoa rui nutuami. Ruacoacʉ yʉ áa ĩi:
MAT.14.30	—¡Ʉpaʉ, yʉre ñei ajá, rua yajii yʉ bai! ca-ĩi awajawĩ Jesúre.
MAT.14.31	To bairo Pedro cʉ̃ ca-ĩi awajaro Jesú cʉ̃ ca-ñeewĩ. Cʉ̃re ñee: 
MAT.14.31	—Jĩacã majuu yʉre mʉ tʉgooña nʉcʉbʉgo. ¿Nope ĩi, “Yajicoa aácʉ yʉ áa,” mʉ ĩi tʉgooñarí? ca-ĩiwĩ Jesú Pedrore.
MAT.14.32	To bairi cumuapʉ na ca-eja jãaro wino ca-papu janacoapʉ yua. 
MAT.14.33	Jã maca cumuapʉ ca-ãna Jesúre nʉcʉbʉgori rʉpopatua mena tuatu ejacumu eja:
MAT.14.33	—Cariapena Dio Macʉna mʉ ãa, cʉ̃re jã ca-ĩi nʉcʉbʉgowʉ.
MAT.14.34	Jã ca-peña aápʉ yua. Peña aá, ape nʉgoapʉ eja, Genesaret na ca-ĩri yepapʉ jã ca-ma ejawʉ. 
MAT.14.35	To bairo ti paʉpʉ jã ca-ma ejaro tʉjʉrã, “Jãaa, meere, Jesú ejami,” ca-ame ĩi buiowã to macana camaja. To bairi Jesú cʉ̃ ca-ejarijere queti apirã ti yepa macanare ca-buio batecõa joowã, mani yarã ca-riarãre Jesú tʉpʉ na jee apáro ĩirã. 
MAT.14.36	To bairi ca-riarãre cʉ̃ tʉpʉre ca-jee ejawã. To bairi ca-riarã maca oco bairo cʉ̃ ca-ĩiwã Jesúre:
MAT.14.36	—Mʉ jutiiro yapa jetore jã pañagarã. To bairo pañarã jã netogarã, ca-ĩi jeniwã Jesúre. To bairi nipetirã ca-riarã cʉ̃ jutiiro yapa ca-tʉjarore ca-pañarã ca-netowã yua.
MAT.15.1	Cabero jicãarã fariseo maja, aperã judío majare cabuerã Jerusalén'pʉ ca-ãnana atí, Jesú tʉpʉ eja, oco bairo cʉ̃ ca-ĩi jeniñawã:
MAT.15.2	—¿Nope ĩirã mʉ buerã mani ñicʉa na cá-áti rotiriquere na átiquẽetí? Wamo cojequẽema ʉgagarã jʉgoye, cʉ̃ ca-ĩiwã Jesúre.
MAT.15.3	To bairo cʉ̃ na ca-ĩiro oco bairo na ca-ĩiwĩ Jesú:
MAT.15.3	—Mʉja maca mʉja cá-átinucurije ána Dio cʉ̃ ca-rotirica wamere mʉja átiquẽe. 
MAT.15.4	Dio oco bairo ca-rotiyupi: “Mʉja pacʉare na nʉcʉbʉgoya. Noa una na pacʉare rooro na ca-ĩirãre na ca-jĩa reepe ãa.” 
MAT.15.5	Mʉja maca ti wamere mʉja bai netoonucu, oco bairo mʉja pacʉare ca-ĩirã aniri: “Atie niyerure mʉjaare yʉ joo majiquẽe. Dio ye ca-anipe ãa, cʉ̃re yʉ ca-joope. To bairi mʉjaare yʉ átinemo majiquẽe,” mʉja pacʉare jocarãna na mʉja ĩi. 
MAT.15.6	Mʉja majuuna mʉja ye niyerure maibana, to bairo na mʉja ĩitonucu. To bairi nare átinemogaquetiri nare ca-nʉcʉbʉgoquẽna mʉja ãa. To bairo ĩi tʉgooñabana Dio cʉ̃ ca-rotirica wamere mʉja bai netoonucu. “Mʉja pacʉare na nʉcʉbʉgoya,” Dio cʉ̃ ca-rotirica wamere mʉja bai netoonucu, na átinemoquẽnana. 
MAT.15.7	“Caroare cá-ána jã ãa,” jocarã mʉja ĩi. Tirʉmʉpʉ Dio ye quetire buiori majocʉ ãnacʉ cariape mʉja ca-baipere oco bairo ca-ĩi ucañañupi:
MAT.15.8	Ati maja, “Diore ca-mairã jã ãa,” ĩibana quena na yeripʉ yʉ tʉgooña nʉcʉbʉgoquẽema.
MAT.15.9	To bairi jocarãna, “Diore cá-áti nʉcʉbʉgorã jã ãa,” ĩima naa. Na majuuna na ca-tʉgooñari wamerena, “Atie Dio cʉ̃ ca-rotirique ãa,” ĩibana na ya wame macare áti nʉcʉbʉgoma.
MAT.15.9	Ti wame Isaía ãnacʉ cʉ̃ ca-ĩi ucariquere bairona mʉja bai, ca-ĩiwĩ Jesú fariseo majare, judío majare cabuerã quenare Jerusalén'pʉ ca-ãnana Jesú tʉpʉ ca-ejaricarãre.
MAT.15.10	To bairo na ĩi yaparo camajare na pii neopo, oco bairo na ca-ĩi buiowĩ Jesú:
MAT.15.10	—Caroaro yʉ apiya, yʉ yere majigarã. 
MAT.15.11	Camaja na majuuna roorije na yeripʉ na ca-tʉgooñarije jʉgori caroorã ãma. Na ʉgarique macaje jʉgori mee caroorã ãma, ca-ĩiwĩ Jesú.
MAT.15.12	To bairo cʉ̃ ca-ĩiro bero cʉ̃ buerã jã cá-aápʉ cʉ̃ tʉbʉjaacã. Cʉ̃ tʉpʉ aá, oco bairo cʉ̃ jã ca-ĩiwʉ:
MAT.15.12	—To bairo mʉ ca-ĩiro fariseo maja mʉ api tutima, Jesúre jã ca-ĩiwʉ.
MAT.15.13	To bairo jã ca-ĩiro oco bairo queti buio majiorica wame jã ca-ĩi buiowĩ Jesú:
MAT.15.13	—Jicãʉ weje ʉpaʉ caroorije cawatoana to majuuna ca-putirije cʉ̃ ca-otequẽtiere wʉgue reimi. To bairona na áti reegʉmi yʉ Pacʉ ʉmʉrecóo macacʉ ape wame ca-ani jocari wame macare cabuerãre. 
MAT.15.14	To bairi na tʉgooñaquẽja fariseo majare. To bairona na anicõato. “Aperãre ca-bue majirã jã ãa,” jocarã majuu ĩima. Ca-tʉjʉ majiquẽna aperã ca-tʉjʉ majiquẽnare ca-tʉ̃ga jʉ́go aánare bairona baima. Jicãʉ ca-tʉjʉ majiquẽcʉ apeĩ ca-tʉjʉ majiquẽcʉre cʉ̃ ca-tʉ̃ga jʉ́go aápata opepʉ ree jãacõaborãma na pʉgarãpʉna, jã ca-ĩiwĩ Jesú.
MAT.15.15	To bairi Pedro oco bairo cʉ̃ ca-ĩiwĩ Jesúre:
MAT.15.15	—Mʉ ca-buioe wame ¿dope bairo ĩigaro to ĩití? cʉ̃ ca-ĩiwĩ.
MAT.15.16	To bairo cʉ̃ ca-ĩiro oco bairo jã ca-ĩi buiowĩ Jesú:
MAT.15.16	—¿Mʉja quena ca-api majiquẽna mʉja anicõatí? 
MAT.15.17	Nipetirije camaja na ca-ʉgari wame cõo paropʉ eja, to cõona yajicoa. 
MAT.15.18	Ape wame maca camaja na yeripʉ caroorije tʉgooña, tiere wada, bairã caroorã ani nutuapa yua. 
MAT.15.19	Camaja na yeripʉ na ca-tʉgooñari wame cõo caroorije áama. Aperãre jĩama. Áti epericarã cʉgoma. Aperã yere jee rutima. Ĩito paima. Aperãre caroorije wada paima. 
MAT.15.20	To bairije áama camaja, to bairona na yeripʉ caroorije ca-tʉgooñarã aniri. To bairi caroorã ani nutuapa. Ʉgagarã jʉgoye wamore cojequetaje maca camaja caroorã na ca-ano átiquẽe.
MAT.15.21	Cabero ti yepa Genesaret'pʉ ca-ãnacʉ cá-aácoami Jesú tunu ape yepapʉ Tiro, Sidón ca-wamecʉti macaa ca-ani yepapʉ. 
MAT.15.22	Topʉ cʉ̃ ca-ejaro to macaco cananea yao Jesú tʉpʉ atí, baujaro Jesúre cʉ̃ ca-ĩi jeniwõ:
MAT.15.22	—¡Ʉpaʉ! ¡Yʉ bopaco tʉjʉya! “David tirʉmʉpʉ macacʉ pãramipʉre jicãʉre cʉ̃ joogʉmi Dio,” na ca-ĩricʉna mʉ ãa. Yʉ maco wãti cʉtibaco seeto tamuomo, cʉ̃ ca-ĩi jeniwõ Jesúre.
MAT.15.23	To bairo baujaro majuu cõ ca-ĩi jenirije to ca-anibato quena cõ ca-yʉʉquẽmi Jesú. To bairi jã cʉ̃ buerã cʉ̃ tʉpʉ atí:
MAT.15.23	—Cõ aá rotiya. Seeto baujaro jeni patowãcoomo, cʉ̃ jã ca-ĩicõawʉ Jesúre yua.
MAT.15.24	To bairi ca-ĩiwĩ Jesú ca-jeniore:
MAT.15.24	—Dio yʉ ca-joowĩ Israel maja jetore oveja nuuricarã ca-yajiricarãre bairo ca-bairã tʉpʉ, Diore ca-majiritiricarã tʉpʉ, cõ ca-ĩiwĩ Jesú.
MAT.15.25	To bairo cõre cʉ̃ ca-ĩibato quena cʉ̃ tʉpʉ atí, mubia cumu nʉcʉbʉgo:
MAT.15.25	—Ʉpaʉ, yʉ átinemoña, cʉ̃ ca-ĩiwõ Jesúre.
MAT.15.26	To bairo cõ ca-ĩiro:
MAT.15.26	—Aperã Israel maja ca-aniquẽnare yʉ cá-átinemoro cawimarã ye ʉgariquere na emari yaiare nare nuʉre bairo yʉ átiboʉ, cõ ca-ĩiwĩ Jesú.
MAT.15.27	To bairo cõ cʉ̃ ca-ĩiro:
MAT.15.27	—Ʉpaʉ, cariape mʉ ĩi mʉa. To bairo yaiare cawimarã ye ʉgariquere ca-jooquetipe to ca-anibato quena na ʉparã na ca-ʉga ruiri cajawa ẽoro ca-ñaa rerijere ʉgama yaia. To bairo ĩo, yʉ quena apeo yʉ ca-anibato quena Israel majare na átinemo yaparoʉ petoacã yʉ quenare yʉ átinemoña ĩo, ca-ĩiwõ Jesúre.
MAT.15.28	To bairo cõ ca-ĩiro oco bairo cõ ca-ĩiwĩ Jesú:
MAT.15.28	—Mʉa caroaro majuu, “Yʉ átinemogʉmi,” yʉre mʉ ca-ĩi tʉgooña nʉcʉbʉgowʉ. To bairi mʉ ca-boori wamere bairona to baiato, cõ ca-ĩiwĩ Jesú.
MAT.15.28	To bairo cõ cʉ̃ ca-ĩri paʉna ca-ñuucoajupo cõ maco yua.
MAT.15.29	Topʉ ca-ãnacʉ Jesú cá-aámi Galilea na ca-ĩri ra tʉpʉ. Eja, ʉ̃taʉ buipʉ aá, topʉ ca-ruiwĩ. 
MAT.15.30	Topʉ cʉ̃ cá-aáto camaja capaarã cʉ̃ tʉpʉ ca-ejawã. To bairi na yarãre cʉ̃ tʉpʉ ca-jee ejoowã ca-riaye cʉnare, cá-aá majiquẽnare, ca-wamori ñuuquẽnare, ca-tʉjʉ majiquẽnare, ca-wada majiquẽnare, aperã capaarã ca-riarãre Jesú tʉpʉ ca-jee ejoowã. To bairo Jesú cʉ̃ tʉpʉ na ca-jee ejoorãre na ca-catíowĩ. 
MAT.15.31	To bairi ca-wada majiquẽnare na ca-wada majiro cá-ámí. Ca-wamori ñuuquẽnare na ca-quenoowĩ. cá-aá majiquẽna quenare na cá-aá majiro cá-ámí. Ca-tʉjʉ majiquẽna quenare na ca-tʉjʉ majiro cá-ámí. To bairona Jesú na cʉ̃ ca-netoo catíoro camaja cʉ̃ tʉpʉ ca-ejarã ca-tʉjʉ acʉacoama. Tʉjʉ acʉari, “Dio Israel maja na cá-áti nʉcʉbʉgoʉ caroaro majuu áami,” Diore ca-ĩi wariñuuwã.
MAT.15.32	To bairi cʉ̃ buerãre cʉ̃ tʉ maca jã ca-pii neowĩ Jesú. Jã pii neo, oco bairo jã ca-ĩiwĩ:
MAT.15.32	—Ati maja paarãacãre na yʉ bopaco tʉjʉ. Yʉ mena itia rʉmʉpʉ ãma. Na ʉgarique peticoapa, meere. To bairi ca-ʉgaquẽnare na yʉ aá rotigaquẽe, ñigo riabana maapʉ mecʉ ñaarema ĩi.
MAT.15.33	To bairo jã cʉ̃ ca-ĩiro:
MAT.15.33	—Ati paʉ ca-ñee mani paʉ ãa. To cõo camaja capaarã na ca-ano majuure na mani ca-nuupe máni majuucõa, jã ca-ĩiwʉ Jesúre.
MAT.15.34	To bairo cʉ̃ jã ca-ĩiro:
MAT.15.34	—Ʉgarica rupaa, ¿noo canacã majuu to ãtí? jã ca-ĩi jeniñawĩ Jesú.
MAT.15.34	—Siete rupaa majuu ãa, wai jicãarãacã ãma, jã ca-ĩiwʉ.
MAT.15.35	To bairi Jesú camajare yepapʉre na ca-rui rotiwĩ. 
MAT.15.36	Na rui roti, Diore cʉ̃ jeni nʉcʉbʉgo, ʉgariquere pe, jã ca-bate joowĩ jãare cʉ̃ buerãre. Jã maca camajare jã ca-bate joowʉ tunu. 
MAT.15.37	To bairi to ca-ãna nipetirã ca-ʉga yapicoama. Ʉga yapiri bero na ca-ʉga rʉgarijere ca-jee jã jiroowã siete wʉri majuu. 
MAT.15.38	To bairi tiere ca-ʉgaricarã caʉmʉa jetore ca-cõoñawã bapari canacã mil majuu, cãromia, cawimarã na cõoñaquẽnana. 
MAT.15.39	To bairi camajare tʉjʉ tʉja joo, cumuapʉ eja jãa, Magdala na ca-ĩri yepapʉ cá-aámi Jesú yua.
MAT.16.1	Magdala na ca-ĩri yepapʉ cʉ̃ ca-ano Jesúre ca-tʉjʉra ejawã fariseo maja, saduceo maja tunu. ¿Cariape ca-aniqueti wame Jesú cʉ̃ ĩibocʉtí? ĩirã, oco bairo ca-ĩiwã Jesúre:
MAT.16.1	—Dio ʉmʉrecóo macacʉ cʉ̃ cá-áti iñoo majiri wamere bairona jã áti iñooña, cʉ̃ ca-ĩiwã.
MAT.16.2	To bairo cʉ̃ na ca-ĩiro:
MAT.16.2	—Ʉmʉrecoo ca-jũa roca jã aáto tʉjʉrã: “Bujiyʉ caroa rʉmʉ anigaro,” mʉja ĩirã. 
MAT.16.3	Ca-bujuri paʉ ca-ano tunu, “Oco ñiibʉja. To bairi oco rʉmʉ anigaro,” mʉja ĩirã. Caroaro mʉja tʉjʉ majirã ca-ocape quenare, ca-ajipe quenare ʉmʉrecóopʉre tʉjʉri. To bairo majibana quena ati rʉmʉrire Dio cʉ̃ cá-átiere mʉja tʉjʉ majiquẽe. 
MAT.16.4	Ati yʉtea macana rooro áama, “Áti iñoorica wamere jã iñooña,” ĩirã. Na yʉ áti iñooquẽe. Jicã wamerena na yʉ iñoogʉ Jonás ca-wamecʉcʉ tirʉmʉpʉ macacʉ cʉ̃ ca-bairiquere buioʉ, na ca-ĩiwĩ Jesú. To bairo na ĩi, cá-aácoami Jesú.
MAT.16.5	Cabero Jesú, cʉ̃ buerã ʉtabʉcʉrá ape nʉgoapʉ jã cá-aápʉ tunu. Jã ca-ʉgape jã ca-jee aáquẽpʉ, majiritibana. 
MAT.16.6	To bairo jã ca-majiritiriquere jã ca-wadapeniro apiri oco bairo jã ca-ĩiwĩ Jesú:
MAT.16.6	—Caroaro tʉgooña majiña. Fariseo maja, saduceo maja na ya wame pan to wauato ĩirã levadura na ca-ĩrije tiepʉ na ca-ajurijere caroaro tʉjʉ majiri tiere átiquẽja, jãare ca-ĩibami.
MAT.16.7	To bairo cʉ̃ ca-ĩrijere api majiquetibana:
MAT.16.7	—Pan mani ca-ʉgape mani ca-jee atíquẽto ĩi to bairona manire ĩimi, jã ca-ame ĩiwʉ.
MAT.16.8	To bairo jã ca-ame ĩrijere majiri, oco bairo jã ca-ĩiwĩ Jesú:
MAT.16.8	—¿Nope ĩirã, “Pan mani ca-ʉgapere mani ca-jee atíquẽto ĩi to bairona manire ĩimi,” yʉre mʉja ame ĩití? Caroaro yʉre mʉja tʉgooña nʉcʉbʉgoquẽe, mʉja ca-ʉgapere tʉgooñarique paibana. 
MAT.16.9	¿Mʉjaare yʉ cá-átinemoro mʉja majiriticoatí? Jicã wamo canacã mil caʉmʉa, na nʉmoa romiri, na punaa mena ca-ãma jicã wamo canacã pan rupaa mena na yʉ ca-nuuricarã. ¿To bairona yʉ cá-átiepere mʉja tʉgooñaquẽetí? ¿Noo cõo canacã wʉ mʉja ca-jee jã jiroori na ca-ʉga rʉgariquere? jã ca-ĩiwĩ Jesú. 
MAT.16.10	—Ape paʉ to bairona bapari canacã mil na nʉmoa romiri, na punaa mena ca-ãma siete rupaa pan rupaa mena na yʉ ca-nuuricarã. ¿Ti wame yʉ cá-átaje quenare mʉja majiquẽetí? ¿Noo cõo canacã wʉ mʉja ca-jee jã jiroori na ca-ʉga rʉgariquere? 
MAT.16.11	Ti paʉri yʉ cá-átajere tʉgooñarã, “Jã ca-ʉgape ĩri mee,” ĩimi mʉja ca-ĩi tʉgooña majipe nibapa. To bairi fariseo maja, saduceo maja na ya wame pan ca-wauorijere átiquẽja, yʉ ca-ĩrijere api majiña, jã ca-ĩiwĩ Jesú.
MAT.16.12	To bairije jã cʉ̃ ca-ĩi buioro to cõona, “Pan macajere ĩri mee jã ĩi buiomi,” jã ca-ĩi majicoapʉ. “Fariseo maja, saduceo maja jocarãna camajare na ca-buerijere, caroaro tʉgooña majiri na ya wame átiquetiri tiere apiʉjaqueticõaña,” ĩi, jã ca-ĩiwĩ. Na ya wamere jã ca-apiʉjaata pan ca-wauorije pan ca-anipa bʉrʉare to cá-átore bairo jã quena cariape ca-aniqueti wamere ca-tʉgooñarã jã aniborã.
MAT.16.13	Cabero Césarea Filipo na ca-ĩiropʉ cá-aámi Jesú. Topʉ eja, cʉ̃ buerãre oco bairo jã ca-ĩi jeniñawĩ:
MAT.16.13	—¿Camaja yʉ ca-bairijere wadapenirã ñamʉ majuu cʉ̃ ãcʉmi, camaja yʉre na ĩinucutí? jã ca-ĩi jeniñawĩ Jesú.
MAT.16.14	To bairo jãare cʉ̃ ca-ĩi jeniñaro:
MAT.16.14	—Jicãarã, “Juan camajare ca-bautisaricʉ ca-jĩa ecooricʉ yucʉacã ca-catí tunuricʉ ãcʉmi,” mʉre ĩima. Aperã, “Dio ye quetire buiori majocʉ tirʉmʉpʉ macacʉ Elías ca-wamecʉcʉ ca-tunu ejaricʉ maca ãcʉmi,” mʉre ĩima. Aperã tunu, “Jeremía ca-wamecʉcʉ o apeĩ Dio ye quetire buiori majocʉ tirʉmʉpʉ macacʉ ca-catí tunuricʉ ãcʉmi,” mʉre ĩima, cʉ̃ jã ca-ĩiwʉ Jesúre.
MAT.16.15	To bairo cʉ̃ jã ca-ĩiro:
MAT.16.15	—Mʉjaate ¿ñamʉ ãcʉmi yʉre mʉja ĩití? jã ca-ĩi jeniñawĩ Jesú.
MAT.16.16	To bairo jãare cʉ̃ ca-ĩi jeniñaro:
MAT.16.16	—Tirʉmʉpʉ macana, “Camaja tʉpʉ joogʉmi Dio jicãʉ ca-ani majuʉre,” na ca-ĩricʉna mʉ ãa. Dio to canacã rʉmʉ ca-anicõa aninucuʉ Macʉna mʉ ãa, cʉ̃ ca-ĩiwĩ Pedro Jesúre.
MAT.16.17	To bairo Pedro cʉ̃ ca-ĩiro oco bairo cʉ̃ ca-ĩiwĩ Jesú:
MAT.16.17	—Simón, Jonás macʉ, to bairo yʉ mʉ ca-ĩrije yʉ ca-bairije aperã camaja mʉre majioquetanama. Yʉ Pacʉ ʉmʉrecóo macacʉna mʉ majioñupi. To bairi wariñuurique majuu mʉ joogʉmi Dio. 
MAT.16.18	Oco bairi wame cariape mʉ yʉ ĩi: Pedro mʉ ãa. Mʉ wame “ʉ̃taa” ĩigaro ĩi. To bairi yʉ mʉ ca-ĩri wame ʉ̃taa ca-pairica ca-yaji majiquẽtore bairona yajiquetigaro. To bairona yʉ anicõa yʉ mʉ ca-ĩirore bairona. To bairi ʉ̃taʉ ca-yajiquẽtore bairona yʉre ca-apiʉjarã, yʉ ya poa macana yʉ ca-cũparã to canacã rʉmʉ anicõa aninucugarãma. To bairi Sataná yarã yʉ ya poa macanare nare na ca-reegarije to ca-anibato quena nare netoquetigarãma. Yʉ ya poa macana riacoabana quena to canacã rʉmʉ anicõa aninucugarãma. 
MAT.16.19	To bairi mʉ yʉ cũugʉ Ʉpaʉ Dio cʉ̃ ca-anopʉ jope pãrique ʉpaʉre bairo ca-anipaʉ. To bairo ca-ãcʉ̃ ati yepa ãcʉ̃na, “Atie Dio ʉmʉrecóo macacʉ cʉ̃ ca-rotiquẽtie ãa.” Ape wame macare, “Atie Dio cʉ̃ ca-rotirije ãa,” Diore ca-ĩibojaʉ mʉ anigʉ, ca-ĩiwĩ Jesú Pedrore.
MAT.16.20	To bairo Pedrore cʉ̃ ĩi, cʉ̃ buerã nipetirã oco bairo jã ca-ĩiwĩ Jesú:
MAT.16.20	—Aperãre, “Tirʉmʉpʉ macana Dio joogʉmi jicãʉ Cristo na ca-ĩipaʉre na ca-ĩricʉna ãmi Jesú,” aperãre na ĩi buioqueticõaña yʉre, jã ca-ĩiwĩ cʉ̃ buerãre.
MAT.16.21	Ti paʉ ca-ano ape wame oco bairo cʉ̃ buerãre jã ca-ĩi buio jʉgo nutuami Jesú:
MAT.16.21	—Jerusalén'pʉ cá-aápaʉ yʉ ãa. Topʉ capee wameri yʉ tamuogʉ cabʉcʉrã camajare ca-rotirã, sacerdote maja ʉparã quena, judío majare cabuerã quena yʉre na ca-popiyeyero. Yʉre jĩa rocacõagarãma. To bairo yʉ na cá-átibato quena itia rʉmʉ bero yʉ tunu catíogʉmi Dio, jã ca-ĩiwĩ Jesú. 
MAT.16.22	To bairo jã cʉ̃ ca-ĩi buioro Pedro aperobʉjaacã cʉ̃ ca-ne aámi. Aperobʉjaacã cʉ̃ ne aá, oco bairo cʉ̃ ca-ĩi buioyupʉ:
MAT.16.22	—¡Ʉpaʉ, to bairo mʉ ca-ĩieje to baiqueticõato! To bairo mʉ átiqueti majuucõagarãma, cʉ̃ ca-ĩi buiobajupʉ Pedro maca Jesúre.
MAT.16.23	To bairo cʉ̃ ca-ĩiro Jesú Pedrore cʉ̃ amojore tʉjʉ:
MAT.16.23	—¡Sataná, yʉre aáweoya! ca-ĩiñupʉ. Pedro Sataná cʉ̃ ca-ĩigari wame cʉ̃ ca-ĩiro ĩi to bairo ca-ĩiwĩ Jesú. To bairi: —Dio yʉre cʉ̃ cá-áti rotiri wame yʉ cá-átiere ca-mata paii mʉ ãa, ca-ĩiwĩ Pedrore. —Dio cʉ̃ ca-boorijere mʉ tʉgooñaquẽe. Camaja na ca-boorije macare mʉ tʉgooña mʉa, ca-ĩiwĩ.
MAT.16.24	To bairo Pedrore cʉ̃ ĩi, oco bairo jã ca-ĩiwĩ cʉ̃ buerã nipetirãre:
MAT.16.24	—Noa yʉ mena macana anigarã na majuuna na ca-boorijere na tʉgooñaqueticõato. Dio cʉ̃ ca-boorije macare na áparo. Aperã yucʉ tẽorica pãipʉ nare na ca-jĩagarije to ca-anibato quena Dio cʉ̃ ca-boorijere na áparo. 
MAT.16.25	To bairi noa, “Yʉ majuuna yʉ ca-boorije yʉ átigʉ,” ca-ĩirã Dio tʉpʉ to canacã rʉmʉ catírique bʉgaquetigarãma. Aperã maca na majuuna na ca-boorije átiquetiri yʉ ca-boorije macare cá-ána caroa ãnaje bʉgagarãma. 
MAT.16.26	To bairi jicãʉ ati yepa macaje nipetiri wame cõo caroare cʉgo, cʉ̃ yeri maca Sataná tʉpʉ aá, cʉ̃ ca-baiata ñuuquetiboro. Cʉ̃ yeri Sataná tʉpʉ cá-aáquetipere wapaye majiquetiboʉmi, ati yepa macaje nipetiro cʉ̃ ca-cʉgorijere to ca-anibato quena. 
MAT.16.27	To bairi yʉ camaja tʉpʉ Dio cʉ̃ ca-jooricʉ aniri yʉ tunu atígʉ. Yʉ Pacʉ cʉ̃ ca-aji baterije mena, cʉ̃ tʉ macana mena yʉ tunu atígʉ. Ti paʉ ca-ano camaja to canacãʉre ati yepa ãnapʉ na cá-átaje cõona cõoñari na yʉ joogʉ na cá-átaje wapa. Yʉre ca-apiʉjaquetana macare na yʉ popiyeyegʉ. 
MAT.16.28	Cariape mʉjaare yʉ ĩi. Bai yajigarã jʉgoye Ʉpaʉ yʉ ca-aniere mʉja tʉjʉgarã atona ca-ãna jicãarã.
MAT.17.1	Seis canacã rʉmʉri bero jicãʉ ʉ̃taʉ ca-ʉmʉaricʉpʉ cá-aámi Jesú. Pedro, Jacobo, cʉ̃ bai Juan na jetore na ca-jee aámi cʉ̃ mena. 
MAT.17.2	Tiipʉ ãnaa cʉ̃re na ca-tʉjʉrona cʉ̃ ca-baurije ca-wajoayupe. Cʉ̃ riya muipu ca-ajiire bairona ca-aji bateyupe. Cʉ̃ jutii quena seeto cabotirije ca-jĩa bujuyupe. 
MAT.17.3	To bairo cʉ̃ ca-bairi paʉna nemoo Jesú mena wadapenirã ca-buia nʉcañuparã Elías, Moisé jãa tirʉmʉpʉ macana. 
MAT.17.4	To bairo ca-bairije tʉjʉʉ oco bairo Jesúre cʉ̃ ca-ĩiñupʉ Pedro:
MAT.17.4	—Ʉpaʉ, atopʉ mani ca-ano ñuu majuucõa. To bairi itia wiiacãre yʉ nʉcogʉ mʉ ca-booata. Mʉ ya wii ca-anipa wii, Moisé cʉ̃ ca-anipa wii, Elías ya wii yʉ nʉcogʉ, cʉ̃ ca-ĩibajupʉ Pedro Jesú macare.
MAT.17.5	To bairije Pedro cʉ̃ ca-wada ãnona bujeri bʉrʉa ca-ajiya bateri bʉrʉa rui atí, na ca-jĩa buju bate biacoajupe. Tie bujeri bʉrʉapʉ oco bairo ca-ĩi wadarijere ca-apiyuparã:
MAT.17.5	“Ani yʉ Macʉ, yʉ ca-maii ãmi. Seeto cʉ̃ mena yʉ wariñuu. Cʉ̃ ca-buiorijere caroaro apiʉjaya,” ca-ĩi wadarijere ca-apiyuparã.
MAT.17.6	To bairo ca-ĩi wadarijere apirã yepapʉ ca-mubia cumucoajuparã. Seeto ca-uwiyuparã cʉ̃ buerã. 
MAT.17.7	To bairo na ca-bairo Jesú atí, na paña:
MAT.17.7	—Wamʉnʉcaña. Uwiquẽja, na ca-ĩiñupʉ Jesú.
MAT.17.8	To bairo cʉ̃ ca-ĩiro apirã ca-tʉjʉyuparã. Na ca-tʉjʉro Jesú jeto ca-añupʉ yua.
MAT.17.9	To bairi ʉ̃taʉpʉ ca-ãnana ca-rui aájuparã. Na ca-rui aáto oco bairo na ca-ĩiñupʉ Jesú:
MAT.17.9	—Aperãre mʉja ca-tʉjʉejere na ĩi buioquẽja. Yʉ, camaja tʉpʉ Dio cʉ̃ ca-jooricʉ yʉ ca-anibato quena yʉre jĩa rocagarãma. To bairi ca-bai yajiricʉ ca-ãnacʉ yʉ ca-tunu catíro bero aperãre na mʉja ĩi buiogarã, na ca-ĩiñupʉ.
MAT.17.10	To bairo na cʉ̃ ca-ĩiro:
MAT.17.10	—¿Nope ĩirã judío majare cabuerã, “Dio cʉ̃ ca-joopaʉ majuu jʉgoye Elías ãnacʉ tunu atígʉmi,” na ĩití? cʉ̃ ca-ĩi jeniñañuparã.
MAT.17.11	To bairo na ca-ĩi jeniñaro:
MAT.17.11	—Cariape ĩima. Elías cʉ̃ cá-atípena ca-añupa Dio yʉre cʉ̃ ca-jooparo jʉgoye. Camajare na ca-yeri quenoo jʉgoyeyepaʉ ca-ãmi. 
MAT.17.12	Oco bairo maca mʉjaare yʉ ĩi: Elías ãnacʉ ca-eja tʉgawĩ, meere. Cʉ̃ ca-ejabato quena camaja tirʉmʉpʉ macana, “Elías atígʉmi,” na ca-ĩricʉ Juan're, “Cʉ̃na ãmi,” cʉ̃ ca-ĩi tʉjʉ majiquẽma. Na ca-boorije maca cʉ̃ cá-ájuparã, cʉ̃ jĩarã. To bairona yʉ quenare yʉ popiyeyegarãma, ca-ĩiñupʉ Jesú cʉ̃ buerãre ʉ̃taʉ buipʉ ca-rui aánare.
MAT.17.13	To bairo cʉ̃ ca-ĩiro to cõona, “Elías tirʉmʉpʉ macacʉ ĩi, Juan camajare bautisari majocʉ ãnacʉrena ĩmi,” ca-ĩi majiñuparã yua.
MAT.17.14	To bairi camaja capaarã na ca-anopʉ ca-rui ejawã. Na ca-ejaro jicãʉ Jesú tʉpʉ atí, ejacumu eja, oco bairo cʉ̃ ca-ĩiwĩ:
MAT.17.15	—Ʉpaʉ, yʉ macʉre cʉ̃ bopaco tʉjʉya. Ria mecʉ baimi ñama riaye mena. To bairo ria mecʉbacʉ nairoacã peeropʉ roca joe aánucumi. Ape paʉri ocopʉ roca ñua mecʉnucumi. Seeto majuu tamuomi. 
MAT.17.16	Mʉ cabuerã tʉpʉ cʉ̃ yʉ ne aábapʉ. Cʉ̃ netoo catío majiquẽma.
MAT.17.17	To bairo cʉ̃ ca-ĩiro oco bairo jã ca-ĩiwĩ Jesú cʉ̃ buerãre:
MAT.17.17	—Caroaro yʉre mʉja api nʉcʉbʉgoquẽe. Cariape mʉja tʉgooñaquẽe. Yoaro mʉjaare yʉ ca-ĩi buiobato quena mʉja api majiquẽe. Ani cʉ̃ macʉre yʉ tʉpʉ cʉ̃ neajá, jã ca-ĩiwĩ Jesú.
MAT.17.18	To bairi cʉ̃re jã ca-neapʉ́. Cʉ̃re jã ca-neató tʉjʉʉ wãti cʉ̃ mena ca-ãcʉ̃re cʉ̃ ca-buti aá rotiwĩ Jesú. To bairo cʉ̃ ca-ĩirona nemoo wãti camajocʉ macʉ mena ca-ãnacʉ ca-buticoami yua.
MAT.17.19	Cabero Jesú buerã aperobʉjaacã aperã na ca-apiquẽtopʉ cʉ̃ tʉpʉ aá:
MAT.17.19	—¿Dope ĩirã wãti cʉ̃ mena ca-ãcʉ̃re jã buu majiquẽjuparí? cʉ̃ jã ca-ĩi jeniñawʉ.
MAT.17.20	To bairo cʉ̃ jã ca-ĩi jeniñaro:
MAT.17.20	—Dio mʉjaare cʉ̃ cá-átinemopere tʉgooña nʉcʉbʉgoquetibana wãtire cʉ̃re mʉja buu majiquẽjupa. Cariape mʉjaare yʉ ĩi: Õcoacã maca Dio cʉ̃ cá-átiboja majirijere mʉja ca-tʉgooña nʉcʉbʉgoro quena noo cá-átipa wameri cõo mʉja áti majigarã. Icʉ ʉ̃taʉre, “Ato ca-ãnacʉ jõ maca aátoja,” mʉja ca-ĩata quenare aáboro. 
MAT.17.21	Ati wame wãtia macare buti rotigarã Diore seeto ca-jenipe ãa. Ʉgaquẽnana Diore ca-jeni nʉcʉbʉgope ãa. To bairo mʉja ca-baiquẽpata butiquetigarãma ati wame una wãtia yua.
MAT.17.22	Ape rʉmʉ Galilea yepapʉ Jesú mena jã cá-aáteñaro oco bairo jã ca-ĩiwĩ:
MAT.17.22	—Aperã yʉre ñeecõari yʉ joogarãma yʉre ca-jĩaparãre. To bairi yʉre na ca-jĩa rocarije to ca-anibato quena itia rʉmʉ bero yʉ tunu catígʉ. 
MAT.17.23	To bairo cʉ̃ buerãre jã cʉ̃ ca-ĩiro apirã jã ca-tʉgooñarique paiwʉ.
MAT.17.24	Capernaumpʉ Jesú mena jã cá-aápʉ yua. Topʉ jã ca-ejaro Pedro tʉpʉ ca-ejawã Dio wii macaje ca-anipe camaja yere niyerure ca-jeerã. Eja:
MAT.17.24	—¿Mʉjaare cabuei Dio wii macaje ca-anipere cʉ̃ wapa jooquẽetí? Pedrore cʉ̃ ca-ĩi jeniñawã.
MAT.17.25	—Ʉ̃ʉjʉ, wapayeimi, na ca-ĩiwĩ Pedro.
MAT.17.25	Cabero Pedro wiipʉ jãa, Jesúre niyerure cʉ̃ ca-jeniñagabami Dio wii macaje nare cʉ̃ ca-joopere. Cʉ̃ ca-jeniñaquẽtopʉna oco bairo cʉ̃ ca-ĩiwĩ Jesú:
MAT.17.25	—¿Dope bairo mʉ tʉgooñatí, Simón? Maca ʉparã niyerure jenirã ¿ni majare na jenití? ¿Na punaare o aperã macare na jenití? cʉ̃ ca-ĩi jeniñawĩ Jesú.
MAT.17.26	To bairo cʉ̃ ca-ĩi jeniñaro:
MAT.17.26	—Aperã macare jeninucurãma, cʉ̃ ca-ĩiwĩ Pedro.
MAT.17.26	—Cariape mʉ ĩi, cʉ̃ ca-ĩiwĩ Jesú. —To bairi ʉparã punaa niyerure ca-jeniquetipe ãa. To bairona yʉ quena Dio Macʉ yʉ ca-ano Dio ya wii macajere ca-jeniquetipe nibapa yʉre. 
MAT.17.27	To bairo to ca-anibato quena mani wapayegarã, rooro manire na tʉgooñaqueticõato ĩirã. To bairi ʉtabʉcʉrápʉ wai weija. Mʉ ca-jĩa jʉgoʉre cʉ̃ rijerore tʉ̃ga pã, niyeru cuire mʉ bʉgagʉ cʉ̃ rijeropʉ. Ti cui mena mʉ wapayegʉ mani pʉgarãre na ca-jeniro, cʉ̃ ca-ĩiwĩ Pedrore Jesú.
MAT.18.1	Ti paʉ ca-ano Jesú buerã cʉ̃ tʉpʉ atí:
MAT.18.1	—¿Ni maca mʉ cabuei Ʉpaʉ Dio cʉ̃ ca-anopʉ ca-ani majuʉ, ca-rotii cʉ̃ ãcʉ̃atí? cʉ̃re jã ca-ĩi jeniñawʉ.
MAT.18.2	To bairo cʉ̃ jã ca-ĩi jeniñaro jicãʉ cawimaʉre cʉ̃ ca-pi joowĩ Jesú. Cʉ̃ pijo, cʉ̃ ca-ejanumu rotiwĩ jã watoapʉ. 
MAT.18.3	To bairo átiri, oco bairo jã ca-ĩiwĩ Jesú cʉ̃ buerãre:
MAT.18.3	—Cariape mʉjaare yʉ ĩi. “Ca-ãni majuʉ yʉ ãa,” mʉja ca-ĩi tʉgooñarijere tʉgooña janacõaña. Cawimarã na ca-anore bairo maca tʉgooñaña. “Seeto ca-roti majii yʉ ãa,” ĩi tʉgooñaquẽema cawimarã maca. To bairo mʉja ca-tʉgooña wajoaquẽpata Ʉpaʉ Dio cʉ̃ ca-anopʉ mʉja ejaquetigarã. 
MAT.18.4	To bairi Ʉpaʉ Dio cʉ̃ ca-anopʉ aperã netoro ca-ani majuurã anigarãma noa ani cawimaʉre bairona, “Cawatoa ca-ãcʉ̃ yʉ ãa,” ati yepapʉ ãnapʉ ca-ĩi tʉgooñarã. 
MAT.18.5	To bairi ani cawimaʉre bairo cawatoa ca-ãna yʉ ca-rotiro mena nare cá-átinemorã yʉpʉre cá-átinemorã ãma.
MAT.18.6	’Aperã maca anire bairo ca-ãnare caroorijere na cá-átiparore bairo na ca-ĩi wadajãata seeto na popiyeyegʉmi Dio. To bairi anire bairo ca-ãna yʉre ca-apiʉjarãre caroorije na cá-átiparore ca-ĩi wadajãrã ʉ̃ta cui pairi cui na wamʉare jia yo, ca-ʉ̃cʉari yapʉ ca-ree ñuacõa jooata ñuuboro. 
MAT.18.7	Ati yepapʉ capaarã ãma aperãre caroorije na cá-átiparore ca-ĩi wadajãrã. To bairona ca-ĩi wadajãrã anicõa anigarãma. To bairo caroorije na cá-átiparore ca-ĩi wadajãrãre seeto na popiyeyegʉmi Dio.
MAT.18.8	’To bairi mʉja wamo mena o mʉja rʉpo mena caroorije mʉja cá-átigaro pa ta rocaricarore bairo áti janaña. Jicã wamo mana o jicã rʉpo mana anibana quena Dio tʉpʉ to canacã rʉmʉ mʉja ca-ano maca ñuubʉja. Ca-wamoricʉna o ca-rʉporicʉna anibana quena peero ca-yatiqueti peero ca-ʉ̃ropʉ mʉja cá-aáto maca ñuuquetiboro. 
MAT.18.9	To bairona mʉja capeari jʉgori ape wame tʉjʉri caroorijere mʉja cá-átigaro mʉja capearire pĩa reeriquere bairo tʉjʉ janacõaña. Ca-cape mana anibana quena Dio tʉpʉ mʉja cá-aáto ñuubʉja. Ca-capecʉna anibana quena peeropʉ mʉja cá-aápata ñuuquetiboro.
MAT.18.10	’Ani cawimaʉre bairo ca-ãnare na tʉjʉ reequẽja. Cariape mʉjaare yʉ ĩi. Dio tʉ macana ángel maja nare ca-tʉjʉ ʉja coterã yʉ Pacʉ mena anicõa aninucuma. 
MAT.18.11	Diore ca-tʉgooñaquẽna oveja na ʉpaʉre cá-aáweo yajiricarãre bairona baima camaja quena. To bairo ca-bairãre na macaʉ acʉ́ yʉ cá-apʉ́ ati yepapʉ. Na bʉgari nare yʉ netoo, rooro na ca-bairijere.
MAT.18.12	’Ati wamere tʉgooñaña mʉjaa. Oveja nuuricarã cien nare ca-cʉgoʉ, jicãʉ cʉ̃re cʉ̃ cá-aáweo yajiata aperã noventa y nueve ca-rʉjarãre caroa ta ca-ani buuropʉ na cũucõari ca-yajiricʉre cʉ̃ macaʉ aácoaboʉmi. 
MAT.18.13	To bairi ca-yajiricʉre cʉ̃ bʉgaʉ caroaro wariñuuboʉmi. Aperã ca-yajiquetanare nare cʉ̃ ca-tʉjʉ wariñuuro netoro cʉ̃ wariñuuboʉmi ca-yajiricʉre cʉ̃ ca-bʉgaro. 
MAT.18.14	To bairona ca-ãcʉ̃ ãmi mani Pacʉ Dio ʉmʉrecóo macacʉ. To bairi ani cawimaʉre bairo ca-ãna yʉre ca-apiʉjarã jicãʉ maca cʉ̃ ca-tʉgooña mawijiaro, cʉ̃re cʉ̃ cá-aáweoro booquẽemi Dio.
MAT.18.15	’Jicãʉ mʉja yaʉ rooro mʉjaare cʉ̃ cá-ápata aperã na ca-apiquẽtopʉ cʉ̃ cá-átajere cʉ̃ buioya. Mʉjaare cʉ̃ ca-apigaata caroaro cʉ̃ mena mʉja anigarã tunu. 
MAT.18.16	Mʉjaare cʉ̃ ca-apigateero maca apeĩ mʉja yaʉ jicãʉ o pʉgarã na pii, na menare cʉ̃ tʉpʉ aá, na ca-apirona rooro mʉjaare cá-átacʉre cʉ̃ buioya. To bairo mʉja cá-áto na quena mʉjaare cʉ̃ cá-átajere majigarãma. 
MAT.18.17	To bairi na quenare cʉ̃ ca-apigateero Diore ca-apiʉjarã na ca-neñaporopʉ na buioya. Na quena cʉ̃ na ca-buiorijere cʉ̃ ca-apigateero, “Diore ca-api nʉcʉbʉgoquẽnare bairona carooʉ ãcʉmi,” cʉ̃re mʉja ĩi tʉjʉgarã. “Gobierno ye ca-anipe niyeru camaja yere ca-jeerãre bairona carooʉ majuu ãcʉmi,” cʉ̃ mʉja ĩi tʉjʉgarã yua.
MAT.18.18	’Cariape mʉjaare yʉ ĩi. Ati yepapʉ yʉ yarã aniri, “Atie Dio ʉmʉrecóo macacʉ cʉ̃ ca-rotiquẽtie ãa,” o ape wame, “Atie Dio cʉ̃ ca-rotirije ãa,” Diore cʉ̃ ca-ĩibojarã mʉja anigarã camajare.
MAT.18.19	’Ape wame quenare oco bairo mʉjaare yʉ ĩi: Ati yepapʉ ca-ãna yʉ yarã pʉgarã, “Ati wame Diore mani jenirã,” mʉja ca-ĩata Diore mʉja ca-jeniri wamere mʉja átibojagʉmi yʉ Pacʉ ʉmʉrecóopʉ ca-ãcʉ̃. 
MAT.18.20	Pʉgarã o itiarã yʉ yarã yʉre áti nʉcʉbʉgogarã na ca-neñaporo na watoapʉ yʉ anigʉ, ca-ĩiwĩ Jesú.
MAT.18.21	Cabero Jesú tʉ atí, oco bairo cʉ̃ ca-ĩi jeniñawĩ Pedro:
MAT.18.21	—Ʉpaʉ, ¿noo canacã ni yʉ yaʉ rooro yʉre cʉ̃ cá-áto cʉ̃ yʉ majirioʉatí? ¿Siete canacã nina rooro yʉre cʉ̃ cá-átiere yʉ ca-majirioro to ñuubʉjatí? cʉ̃ ca-ĩi jeniñawĩ Pedro.
MAT.18.22	To bairo cʉ̃ ca-ĩi jeniñaro:
MAT.18.22	—Baiquẽe. Nipetirije caroorije cʉ̃ cá-átie ca-ano cõo cʉ̃ majirioya, ca-ĩiwĩ Jesú Pedrore.
MAT.18.23	Ape wame ca-ĩi buiowĩ Jesú tunu, Ʉpaʉ Dio ʉmʉrecóopʉ ca-ãcʉ̃ aniri camajare cʉ̃ cá-átipere buio majioʉ. Oco bairo ca-ĩi buiowĩ:
MAT.18.23	—Jicãʉ maca ʉpaʉ cʉ̃ ʉmʉa cʉ̃re na ca-wapaye quenoope ca-booyupʉ. 
MAT.18.24	To bairi cʉ̃ yere ca-cõoñabojarã jicãʉ cʉ̃ ʉmʉre capee majuu millón peso niyerure ca-wapamoʉre cʉ̃re na ʉpaʉ tʉpʉ cʉ̃ ca-neajuparã. 
MAT.18.25	Cʉ̃ ʉpaʉre cʉ̃ ca-wapayepere ca-cʉgoquẽjupʉ. To bairo cʉ̃ ca-cʉgoquẽto tʉjʉʉ oco bairo ca-ĩiñupʉ cʉ̃ ʉpaʉ cʉ̃ yere ca-cõoñabojarãre: “Cʉ̃ ñeeña. Cʉ̃ ñee, cʉ̃re, cʉ̃ nʉmore, cʉ̃ punaare, cʉ̃ ca-cʉgorije quenare aperãre na jooya, na paabojari maja na anicõato ĩirã. To bairo na joo átiri niyerure mʉja jeegarã,” na ca-ĩiñupʉ. “Tie yʉre cʉ̃ ca-wapamorije wapa anigaro,” ca-ĩiñupʉ cʉ̃ ʉpaʉ. 
MAT.18.26	To bairo cʉ̃ ca-ĩiro apii cʉ̃ ʉmʉ yepapʉ rʉpopatua mena tuatu cumu eja seeto otirique mena cʉ̃ ca-ĩi jeniñupʉ: “Ʉpaʉ, mʉ yʉ ca-wapamorijere patowãcaquẽja. Yoaro mee yʉ wapaye peogʉ,” cʉ̃ ca-ĩiñupʉ. 
MAT.18.27	To bairo cʉ̃ ca-ĩiro apii cʉ̃ bopaco tʉjʉ, cʉ̃re cʉ̃ ca-wapamorijere, “To anicõato,” ĩi, cʉ̃re cʉ̃ ca-wapamobatajere cʉ̃ ca-majirioyupʉ. To bairo cʉ̃ ĩi majirio, to cõona cʉ̃ ca-tunu aá rotiyupʉ. 
MAT.18.28	To bairi pairo majuu cʉ̃ ʉpaʉre cʉ̃ ca-wapamobatajere cʉ̃ ca-majirioricʉpʉ ca-butiyupʉ. Buti, cʉ̃ yaʉ petoacã cien peso cõo cʉ̃re ca-wapamoʉre cʉ̃ bʉga, cʉ̃ ca-ñeeñupʉ cʉ̃ wamʉ tutupʉre: “¡Yʉ mʉ ca-wapamorijere yʉ wapayeya!” cʉ̃ ca-ĩi tutiyupʉ cʉ̃re. 
MAT.18.29	To bairo cʉ̃ ca-ĩi tutiro cʉ̃ yaʉ cʉ̃re ca-wapamoʉ yepapʉ ejacumuri, otirique mena oco bairo cʉ̃ ca-ĩi jeniñupʉ yua: “Mʉ yʉ ca-wapamorijere patowãcaquẽja. Yoaro mee mʉ yʉ wapaye peogʉ,” cʉ̃ ca-ĩi jeniñupʉ yua. 
MAT.18.30	To bairo cʉ̃ ca-ĩi jenirije to ca-anibato quena caberopʉ cʉ̃ ca-wapayepe ca-yuugaquẽjupʉ. To bairi cʉ̃ tuti, presopʉ cʉ̃ ca-jooyupʉ, nemoona yʉre cʉ̃ wapayecõato ĩi. 
MAT.18.31	To bairo cʉ̃ cá-áto aperã cʉ̃re bairo paa coteri maja ca-tʉjʉyuparã. To bairo cʉ̃ cá-átajere rooro tʉgooñari na ʉpaʉre cʉ̃ ca-buiora aájuparã. 
MAT.18.32	To bairo na cʉ̃ ca-ĩi buioro apii pairo majuu ca-wapamobatacʉre cʉ̃ pijo, oco bairo cʉ̃ ca-ĩiñupʉ: “Mʉ ñuuqueti majuucõa mʉa. Yʉre mʉ ca-jeniro yʉre mʉ ca-wapamobatajere mʉre yʉ ca-majiriowʉ,” cʉ̃ ca-ĩiñupʉ yua. 
MAT.18.33	“To bairo mʉre yʉ ca-bopaco tʉjʉrore bairona mʉ quena mʉ yaʉre mʉ ca-bopaco tʉjʉata ñuuboyupa,” cʉ̃ ca-ĩi tutiyupʉ macá ʉpaʉ. 
MAT.18.34	To bairo cʉ̃ ĩi tuti, presopʉ ca-ãnare ca-popiyeyerãre na ca-jooyupʉ, cʉ̃ popiyeyeya na ĩi. “Yʉre cʉ̃ ca-wapamobataje cʉ̃ ca-wapaye peoropʉ cʉ̃re mʉja buugarã,” na ca-ĩiñupʉ, ca-ĩi buiowĩ Jesú.
MAT.18.35	’To bairi mʉja quena mʉja yarã rooro mʉjaare na cá-áto nare mʉja ca-majirioquẽpata mʉja popiyeyegʉmi mani Pacʉ ʉmʉrecóo macacʉ mʉja quenare, ca-ĩiwĩ Jesú.
MAT.19.1	Jesú tiere cʉ̃ ca-ĩi buio yaparoro, Galilea yepapʉ ca-ãnana jã cá-aácoapʉ Jesú mena Judea yepapʉ. To bairi Jordán na ca-ĩri ya i nʉgoapʉ cʉ̃ mena jã ca-ãmʉ. 
MAT.19.2	To bairi noo cʉ̃ cá-aátopʉ camaja capaarã cʉ̃ ca-ʉjawã Jesúre. To bairi na mena macana ca-riaye cʉnare na ca-netoo catíowĩ Jesú.
MAT.19.3	Topʉ jã ca-ano fariseo maja jicãarã Jesú tʉpʉ atí, tʉgooña mawijiari wame cʉ̃ ĩi bui cʉ́paro ĩirã oco bairo cʉ̃ ca-ĩi jeniñawã:
MAT.19.3	—¿Mani judío majare jicãʉ cʉ̃ nʉmore cʉ̃ ca-rocagaata roca rotirique to ãtí? cʉ̃ ca-ĩi jeniñawã.
MAT.19.4	To bairo cʉ̃ na ca-ĩi jeniñaro:
MAT.19.4	—¿Dio Wadariquere cabuerã anibana quena mʉja majiquẽetí? Nemoopʉ camajare áti jʉgoʉ, caʉmʉ, cãromio na cá-ájupi Dio. 
MAT.19.5	Na áti yaparo oco bairo na ca-ĩi cũuñupi: “Ni ucʉ̃ cãromiore nee, cʉ̃ pacʉare tʉgooña janari cʉ̃ nʉmo ye macare ca-tʉgooñapaʉ ãmi. To bairi cõ mena aniri pʉgarã anibana quena cʉ̃ nʉmo mena jicãʉre bairona ãma cʉ̃ nʉmo jãa,” ca-ĩi cũuñupi Dio. 
MAT.19.6	To bairi camajocʉ jicãʉ cʉ̃ nʉmo mena jicãʉre bairona aniri Dio cʉ̃ ca-cũricarã ãma jicã bapa. To bairona Dio cʉ̃ ca-cũricarã aniri ca-ame rocaquetiparã ãma, na ca-ĩiwĩ Jesú.
MAT.19.7	To bairo na cʉ̃ ca-ĩiro:
MAT.19.7	—Baiyupa cariape mʉ ĩiquẽcʉ. Mani ñicʉ Moisé ãnacʉ oco bairo ca-ucayupi: “Jicãʉ cʉ̃ nʉmore rocagʉ papera pũuro, ‘Oco bairo mʉ ca-bairije wapa mʉ yʉ rocagʉ,’ ĩrica pũuro cõre cʉ̃ joato,” ca-ĩi ucayupi Moisé, Jesúre cʉ̃ ca-ĩiwã.
MAT.19.8	To bairo na ca-ĩiro:
MAT.19.8	—Mʉja yeripʉ Dio cʉ̃ ca-boorijere mʉja ca-bai netoogaro jicãʉ cʉ̃ nʉmore ca-rocagaʉre ca-mataquẽjupi Moisé. To bairo to ca-anibato quena nemoopʉre ca-rotiquetibajupi Dio. 
MAT.19.9	Yʉ maca oco bairo mʉjaare yʉ ĩi: Jicãʉ cʉ̃ nʉmo apeĩ mena cõ cá-áti epequetibato quena cõ rocaʉ apeore nei, rooro ácʉ áami. Apeĩ cʉ̃ ca-rocaricore ca-nʉmocʉcʉ rooro ácʉ áami cʉ̃ quena.
MAT.19.10	To bairo fariseo majare cʉ̃ ca-ĩiro oco bairo cʉ̃ buerã cʉ̃ jã ca-ĩiwʉ:
MAT.19.10	—To bairo ca-baiata cãromiore neequetaje ñuuboro, jã ca-ĩiwʉ Jesúre.
MAT.19.11	To bairo cʉ̃ jã ca-ĩiro:
MAT.19.11	—Ca-nʉmo mana Dio cʉ̃ ca-booro to bairona cãromiore ca-nequẽna anigarãma. To bairi cãromiore ca-nequẽna Dio cʉ̃ ca-cũricarã ca-nʉmo mana ani majigarãma. 
MAT.19.12	Jicãarã nemoopʉ ca-rooye tuaricarã buiabana nʉmocʉti majiquẽnama. Aperã aperã to bairo nare na ca-ani rotirona ca-nʉmo mana ãma. Aperã na majuuna Dio yere átigarã cãromiore neegaquẽema. To bairo Dio yere átigarã ca-nʉmo mana ca-ani ocabʉtirã to bairona ca-ãna na anicõato, jã ca-ĩiwĩ Jesú.
MAT.19.13	Cabero aperã Jesú tʉpʉ ca-jee ejawã na punaare, na ñiga peori Diore na jenibojaya jã punaare ĩirã. Jesú buerã maca nare matagabana, “Cʉ̃ patowãcooqueticõaña,” na jã ca-ĩiwʉ.
MAT.19.14	To bairo na jã ca-ĩiro:
MAT.19.14	—Cawimarã yʉ tʉpʉ na apáro. Na mataqueticõaña. Ʉpaʉ Dio cʉ̃ ca-anopʉ cá-aáparã ãma ati maja cawimarãre bairona caroaro yʉre ca-nʉcʉbʉgorã, jã ca-ĩiwĩ Jesú.
MAT.19.15	To bairo ĩi, cawimarãre na ñiga peori Diore na jeniboja, cá-aácoami Jesú.
MAT.19.16	Cabero apeĩ cawamaʉ ca-apeye paii atí, oco bairo Jesúre cʉ̃ ca-ĩi jeniñawĩ:
MAT.19.16	—Ʉpaʉ, caroaʉ mʉ ãa. To bairo caroaʉ mʉ ca-ano jicã wame mʉ yʉ jeniñapa. ¿Ñee caroare yʉ ácʉati Dio tʉpʉ anicõa aninucugʉ? ca-ĩi jeniñawĩ Jesúre.
MAT.19.17	To bairo cʉ̃ ca-ĩiro:
MAT.19.17	—¿Nope ĩi caroaʉ yʉre mʉ ĩití? Dio jicãʉna ãmi caroaʉ. Dio tʉpʉ anicõa aninucugʉ Dio cʉ̃ ca-rotiriquere apiʉjaya, ca-ĩiwĩ Jesú cawamaʉ ca-apeye unie paiire.
MAT.19.18	To bairo cʉ̃ ca-ĩiro:
MAT.19.18	—¿Di wame cʉ̃ ca-rotiriquere yʉ ácʉatí? ca-ĩi jeniñawĩ.
MAT.19.18	To bairo cʉ̃ ca-ĩi jeniñaro:
MAT.19.18	—Jĩaquẽja. Áti epericarã cʉtiquẽja. Aperã yere jee rutiquẽja. Aperãre ĩitoquẽja. 
MAT.19.19	Mʉ pacʉare na nʉcʉbʉgoya. Aperãre na maiña mʉ majuuna mʉ ca-mairore bairona, cʉ̃ ca-ĩiwĩ Jesú.
MAT.19.20	To bairo cʉ̃ ca-ĩiro:
MAT.19.20	—Atie nipetirijere yʉ cá-átinucuwʉ to canacã rʉmʉ cawimaʉ ãcʉ̃pʉna rʉjaricaro mano. ¿Ñee to rʉjatí yʉ cá-átipe? ca-ĩi jeniñawĩ Jesúre.
MAT.19.21	To bairo cʉ̃ ca-ĩi jeniñaro oco bairo cʉ̃ ca-ĩiwĩ Jesú:
MAT.19.21	—Caroaʉ majuu anigʉ mʉ ca-cʉgorije nipetiro aperãre joo peocõari, niyerure jee átiri ca-bopacoorãre na jooya. To bairo ácʉ caroare mʉ cʉgogʉ Dio tʉpʉ, jõ buipʉre. To bairo ca-bopacoorãre niyeru nipetiro joo peocõari yʉ mena ajá, cʉ̃ ca-ĩiwĩ Jesú.
MAT.19.22	To bairo Jesú cʉ̃re cʉ̃ ca-ĩiro apii tʉgooñarique pai, cá-aácoami, pairo majuu apeye cʉ̃ ca-cʉgorijere maibacʉ.
MAT.19.23	To bairo tʉgooñarique pairique mena cʉ̃ cá-aáto tʉjʉʉ oco bairo jã ca-ĩiwĩ Jesú cʉ̃ buerãre:
MAT.19.23	—Cariape mʉjaare yʉ ĩi: Ca-apeye pairãre seeto majiriobʉja Dio tʉpʉ aágabapata. 
MAT.19.24	Cameyo na ca-ĩi waibʉcʉ capaii quenare apopotare yʉta wẽe pĩorica opeacãre cʉ̃ ca-ame butigaata majiriobʉja. To bairona majiriobʉja ca-apeye unie pairã quenare Dio tʉpʉ na ca-ejape.
MAT.19.25	To bairo cʉ̃ ca-ĩiro jã ca-api acʉacoapʉ.
MAT.19.25	—Baiyupa to bairo Dio tʉpʉ aátaje ca-majirioata noa Dio tʉpʉ aáquẽnama, cʉ̃ jã ca-ĩiwʉ.
MAT.19.26	To bairo cʉ̃ jã ca-ĩiro Jesú jãare tʉjʉ:
MAT.19.26	—Camaja na majuuna Dio tʉpʉ aá majiquẽema. Dio maca nipetiri wame cá-áti majii aniri jicãʉna ãmi camajare to canacã rʉmʉ cʉ̃ tʉpʉ na ca-anicõa aninucupere ca-joʉ, jã ca-ĩiwĩ Jesú.
MAT.19.27	To bairi Pedro oco bairo cʉ̃ ca-ĩiwĩ Jesúre:
MAT.19.27	—Nipetirije jã yere jã cá-aáweowʉ, mʉ mena macana anigarã. To bairo jã cá-átie wapa ¿ñeere jãare cʉ̃ joʉatí Dio?
MAT.19.28	To bairo Pedro cʉ̃ ca-ĩi jeniñaro:
MAT.19.28	—Dio ati ʉmʉrecóo macaje nipetiro cawama jeto wajoagʉmi. Cʉ̃ ca-wajoari paʉ Caʉpaʉ yʉ ca-anopʉ mʉja quena yʉ ẽoro ca-rotinemorã mʉja anigarã. Yʉre ca-apiʉjaricarã aniri Israel maja doce canacã poarire ca-rotirã mʉja anigarã. 
MAT.19.29	Jicãʉ yʉ ca-boorijere átigʉ cʉ̃ yere cʉ̃ cá-aáweobataje netoro majuu cʉ̃ joogʉmi Dio ca-ñuurijere. Cʉ̃ wiiri, cʉ̃ yarã, cʉ̃ yarã romiri, cʉ̃ pacʉa, cʉ̃ punaa, cʉ̃ wejeri nipetirijere aáweoʉ yʉ yere átigʉ cʉ̃ ca-cʉgobataje netoro caroa majuu bʉgagʉmi. Anicõa aninucugʉmi Dio tʉpʉ. 
MAT.19.30	To bairo to ca-anibato quena noa, “Ca-ãni majuurã jã ãa,” ca-ĩi tʉgooñarã maca cawatoana ca-ãna majuu na cũugʉmi Dio. “Aperã bero macana jã anigarã,” ca-ĩirã macare ca-jʉgo aniparã na cũugʉmi Dio na macare, ca-ĩiwĩ Jesú.
MAT.20.1	Ape wame ca-ĩi buiowĩ Jesú, Ʉpaʉ Dio cʉ̃ ca-aniere jãare buio majioʉ:
MAT.20.1	—Jicãʉ pairo oterique ca-cʉgoʉ ca-añupʉ. Jicã rʉmʉ ca-bujuri paʉ ca-ano ʉje miji wẽeri ca-ani wejepʉ cʉ̃re ca-paabojaparãre ca-macaʉ aájupʉ. 
MAT.20.2	To bairi jicãarã cʉ̃re ca-paabojagarã, “Jaʉ, jicã rʉmʉ jã paabojagarã jicã cui ca-ajiyari cui wapa,” na ca-ĩiro na ca-paa rotiyupʉ. 
MAT.20.3	Ca-bujuri paʉ bero yucʉ bui muipu cʉ̃ ca-ano macá recomacapʉ aá, aperã to bairona ca-anicõarã ca-paaquẽnare na ca-tʉjʉyupʉ. 
MAT.20.4	Na tʉjʉ, “Mʉja quena yʉ ʉje wejepʉ paabojarã aája. Cariape mʉjaare yʉ wapayegʉ,” na ca-ĩiñupʉ. To bairo cʉ̃ ca-ĩiro, “Jaʉ,” ĩri cʉ̃ ca-paabojarã aájuparã. 
MAT.20.5	Cabero paaribota ca-ano aperãre to bairona na ca-piiyupʉ tunu. Cabero muipu cʉ̃ ca-ame pua rui atí paʉ ca-piiyupʉ aperã quenare. 
MAT.20.6	To bairi yucʉ buiacã muipu cʉ̃ ca-ano majuu macá recomaca aá tunu, aperã cawatoa ca-anicõarãre na ca-tʉjʉ bʉgayupʉ tunu. Na tʉjʉ bʉga, “¿Nope ĩirã to bairona mʉja tʉjʉnucu naiocoaparí paari mee?” na ca-ĩiñupʉ.
MAT.20.7	To bairo na cʉ̃ ca-ĩiro: “To bairona jã ani naiocoapʉ. Ñamʉ, ‘Mani paato,’ jãare ĩiquẽmi,” cʉ̃ ca-ĩiñuparã. To bairo cʉ̃ na ca-ĩiro: “Mʉja quena yʉ ʉje wejepʉre paabojarã aája,” na ca-ĩiñupʉ.
MAT.20.7	To bairo na cʉ̃ ca-ĩiro na quena ca-paabojara aájuparã. 
MAT.20.8	Canaiori paʉ ca-ejaro yua weje ʉpaʉ cʉ̃ yere ca-rotibojaʉre oco bairo cʉ̃ ca-ĩiñupʉ: “To cõona, paari maja na pijori na wapayeya. Caberopʉ ca-paara ejaricarãre na wapaye jʉgoya. Na bero na wapayeya na jʉgoyeacã ca-paara ejaricarãre. To bairo na áti nutua, ca-paara eja jʉgoricarã macare na wapaye ʉja jooya,” ca-ĩiñupʉ weje ʉpaʉ cʉ̃ yere ca-rotibojaʉre. 
MAT.20.9	To bairi yucʉ buiacã muipu cʉ̃ ca-ano ca-paabojarã ejaricarã ca-wapa jeerã ejayuparã. Na ca-wapa jeerã ejaro rotibojari majocʉ na ca-jooyupʉ to canacãʉna jicã cuiri ca-ajiyari cuiri jeto. 
MAT.20.10	Wapaye nutua, ca-eja jʉgoricarãpʉ ca-wapaye ejooyupʉ. To bairi ca-paara eja jʉgoricarã maca, “Aperã netoro jã wapayegʉmi,” ca-ĩi tʉgooñabajuparã. Na ca-ĩi tʉgooñarije to ca-anibato quena to bairona na ca-jooyupʉ to canacãʉna ca-ajiyari cuiri jicã cuiri jeto. 
MAT.20.11	To bairo aperã cõona na cʉ̃ ca-wapayero tʉjʉrã weje ʉpaʉre oco bairo cʉ̃ ca-ĩi tutiyuparã: 
MAT.20.12	“Ati maja ca-paara eja tʉjaena jicã horana na ca-paabato quena jãare mʉ ca-wapayero cõona nare mʉ wapayewʉ. Jã maca yoaro seeto ca-ajiro quenare jã paabapʉ. Ñuuquẽto majuu mʉ áa,” ca-ĩi tutiyuparã ca-paara eja jʉgoricarã. 
MAT.20.13	To bairo cʉ̃ na ca-ĩi tutiro oco bairo ca-ĩiñupʉ ʉpaʉ to bairo ca-ĩi jʉgoʉre: “Baiquẽe. ‘Ca-ajiyari cui jicã cui mʉ yʉ joogʉ jicã rʉmʉ paarique wapa,’ yʉ ca-ĩiro, ‘Jaʉ,’ yʉre mʉ ĩiwʉ. 
MAT.20.14+MAT.20.15	Yʉ ye niyeru to ca-ano maca yʉ majuuna yʉ ca-booro ca-wapayepaʉ yʉ ãa. To bairona boʉ ca-eja tʉjarã quenare mʉ yʉ ca-wapayero cõona na yʉ wapayewʉ. Caroaro na tʉgooñari pairo na yʉ ca-jooro ca-punijiniquetipaʉ mʉ anibapa. To bairi mʉ ye wapa ne aácoacʉja,” ca-ĩiñupʉ paarique ʉpaʉ. 
MAT.20.16	To bairona, “Ca-ãni majuʉ yʉ anigʉ,” ca-ĩi tʉgooñarã Ʉpaʉ Dio cʉ̃ ca-anopʉ cawatoa ca-ãna anigarãma. Aperã maca, “Aperã bero macacʉ yʉ ãa,” ca-ĩi tʉgooñarã ca-ani jʉgorã anigarãma Ʉpaʉ Dio cʉ̃ ca-anopʉ.
MAT.20.17	Cabero Jesú Jerusalén'pʉ aágʉ ca-baiwĩ. To bairi aperã na ca-apiquẽtopʉ aperobʉjaacã jãare pijo, oco bairo jã ca-ĩi buiowĩ:
MAT.20.18	—Yucʉacã Jerusalén'pʉ mani aágarã. Topʉ yʉ ca-ano aperã yʉre joogarãma sacerdote maja ʉparãre, judío majare cabuerãre. To bairi yʉre joogarãma tunu aperãre judío maja ca-aniquẽnare, cʉ̃ jĩa rocacõaña ĩirã. 
MAT.20.19	To bairo na ca-jĩa rotiro yʉ ĩi epe, yʉ bape, yucʉ tẽorica pãipʉ yʉ papua tu jĩa rocacõagarãma yua. To bairo yʉre na ca-jĩa rocarije to ca-anibato quena itia rʉmʉ bero yʉre tunu catíogʉmi Dio, jãare ca-ĩi buiowĩ Jesú cʉ̃ buerãre.
MAT.20.20	Cabero Sebedeo nʉmo, cʉ̃ punaa paco, Jacobo, Juan mena, Jesúre ca-jenirã ejawã cʉ̃ tʉpʉ. To bairi na paco Jesúre nʉcʉbʉgori rʉpopatua tuatu cumu ejari Jesúre jenigo ca-baiwõ. 
MAT.20.21	To bairo cõ cá-áto:
MAT.20.21	—¿Ñeere mʉ yʉ cá-átibojape mʉ bootí? cõ ca-ĩiwĩ Jesú.
MAT.20.21	—Mʉ ca-rotiri paʉ ca-anopʉ ati maja yʉ punaare mʉ mena ca-rotiparãre na mʉ cũuwã. To bairo átiri jicãʉ cariape nʉgoa, apeĩ cacõ nʉgoapʉ ca-roti ruiparãre na mʉ cũuwã, ca-ĩi jeniwõ Jesúre.
MAT.20.22	To bairo cõ punaare cõ ca-ĩi jenibojaro oco bairo na ca-ĩiwĩ Jesú nare:
MAT.20.22	—Mʉja ca-jeniri wamere mʉja tʉgooña majiquẽe. Aperã seeto yʉ popiyeyegarãma. ¿Yʉre na ca-popiyeyepere bairona mʉja quena mʉja ca-popiye tamuoata mʉja nʉca majicʉtí? ca-ĩi jeniñawĩ Jesú.
MAT.20.22	—Ʉ̃ʉjʉ, jã nʉca majirã, ca-ĩiwã Jacobo, Juan Jesúre.
MAT.20.23	To bairo Jesúre na ca-ĩiro, oco bairo na ca-ĩi buiowĩ Jesú:
MAT.20.23	—Yʉre na ca-popiyeyerore bairona mʉja quenare popiyeyegarãma. Yʉre bairona ca-tamuoparã mʉja ca-anibato quena yʉ mena ca-rotiparãre mʉjaare yʉ cũu majiquẽe. Yʉ riape nʉgoa, yʉ cacõ nʉgoapʉ yʉ mena ca-roti ruiparãre ca-rotipaʉ mee yʉ ãa. Yʉ Pacʉ maca to bairo ca-ãnare na cũugʉmi, na ca-ĩiwĩ Jesú.
MAT.20.24	To bairo Jesúre cʉ̃ na ca-ĩi jenibatajere apirã aperã Jesú buerã diez canacãʉ nare jã ca-tʉgooña punijiniwʉ Jacobore, Juan're. 
MAT.20.25	To bairo nare jã ca-tʉgooña punijinirijere tʉjʉ maji, jã nipetirãre cʉ̃ buerãre pii neojo, oco bairo jã ca-ĩi buiowĩ Jesú:
MAT.20.25	—Ape macari macana na ʉparã tutuaro rotima. Na ẽoro ca-rotirã quena na majare rotima tunu. 
MAT.20.26	Mʉja maca atiere ca-baiquetiparã mʉja ãa. Nii mʉja yaʉ ca-ani majuʉ anigʉ ca-paa cotei cʉ̃ anicõato. 
MAT.20.27	Ca-jʉgo ãcʉ̃ anigʉ cʉ̃ quena aperãre ca-paabojaʉ cʉ̃ anicõato. 
MAT.20.28	To bairona yʉ ãa camaja tʉpʉ Dio cʉ̃ ca-jooricʉ anibacʉ quena. Aperãre, “Yʉre ca-paa coteri maja ãña,” ca-ĩi mee yʉ ãa. Yʉ majuuna aperãre átinemoʉ acʉ́ yʉ cá-apʉ́. To bairi camaja capaarã majuu caroorije na cá-átajere bai yaji wapayebojaʉ acʉ́ yʉ cá-apʉ́ ati yepapʉ, jã ca-ĩiwĩ Jesú.
MAT.20.29	Cabero Jesú mena Jericó na ca-ĩri macapʉ ca-ãnana jã ca-buti aápʉ. Jã cá-aáto camaja capaarã majuu Jesúre ca-ʉjawã. 
MAT.20.30	Jã cá-aáti wãa tʉna ca-ruiwã pʉgarã ca-tʉjʉ majiquẽna. “Jesú ato neto aápí,” aperã na ca-ĩi buioro apirã oco bairo awajarique mena cʉ̃ ca-ĩi jeniwã:
MAT.20.30	—¡Jã Ʉpaʉ Jesú, Ʉpaʉ David ca-aniñaricʉ pãrami Dio cʉ̃ ca-jooricʉ mʉ ãa! ¡Jã bopaco tʉjʉya! cʉ̃ ca-ĩi jeniwã.
MAT.20.31	To bairo awajari na ca-ĩi jeniro apirã to cá-aána paarãacã, “¡Janaña!” na ca-ĩi tutiwã. To bairo camaja na ca-jana rotibato quena netobʉjaro awajari cʉ̃ ca-ĩi jeniwã Jesúre:
MAT.20.31	—¡Jã Ʉpaʉ, David ca-aniñaricʉ pãrami! ¡Jã bopaco tʉjʉya! ca-ĩi jeniwã. 
MAT.20.32	To bairo baujaro majuu na ca-ĩi jeniro apii Jesú ca-tua nʉcacõawĩ. Tuanʉca, oco bairo na ca-ĩi piiwĩ:
MAT.20.32	—¿Ñeere mʉjaare yʉ cá-átibojapere mʉja bootí? na ca-ĩiwĩ.
MAT.20.33	To bairo na cʉ̃ ca-ĩi jeniñaro:
MAT.20.33	—Jã Ʉpaʉ, jã ca-tʉjʉ majiro jãare ája, Jesúre cʉ̃ ca-ĩiwã.
MAT.20.34	To bairi Jesú na bopaco tʉjʉ, na cápeere ca-pañawĩ. Cʉ̃ ca-pañarona nemoo ca-tʉjʉcoama. To bairo cʉ̃ cá-áti yaparoro cʉ̃ mena cá-aáma naa yua.
MAT.21.1	Cabero Jerusalén'pʉ Jesú mena aána jã ca-ejawʉ Betfagé na ca-ĩri macaacã Jerusalén tʉ, Ʉ̃taʉ Olivo ca-wamecʉtii pʉtopʉ ca-ani maca. 
MAT.21.2	Ti maca tʉjaro majuu jã ca-ejaro oco bairo ca-ĩiwĩ Jesú cʉ̃ buerã pʉgarãre:
MAT.21.2	—Aánaja ati macaacãpʉ. Ejarã mʉja tʉjʉ bʉgagarã jicão burra cõ macʉ mena jia nʉcoricore. Na tʉjʉ bʉga, na popiori, yʉ tʉpʉ nare mʉja jee apá. 
MAT.21.3	Apeĩ, “¿Nope ĩirã nare mʉja jee aáparí?” mʉja cʉ̃ ca-ĩata, “Jã Ʉpaʉ na boomi, yoaro mee na tunuo joogʉmi,” cʉ̃re mʉja ĩigarã. 
MAT.21.4	To bairije ca-baiwʉ tirʉmʉpʉ macacʉ Jesú cʉ̃ ca-baipere oco bairo cʉ̃ ca-ĩi ucaricarore bairona:
MAT.21.5	Jerusalén macanare na ĩi buioya: Mʉja Ʉpaʉ cʉ̃ ca-ejaro cʉ̃ tʉjʉya. Ca-rotiire bairo mee atími. Burra macʉ bui peja nutua atími,
MAT.21.6	To bairi na pʉgarã Jesú buerã cʉ̃ ca-ĩirore bairona cá-ámá. 
MAT.21.7	Ca-jee amá burrare, cõ macʉ mena. Na jutii bui macajere tu weeri na bui ca-peowã. To bairo na cá-áto na jutii bui pejari cá-aámi Jesú yua. 
MAT.21.8	Camaja to ca-ãna paarãacã Jesúre nʉcʉbʉgori na jutii ca-bui macajere tu weeri cʉ̃ jʉgoye maapʉ ca-cũu nutuama. Aperã ca-rupa ño pũurire pajure jeeri tie quenare Jesú cʉ̃ cá-atí wãpʉ ca-cũu jʉgoyeye nutuama. 
MAT.21.9	Aperã capaarã cʉ̃ jʉgoye cá-aána, aperã capaarã cʉ̃ bero ca-ʉjarã quena, oco bairo cʉ̃ ca-ĩi wariñuu awaja nutuama:
MAT.21.9	—¡Caroaro wariñuuriquere mani joorã mani ñicʉ David ca-aniñaricʉ pãramire, Dio cʉ̃ ca-jooricʉre! Dio cʉ̃ ca-roti jooro mena ejami. ¡Caroaro wariñuurique cʉ̃re to ãmaro! ¡Dio jõ bui ca-ãcʉ̃ caroaro cʉ̃re mani áti nʉcʉbʉgoato! ca-ĩi wariñuu awaja nutuama.
MAT.21.10	To bairi Jerusalén'pʉ cʉ̃ ca-ejaro ti maca macana nipetirã ca-tʉgooña mawijiawã:
MAT.21.10	—¿Ñamʉ cʉ̃ anicʉtí? ca-ame ĩiwã.
MAT.21.11	Aperã camaja capaarã:
MAT.21.11	—Jesú ãmi cʉ̃a. Dio ye quetire ca-buioʉ ãmi. Nasaré na ca-ĩri maca Galilea yepa macacʉ ca-ejaecʉ ãmi, ca-ĩiwã.
MAT.21.12	To bairi Jesú ca-jãacoami Dio wiipʉ. Topʉ jãa, ca-tʉjʉwĩ ca-wapayerãre, ca-apeye joorã quenare. Na tʉjʉ, Dio wiipʉ to bairo na cá-áto booquẽcʉ nare ca-buuwĩ. Aperã niyeru wajoari maja ya cajawari ca-tupu cũu reecõawĩ. Aperã ca-jĩa joe buje mʉgo jooparã buaare joori ca-wapa jeerã quenare na ruiriquere ca-tupu cũu reecõawĩ. 
MAT.21.13	To bairo átiri oco bairo na ca-ĩi tutiwĩ Jesú:
MAT.21.13	—Dio Wadariquepʉ, “Yʉ ya wii yʉre jeni nʉcʉbʉgorica wii ãa,” ĩi ucarique ãa. Mʉja maca to bairo Dio wiipʉna wapa jeerã ca-jee ruti pairã na ca-ani paʉre bairona mʉja áa, ca-ĩiwĩ Jesú, nare buʉ.
MAT.21.14	Jesú Dio wiipʉ cʉ̃ ca-ano cʉ̃ tʉpʉ ca-ejawã ca-tʉjʉ majiquẽna, cá-aá majiquẽna. Cʉ̃ tʉpʉ na ca-ejaro na ca-netoo catíowĩ. 
MAT.21.15	Sacerdote maja ʉparã, judío majare cabuerã to bairo cʉ̃ cá-áti iñooriquere ca-tʉjʉwã. Cawimarã, “Caroaro wariñuuriquere mani joorã mani ñicʉ David ca-aniñaricʉ pãramire, Dio cʉ̃ ca-jooricʉre,” na ca-ĩi wariñuu awajarije quenare ca-apiwã. To bairi ca-punijini tʉgooñawã. 
MAT.21.16	To bairo punijini tʉgooñari oco bairo ca-ĩiwã Jesúre:
MAT.21.16	—Ñuuquẽe to bairije ati maja cawimarã na ca-ĩiro, ca-ĩiwã.
MAT.21.16	To bairo na ca-ĩiro:
MAT.21.16	—To bairona na ĩi wariñuato, na ca-ĩiwĩ Jesú. —Oco bairo ĩi ucarique ãa Dio Wadariquepʉ: “Cawimarã, ca-ũpurãacã quena mʉre na ca-ĩi wariñuupere mʉ rotiwʉ.” Ti wame ĩi ucariquere mʉja bue tʉgaricarã, na ca-ĩiwĩ Jesú to bairo cʉ̃re ca-punijini tʉgooñarãre.
MAT.21.17	To bairo na ĩi, na ca-buti aáweowĩ Jesú Jerusalén'pʉ ca-ãnacʉ. Cʉ̃ ca-buti aáto jã cá-aápʉ cʉ̃ mena Betania na ca-ĩri macaacãpʉ. Topʉ jã ca-caniwʉ.
MAT.21.18	Ca-bujuri paʉ ca-ano Jerusalén macapʉ jã ca-tunu aápʉ. Macapʉ jã ca-tunu aáto ca-ñigo riawĩ Jesú. 
MAT.21.19	To bairi jicãʉ yucʉ higuera ca-wamecʉtii ti wãa tʉacãna ca-aniire ca-tʉjʉwĩ. Tiire tʉjʉ bʉga, ca-ricare ca-macabami. Ca-pũu jeto ca-ãmʉ. Ca-rica mamʉ. To bairi ca-rica mano tʉjʉʉ oco bairo ca-ĩiwĩ Jesú tiire:
MAT.21.19	—To cõona, ca-rica manii to anicõato yua, ca-ĩiwĩ.
MAT.21.19	To bairo cʉ̃ ca-ĩirona ca-jinicoapʉ. 
MAT.21.20	To bairo ca-bairo cʉ̃ buerã jã ca-tʉjʉ acʉacoapʉ.
MAT.21.20	—¿Nope ĩiro yoaro mee to jinicoaparí? jã ca-ĩi jeniñawʉ Jesúre.
MAT.21.21	To bairo cʉ̃ jã ca-ĩi jeniñaro oco bairo jã ca-ĩiwĩ Jesú:
MAT.21.21	—Cariape mʉjaare yʉ ĩi. Yʉre tʉgooña nʉcʉbʉgori, “Diore yʉ ca-jenibato quena baiquetigaro,” ĩi tʉgooñaquẽnana Diore jeni nʉcʉbʉgoya. To bairo mʉja cá-áto mʉja quenare mʉja átibojagʉmi Dio. Atii ca-bairore bairona mʉja átibojagʉmi Dio. Icʉ ʉ̃taʉ quenare, “Ato ca-ãnacʉ pairi yapʉ roca ñua yaji aátoja,” mʉja ca-ĩirore bairona baigaro. 
MAT.21.22	To bairi, “Yʉ joogʉmi Dio,” cʉ̃ mʉja ca-ĩi tʉgooña nʉcʉbʉgoro nipetiro mʉja ca-jenirijere mʉja joogʉmi Dio.
MAT.21.23	Cabero macapʉ eja, Dio wiipʉ jã ca-jãacoapʉ Jesú mena. Topʉ camajare ca-buiowĩ Jesú cʉ̃ ye quetire. Nare cʉ̃ ca-buioro ca-ejawã sacerdote maja ʉparã, aperã cabʉcʉrã ca-rotirã. Eja:
MAT.21.23	—¿Ñamʉ atiere mʉ cʉ̃ áti rotití? ¿Ñamʉ, “To bairona buioya,” mʉ cʉ̃ ĩití? cʉ̃ ca-ĩi jeniñawã Jesúre.
MAT.21.24	To bairo cʉ̃re na ca-ĩi jeniñaro oco bairo na ca-ĩi yʉʉwĩ Jesú:
MAT.21.24	—Yʉ quena jicã wamere mʉjaare yʉ jeniñagʉ. Cariapena yʉ mʉja ca-yʉata mʉja quenare, “Cʉ̃ yʉ áti rotimi,” mʉjaare yʉ ĩi buiogʉ. 
MAT.21.25	¿Ñamʉ Juan're cʉ̃ ca-bautisa rotiyuparí? ¿Diona cʉ̃ ca-rotiyuparí? o ¿camaja na majuuna cʉ̃ na ca-rotiyuparí? na ca-ĩi jeniñawĩ Jesú.
MAT.21.25	To bairo na cʉ̃ ca-ĩi jeniñaro na majuuna oco bairo ca-ame wadapeniwã: “ ‘Diona cʉ̃ rotiricʉmi,’ mani ca-ĩata, ‘¿Nope ĩirã Dio cʉ̃ ca-rotiricʉrena cʉ̃ mʉja ca-apiʉjaquẽtí?’ mani ĩiboʉmi Jesú. 
MAT.21.26	‘Camaja na majuuna Juan're cʉ̃ rotiricarãma,’ mani ca-ĩata, camaja manire tutirema ĩirã na mani uwiborã. ‘Dio ye quetire ca-buioʉ, Dio cʉ̃ ca-jooricʉna ãnacʉmi Juan,’ ĩi tʉgooñama camaja nipetirã,” ca-ame ĩi wadapeniwã na majuu.
MAT.21.27	To bairi:
MAT.21.27	—Ũmbaa, noa cʉ̃ rotiricarãma jã ĩi majiquẽe, ca-ĩiwã Jesúre.
MAT.21.27	To bairo cʉ̃ na ca-ĩiro:
MAT.21.27	—Yʉ quena cʉ̃ atiere yʉre cʉ̃ cá-áti rotiro yʉ áa mʉjaare yʉ ĩi buioquẽe, na ca-ĩiwĩ Jesú.
MAT.21.28	Ape wame oco bairo queti buio majiorica wame na ca-ĩi buiowĩ Jesú tunu:
MAT.21.28	—Ati wame tʉgooñañajate. Jicãʉ pʉgarã caʉmʉa ca-punaacʉcʉ ca-añupʉ. Jicãʉre: “Yucʉra ʉje ca-ani wejepʉ paʉja, macʉ,” cʉ̃ ca-ĩiñupʉ. 
MAT.21.29	“Yʉ paʉ aágaqueti majuucõa,” ca-ĩiñupʉ. Cabero cʉ̃ pacʉre cʉ̃ ca-ĩi netoo nʉcariquere jʉtiriti, ca-paʉ aájupʉ yua. 
MAT.21.30	To bairi na pacʉ apeĩ cʉ̃ macʉre to bairona, “Yucʉra ʉje ca-ani wejepʉ paʉja,” cʉ̃ ca-ĩiñupʉ cʉ̃ quenare. “Jaʉ, yʉ paʉ aágʉ,” ca-ĩiñupʉ cʉ̃ pacʉre. To bairo ĩibacʉ quena ca-paʉ aáquẽjupʉ. 
MAT.21.31+MAT.21.32	To bairo na ca-bairijere tʉgooñaña mʉjaa. Na pacʉ cʉ̃ ca-boorijere cá-átacʉ ¿ni maca cʉ̃ ca-añuparí? na ca-ĩi jeniñawĩ Jesú.
MAT.21.31+MAT.21.32	To bairo cʉ̃ na ca-ĩi jeniñaro:
MAT.21.31+MAT.21.32	—Na pacʉ cʉ̃ cá-aá roti jʉgoricʉ maca ãnacʉmi, cʉ̃ ca-ĩiwã Jesúre.
MAT.21.31+MAT.21.32	To bairo na ca-ĩiro oco bairo na ca-ĩi buiowĩ Jesú:
MAT.21.31+MAT.21.32	—Cariape mʉjaare yʉ ĩi. Caroorã, niyeru gobierno ye ca-anipe camaja yere ca-jeerã, caroorã romiri quena Juan cʉ̃ ca-buioriquere ca-apiʉjawã. Noa, “Caroa macare ája,” Juan cʉ̃ ca-ĩriquere ca-apiʉjaricarã aágarãma Dio tʉpʉ. Mʉja maca cʉ̃ ca-buioriquere ca-apiʉjaquetana aniri Dio tʉpʉ mʉja aáquetigarã. Caroorije mʉja cá-átiere janagaquetiri Juan bautisari majocʉre mʉja ca-apiʉjaquẽjupa.
MAT.21.33	’Ape wame queti buio majiorica wame mʉjaare yʉ ĩi buiopa. Apiya: Pairo oterique ʉpaʉ ca-añupʉ. Jicã weje ca-oteyupʉ ʉje miji wẽeri ca-ani weje. Ote, ca-jani jãacõañupʉ ti wejere. To bairo átiri jicã paʉ ʉ̃taa ca-pairicapʉre ʉje ocore cʉ̃ ca-ripe jãapa corore ca-quenooñupʉ. Áti yaparo ca-ʉmʉari wii cá-ájupʉ jee rutiri majare cʉ̃ ca-tʉjʉpa wiire, jee rutirema ĩi. Cabero aperopʉ aáteñaʉ aágʉ oco bairo ca-ĩi cũuñupʉ aperãre: “Yʉ ʉje wejere yʉ cotebojaya. Yʉre mʉja ca-cotebojaro mʉjaare yʉ joogʉ ca-recomaca ca-ricare.” To bairo na ĩi yaparo aperopʉ cá-aáteñaʉ aájupʉ. 
MAT.21.34	Ʉje ca-ricacʉti yʉtea ca-ejaro weje ʉpaʉ cʉ̃ ʉje wejere cotebojari maja tʉpʉ ca-jooyupʉ aperã cʉ̃ paabojari majare, “Yʉ ye ʉje ricare jenirã aája,” na ĩi. To bairo na cʉ̃ ca-ĩiro ca-jenirã aábajuparã. 
MAT.21.35	Na ca-jenirã ejaro tʉjʉrã ʉje wejere cʉ̃ ca-coteboja rotibatana na ca-ñeeñuparã. Ca-ricare ca-jenirã ejabatanare na ñee, jicãʉre cʉ̃ quẽ camiye, apeĩre cʉ̃ jĩa roca, apeĩre ʉ̃ta rupaa mena cʉ̃ ree camiye, cá-ájuparã. 
MAT.21.36	To bairo rooro nare na cá-áto queti apii, weje ʉpaʉ aperã na ca-joonemoñupʉ tunu. Cʉ̃ ca-joo jʉgoricarã netoro capaarã na ca-jeni roti jooyupʉ. Na ca-jenirã ejaro tʉjʉrã to bairona na quenare rooro cá-áticõañuparã tiere cʉ̃ ca-coteboja rotiricarã tunu.
MAT.21.37	’Cabero weje ʉpaʉ cʉ̃ macʉrena cʉ̃ ca-jeni roti jooyupʉ, yʉ macʉ cʉ̃ ca-ano cʉ̃ tʉjʉ nʉcʉbʉgogarãma ĩi. 
MAT.21.38	To bairo cʉ̃ macʉrena cʉ̃ ca-joobato quena cʉ̃ wejere cʉ̃ ca-cote rotibatana cʉ̃ tʉjʉrã oco bairo ca-ame ĩiñuparã: “Ani ca-jeni ejaʉ atie ʉpaʉ macʉ ãmi, cʉ̃ pacʉ cʉ̃ ca-bai yajiro bero atiere ca-cʉgo ʉjapaʉ. Cʉ̃ mani jĩa rocacõato. To bairi mani majuuna mani cʉgogarã cʉ̃ ye ca-anibope ati weje, atie oterique nipetiro,” ca-ame ĩiñuparã. 
MAT.21.39	To bairo ame ĩi, cʉ̃ ñee, ne aá, weje tʉjaropʉ cʉ̃ ca-jĩa rocacõañuparã, na ca-ĩiwĩ Jesú.
MAT.21.40	’To bairona cʉ̃ ca-coteboja rotibatana rooro na cá-áto, tunu ejaʉpʉ, ¿dope bairo nare átacʉmi weje ʉpaʉ, mʉja ĩi tʉgooñatí? na ca-ĩi jeniñawĩ Jesú sacerdote maja ʉparãre, cabʉcʉrã ca-rotirãre.
MAT.21.41	To bairo na cʉ̃ ca-ĩi jeniñaro oco bairo cʉ̃ ca-ĩiwã:
MAT.21.41	—To bairo rooro majuu cá-átanare na bopaco tʉjʉquẽcʉna na jĩa reericʉmi. Na jĩa ree, aperã macare caroaro ca-coteparãre ca-rica cʉtopʉ cariape cʉ̃ yere ca-jooparã macare na coteboja rotiricʉmi, cʉ̃ ca-ĩiwã Jesúre.
MAT.21.42	To bairo na ca-ĩiro oco bairo na ca-ĩiwĩ Jesú cʉ̃re na ca-booquẽtiere na ĩi buio majioʉ:
MAT.21.42	—Dio Wadariquepʉ ati wame ĩi ucariquere mʉja bue tʉgaricarã. Tiere tʉgooñaña:
MAT.21.42	Ʉ̃ta wiire ca-werã jicã ʉ̃taa tʉjʉri, “Tia ñuuquẽe,” ĩirã ca-rocacõañuparã. Tia na ca-rocaricarena ca-neñuparã aperã, “Ñuu majuucõa,” ĩirã. To bairi wii pucua ca-aniparore ape rupaa jʉgoye ca-wee peoyuparã, tia mani ca-cõoñarica anigaro ĩirã. Mani Ʉpaʉ Dio cʉ̃ cá-átaje ãa. Tiare cʉ̃ ca-ne wee peoro caroaro jã tʉjʉ wariñuu.
MAT.21.42	’To bairona ĩi ucarique ãa yʉ ca-baipere buio jʉgoyeyerique, na ca-ĩiwĩ Jesú. 
MAT.21.43	—To bairi oco bairi wame cariape mʉjaare yʉ ĩi: Dio ye, Ʉpaʉ cʉ̃ ca-anie quetire mʉjaare cʉ̃ ca-cũbatajere mʉja emari, aperã macare na joogʉmi caroaro cʉ̃ ca-boorijere cá-átiparã macare. Na maca weje macaje ca-ricacʉto cʉ̃ yere ca-jooparãre bairo caroaro átigarãma. 
MAT.21.44	Ʉ̃taa, mʉjaare yʉ ca-ĩietopʉre noa ca-pʉga tu roca cumurãre na õwa pecoaboro. Tia na bui to ca-roca pearo na roca mʉto reecõagaro, na ca-ĩiwĩ Jesú, cʉ̃re ca-tʉjʉ rocarã na majuuna na ca-popiye tamuopere na ĩi buioʉ jʉgoyeyei.
MAT.21.45	Sacerdote maja ʉparã, fariseo maja to bairo cʉ̃ ca-ĩi queti buio majiori wamerire apirã, “Manirena ĩimi,” ca-ame ĩiwã. 
MAT.21.46	To bairi Jesúre ca-ñeegabama. Ñeegabana quena oco bairo ca-ame ĩiwã:
MAT.21.46	—Camaja, “Dio cʉ̃ ca-jooricʉ ãcʉmi, Dio ye quetire ca-buioʉ ãcʉmi,” cʉ̃ ĩi tʉgooñama camaja. To bairi Jesúre mani ca-ñeata rooro mani átiborãma, ca-ame ĩiwã. To bairi camajare uwibana cʉ̃ ca-ñeequẽma mai.
MAT.22.1	Jesú na ca-ĩi buionemowĩ, queti buio majiorica wamerire. Oco bairo na ca-ĩi buionemowĩ:
MAT.22.2	—Ʉpaʉ Dio cʉ̃ ca-anie jicãʉ macá ʉpaʉ cʉ̃ ca-bairore bairona ãa. Cʉ̃ macʉ cʉ̃ ca-wamo jiaro boje rʉmʉ cá-ájupʉ. 
MAT.22.3	To bairi quenoo jʉgoyeye yaparo oco bairo ca-ĩiñupʉ cʉ̃ paa coteri majare: “Boje rʉmʉ yʉ ca-piena, meere na apáro. Na piirãja.” To bairo cʉ̃ ca-ĩi jooricarã nare na ca-buiobato quena cá-atígaquẽjuparã. 
MAT.22.4	To bairo na cá-atígaquẽto apii aperã cʉ̃ paa coteri majare na ca-ĩiñupʉ tunu: “Yʉ ca-pienare na buiorãja, ‘Meere, ʉgariquere yʉ quenoo yaparowʉ. Wecʉa yʉ ca-nuena caroaro ca-riicʉnare jĩari yʉ quenoo yaparowʉ. Ʉgarique nipetiro yʉ quenoo yaparowʉ. Yʉ macʉ cʉ̃ ca-wamo jiari boje rʉmʉ, meere na tʉjʉra apáro,’ na ĩi buiorãja,” na ca-ĩiñupʉ cʉ̃ paa coteri majare. 
MAT.22.5	To bairo cʉ̃ ca-ĩiro cʉ̃ ca-piiricarãre na ca-buiora aábajuparã tunu. Na ca-piirije to ca-anibato quena cá-atígaquẽjuparã. Noo na ca-booro maca cá-aájuparã. Jicãʉ cʉ̃ wejepʉ cá-aájupʉ. Apeĩ cʉ̃ apeye joorica wiipʉ cá-aájupʉ. 
MAT.22.6	Aperã ʉpaʉ cʉ̃ ca-pii rotibatana paa coteri majare na ñee, rooro na quẽ, na ca-jĩa reecõañuparã. 
MAT.22.7	To bairo nare na cá-áto caʉpaʉ na punijini, tuti maca, cʉ̃ polisía majare na joo, cʉ̃ paa cotebojari majare ca-jĩaricarãre nare ree roti, na ya maca macaje, na ye wiirire na ca-joe rotiyupʉ yua. 
MAT.22.8	To bairo átiri aperã cʉ̃ paa coteri majare oco bairo na ca-ĩiñupʉ tunu: “Yʉ macʉ cʉ̃ ca-wamo jiari boje rʉmʉ macaje yʉ ca-quenoo yaparorije to ca-anibato quena yʉ ca-piibaena na majuuna atígaquẽjupa. To bairi ñuuquẽema. Na atíqueticõato yua. 
MAT.22.9	To bairi na piirãja maca recomaca ca-ani wãari noa cá-aáteñarã mʉja ca-tʉjʉ bʉgarãre,” na ca-ĩiñupʉ na ʉpaʉ. 
MAT.22.10	To bairo na cʉ̃ ca-ĩiro maca recomaca ca-ani wãaripʉ aá, noa na ca-tʉjʉ bʉgarãre na ca-piiyuparã. Caroorã, caroarã quena nipetirã noa na ca-tʉjʉ bʉgarãre na ca-piiyuparã. To bairo na cá-áto na ʉpaʉ ya wii boje rʉmʉ cʉ̃ cá-áti wii ca-jirayupe.
MAT.22.11	’To bairi ʉpaʉ ca-jãa ejayupʉ, boje rʉmʉ cá-ánare na tʉjʉ ejaʉ. Na tʉjʉ, wamo jiarica boje rʉmʉ macaje jutii cabero ca-bopacoorã cʉ̃ ca-piiricarãre cʉ̃ ca-wapaye bojabatajere jicãʉ ca-jañaquẽcʉre na watoapʉ ca-tʉjʉyupʉ. 
MAT.22.12	Cʉ̃ tʉjʉ, oco bairo cʉ̃ ca-ĩiñupʉ: “¿Nope ĩi wamo jiarica boje rʉmʉ macaje jutii yʉ ca-wapaye bojabatajere jañaquẽcʉna mʉ atí?” cʉ̃ ca-ĩiñupʉ ti maca ʉpaʉ. To bairo cʉ̃ ca-ĩiro dope bairo ca-ĩi yʉʉ majiquẽjupʉ. 
MAT.22.13	To bairi boje rʉmʉ ʉpaʉ cʉ̃ paa coteri majare oco bairo na ca-ĩiñupʉ: “Cʉ̃ ñeeña. Cʉ̃ wamori, cʉ̃ rʉpori jiari jõo macapʉ ca-naitĩaropʉ cʉ̃ rocacõaña. Topʉ seeto majuu tʉgooñarique pai otigʉmi popiye tamuobacʉ,” ca-ĩiñupʉ maca ʉpaʉ.
MAT.22.14	’To bairona ãa Ʉpaʉ Dio cʉ̃ ca-anie. Capaarã ãma Dio cʉ̃ ca-piibatana. To bairo capaarã na ca-anibato quena jicãarãacã ãma cʉ̃ mena ca-aniparã cʉ̃ ca-bejerã, ca-ĩiwĩ Jesú.
MAT.22.15	Cabero fariseo maja wadapenirã ca-neñapoyuparã. “Ca-majiriorijere cʉ̃ mani ca-jeniñaro manire yʉʉ majiquẽcʉmi Jesú. To bairo cariape manire cʉ̃ ca-yʉʉ majiquẽto, ‘Carooʉ ãmi, ca-bai buicʉcʉ ãmi Jesú,’ ʉparãre cʉ̃ mani ĩi wadajãgarã.” To bairo dope bairo cʉ̃re na ca-jeniñape ca-ame wadapeniñuparã. 
MAT.22.16	To bairi wadapeni yaparo na buerãre ca-joowã, maca ʉpaʉ Herode - Roma macana na ca-cũricʉ ya poa macana mena, Jesúre na ca-jeniña rotiyuparã. To bairi na ca-jeniña rotiricarã oco bairo cʉ̃ ca-ĩi jeniñawã Jesúre:
MAT.22.16	—Ʉpaʉ, cariape mʉ buionucu. Dio yere cariapena camajare ca-buioʉ mʉ ãa. “To bairona na yʉ ca-ĩi buioro yʉ tutiborãma,” mʉ ĩi tʉgooñaquẽe. Camaja jicãrore bairo na mʉ tʉjʉ. 
MAT.22.17	To bairi mʉ jeniñarã anaa jã baiwʉ. Roma macana ʉparã jãare ca-rotirã niyeru jãare na ca-jenirijere nare jã ca-wapayepe ¿Dio cʉ̃ rotibocʉtí? cʉ̃ ca-ĩi jeniñawã fariseo maja, Herodere ca-mairã na ca-jeniña roti jooricarã.
MAT.22.18	Jesú maca rooro cʉ̃ na cá-átigarijere tʉjʉ majicõari oco bairo na ca-ĩiwĩ:
MAT.22.18	—¿Nope ĩirã, roorije Jesú cʉ̃ ĩi bui cʉ́paro ĩirã yʉre mʉja jeniñatí? Ca-ĩito pairã mʉja ãa. 
MAT.22.19	Ca-ajiyari cui ʉparã ye ca-anipe na ca-wapayepa cui uno yʉ iñooña, na ca-ĩiwĩ Jesú.
MAT.22.19	To bairo cʉ̃ ca-ĩiro ca-ajiyari cuire nee, cʉ̃ ca-iñoowã. 
MAT.22.20	Ti cui cʉ̃re na ca-iñooro:
MAT.22.20	—¿Ñamʉ cʉ̃ ca-baurije to bautí? ¿Ñamʉ wame to tujatí ati cuire? na ca-ĩi jeniñawĩ Jesú.
MAT.22.21	—Ʉpaʉ majuu Roma macacʉ cʉ̃ ca-baurije ãa. Cʉ̃ wame tuja, cʉ̃ ca-ĩiwã. To bairo cʉ̃ na ca-ĩiro:
MAT.22.21	—Gobierno macacʉ ʉpaʉ cʉ̃ ye ca-anipere cʉ̃ jooya. Dio ye mʉja cʉ̃ ca-jenirije quenare cʉ̃ ca-joope ãa, na ca-boca ĩiwĩ Jesú. 
MAT.22.22	To bairo na cʉ̃ ca-boca ĩi yʉʉrijere ca-api acʉawã. Api acʉari cʉ̃ ca-buti weocoama yua.
MAT.22.23	Ti rʉmʉ ca-anona saduceo maja Jesúre ca-jeniñarã ejawã. Camaja bai yajiri bero tunu catíquẽnama, ca-ĩi tʉgooñarã ãma saduceo maja. To bairi Jesú tʉpʉ atí, oco bairo cʉ̃ ca-jeniñawã:
MAT.22.24	—Ʉpaʉ, Moisé tirʉmʉpʉ macacʉ oco bairi wame cʉ̃ ca-ĩi cũurica wamere mʉre jã jeniñapa: “Jicãʉ nʉmocʉti, punaa mácʉna cʉ̃ ca-bai yajiro cʉ̃ bai maca cʉ̃ nʉmo cʉ́paro cʉ̃ jʉgocʉ nʉmo ca-anibatacore. Cõre cʉ̃ ca-nʉmocʉto bero na ca-macʉcʉto, ‘Ca-bai yajiricʉ ãnacʉ macʉ ãmi,’ cʉ̃ ĩi tʉjʉgarãma,” ca-ĩi cũuñupi Moisé. 
MAT.22.25	To bairi jã mena macana jicãʉ punaa siete canacãʉ ca-ãma. To bairi ca-jʉgocʉ ca-nʉmocʉmi. Punaa mácʉna ca-bai yajiwĩ. 
MAT.22.26	Punaa mácʉna cʉ̃ ca-bai yajiro bero cʉ̃ bai ca-wapearicore ca-nʉmocʉmi. Cʉ̃ quena punaa mácʉna ca-bai yajiwĩ. Cabero na bairã quena to bairo jetona cõre nʉmo cʉtiba, punaa manana ca-bai yaji peticoama. 
MAT.22.27	Na ca-bai yaji petiro bero to cõona na nʉmo ca-anibataco cõ quena ca-bai yajiwõ yua. 
MAT.22.28	Na nipetirã siete canacãʉpʉna cõre ca-nʉmo cʉtibama. To bairo ca-bai yajiricarã catí tunurãpʉ ¿ni maca cõre cʉ̃ nʉmo cʉtibocʉtí? Jesúre cʉ̃ ca-ĩi jeniñawã.
MAT.22.29	To bairo cʉ̃ na ca-ĩi jeniñaro oco bairo na ca-ĩi buiowĩ Jesú:
MAT.22.29	—Baiquẽe. Dio Wadariquere mʉja api majiquẽe. Dio cʉ̃ cá-áti majirije quenare mʉja majiquẽe. 
MAT.22.30	Ca-bai yajirã catí tunurãpʉ ca-nʉmoa cʉtiquẽna, ca-manapʉa cʉtiquẽna anigarãma. Dio tʉ macana ángel majare bairona ca-bairã anigarãma. 
MAT.22.31	Apeye mʉjaare yʉ buiopa Dio yarã na cʉ̃ ca-tunu catíopere. Dio Moisépʉre cʉ̃ ca-ĩrica wame mʉja bue tʉgaricarã. 
MAT.22.32	Oco bairo ca-ĩiñupi Dio Moisére: “Yʉa Diona yʉ ãa, mʉ ñicʉ jãa na Ʉpaʉ yʉ ãa. Abraham Ʉpaʉ yʉ ãa. Cʉ̃ macʉ Isaá Ʉpaʉ yʉ ãa. Cʉ̃ pãrami Jacobo quena to bairona cʉ̃ Ʉpaʉ yʉ ãa.”
MAT.22.32	Na yeri cʉ̃ tʉpʉ aniri cʉ̃re ca-nʉcʉbʉgorã na ca-ano to bairona ca-catírãre bairo, “Na Ʉpaʉ yʉ ãa,” na ĩricʉmi Dio ca-bai yajiricarã na ca-anibato quena. Ca-catírã jeto Diore ca-nʉcʉbʉgorã ãma. Ca-ria yajiricarã ca-yeri mana cʉ̃ nʉcʉbʉgo majiquẽnama. To bairi na ãnana ca-bai yajiricarã anibana quena catírãma Dio tʉpʉ, na ca-ĩiwĩ Jesú saduceo majare.
MAT.22.33	To bairo caroaro majirique mena Jesú na cʉ̃ ca-ĩi buioro camaja ca-api acʉacoama.
MAT.22.34	Saduceo majare Jesú caroaro majirique mena cʉ̃ ca-boca ĩiro dope bairo cʉ̃ ca-ĩi yʉʉ majiquẽma yua. To bairo saduceo maja Jesúre na ca-ĩi yʉʉ majiquẽto apirã fariseo maja maca ca-neñapowã tunu, ape wame cʉ̃ na ca-ĩi jeniñapa wame wadapenirã. 
MAT.22.35	To bairi jicãʉ na yaʉ caroaro Moisé cʉ̃ ca-rotiriquere ca-majii, roorije Jesú cʉ̃ ĩi bui cʉ́paro ĩi, oco bairo cʉ̃ ca-ĩi jeniñawĩ:
MAT.22.36	—Ʉpaʉ, Dio cʉ̃ ca-rotirique ¿di wame ape wame netoro cá-átipa wame to ãtí? cʉ̃ ca-ĩi jeniñawĩ Jesúre.
MAT.22.37	To bairo cʉ̃ ca-ĩi jeniñaro:
MAT.22.37	—“Mʉja Ʉpaʉ Diore cʉ̃ maiña. Mʉja tʉgooñariquepʉ, mʉja yeripʉ, Diore cʉ̃ mʉja ca-mai tʉgooña majiro cõona Diore cʉ̃ maiña.” 
MAT.22.38	Ti wame ãa Dio cʉ̃ ca-rotirique ca-ani majuuri wame. Ape wame Dio cʉ̃ ca-rotirica wame netoro ti wame cá-átipe ãa, “Diore cʉ̃ maiña,” ĩrique. 
MAT.22.39	Cabero macá wame to bairona cá-átipe ãa: “Aperãre na maiña. Mʉja majuuna mʉja ca-mairore bairona na maiña.” 
MAT.22.40	Ti wameri Dio cʉ̃ ca-rotirique ca-ani majuuri wameri ãa. Apeye Dio rotirique Moisé ãnacʉ cʉ̃ ca-ĩi cũurique, Dio ye quetire ca-ĩi buioricarã quena na ca-ĩi ucarique nipetiro ti wameri átaje jetore buio majiorique ãa. Apeye nipetiro Dio cʉ̃ ca-rotiriquere mʉja átiborã, Diore mʉja ca-maiata, aperã quenare na mʉja ca-maiata, cʉ̃ ca-ĩiwĩ Jesú.
MAT.22.41	To bairi fariseo maja topʉ ca-ãnare oco bairo na ca-ĩi jeniñawĩ Jesú:
MAT.22.42	—¿Dope bairo mʉja tʉgooñatí Dio cʉ̃ ca-joʉ Cristo Dio ye quetire ca-buioricarã tirʉmʉpʉ macana na ca-ĩricʉre? ¿Ñamʉ pãrami ãcʉmi mʉja tʉgooñatí? na ca-ĩiwĩ Jesú.
MAT.22.42	To bairo na cʉ̃ ca-ĩi jeniñaro:
MAT.22.42	—Ʉpaʉ David tirʉmʉpʉ macacʉ pãrami ãcʉmi, ca-ĩiwã fariseo maja.
MAT.22.43	To bairo cʉ̃ na ca-ĩiro oco bairo na ca-ĩiwĩ Jesú:
MAT.22.43	—Ʉpaʉ David ãnacʉ, “Yʉ Ʉpaʉ ãmi,” cʉ̃ ca-ĩiñupi Cristore, Dio cʉ̃ ca-joopaʉre ĩi buio jʉgoyeyei. ¿Nope ĩi cʉ̃ pãrami cʉ̃ ca-anibato quena, “yʉ Ʉpaʉ,” cʉ̃re cʉ̃ ca-ĩiñuparí? Oco bairo ca-ĩi ucayupi David ãnacʉ Espíritu Santo cʉ̃ ca-ĩi rotiro mena:
MAT.22.44	“Ato yʉ mena ruiya yʉ tʉ maca, yʉ mena ca-rotii anigʉ. Yʉ mena ruiri mʉ ca-rotiro mʉre ca-tʉjʉ tutirãre na yʉ reegʉ,” ca-ĩiñupʉ Dio yʉ Ʉpaʉre, ca-ĩi ucayupi David tirʉmʉpʉ macacʉ.
MAT.22.45	Ti wame ĩi, “Ʉpaʉ,” ca-ĩi ucayupi David, Dio cʉ̃ ca-joopaʉ Cristore. To bairo, “Ʉpaʉ,” David cʉ̃ ca-ĩata ¿dope bairo cʉ̃ pãramipʉ ca-ãcʉ̃ maca Cristo cʉ̃ anibocʉtí? na ca-ĩiwĩ Jesú fariseo majare.
MAT.22.46	To bairo cʉ̃ ca-ĩiro dope bairo Jesúre cʉ̃ ca-boca ĩi majiquẽma. Atie bero camaja nipetirã to bairi wame cʉ̃ ca-ĩi jeniña uwiwã yua. To bairi cʉ̃ ca-ĩi jeniña janacõawã.
MAT.23.1	Cabero cʉ̃ buerãre, aperã to ca-ãna paarãacãre oco bairo jã ca-ĩi buiowĩ Jesú:
MAT.23.2	—Judío majare cabuerã, fariseo maja quena, “Moisé cʉ̃ ca-rotiriquere aperãre ca-buiorã jã ãa,” ĩi tʉgooñama na majuuna. 
MAT.23.3	To bairi na ca-buiorijere cá-átiparã mʉja ãa. To bairona na cá-átore bairo átiquẽja paro. Rotibana quena na majuuna átiquẽema na cá-áti rotibatiere. To bairi nare bairo aniqueticõaña mʉjaa. 
MAT.23.4	Apeye áti rotima ca-majiriori wame. To bairi na cá-áti rotirijere átibana quepe netocoapa camaja. Na quena fariseo maja quena, judío majare cabuerã quena na majuuna átigaquẽema na majuuna na cá-áti rotirijerena. 
MAT.23.5	Apeye quena áti nʉcʉbʉgorica wame jã cá-áto camaja jãare na tʉjʉato ĩirã baitoma. To bairi Dio Wadarique ca-ucarique cʉtiere jiama na riya bui, na wamoripʉ, camaja, “Caroaro Diore ca-nʉcʉbʉgorã ãnama,” jãare na ĩi tʉjʉato ĩirã. Caroa wẽeri quenare ee-nucuma na jutii yeparipʉ, camaja caroa jutii jã ca-jañarijere na tʉjʉato ĩirã. 
MAT.23.6	Boje rʉmʉ ca-ano neñapo ʉgarica wiipʉ aána, ʉparã ye cumu pãiripʉ jeto ruigama. Neñapo buerica wiiripʉ aána quena to bairona baicoama. 
MAT.23.7	Maca recomacapʉ aána quena camaja nipetirã caroaro na ca-ñuu roti nʉcʉbʉgoro booma. “Cabuerã,” aperã nare na ca-ĩi nʉcʉbʉgoro quenare booma.
MAT.23.8	’Mʉja maca, “Cabuerã,” aperã mʉjaare na ĩi nʉcʉbʉgo rotiquẽja. Jicãʉna ãmi Dio mʉjaare cabuei majuu. Mʉjaa jicãʉ punaa jicãrore bairona ca-bairã mʉja ãa cʉ̃re ca-api nʉcʉbʉgorã. 
MAT.23.9	Aperãre na ñuu rotirã, “Jã Pacʉ,” ca-ĩi nʉcʉbʉgoquetiparã mʉja ãa. Jicãʉna ãmi mani Pacʉ ʉmʉrecóo macacʉ, “Jã Pacʉ,” mani ca-ĩi nʉcʉbʉgopaʉ. 
MAT.23.10	To bairona, “Ʉparã,” aperã mʉjaare na ĩi nʉcʉbʉgo rotiquẽja. Jicãʉna yʉ ãa mʉja Ʉpaʉ, Dio cʉ̃ ca-jooricʉ. 
MAT.23.11	Nii mʉja mena macacʉ ca-ani majuʉ anigʉ paari majocʉ cʉ̃ ãmaro. 
MAT.23.12	Jicãʉ, “Ca-ãni majuʉ yʉ ãa, caʉpaʉ, ca-ani jʉgoʉ yʉ anigʉ,” ca-ĩi tʉgooñaʉ ucʉ̃ macare cawatoa ca-ãcʉ̃re bairona cʉ̃ cũugʉmi Dio. “Cawatoa ca-ãcʉ̃ yʉ ãa. Caʉpaʉ yʉ aniquetigʉ,” ca-ĩi tʉgooñaʉ ucʉ̃ macare ʉpaʉre bairona ca-baii cʉ̃ cũugʉmi Dio, ca-ĩiwĩ Jesú jãare cʉ̃ buerãre, aperã camaja paarãacã to ca-ãna quenare.
MAT.23.13	Cabero oco bairo ca-ĩiwĩ Jesú judío majare cabuerãre, fariseo maja quenare:
MAT.23.13	—Rooro mʉjaare baigaro. Ca-ĩito pairã mʉja ãa. Camajare na ĩitorã Dio yarã majuu na ca-aniquẽto mʉja áa. To bairi Dio tʉpʉ jãarica jope turicarore biarãre bairona mʉja áa. Aperã quenare Dio tʉpʉre na cá-aáquẽto mʉja áa. Mʉja quena mʉja aáquetigarã. Cariape Dio yere átiquẽna cʉ̃ tʉpʉ mʉja aáquetigarã. Jocarãna ĩitori aperãre na ĩi buiorã na quena Dio tʉpʉ cá-aáboparãre ca-matarã mʉja ãa.
MAT.23.14	’Ca-wapearicarã romiri ca-bopacoorã romirire apeye uniere na joorã pairo majuu mʉja wapa jeninucu. To bairo na yere na ca-cʉgorijere ca-jee pairã anibana quena Dio wiipʉre jãa aána yoaro Diore mʉja jeni nʉcʉbʉgoato, baitorique bairã camaja na ca-tʉjʉro. Seeto mʉja popiyeyegʉmi Dio jocarãna to bairona mʉja ca-bai nʉcʉbʉgotorije wapa, na ca-ĩiwĩ Jesú.
MAT.23.15	Oco bairo na ca-ĩinemowĩ Jesú judío majare cabuerãre, fariseo maja quenare:
MAT.23.15	—Ca-ĩito pairã mʉja ãa. Ca-yoaropʉ aperopʉ ca-ani macaripʉre mʉja aánucu, mʉja ya wamere buio teñarã aána. Aperã jã ca-buiorijere na api nʉcʉbʉgoato ĩirã, mʉja buio teñanucu. To bairo mʉja ca-buiorijere ca-apiʉjarã mʉja netoro ca-ĩitorijere ca-apiʉjarã ãnama. To bairo mʉja ca-ĩi jocarijere ca-apiʉjarã aniri rooro popiye tamuogarãma caroorã ya paʉpʉre.
MAT.23.16	’ “Aperãre ca-bue majirã jã ãa,” jocarãna mʉja ĩi. Dio yere ca-api majiquẽna maca mʉja ãa. To bairi ca-tʉjʉ majiquẽna aperã ca-tʉjʉ majiquẽnare ca-tʉ̃ga jʉ́go aánare bairona mʉja bai. Oco bairo mʉja ĩi: “Jicã wame, ‘Jocʉ mee yʉ átigʉ,’ ĩi cũʉ, ‘Dio wii mena yʉ ĩi,’ jicãʉ cʉ̃ ca-ĩibato quena caroorije me ãa cʉ̃ ca-ĩibata wamere cʉ̃ cá-átiquẽpata. Apeĩ maca, ‘Jocʉ mee, yʉ átigʉ,’ ĩi cũʉ, ‘Dio wii ca-anie ca-ajiyarije mena yʉ ĩi,’ cʉ̃ ca-ĩi cũata cʉ̃ ca-ĩi cũuri wamere bairona cá-átipaʉ ãmi,” mʉja ĩinucu. 
MAT.23.17	Cariape mee mʉja ĩi. Ca-majiquẽna mʉja ãa. Dio wii macaje ca-ajiyarije cá-átiya manie ãa. Dio wii maca ca-ani majuuri wii ãa. Ti wiipʉ ca-anie ca-ajiyarije netoro ca-ani majuuri wii ãa. 
MAT.23.18	Ape wame quena oco bairo mʉja ĩi: “Jicã wame, ‘Jocʉ mee yʉ átigʉ,’ ĩi cũʉ, ‘Waibʉcʉ joe buje mʉgo joorica tutu mena yʉ ĩi,’ cʉ̃ ca-ĩi cũubato quena caroorije me ãa cʉ̃ ca-ĩi cũbata wamere cʉ̃ cá-átiquẽpata. Apeĩ maca, ‘Joe buje mʉgo joorica tutu bui Diore ca-joopaʉ waibʉcʉ mena yʉ ĩi,’ cʉ̃ ca-ĩi cũata cʉ̃ ca-ĩi cũurica wamere bairona cá-átipaʉ ãmi,” mʉja ĩi. 
MAT.23.19	Ca-majiquẽna majuu mʉja anicõa. Cariape mʉja ĩiquẽe. Ti tutu ca-ani majuurije ãa tia bui waibʉcʉ peoricʉ netoro. 
MAT.23.20	To bairi, “Dio wiipʉ ca-ani tutu mena jocʉ mee yʉ ĩi,” ĩirã tia bui waibʉcʉ joe buje mʉgo jooricʉ menare mʉja ĩiborã. 
MAT.23.21	To bairona, “Jocʉ mee, Dio wii mena yʉ ĩi,” ĩi cũurã, “Dio mena yʉ ĩi,” ca-ĩi cũurãre bairona mʉja ĩi, ti wii macacʉ Dio cʉ̃ ca-ano maca. 
MAT.23.22	“Ʉmʉrecoo mena yʉ ĩi,” ĩi cũurã, “Dio cʉ̃ ya paʉ mena yʉ ĩi,” ca-ĩi cũurãre bairona mʉja ĩi. Topʉ macacʉ Dio quenare, “Dio mena yʉ ĩi,” ca-ĩirãre bairona mʉja ĩiborã, ʉmʉrecóo macacʉ cʉ̃ ca-ano maca.
MAT.23.23	’To bairi rooro majuu mʉjaare baigaro judío majare cabuerã, fariseo maja quenare. Ca-baitorã mʉja ãa. Nipetiri wame mʉja ca-oterique pʉga wamo canacã ca-rica cʉtiere jicã mʉja joonucu Diore. To bairona mʉja átinucu mʉja ca-cʉgorijeacã quenare. Menta na ca-ĩrijeacã, anís na ca-ĩrijeacã, comino na ca-ĩrijeacã quenare ca-wapa maniere caroaro cõoñari mʉja joonucu Diore. Ca-wapa maniere cõoñari Diore joobana quena Dio cʉ̃ ca-rotirique majuure mʉja apiʉjaquẽe. Aperãre cariape átaje, aperãre bopaco tʉjʉrique, Diore api nʉcʉbʉgorique macare mʉja tʉgooñaquẽe. Tie maca Dio cʉ̃ ca-rotirique majuure caroaro tʉgooñari mʉjaare cá-átipe nibapa, apeye unie Diore joo janaquẽnana. 
MAT.23.24	Ca-tʉjʉ majiquẽna aperã ca-tʉjʉ majiquẽnare ca-tʉ̃ga jʉ́go aánare bairona mʉja bai, aperãre Dio yere na buiogabana. Mʉja majuuna Dio yere ca-api majiquẽna mʉja ãa. To canacã wameacãre mʉja cá-átipere tʉgooñabana quena Dio cʉ̃ ca-boorije majuu mʉja tʉgooñaquẽe. To bairona bairã, mʉja ʉgarica bapapʉre becoacã cʉ̃ ca-jañaro ʉgagarã jʉgoye ca-ne rocarãre bairona mʉja bai. Baibana quena carooʉ capaii majuu cʉ̃ ca-jañaro cʉ̃ tʉjʉquẽnana cʉ̃ menana ca-ʉga rocacõarãre bairona mʉja áa.
MAT.23.25	’Ca-baitorã majuu mʉja ãa. “Caroarã ãma,” jãare na ĩato ĩirã mʉja átitonucu, mʉja yeri macaje caroorijere áti janagaquẽnana. To bairo ána jotʉ ca-buire caroaro cojerica jotʉre bairona mʉja ãa. Baibana quena pupea macare jotʉ ca-cojeya mani rʉre bairona mʉja bai. Mʉja yeri macare caroorije pairã mʉja ãa. Aperã yere mʉja emanucu, mʉja majuuna cʉgo wariñuugarã. To bairi rooro majuu baigaro mʉjaare judío majare cabuerã, fariseo maja quenare. 
MAT.23.26	Mʉja tʉgooña majiquẽe. Mʉja yeri macaje macare caroare cá-átiparã mʉja anibapa. To bairo mʉja cá-ápata aperã, “Caroarã ãma,” mʉja ĩi tʉjʉborãma.
MAT.23.27	’To bairi rooro mʉjaare baigaro judío majare cabuerã, fariseo maja quenare. Ca-ĩito pairã mʉja ãa. Camaja yaa rocarica paʉrire bairona mʉja bai. Ca-bui maca ʉ̃ta nʉcorique, cabotirije mena caroaro warerique to ca-anibato quena pupea maca ca-boaricarã õwa ãnaje, ca-ʉnirije jeto ãnore bairona mʉja bai, mʉja yeripʉ caroorã aniri. 
MAT.23.28	To bairi aperã caroare mʉja cá-átitorijere tʉjʉrã, “Caroarã ãnama,” mʉja ĩi tʉjʉrãma. Caroarã mʉja na ca-ĩi tʉjʉrije to ca-anibato quena mʉja yeripʉre ca-ĩito pairã, caroorije pairã mʉja ãa.
MAT.23.29	’To bairi rooro mʉjaare baigaro judío majare cabuerãre, fariseo maja quenare. Ca-ĩito pairã mʉja ãa. Tirʉmʉpʉ macana Dio ye quetire buiori maja ãnana, aperã Diore ca-api ʉjaricarã ãnana na ca-yaa rerica paʉrire caroaro quenoo átiri, oco bairo mʉja ĩi: 
MAT.23.30	“Mani ñicʉa Dio ye quetire buiori majare ca-jĩaricarã ca-añupa. Mani ñicʉa na ca-ani yʉtea macana mani ca-ãmata na mani jĩa reenemoqueti boricarã,” mʉja ĩi. 
MAT.23.31	To bairo ĩirã, “Nare ca-jĩaricarã pãramerã jã ãa,” mʉja ĩi. 
MAT.23.32	To bairi na ca-jĩaricarore bairona mʉja jĩanemogarã.
MAT.23.33	’Caroorã majuu mʉja ãa. To bairi mʉjaare Dio cʉ̃ ca-popiyeyepere mʉja ruti majiquetigarã. 
MAT.23.34	To bairi mʉja tʉpʉ yʉ joonemogʉ Dio ye quetire ca-buioparãre, aperã Dio yere caroaro ca-majirãre, aperã mʉjaare ca-bueparãre. Yʉ ca-joorã na ca-anibato quena na mʉja nʉcʉbʉgoquetigarã. Yucʉ tẽorica pãipʉ na mʉja papua jĩa reegarã jicãarãre. Aperãre na mʉja bapegarã wecʉa ajeri wẽeri mena mʉja neñapo buerica wiiripʉre. Aperãre na mʉja popiyeyegarã to canacã maca noo na mʉja ca-bʉgaropʉ. 
MAT.23.35	Mʉja ñicʉ jãa quena caroarãrena na ca-jĩañupa. Ca-jĩa jʉgoyupa Abel ca-wamecʉcʉre. Cʉ̃ jĩari bero aperãre na jĩa, aperãre na jĩa, Sacaríare ca-jĩa tʉjayupa yua. Cʉ̃ ca-jĩañupa Dio wiipʉ na ca-joe buje mʉgorica tutu tʉacãpʉ. Mʉja quena nare bairona cá-ána mʉja ãa. To bairi mʉja quena caroarã na ca-jĩarique mʉja bai buiyebʉja. 
MAT.23.36	Cariape mʉjaare yʉ buio. Mʉja ca-buicʉtie wapa popiye tamuorique mʉja anigaro ati yʉtea macanare.
MAT.23.37	Mʉjaa Jerusalén macana, Dio ye quetire ca-buiorãre ca-jĩa reerã mʉja ãa. Aperãre mʉja tʉpʉ Dio cʉ̃ ca-buio roti joobanare ʉ̃ta rupaa mena ca-ree jĩarã mʉja ãa. Mʉjaare maii seeto yʉ tʉpʉ mʉjaare yʉ pii neogabapʉ. Ãboco cõ punaacãre maio, cõ querʉpʉri mena cõ ca-ñumatarore bairona mʉjaare yʉ átigabapa. Mʉja booquẽe. 
MAT.23.38	Yucʉra mʉja ya macare rocacõagarãma aperã. 
MAT.23.39	Cariape mʉjaare yʉ ĩi: To cõona yʉre mʉja tʉjʉ tʉja. Yʉre mʉja tʉjʉnemoquetigarã ati yepapʉ yʉ ca-tunu atíparo jʉgoye. Ti paʉ ca-ano tunu yʉre tʉjʉnemorã oco bairo yʉre mʉja ĩigarã: “Ca-jʉgoyepʉ Dio, ‘Cʉ̃ yʉ joogʉ,’ cʉ̃ ca-ĩricʉna ãmi Jesú. Caroaʉ majuu ãmi,” yʉre mʉja ĩigarã, na ca-ĩiwĩ Jesú Jerusalén macanare.
MAT.24.1	Cabero Dio wii ca-ãnacʉ ca-butiwĩ Jesú. Cʉ̃ cá-aágari paʉna cʉ̃ buerã cʉ̃ tʉpʉ atí, Dio wii macá arʉri:
MAT.24.1	—Atie caroa macaje majuu, tʉjʉya, cʉ̃re jã ca-ĩiwʉ.
MAT.24.2	To bairo cʉ̃ jã ca-ĩiro oco bairo jã ca-ĩiwĩ Jesú:
MAT.24.2	—Cariape mʉjaare yʉ ĩi. Atie mʉja ca-tʉjʉrije aperã ree peocõagarãma. Jicã ʉ̃taa maca apea bui pejanucu baiquetigaro, jã ca-ĩiwĩ Jesú.
MAT.24.3	Cabero Jesú mena jã cá-aápʉ Olivo na ca-ĩricʉ, macá tʉjaro ca-anii ʉ̃taʉpʉ. Topʉ aperã jã mena na ca-aniquẽtopʉ cʉ̃ buerã jã jeto cʉ̃ mena jã ca-ãmʉ. To bairi topʉ cʉ̃ ca-ruiropʉ cʉ̃ tʉpʉ atí, Jesúre jã ca-ĩi jeniñawʉ:
MAT.24.3	—Jãare buioya. ¿Noo cõopʉ mʉ ca-ĩieje to bairoatí? ¿Ati yepapʉ mʉ ca-tunu atíparo jʉgoye, ati ʉmʉrecóo ca-petiparo jʉgoye ¿dope bairo jã majirãatí? cʉ̃re jã ca-ĩi jeniñawʉ.
MAT.24.4	To bairo jã ca-ĩiro oco bairo jã ca-ĩi buiowĩ Jesú:
MAT.24.4	—Aperã mʉjaare na ca-ĩitorijere mani apiʉjare ĩirã caroaro tʉgooña majiña. 
MAT.24.5	Capaarã ĩitori, “Dio cʉ̃ ca-rotiro mena yʉ áa, Dio cʉ̃ ca-jooricʉ majuu, Cristo yʉ ãa,” ca-ĩitorã anigarãma. Na ca-ĩitorijere apiʉjagarãma camaja capaarã. 
MAT.24.6	Camaja amequẽri ame jĩagarãma. Ape paʉri, ape paʉri to bairo jeto amequẽrique to bairo na cá-átiere mʉja queti apigarã. To bairo ca-bairije apirã uwi tʉgooñaquẽja. To bairo jeto anigaro ati yʉtea ca-petiparo jʉgoye. Petoacã rʉjagaro mai. 
MAT.24.7	Jicã maja ape maja mena amequẽgarãma. Jicãʉ ʉpaʉ cʉ̃ yarã jãa apeĩ ʉpaʉ cʉ̃ yarã mena amequẽgarãma. Ati yepa nipetiropʉ to bairo jeto átigarãma. Ape paʉripʉ ʉgarique ca-mano ñigo boagarãma. Ape paʉri yepa nanaagaro. 
MAT.24.8	To bairo camaja seeto na ca-tamuori wameri to ca-anibato quena capee majuu na ca-tamuope rʉjagaro mai.
MAT.24.9	’Ti paʉ ca-ano yʉ ye quetire ca-apiteerã mʉja ñee aágarãma ʉparã tʉpʉre, na popiyeyeya ĩirã. Mʉja jĩagarãma. Yʉre ca-apiʉjarã mʉja ca-ano maca to canacã maca macana mʉja teegarãma. 
MAT.24.10	Ti paʉ ca-ano capaarã, “Cristore ca-apiʉjaʉ yʉ ãa,” ca-ĩibatana janagarãma, apiʉjaquetibana. To bairo baibana ca-jʉgoye na ca-ame bapa cʉtibatanarena ʉparãre na wadajãgarãma. To bairi ame tʉjʉ tutigarãma. 
MAT.24.11	Aperã capaarã, “Dio ye quetire ca-buioʉ yʉ ãa,” jocarãna ape wame macare ca-ĩi buiorã anigarãma. To bairo na ca-ĩitorije to ca-anibato quena camaja capaarã na apiʉjagarãma. 
MAT.24.12	Caroorije átaje seeto majuu aninemo nutuagaro. To bairo ca-bai nutuato camaja capaarã Dio ye quetire ca-apibatana cʉ̃re nʉcʉbʉgo janagarãma. Na majuu quena to bairona ame nʉcʉbʉgo janagarãma. 
MAT.24.13	To bairo capaarã ca-janarã na ca-anibato quena noa tʉgooña tutuari yʉ ye quetire ca-api nʉcʉbʉgo janaquẽna macare na netoogʉmi Dio. 
MAT.24.14	To bairi ati ʉmʉrecóo ca-petiparo jʉgoye yʉ ye quetire ati yepa macanare to canacã poa macanare na ca-buiope anigaro. To canacã poa macana na ca-queti api petiro bero to cõo ati ʉmʉrecóo petigaro yua, jã ca-ĩiwĩ Jesú.
MAT.24.15	Oco bairo Jesú jãare cʉ̃ ca-ĩinemorije yʉ Mateo atiere yʉ ca-ucariquere cabuerã caroaro na api majiato:
MAT.24.15	—Dio ye quetire buiori majocʉ Daniel ca-wamecʉcʉ tirʉmʉpʉ macacʉ ca-buio jʉgoyeyeyupi jicãʉ carooʉ majuu ati ʉmʉrecóo ca-petiparo jʉgoyeacã macacʉ. Dio wiipʉ anigʉmi. Topʉna caroorije átiri Dio wii macajere epe reegʉmi. 
MAT.24.16	To bairo ca-bairi paʉ Judea yepapʉ ca-ãna ʉ̃ta yucʉpʉ na ruti aáparo. 
MAT.24.17	Noa wii bui ca-ani arʉapʉ ca-ãna Yoaro mee atʉ rutiri na apeye quenoo jee aáqueticõato. 
MAT.24.18	Aperã noo wejeripʉ paari maja quena na wiiripʉ na apeyere jeerã tunu aáquẽnana yoaro mee na ruti aáparo ʉ̃ta yucʉpʉ. 
MAT.24.19	Popiye tamuogarãma ʉta pacoa romiri, aperã ca-ũpurãacãre ca-pʉjarã quena, atʉrique mena ruti aá majiquetibana. 
MAT.24.20	Mʉja ca-rutiri paʉ ca-majirioqueti rʉmʉ to ca-aniparore bairo Diore cʉ̃ jeniya. Ca-joori rʉmʉ o judío maja na ca-paa rotiqueti rʉmʉ to aniqueticõato ĩirã Diore cʉ̃ jeniya. 
MAT.24.21	Ti paʉ ca-ano rooro majuu popiye tamuogarãma camaja. Ati yepapʉ nemoacãpʉre to cõo popiye tamuorique ca-maañupa. Ti paʉ beropʉ quenare to cõo popiye tamuorique manigaro tunu. 
MAT.24.22	To bairi rooro majuu ca-bairijere Dio cʉ̃ ca-janaoquẽpata camaja nipetirã yaji peticoaborãma. Jicãʉ maca catíquetiboʉmi. To bairi Dio yarã ca-aniparãre cʉ̃ ca-cũurã na ca-catíparore bairo ĩi to cõo ti rʉmʉri popiye tamuorica rʉmʉrire jana rotigʉmi Dio yua.
MAT.24.23	’Ti paʉ ca-ano ĩigarãma aperã: “Jĩipʉ ãmi Cristo, Dio cʉ̃ ca-jooricʉ,” o, “Jõo añupʉ Cristo Dio cʉ̃ ca-jooricʉ,” ĩi queti buiotogarãma. To bairo mʉjaare na ca-ĩata na api nʉcʉbʉgoqueticõaña. 
MAT.24.24	Ca-ĩito pairã anigarãma capaarã. “Yʉa Dio cʉ̃ ca-jooricʉ yʉ ãa.” Aperã, “Dio ye quetire ca-buioʉ yʉ ãa,” ca-ĩitorã anigarãma. Capee áti iñooriquere átigarãma ca-majiri maja cúmúa na cá-áti anie mena, Dio yarãre cʉ̃ ca-cũricarã Diore na apiʉja janaato ĩirã, jã macare na apiʉjaato ĩirã. 
MAT.24.25	Meere, caroaro mʉjaare yʉ buiowʉ na ca-baipere. 
MAT.24.26	To bairi, “Jõo camaja mani paʉpʉ añupʉ Cristo, Dio cʉ̃ ca-jooricʉ,” na ca-ĩata tʉjʉra aáqueticõaña. Aperã, “Wii pupea macá arʉapʉ ca-yajioro añupʉ Dio cʉ̃ ca-jooricʉ,” na ca-ĩata quena na api nʉcʉbʉgoquẽja. 
MAT.24.27	Bʉpo cʉ̃ ca-yaberije muipu cʉ̃ ca-wamʉ ató maca yabe roca jooro, muipu cʉ̃ ca-roca jãari jopepʉ ca-yabe roca turore bairona yʉ ca-tunu ató baugaro. To bairo ca-bairo mʉja tʉjʉ majigarã yʉ ca-tunu atópʉ. 
MAT.24.28	Yucaa na ca-wʉʉ amojorero tʉjʉrã, “Ca-boa cuñaʉ ãcʉmi,” mʉja ĩi maji. To bairona yʉ ca-tunu atópʉ caroaro mʉja majigarã. “Meere, caroorã, Jesúre ca-api nʉcʉbʉgoquẽnare na cʉ̃ ca-popiyeyeri paʉ eja tʉga,” mʉja ĩi majigarã yua, jã ca-ĩiwĩ Jesú.
MAT.24.29	Oco bairo jã ca-ĩinemowĩ Jesú:
MAT.24.29	—Camaja seeto na ca-tamuori yʉtea ca-petiro muipu naitĩacoagʉmi. Ñami macacʉ quena bujuquetigʉmi. Ñocoa quena wẽegarãma. Ʉmʉrecoo macana nipetirã wãregarãma. 
MAT.24.30	To cõopʉ yʉ, camaja tʉpʉ Dio cʉ̃ ca-jooricʉ ʉmʉrecóopʉ ca-ãnacʉ yʉ rui atígʉ. To bairo yʉ ca-rui ató tʉjʉrã to canacã poa macana caroorije na cá-átaje tʉgooñarique pairi otigarãma. To bairi oco bujeri watoapʉ, yʉ ca-tutua netorije mena Dio ye ca-aji baterije mena yʉ ca-ruiro yʉ tʉjʉ mʉgo joogarãma to canacã poa macana, camaja nipetirã. 
MAT.24.31	Ti paʉ ca-ano na yʉ joogʉ Dio tʉ macana ángel majare. Seeto majuu putiricaro ca-bʉjʉrije mena putigarãma. Yʉ ca-bejericarã jetore ati yepa nipetiropʉ ca-ãnare yʉ tʉpʉ na jee neoña na ĩi, na yʉ joogʉ Dio tʉ macanare.
MAT.24.32	’Higuera ca-wamecʉtii, yucʉ ca-ricacʉtii ca-bairijere tʉgooña majiña. Ca-rʉpʉri bʉcʉanemo, cawama pũu wajoa, to bairo tii ca-bairo, “Yucʉacana cʉma anigaro bai,” mʉja ĩi maji. 
MAT.24.33	To bairona mʉjaare yʉ ca-buiori wameri ca-bairo tʉjʉrã, “Yucʉacã tunu atígʉmi Jesú,” mʉja ĩi tʉjʉ majigarã. 
MAT.24.34+MAT.24.35	Cariape mʉjaare yʉ ĩi. Nipetirije mʉjaare yʉ ca-ĩri wamere bairona baigaro. Ʉmʉrecoo, yepa quena wajoagaro. Yʉ ca-ĩi buiorije maca wajoaquetigaro. Mʉjaare yʉ ca-ĩi buiorore bairona baigaro. Ati yʉtea Dio cʉ̃ ca-wajoaparo jʉgoye macana na ca-yajiparo jʉgoye nipetiro mʉjaare yʉ ca-ĩri wamere bairona baigaro.
MAT.24.36	’Ati yʉtea ca-petiri paʉ, “Di rʉmʉ, di paʉ majuu petigaro,” jicãʉ maca ĩi majiquẽemi. Dio tʉ macana quena majiquẽema. Yʉ quena Dio Macʉ anibacʉ quena yʉ majiquẽe. Mani Pacʉ Dio jicãʉna ãmi tiere ca-majii.
MAT.24.37	’Noé tirʉmʉpʉ macacʉ cʉ̃ ca-ani rʉmʉri ca-bairiquere bairona baigaro yʉ ca-tunu atíparo jʉgoyeacã. 
MAT.24.38	Ti rʉmʉ ca-ano Dio ati yepa cʉ̃ ca-ruu-paro jʉgoye camaja ʉga, eti, nʉmocʉti, cãromia quena manapʉacʉti ca-baiyuparã, ñeere ca-baipere tʉgooñarique paiquẽnana. To bairona cá-áticõa aninucuñuparã Noé cumua pairica cʉ̃ ca-jãaparo jʉgoye. 
MAT.24.39	Oco pairo majuu ca-ocaparo jʉgoye, rua yajigarã jʉgoye, “Mani rua reegarã,” ca-ĩi majiquẽjuparã. To bairona na cá-átatore bairona áticõa anigarãma camaja yʉ cá-atíparo jʉgoye. 
MAT.24.40	Yʉ cá-atí paʉna caʉmʉa pʉgarã wejepʉ paarã átigarãma. Jicãʉre cʉ̃ yʉ ne aágʉ. Apeĩ macare cʉ̃ yʉ ne aáquetigʉ, yʉre ca-apiʉjaquẽcʉ cʉ̃ ca-ano maca. 
MAT.24.41	Pʉgarã cãromia anigarãma ca-orica wãiarã. Jicãore cõ yʉ ne aágʉ. Apeo macare cõ yʉ ne aáquetigʉ, yʉre ca-apiʉjaquẽco cõ ca-ano maca.
MAT.24.42	’ “Di rʉmʉ majuu mani Ʉpaʉ tunu atígʉmi,” mʉja ĩi majiquẽe. To bairi caroaro tʉgooñari to canacã rʉmʉ yʉ ca-boorore bairo áticõa aninucuña. 
MAT.24.43	Ati wame tʉgooñaña: Jicãʉ, “Ati ñami to ca-paʉ majuu atígʉmi jee rutiri majocʉ,” ĩi majiquẽcʉmi wii ʉpaʉ quena. Cʉ̃ ca-ĩi majiata caroaro bipe, caniquẽcʉna coteboʉmi, jee rutiri majocʉ jãaremi ĩi. 
MAT.24.44	To bairona mʉja quena, “To ca-paʉ majuu tunu atígʉmi Cristo, Dio cʉ̃ ca-joʉ,” mʉja ĩi majiquẽe. To bairi caroaro yʉ ca-tunu atípere tʉgooñari caroaro yʉ ca-boorijere áti anicõaña, jã ca-ĩiwĩ Jesú.
MAT.24.45	Oco bairo ape wame queti buiorica wame jã ca-ĩi buiowĩ Jesú, yʉ yarã yʉ ca-tunu atípere na tʉgooña anicõa aninucuato ĩi:
MAT.24.45	—Jicãʉ ʉpaʉ aperopʉ aágʉ jʉgoye cʉ̃ paabojari majocʉ jicãʉre oco bairo cʉ̃ ĩimi: “Yʉ paa coteri majare na ca-paapere na rotiya. Na ca-ʉgapere to canacã rʉmʉ na jooya.” 
MAT.24.46	To bairo cʉ̃ ĩri, aperopʉ aáteña, cʉ̃ ca-tunu ejaropʉ cʉ̃ yere ca-rotibojaʉ cʉ̃ ca-ĩi rotirore bairona caroaro cʉ̃ cá-áto tʉjʉ, seeto cʉ̃ wariñuu tʉjʉʉmi. 
MAT.24.47	“Nipetiro yʉ yere yʉ ẽoro macacʉ ca-rotii mʉ anigʉ,” cʉ̃ ĩimi yua. 
MAT.24.48+MAT.24.49	Cʉ̃ ca-rotibojaʉ rooro maca cʉ̃ yere cʉ̃ cá-ápata, “Yoaro bauquetigʉmi yʉ ʉpaʉ,” ĩri, aperã paari majare na quẽ, jibioriquere ca-eti pairã mena eti cumu, ʉga paca, cʉ̃ ca-baiata rooro cʉ̃ baiboro. 
MAT.24.50	Cʉ̃ ʉpaʉ cʉ̃ ca-tunu atípere cʉ̃ ca-tʉgooñaquẽtopʉ, “Di rʉmʉ majuu tunu atígʉmi yʉ ʉpaʉ,” cʉ̃ ca-ĩi majiqueti rʉmʉ tunu atíboʉmi cʉ̃ ʉpaʉ yua. 
MAT.24.51	To bairo tunu atí, caroaro cʉ̃ ca-cotequẽto tʉjʉ, seeto cʉ̃ popiyeye, aperã caroorã, ca-ĩito pairã mena cʉ̃ rocaboʉmi caroorã na ca-anopʉre. Topʉ cʉ̃ ca-rerã seeto tʉgooñarique pai otigarãma, seeto majuu tamuobana, jã ca-ĩiwĩ Jesú.
MAT.25.1	Ape wame queti buio majiorica wame jã ca-ĩi buiowĩ Jesú tunu:
MAT.25.1	—Dio cʉ̃ yarã cʉ̃ ca-rotiropʉ nare cʉ̃ ca-jee neorije oco bairo ãa: Cãromia pʉga wamo canacãona ca-añuparã cawamarã, caʉmʉa mena mai ca-aniquẽna. Na yao tʉpʉ cá-aájuparã cõ mena ca-wamo jiapaʉ cʉ̃ ca-ejaparore yuura aána. Na mena boje rʉmʉ cá-átinemoparã romiri ca-añuparã. Jĩa bujurica rupaa ca-jee aájuparã to canacãona. 
MAT.25.2	Jicã wamo canacão boje rʉmʉ na ca-jĩa bujupere caroaro ca-tʉgooña jʉgoyeyequẽna ca-añuparã. Aperã jicã wamo canacão caroaro ca-tʉgooña jʉgoyeye majirã ca-añuparã. 
MAT.25.3+MAT.25.4	To bairi caroaro ca-tʉgooñarã romiri maca ʉje na ye jĩa bujurica rupaa na ca-pio jãanemopere ca-jeeyuparã. Aperã maca caroaro ca-tʉgooñaquẽna ʉje na ye jĩa bujurica rupaa na ca-pio jãanemopere ca-jee aáquẽjuparã. 
MAT.25.5	To bairi na yao mena ca-wamo jiapaʉ yoaro ca-ejaquẽjupʉ. To bairi wʉgo ejabana ca-canicoajuparã yua. 
MAT.25.6	Ñami recomacapʉ aperã ca-pii awajayuparã: “¡Ca-wamo jiapaʉ ejami! ¡Cʉ̃ mani boca tʉjʉra aáparo!” 
MAT.25.7	To bairo na ca-pii awajarijere apirã na romiri yupi, na jĩa bujurica rupaare ca-quenooñuparã. 
MAT.25.8	To bairi caroaro ca-tʉgooñaquetana romiri oco bairo ca-ĩiñuparã: “Jã jĩa bujurica rupaa ʉje petiro bai. To bairi mʉja ye ʉje õcoacã jã jooya,” na ca-ĩiñuparã paibʉjaro ca-ʉje jee aátana romiri macare. 
MAT.25.9	To bairo na ca-ĩiro: “Jã joo majiquẽe. Mʉjaare jã ca-joata jã quenare bʉquetiboro. Ca-ʉje joorãre na wapayerã aája mʉja majuuna mʉja ca-jĩa bujupere,” na ca-ĩiñuparã na maca. 
MAT.25.10	To bairo na ca-ĩiro apirã ca-wapayera aájuparã. To bairo na ca-wapayera aátoye ca-wamo jiapaʉ ca-ejayupʉ yua. Cʉ̃ ca-ejaro caroaro ca-tʉgooña jʉgoyeyericarã paibʉjaro ca-ʉje jee aátana romiri boje rʉmʉ na cá-áti wiipʉ ca-jãa aájuparã. Na ca-jãaro bero jope turicarore ca-bipecõañuparã ti wii macana yua. 
MAT.25.11	Na ca-bipero beroacã ca-ʉje wapayera aátana romiri atí, jope tʉpʉ eja, “¡Ʉpaʉ! ¡Ʉpaʉ, jope pãña!” ca-ĩi piibajuparã na romiri. 
MAT.25.12	Na ca-piirijere apii, “Mʉjaare yʉ majiquẽe, jocʉ mee yʉ ĩi. Yʉ ca-piiquetana mʉja ãnaa,” na ca-ĩiñupʉ yua.
MAT.25.13	’To bairona yʉ, mʉja Ʉpaʉre, “Ti rʉmʉ ca-ano majuu ti paʉ majuu tunu atígʉmi mani Ʉpaʉ,” mʉja ĩi majiquẽe. To bairi to canacã rʉmʉ yʉ ca-tunu atípere tʉgooñari caroaro yʉ ca-boorije jetore áticõa aninucuña, jã ca-ĩi buiowĩ Jesú.
MAT.25.14	Ape wame queti buio majiorica wame oco bairo jã ca-ĩi buiowĩ Jesú:
MAT.25.14	—Jicãʉ ʉpaʉ aperopʉ aáteñaʉ aágʉ ca-baiyupʉ. To bairi cʉ̃ paa coteri majare na pijo, cʉ̃ yere na tʉpʉre ca-cũuñupʉ, caroaro tiere yʉre cote yuubojaya na ĩi. 
MAT.25.15	To bairi to canacãʉna na ca-paarique wapata majiro cõo, “Apeye unie paarique cʉtibojaya,” na ĩi, jicãʉre jicã wamo canacã mil cuiri pairo ca-wapacʉti cuirire cʉ̃ ca-cũuñupʉ. Apeĩre pʉga mil cuiri cʉ̃ ca-cũuñupʉ. Apeĩre jicã mil cʉ̃ ca-cũuñupʉ. Tiere na ricawo yaparo aperopʉ cá-aáteñaʉ aácoajupʉ yua. 
MAT.25.16	To bairo cʉ̃ cá-aáto bero jicã wamo canacã mil cuiri cʉ̃ ca-jooricʉ ame wapayeri yoaro mee apeye jicã wamo canacã mil cuiri ca-wapatayupʉ tunu. 
MAT.25.17	To bairona pʉga mil cuiri cʉ̃ ca-jooricʉ apeye unie paarique cʉtiri apeye pʉga mil cuiri ca-wapata nemoñupʉ tunu. 
MAT.25.18	Jicã mil cuiri cʉ̃ ca-jooricʉ maca aá, yepapʉre ope yejea átiri ca-yaa cũucõañupʉ cʉ̃ ʉpaʉ niyeru cʉ̃ ca-paarique cʉti rotibatajere. 
MAT.25.19	Ca-yoato bero na ʉpaʉ ca-tunu ejayupʉ. Tunu eja, nare cʉ̃ ca-jooriquere ca-quenoogabajupʉ. 
MAT.25.20	To bairi nare ca-pi jooyupʉ nare cʉ̃ ca-coteboja rotiricarãre. To bairo cʉ̃ ca-piiro jicã wamo canacã mil cuiri cʉ̃ ca-jooricʉ atí, apeye jicã wamo canacã mil cuirire cʉ̃ ca-wapata nemoriquere jee atí, oco bairo cʉ̃ ʉpaʉre cʉ̃ ca-ĩiñupʉ: “Ʉpaʉ, jicã wamo canacã mil cuiri yʉre mʉ ca-cũuwʉ. Jicã wamo canacã mil cuiri yʉ ca-wapata nemowʉ tunu. To bairi atie ãa mʉ niyeru yʉre mʉ ca-cũepe mena yʉ ca-wapata nemorique,” cʉ̃ ca-ĩiñupʉ cʉ̃ ʉpaʉre. 
MAT.25.21	To bairo cʉ̃ ca-ĩiro: “Caroaro mʉ ájupa. Mʉ ñuubʉja. Mʉ yʉ cá-áti rotirore bairona cá-ácʉ mʉ ãa. Petoacã mʉ yʉ ca-rotiepere caroaro yʉ mʉ átibojayupa. To bairo caroaro cá-átacʉ mʉ ca-ano maca yucʉra pairo majuu yʉre mʉ ca-cotebojapere mʉ yʉ cũugʉ. Yʉ mena macacʉ mʉ ani wariñuugʉ,” cʉ̃ ca-ĩiñupʉ. 
MAT.25.22	Cʉ̃ bero pʉga mil canacã cuiri cʉ̃ ca-jooricʉ atí, apeye pʉga mil cuirire cʉ̃ ca-wapata nemoriquere jee atí, oco bairo cʉ̃ ʉpaʉre cʉ̃ ca-ĩiñupʉ: “Ʉpaʉ, pʉga mil canacã cuiri yʉre mʉ ca-cũuwʉ. Pʉga mil canacã cuiri yʉ ca-wapatanemowʉ tunu.” 
MAT.25.23	To bairo cʉ̃ ca-ĩiro: “Caroaro mʉ ájupa. Mʉ ñuubʉja. Mʉ yʉ cá-áti rotirore bairona cá-ácʉ mʉ ãa. Petoacã mʉ yʉ cá-áti rotiepere caroaro yʉre mʉ átibojayupa. To bairo caroaro cá-átacʉ mʉ ca-ano yucʉra pairo majuu yʉre mʉ ca-cotebojapere mʉ yʉ cũugʉ. Yʉ mena macacʉ mʉ ani wariñuugʉ,” cʉ̃ ca-ĩiñupʉ cʉ̃ ʉpaʉ cʉ̃ quenare.
MAT.25.24	’Cʉ̃ bero jicã mil canacã cuiri cʉ̃ ca-jooricʉ atí, cʉ̃ ʉpaʉre oco bairo jocʉna cʉ̃ ca-ĩiñupʉ: “Ʉpaʉ, tutuaro ca-rotii mʉ ãa. Aperã maca na ca-paa wapatarijere ca-jei mʉ ãa. 
MAT.25.25	To bairi, ‘Yʉ ca-wapatabato quena yʉ wapa jooquẽcʉmi,’ yʉ ca-ĩi tʉgooña uwiwʉ. To bairo mʉ cá-átiere tʉgooñari mʉ niyerure yepa pupeapʉ yʉ ca-yajiobojawʉ. Ʉ̃jʉ, mʉ niyerure yʉ ca-cũu yajio bojariquere jeeya,” cʉ̃ ca-ĩiñupʉ cʉ̃ ʉpaʉre. 
MAT.25.26	To bairo cʉ̃ ca-ĩiro oco bairo cʉ̃ ca-ĩiñupʉ cʉ̃ ʉpaʉ: “Mʉ yʉ ca-cũbatajere rooro mʉ ájupa. Mʉ ñuuquẽe mʉa. Ca-teeye paii mʉ ãa. Jocʉna, ‘Aperã yere na ca-wapatarijere ca-jei ãmi yʉ ʉpaʉ. To bairi yʉ ca-wapata bojabato quenare yʉ wapa jooquẽcʉmi,’ mʉ ĩi tʉgooñabacʉ. 
MAT.25.27	To bairo tʉgooñabacʉ quena niyeru ca-quenoo cũurica paʉpʉ to macanare na ca-quenoo cũu rotipaʉ mʉ anibajupa, to bʉato ĩi. To bairi niyeru bʉboricaro topʉ mʉ ca-quenoo cũata. Tie ca-bʉrique menare na mʉ ca-wajorique wapa yʉ jeeboricʉ,” cʉ̃ ca-ĩiñupʉ cʉ̃ ʉpaʉ ca-niyeru cũu yajioricʉre. 
MAT.25.28	To bairo cʉ̃ ĩi, aperã paa coteri maja topʉ ca-tʉjʉnucurãre oco bairo na ca-ĩiñupʉ: “Cʉ̃ yʉ ca-joobataje mil cuirire cʉ̃ emari, pʉga wamo canacã mil cuirire ca-wapata nemoricʉre cʉ̃ jooya. 
MAT.25.29	To bairi ni ucʉ̃ cʉ̃ ca-cʉgorije mena caroaro cá-átacʉre netobʉjaro cʉ̃ yʉ joogʉ. To bairi pairo cʉgogʉmi. Apeĩ maca caroaro cá-átiquetacʉ aniri cʉ̃ ca-cʉgobatajere rooro cá-áti rericʉ maca cʉgoquetigʉmi. To bairi cʉ̃ ca-cʉgorijeacã quenare ema átiri aperã macare na yʉ joogʉ. 
MAT.25.30	To bairi yʉre ca-paabojari majocʉ ca-anibatacʉ ca-ñuuquẽcʉre cʉ̃ ñeeri macapʉ ca-naitĩaropʉ cʉ̃ rocacõaña. Topʉ tʉgooñarique pai otigʉmi seeto majuu tamuobacʉ, jãare ca-ĩi buiowĩ Jesú.”
MAT.25.31+MAT.25.32	Oco bairo jã ca-ĩi buiowĩ Jesú tunu:
MAT.25.31+MAT.25.32	—Camaja tʉpʉ Dio cʉ̃ ca-jooricʉ aniri ati yepapʉ yʉ tunu atígʉ, camaja nipetirãre na rotigʉ. Dio tʉ macana mena, yʉ ca-aji baterije mena yʉ tunu atígʉ. To bairi camaja Ʉpaʉ majuu aniri yʉ tʉpʉ yʉ ca-ruiri paʉpʉ yʉ jee neogʉ camaja nipetirãre, to canacã poa macanare. Na jee neo, yʉ riape na ca-tʉjʉnucuro yʉ yarãre na yʉ bejegʉ, yʉre ca-apiʉjaquẽnare na cũuri. Nuuricarã ca-cʉgoʉ ovejare cariape nʉgoa na beje cũu, cabra na ca-ĩirãre cacõ nʉgoa maca na cʉ̃ ca-beje cũurore bairona na yʉ beje cũugʉ. 
MAT.25.33+MAT.25.34	To bairona yʉ yarãre na beje cũu átiri, Ʉpaʉ aniri cariape nʉgoa ca-ãnare oco bairo na yʉ ĩigʉ: “Adʉja. Yʉ Pacʉ caroaro wariñuurique mʉjaare joogʉmi. Tirʉmʉpʉ ati ʉmʉrecóo nemoopʉ cʉ̃ cá-áti jʉgori paʉpʉna cʉ̃ tʉpʉ ca-ani wariñuuparãre ca-cũuñupi mʉjaare. 
MAT.25.35	Yʉ ca-ñigo riaro ʉgariquere yʉre mʉja ca-joowʉ. Yʉ ca-oco etigaro yʉre mʉja ca-tĩawʉ. Apero macacʉ yʉ ca-anibato quena mʉja ya maca yʉ ca-ejaro, ‘Jã tʉ ãña,’ yʉ mʉja ca-ĩiwʉ. 
MAT.25.36	Yʉ ca-jutii cʉgoquẽto yʉ mʉja ca-joowʉ. Yʉ ca-riaro yʉ mʉja ca-tʉjʉra ejawʉ. Aperã presopʉ yʉ na ca-jooro yʉ mʉja cá-átinemorã ejawʉ,” na yʉ ĩigʉ yʉ riape nʉgoa ca-ãnare. 
MAT.25.37	To bairo na yʉ ca-ĩiro oco bairo yʉ ĩigarãma ti nʉgoa ca-ãna caroarã Dio nare cʉ̃ ca-ĩi tʉjʉrã: “Ʉpaʉ, ¿di paʉ uno mʉ ca-ñigo riaro mʉre jã ca-nuuñuparí? ¿Di paʉ uno mʉ ca-oco etigaro mʉre jã ca-tĩañuparí? 
MAT.25.38	¿Di paʉ uno aperopʉ ca-ãnacʉ jã ya macapʉ mʉ ca-ejaro, ‘Jã tʉpʉ ãña,’ mʉre jã ca-ĩiñuparí? ¿Di paʉ uno ca-jutii cʉgoquẽcʉ mʉ ca-ano mʉre jã ca-jooyuparí? 
MAT.25.39	¿Di paʉ uno mʉ ca-riaro mʉre jã ca-tʉjʉra ejayuparí? ¿Di paʉ uno presopʉ mʉre na ca-jooro mʉre jã cá-átinemorã ejayuparí?” yʉre ĩi jeniñagarãma. 
MAT.25.40	To bairo yʉre na ca-ĩi jeniñaro oco bairo na yʉ ĩigʉ: “Cariape mʉjaare yʉ ĩi. Yʉ yarã cawatoa ca-ãna quenare caroare na átinemori yʉpʉre átinemorã mʉja cá-ápʉ́,” na yʉ ĩigʉ.
MAT.25.41	’Na ĩi yaparori bero oco bairo na yʉ ĩigʉ cacõ nʉgoa ca-ãna macare: “Dio cʉ̃ ca-popiyeyeparã mʉja ãa. To bairi aánaja peeropʉ ca-yatiqueti peeropʉ. Sataná cʉ̃ yarã wãtia menare na yʉ ca-reepa peeropʉ aánaja. 
MAT.25.42	Yʉ ca-ñigo riaro yʉre mʉja ca-nuuquẽpʉ. Yʉ ca-oco etigaro yʉre mʉja ca-tĩaquẽpʉ. 
MAT.25.43	Aperopʉ ca-ãnacʉ mʉja ya macapʉ yʉ ca-ejaro, ‘Jã tʉpʉ ãña,’ yʉre mʉja ca-ĩiquẽpʉ. Yʉ ca-jutii cʉgoquẽto yʉre mʉja ca-jooquẽpʉ. Yʉ ca-riaro yʉre mʉja ca-tʉjʉra ejaquẽpʉ. Presopʉ yʉre na ca-jooro yʉre mʉja cá-átinemorã ejaquẽpʉ,” na yʉ ĩigʉ cacõ nʉgoa ca-ãnare. 
MAT.25.44	To bairo na yʉ ca-ĩiro oco bairo yʉre ĩigarãma: “Ʉpaʉ, ¿di paʉ uno ñigo ria, oco etiga, aperopʉ ca-ãnacʉ jã ya macapʉ eja, jutii cʉgoqueti, ria, presopʉ ani, mʉ ca-bairo mʉre jã cá-átinemoquetí?” yʉ ĩigarãma. 
MAT.25.45	To bairo yʉ na ca-ĩiro oco bairo na yʉ ĩigʉ: “Cariape mʉjaare yʉ ĩi. Jicãʉ yʉ yaʉ cawatoa ca-ãcʉ̃ quenare caroare cʉ̃ átinemoquetiri yʉpʉre átinemoquẽna mʉja cá-ápʉ́,” na yʉ ĩigʉ. 
MAT.25.46	To bairi to canacã rʉmʉ popiye na ca-tamuori paʉpʉ aágarãma. Yʉ yarã, caroarã Dio cʉ̃ ca-ĩi tʉjʉrã maca cʉ̃ tʉpʉ to canacã rʉmʉ wariñuu anicõagarãma, jã ca-ĩiwĩ Jesú.
MAT.26.1	Tiere jã ĩi buio yaparo cʉ̃ buerãre oco bairo jã ca-ĩi buiowĩ Jesú:
MAT.26.2	—Pʉga rʉmʉ bero pascua na ca-ĩri boje rʉmʉ anigaro, meere mʉja maji, mani ñicʉ jãare Ejiptopʉ ca-popiye tamuorãre Dio na cʉ̃ ca-netoo bojariquere mani ca-tʉgooñapa rʉmʉ. Ti boje rʉmʉ ca-ano yʉre ñeegarãma. Yucʉ tẽorica pãipʉ cʉ̃ papua jĩaña ĩirã yʉre ñeegarãma, jã ca-ĩiwĩ Jesú.
MAT.26.3	Ti paʉ ca-ano majuu sacerdote maja ʉparã, aperã cabʉcʉrã judío majare ca-rotirã ca-neñapoyuparã. Sacerdote maja ʉpaʉ majuu Caifá ca-wamecʉcʉ ya wiipʉ ca-neñapoyuparã. 
MAT.26.4	Caifá ya wiipʉ neñapo, yajioropʉ Jesúre ñeeri cʉ̃ na ca-jĩapere ca-ame wadapeniñuparã. 
MAT.26.5	“Cʉ̃ ñeebana quena boje rʉmʉ ca-ano cʉ̃re mani ñeequẽna. Camaja capaarã ca-tʉjʉra ejarã cʉ̃ mairã mani awaja tutiborãma,” ca-ame ĩiñuparã.
MAT.26.6	Betania na ca-ĩri macapʉ Simón ca-wamecʉcʉ ya wiipʉ ca-ãmi Jesú yua. Simón ca-ajeri boaʉ ca-ãnacʉ ca-ãmi. 
MAT.26.7	To bairi Simón ya wiipʉ Jesú cʉ̃ ca-ʉga ruiro jicão cãromio cʉ̃ tʉpʉ ca-ejawõ. Ca-neamó ca-rupa rʉʉ alabastro ca-wamecʉti rʉʉ weerica rʉʉ caroaro ca-jʉti ñuurije, pairo ca-wapacʉtie ca-jañari rʉ. Tiere neatí, Jesú rʉpoare ca-pio peówõ. 
MAT.26.8	To bairo cõ cá-áto tʉjʉrã Jesú buerã jã ca-punijini tʉgooñawʉ cõre:
MAT.26.8	—¿Nope ĩo to bairo pairo majuu ca-wapa pacarije to ca-anibato quena cawatoana cõ pio reecõatí? 
MAT.26.9	Aperãre cõ ca-joata pairo majuu wapa jooboricarãma. Niyeru na ca-wapayeboriquere ca-bopacoorãre na ca-joope pairo aniboricaro, jã ca-ame ĩiwʉ.
MAT.26.10	To bairo jã ca-ame ĩrijere majiri, oco bairo jã ca-ĩiwĩ Jesú:
MAT.26.10	—¿Nope ĩirã cõre mʉja ĩi patowãcootí? Caroaro yʉre áamo. 
MAT.26.11	Ca-bopacoorã mʉja tʉpʉ anicõa aninucugarãma mʉja ca-boori paʉ na mʉja cá-átinemoparã. Yʉ maca mʉja mena yoaro yʉ aniquetigʉ. 
MAT.26.12	To bairi atie caroa ca-jʉti ñuurijere yʉre pio peómo, yʉ ca-bai yajiro bero yʉ rupaʉ na ca-yaaparo jʉgoye na cá-átipere iñoo. 
MAT.26.13	Cariape mʉjaare yʉ ĩi: Ati yepa nipetiropʉ yʉ ye quetire ca-buio teñarã yʉre cõ cá-átaje quenare buiogarãma. Yʉre cõ cá-átajere majiritiquetigarãma. Cabero macana quena caroaro yʉre cõ cá-átajere ame buiogarãma, jã ca-ĩiwĩ Jesú.
MAT.26.14	Cabero Judas Iscariote ca-wamecʉcʉ Jesú buerã mena macacʉ jicãʉ sacerdote maja ʉparã tʉpʉ cá-aájupʉ. 
MAT.26.15	Na tʉpʉ aá:
MAT.26.15	—¿Noo cõo yʉ mʉja wapayebocʉti, Jesúre na ñeato ĩi mʉjaare yʉ ca-buioata? na ca-ĩi jeniñañupʉ Judas.
MAT.26.15	To bairo na cʉ̃ ca-ĩi jeniñaro treinta cuiri ca-ajiyari cuiri cõoña, cʉ̃ ca-jooyuparã, bapari canacã muipu camajocʉ cʉ̃ ca-paa wapatarije cõo majuu. 
MAT.26.16	Cʉ̃ na ca-jooro bero, Jesúre na ñeato ĩi nare cʉ̃ ca-buioparore ca-coteyupʉ Judas.
MAT.26.17	Cabero pascua boje rʉmʉ pan ca-wauorije ca-ajuya manie judío maja na ca-ʉga jʉgori rʉmʉ ca-ãmʉ yua. To bairi Jesú buerã cʉ̃ tʉpʉ atí, cʉ̃ jã ca-ĩi jeniñawʉ:
MAT.26.17	—¿Noopʉ pascua macaje mʉ ca-ʉgapere jã ca-quenoo jʉgoyeyepe mʉ bootí? cʉ̃re jã ca-ĩi jeniñawʉ.
MAT.26.18	To bairo cʉ̃ jã ca-ĩi jeniñaro:
MAT.26.18	—Macapʉ aánaja jicãʉ mʉjaare yʉ ca-ĩi ya wiipʉ. Cʉ̃ ya wiipʉ ejarã, oco bairo cʉ̃re mʉja ĩigarã: “Manire cabuei mʉre ĩi joomi. ‘Dio rooro yʉ ca-tamuopere yʉre cʉ̃ ca-cũrica paʉ eja tʉga, meere. Yʉ buerã mena mʉ ya wiipʉ pascua macajere ca-ʉgaparã jã ãa,’ mʉ ĩi joomi manire cabuei,” cʉ̃ ĩiña.
MAT.26.19	To bairi aá, cʉ̃ ca-ĩirore bairona jã cá-ápʉ́. Topʉ pascua jã ca-ʉgapere jã ca-quenoowʉ.
MAT.26.20	Canaiori paʉ ca-ano cʉ̃ buerã jã mena ca-ʉga ruiwĩ Jesú yua. 
MAT.26.21	Jã ca-ʉga ruiri paʉna oco bairo jã ca-ĩiwĩ Jesú:
MAT.26.21	—Jicãʉ mʉja mena macacʉ yʉre ca-tʉjʉteerãre yʉre wadajãgʉmi, yʉre na ñeato ĩi. Cariape mʉjaare yʉ ĩi buio.
MAT.26.22	To bairo jãare cʉ̃ ca-ĩiro seeto jã ca-tʉgooñarique paiwʉ. To bairo tʉgooñarique pairã:
MAT.26.22	—¿Yʉna yʉ baiquetibacʉatí? To canacãʉna cʉ̃re jã ca-ĩi jeniña peticoapʉ.
MAT.26.23	To bairo cʉ̃ jã ca-ĩi jeniñaro:
MAT.26.23	—Yʉ mena jotʉ bapa ca-yoje ʉgaʉ ãmi yʉre ca-tʉjʉteerãre ca-wadajãpaʉ. 
MAT.26.24	Yʉ ca-baipe tirʉmʉpʉ Dio ye quetire ca-buioricarã na ca-ĩricarore bairona ca-baipaʉ yʉ ãa. To bairo ca-baipaʉ yʉ ca-anibato quena rooro majuu baigaro cʉ̃re yʉ ca-tʉjʉ tutirãre yʉre cʉ̃ ca-wadajãrije wapa. Cʉ̃ ca-buiaquẽpata ñuucõaboricaro cʉ̃re.
MAT.26.25	To bairi Judas, Jesúre ca-tʉjʉteerãre ca-wadajãpaʉ cʉ̃ quena Jesúre oco bairo ca-ĩi jeniñawĩ:
MAT.26.25	—¿Yʉna yʉ baiquetibacʉatí?
MAT.26.25	To bairo cʉ̃ ca-ĩi jeniñaro:
MAT.26.25	—Mʉna mʉ ãa, cʉ̃ ca-ĩiwĩ Jesú Judare.
MAT.26.26	Jã ca-ʉgari paʉna Jesú jicã pan're nee, Diore cʉ̃ ca-jeni nʉcʉbʉgowĩ. Jeni nʉcʉbʉgo, pan pe bate, jãare ca-joowĩ cʉ̃ buerãre.
MAT.26.26	—Atiere ne ʉgaya. Yʉ rupaʉ ãa, jã ca-ĩiwĩ.
MAT.26.27	Cabero etirica bapare nee, Diore ca-jeni nʉcʉbʉgowĩ Jesú tunu. Jeni nʉcʉbʉgo, jãare joo:
MAT.26.27	—Mʉja nipetirã etiya mʉjaa. 
MAT.26.28	Atie yʉ rií ãa. Yʉ rií ree yajigʉ, camaja capaarã caroorije na cá-átiere na wapayebojaʉ. To bairo yʉ ca-rií ree yaji wapayebojaro camaja caroorije na cá-átajere majiriogʉmi Dio cʉ̃re ca-jeni nʉcʉbʉgorãre. To bairo mʉjaare yʉ ca-ĩi cũuri wamere tʉgooñari etiya. 
MAT.26.29	Cariape mʉjaare yʉ ĩi. Atie ʉje miji wẽe rica ocore yʉ etinemoquetigʉ yʉ Pacʉ Ʉpaʉ yʉre cʉ̃ ca-jõoparo jʉgoye. Mʉja mena yʉ etinemogʉ ti rʉmʉ Ʉpaʉ yʉ ca-anopʉ, jã ca-ĩi buiowĩ Jesú cʉ̃ buerãre.
MAT.26.30	Cabero Diore jã ca-wariñuu bajawʉ. Baja yaparo Olivo na ca-ĩricʉpʉ jã cá-aápʉ. 
MAT.26.31	Jã cá-aáto oco bairo jã ca-ĩiwĩ Jesú:
MAT.26.31	—Uwibana ati ñamire yʉre mʉja ruti aáweo peticoagarã. To bairona ca-baipere ca-ĩi ucayupi tirʉmʉpʉ macacʉ Dio wadarica tutipʉ: “Oveja Ʉpaʉre cʉ̃ jĩagarãma. Cʉ̃ na ca-jĩaro oveja aá bategarãma,” ca-ĩi ucayupi. To bairo na cá-aá baterore bairona mʉja quena rutiri mʉja aá bategarã yʉre na ca-jĩaro, uwibana. 
MAT.26.32	Ca-riacoatacʉ anibacʉ quena yʉ catí tunucoagʉ. Catí tunu, mʉja jʉgoye yʉ aágʉ Galilea yepapʉ, mʉjaare yuʉ aácʉ, jã ca-ĩiwĩ Jesú.
MAT.26.33	To bairo jã cʉ̃ ca-ĩiro oco bairo cʉ̃ ca-ĩiwĩ Pedro:
MAT.26.33	—Aperã nipetirã uwibana mʉre na ca-ruti aáweorije to ca-anibato quena yʉ ruti aáweoquetigʉ yʉa, cʉ̃ ca-ĩiwĩ Pedro.
MAT.26.34	To bairo cʉ̃ ca-ĩiro:
MAT.26.34	—Cariape mʉ yʉ ĩi. Ati ñamina ca-bujuri paʉ jʉgoye ãbocʉ cʉ̃ ca-wadaparo jʉgoye itiani, “Cʉ̃ yaʉ mee yʉ ãa, cʉ̃ yʉ majiquẽe,” mʉ ĩitogʉ, cʉ̃ ca-ĩiwĩ Jesú Pedrore.
MAT.26.35	To bairo cʉ̃ ca-ĩiro:
MAT.26.35	—Mʉ mena yʉre na ca-jĩa rocarije to ca-anibato quena, “Jesúre yʉ majiquẽe,” yʉ ĩiqueti majuucõagʉ, cʉ̃ ca-ĩiwĩ Pedro. Aperã cʉ̃ buerã nipetirã to bairo jeto jã ca-ĩiwʉ Jesúre.
MAT.26.36	To bairi Jesú mena jã ca-ejawʉ Getsemaní na ca-ĩri paʉpʉ oterica paʉ. Jã ca-ejaro cʉ̃ buerãre oco bairo jã ca-ĩiwĩ Jesú:
MAT.26.36	—Atona rui coteya i paʉpʉ Diore yʉ ca-jeni nʉcʉbʉgoʉ aátoye, jã ca-ĩiwĩ.
MAT.26.37	To bairo ĩi, na ca-pii aámi cʉ̃ mena Pedrore, Sebedeo punaa na pʉgarã quenare. Topʉ aá, seeto majuu tʉgooñarique pai ca-yapapua jʉgoyupʉ. 
MAT.26.38	To bairo tʉgooñarique pairi oco bairo na ca-ĩiñupʉ:
MAT.26.38	—Yʉ bai yajicoabo seeto tʉgooñarique pai netobacʉ. Atona yʉ coteya caniquẽnana, na ca-ĩibami Jesú. 
MAT.26.39	To bairo na ĩi, na jʉgoyeacã aá, yepapʉ mubia cumu eja, oco bairo ca-ĩi jeniñupʉ Diore:
MAT.26.39	—Caacʉ, yʉ ca-popiye tamuope mʉ ca-booata to ca-baiquẽto ája. Mʉ jeto mʉ maji. Yʉ maca yʉ ca-popiye tamuope yʉ ca-booquẽtie to ca-anibato quena mʉ ca-boorije maca to baiato, ca-ĩi jeniñupʉ Diore.
MAT.26.40	Diore jeni yaparo tunu aá, cʉ̃ buerãre ca-tʉjʉyupʉ ca-cani cuñarãre. Ca-cani cuñarãre na tʉjʉ, oco bairo cʉ̃ ca-ĩiñupʉ Pedrore:
MAT.26.40	—¿Jicã hora yoaroacã meena caniquẽnana mʉja cote majiquẽetí? 
MAT.26.41	Caniquẽnana cotecõaña. Diore cʉ̃ jeniya, Sataná cʉ̃ ca-boorije macare jã áti wadajãremi ĩirã. Mʉja yeripʉre yʉ mʉja cá-aá weogaquẽtie to ca-anibato quena mʉja rupaʉri macare mʉja ocabʉtiquẽe, na ca-ĩiñupʉ.
MAT.26.42	To bairo na ĩi, cʉ̃ ca-ĩricarore bairona Diore ca-jeni nʉcʉbʉgoʉ aájupʉ tunu:
MAT.26.42	—Caacʉ, atie yʉ ca-popiye tamuope yʉre mʉ ca-netoo bojagaquẽpata mʉ ca-boorije maca to baiato, ca-ĩi jeniñupʉ tunu.
MAT.26.43	Diore cʉ̃ ca-jenitoye Pedro jãa ca-canicoajuparã tunu, wʉgoa to ca-ejaro maca. To bairi Jesú Diore ĩi jeni yaparo ca-tunucoajupʉ Pedro jãa tʉpʉ. Tunu eja, na ca-cani cuñaro na ca-tʉjʉyupʉ tunu. 
MAT.26.44	To bairona nare aáweocõari tunu, na jʉgoyeacã to bairona Diore ca-jeni nʉcʉbʉgoyupʉ. 
MAT.26.45	Ĩi jeni yaparo ca-tunucoajupʉ Pedro jãa tʉpʉ. Na tʉpʉ eja, oco bairo na ca-ĩiñupʉ:
MAT.26.45	—To cõona cániña. Dio rooro yʉ ca-tamuopere yʉre cʉ̃ ca-cũrica paʉ majuu eja tʉga, meere. Caroorãre yʉ jooma, cʉ̃ ñeeña ĩirã. 
MAT.26.46	Yupiya. Jitá. Meere, eja tʉgami yʉre ca-ñee rotii, yʉ mena macacʉ ca-anibatacʉna, na ca-ĩiñupʉ Jesú na itiarãre Pedro jãare.
MAT.26.47	To bairo Jesú cʉ̃ ca-ĩi ãnona ca-ejawĩ Judas yua, jã mena macacʉ ca-anibatacʉ. Na ca-jʉgo ejawĩ Judas aperã camaja capaarãre jarerica pãiri, yucʉrire ca-cʉgorã, caroaro wamooricarã mena. Sacerdote maja ʉparã, aperã cabʉcʉrã judío majare ca-rotirã Jesúre cʉ̃ na ca-ñee rotiricarã ca-ãma. 
MAT.26.48	Na ca-ejaparo jʉgoye Judas na ca-ĩi buio jʉgoyeyeyupʉ cʉ̃ ca-jʉgo aánare, Jesúre na ca-tʉjʉ majiparore bairo ĩi:
MAT.26.48	—Jesú cʉ̃ ca-ani paʉpʉ ejaʉ cʉ̃ yʉ pabario jeniñagʉ. To bairo cʉ̃ yʉ cá-áto tʉjʉrã cʉ̃ mʉja ñeegarã, na ca-ĩi buio jʉgoyeyeyupʉ Judas.
MAT.26.49	To bairo Judas na cʉ̃ ca-ĩi buio jʉgoye yericarore bairona cá-ámí. To bairi Jesú tʉpʉ atí:
MAT.26.49	—¡Mʉ anibaparí, Ʉpaʉ! cʉ̃ jeniñari cʉ̃ ca-pabariowĩ Judas.
MAT.26.50	To bairo cʉ̃ cá-áto:
MAT.26.50	—¿Ñeere átii acʉ́ mʉ atí, Judas? cʉ̃ ca-ĩi jeniñawĩ Jesú Judare.
MAT.26.50	Jesúre cʉ̃ ca-tʉjʉteerã na ca-jooricarã Judas cʉ̃ ca-pabarioro tʉjʉrã cʉ̃ ca-ñeewã Jesúre yua. 
MAT.26.51	To bairo cʉ̃ na ca-ñeeri paʉna Jesú mena macacʉ jicãʉ jarerica pãire tʉ̃ga wee roca joo átiri sacerdote maja ʉpaʉ ca-paabojari majocʉre, cʉ̃ amoorore ca-pa ta ñoocõa joowĩ. 
MAT.26.52	To bairo cʉ̃ cá-áto oco bairo cʉ̃ ca-ĩiwĩ Jesú:
MAT.26.52	—Mʉ jarerica pãi quenoo cũuña. Noa jarerica pãi mena ca-amequẽrãre na jĩagarãma aperã tunu jarerica pãi menana. 
MAT.26.53	¿Dio yʉre cʉ̃ cá-átinemo majirijere mʉ tʉgooñaquẽetí? Yʉ Pacʉre cʉ̃ yʉ ca-jeniata ángel maja capaarã majuu yʉre camotaboja rotii, na jooboʉmi. ¿Tiere mʉ majiquẽetí? 
MAT.26.54	To bairo to ca-anibato quena cʉ̃ yʉ jeniquẽe. Yʉre ñeerã Dio ye quetire buiori maja tirʉmʉpʉ macana na ca-ĩi ucaricarore bairona yʉre átigarãma. Dio cʉ̃ ca-ĩi cũurica wamere bairona yʉre átigarãma ati maja. To bairona ca-ĩiwĩ Jesú sacerdote maja ʉpaʉ ca-paabojari majocʉre cʉ̃ amoorore Pedro cʉ̃ ca-pa ta ñooro tʉjʉri.
MAT.26.55	To bairo cʉ̃ ĩi, camaja paarãacã cʉ̃re ca-ñeerã ejaricarãre oco bairo na ca-ĩiwĩ Jesú:
MAT.26.55	—¿Nope ĩirã jarerica pãiri mena, yucʉ rʉcari mena caroaro wamooricarã jee rutiri majocʉre ánare bairona yʉre mʉja ñeerã ejatí? To canacã rʉmʉ Dio wiipʉ camajare yʉ ca-buiorije to ca-anibato quena yʉre mʉja ca-ñeequetinucuwʉ. 
MAT.26.56	Dio ye quetire ca-buioricarã tirʉmʉpʉ macana na ca-ĩi ucariquere bairona yʉre mʉja áa. “Na ca-ĩi buio jʉgoye yeriquere bairona jã áa,” ĩi majiquetibana quena to bairona yʉre mʉja áa, ca-ĩiwĩ Jesú.
MAT.26.56	Ti paʉna cʉ̃ buerã Jesúre cʉ̃ jã ca-ruti weo peticoapʉ.
MAT.26.57	To bairi Jesúre cʉ̃ ñee aána ca-ne ejayuparã sacerdote maja ʉpaʉ majuu ya wiipʉ, Caifá ca-wamecʉcʉ tʉpʉ. Topʉ ca-neñapoyuparã judío majare cabuerã, aperã cabʉcʉrã ca-rotirã mena. 
MAT.26.58	Pedro maca ca-yoaropʉ ca-tʉjʉ ʉja aájupʉ. Sacerdote maja ʉpaʉ ya wii macá yepapʉ eja, ca-ruiyupʉ Pedro ti wiire ca-coterã mena, ¿dope bairo to bairoatí? ĩi tʉjʉgʉ.
MAT.26.59	To bairo cʉ̃ ca-bairo sacerdote maja ʉparã, aperã ca-rotirã topʉ ca-neñaporã, ¿di wame caroorije cʉ̃ cá-ájuparí? ca-ĩi wadapeni macabajuparã. ¿Dope bairo cʉ̃ cá-átaje wapa cʉ̃ mani jĩarãatí? ĩirã ca-ame jeniñabajuparã. 
MAT.26.60	To bairi capaarã Jesúre ca-ĩi wadajãrã ca-añuparã. To bairo na ĩi buiobana quena cariape jicãro mena ca-ĩirã ca-maañuparã. Aperã ricati, aperã ricati to bairo jeto ca-ĩitoyuparã naa. Cabero aperã pʉgarã oco bairo ca-ĩi wadajãñuparã Jesúre:
MAT.26.61	—Ani cʉ̃ ca-ĩriquere jã ca-apiwʉ. “Dio ya wiire yʉ wee rocagʉ. Wee rocabacʉ quena itia rʉmʉ bero yʉ wajoa nʉcogʉ ape wiire yʉ ca-majirije mena tunu,” ca-ĩiwĩ Jesú, ca-ĩiñuparã na pʉgarã. 
MAT.26.62	To bairo na ca-ĩrijere apii sacerdote maja ʉpaʉ Caifá ca-wamecʉcʉ wamʉnʉca, oco bairo ca-ĩiñupʉ Jesúre:
MAT.26.62	—¿Nare mʉ yʉʉgaquẽetí? ¿Dope bairo ĩirã na ĩití mʉre? Jesúre cʉ̃ ca-ĩi jeniñabajupʉ Caifá.
MAT.26.63	Jesú maca cʉ̃ ca-ĩi yʉʉquẽjupʉ. To bairi Caifá cʉ̃ ca-ĩinemoñupʉ tunu:
MAT.26.63	—Dio to canacã rʉmʉ ca-anicõa aninucuʉ cʉ̃ ca-rotiro mena mʉ yʉ buio roti jãare. Cariapena jãare ĩi buiocõaña. Tirʉmʉpʉ macana Dio ye quetire ca-buio jʉgoyeyericarã, “Atígʉmi jicãʉ Cristo na ca-ĩi Dio cʉ̃ ca-joʉ,” ca-ĩi ucayupa. To bairo Dio cʉ̃ ca-joʉ na ca-ĩricʉna, ¿Dio Macʉna mʉ ãtí? Jesúre cʉ̃ ca-ĩi jeniñañupʉ Caifá.
MAT.26.64	To bairo cʉ̃ ca-ĩi jeniñaro:
MAT.26.64	—Cʉ̃na yʉ ãa mʉ ca-ĩirore bairona. Cariape mʉjaare yʉ ĩi. Dio cʉ̃ ca-jooricʉ aniri ape rʉmʉripʉ cʉ̃ tʉna ruiri cʉ̃ mena ca-rotii yʉ anigʉ. Ati yepapʉ yʉ rui atígʉ bujeri bʉrʉri watoapʉ. To bairo cá-acʉ́re yʉre mʉja tʉjʉ mʉgo joogarã, ca-ĩiñupʉ Jesú.
MAT.26.65	To bairo Jesú cʉ̃ ca-ĩiro apii cʉ̃ majuuna cʉ̃ jutii ca-bui macajere ca-tʉ̃ga wooyupʉ Caifá, cʉ̃ ca-api punijinirijere iñoʉ:
MAT.26.65	—Nope ĩirã caroorije cʉ̃ cá-áti buicʉtiere aperã ca-buioboparãre na mani jeniñanemoquẽna. Rooro Diore cʉ̃ ca-ĩrijere mʉja apiwʉ, meere, “Dio Macʉna yʉ ãa,” cʉ̃ ca-ĩitorijere. 
MAT.26.66	¿Dope bairo cʉ̃re mʉja tʉgooñatí? ca-ĩiñupʉ Caifá sacerdote maja ʉpaʉ cʉ̃ ya wiipʉ ca-neñaporãre.
MAT.26.66	To bairo cʉ̃ ca-ĩiro:
MAT.26.66	—Cʉ̃ ca-jĩa rocacõape ãa, to bairije Diore rooro cʉ̃ ca-ĩieje wapa, cʉ̃ ca-ĩiñuparã.
MAT.26.67	To bairo ĩirã, jicãarã to ca-tʉjʉnucurã cʉ̃ riyare ca-ʉco eo bate tuuyuparã Jesúre yua. Aperã na wamori mena cʉ̃ ca-ñojeñuparã. Aperã juti ajero mena cʉ̃ riyare biperi, cʉ̃ bape, oco bairo cʉ̃ ca-ĩiñuparã:
MAT.26.68	—¿Ni maca mʉre cʉ̃ baperí? Dio cʉ̃ ca-jooricʉna mʉ ca-ãmata jã ĩi bʉgaya, ca-majii mʉ ca-ãmata, cʉ̃ ca-ĩi epeyuparã Jesúre.
MAT.26.69	To bairo rooro Jesúre na ca-ĩi ani paʉna Pedro macá yepapʉ ca-ruiyupʉ. Topʉ cʉ̃ ca-ruiro jicão ti wiipʉ paa coteri majoco cʉ̃ tʉpʉ atí, oco bairo cʉ̃ ca-ĩiñupo Pedrore:
MAT.26.69	—Mʉ quena Jesú Galilea yepa macacʉ mena mʉ ca-aninucuwʉ.
MAT.26.70	To bairo cõ ca-ĩiro apii:
MAT.26.70	—Yʉ aniquẽe. Mʉ ca-ĩri wamere yʉ majiquẽe, ca-ĩiñupʉ Pedro to ca-ãna nipetirã na ca-apijoropʉ. 
MAT.26.71	To bairo ĩi yaparo wii na ca-janijã amojorerica janiro jopepʉ cá-aájupʉ. Topʉ ca-tʉjʉnucuñupʉ. Topʉ cʉ̃ ca-tʉjʉnucuro apeo cʉ̃ tʉjʉri oco bairo ca-ĩiñupo to ca-ãnare: Jĩi quena Jesú Nasaré macacʉ menana ca-aninucuwĩ.
MAT.26.72	To bairo cõ ca-ĩiro apii ca-ĩitoyupʉ Pedro tunu:
MAT.26.72	—Dio mena yʉ ĩi, jĩire cʉ̃ yʉ majiquẽe, ca-ĩitoyupʉ Pedro tunu.
MAT.26.73	Petoacã bero aperã to ca-tʉjʉnucurã Pedro tʉpʉ atí, oco bairo cʉ̃ ca-ĩiñuparã aperã to ca-tʉjʉnucurã:
MAT.26.73	—Mʉ quena Jesú mena macacʉ mʉ ãnacʉ, jocarã mee jã ĩi. Mʉ ca-wadarijepʉre jã api maji, Pedrore cʉ̃ ca-ĩiñuparã.
MAT.26.74	To bairo cʉ̃ na ca-ĩiro roorije na ĩri oco bairo na ca-ĩiñupʉ:
MAT.26.74	—Cʉ̃ yʉ majiqueti majuucõa jĩire, Dio mena mʉjaare yʉ ĩi, ca-ĩitoyupʉ Pedro.
MAT.26.74	To bairo cʉ̃ ca-ĩirona ãbocʉ ca-wadacoajupʉ yua. 
MAT.26.75	To bairo ãbocʉ cʉ̃ ca-wadarijere apiri Pedro ca-tʉgooña bʉgayupʉ. “Ãbocʉ cʉ̃ ca-wadaparo jʉgoye itiani, ‘Jesúre cʉ̃ yʉ majiquẽe,’ na mʉ ĩitogʉ,” Jesú cʉ̃ ca-ĩriquere ca-tʉgooña bʉgayupʉ. Tʉgooña bʉga, buti, seeto ca-otiyupʉ Pedro tʉgooñarique pairique mena.
MAT.27.1	Cabero ca-bujuri paʉ ca-ejaro sacerdote maja ʉparã nipetirã aperã cabʉcʉrã judío majare ca-rotirã mena ca-neñapoyuparã. Neñapo, jicãro mena tʉgooñari romano maja ʉparãre Jesúre nare na ca-jĩa rotipere ca-wadapeniñuparã. 
MAT.27.2	Wadapeni yaparo Jesú wamorire jia tu, cʉ̃ ca-ñe aájuparã Pilato ca-wamecʉcʉ tʉpʉ. Roma macacʉ gobiernore ca-rotibojaʉ ca-añupʉ Pilato.
MAT.27.3	Judas, Jesúre ca-tʉjʉ tutirã cʉ̃re na ñeato ĩi na ca-wadajãricʉ Jesúre na ca-jĩagaro tʉjʉʉ, “Rooro cʉ̃ yʉ wadajãrajawʉ,” ca-ĩi tʉgooñarique paiyupʉ. To bairo rooro tʉgooñarique pai, niyeru treinta cuiri ca-ajiyari cuiri cʉ̃re na ca-wapayebatajere ca-tunuo joogabajupʉ. To bairi sacerdote maja ʉparã, aperã cabʉcʉrã judío majare ca-rotirã tʉpʉ aá:
MAT.27.4	—Rooro yʉ wadajãrajawʉ. Caroorije cá-átiquẽcʉrena mʉjaare yʉ joowʉ mʉja ca-jĩapaʉre, na ca-ĩibajupʉ Judas.
MAT.27.4	To bairo na cʉ̃ ca-ĩiro:
MAT.27.4	—Jãarã ñee wapa maa. Mʉ majuuna bai tʉgooñaña ti wamere, cʉ̃ ca-ĩiñuparã Judare. 
MAT.27.5	To bairo cʉ̃ na ca-ĩiro apii Dio wiipʉ aá, ca-ree bate cũucõañupʉ cʉ̃re na ca-joobatajere ca-ajiyari cuirire. Re bate cũu, cá-aácoajupʉ. Aá, cʉ̃ wamʉa jia tu bio, yucʉpʉ wamʉ aá, ca-yapa ca-rʉpʉpʉre jia tu, bapa roca ca-yoo aá átiri cʉ̃ majuuna ca-jĩa yajicoajupʉ.
MAT.27.6	To bairi cʉ̃re na ca-wapayebatajere Judas cʉ̃ ca-ree bate cũuro tʉjʉri ca-jeeyuparã sacerdote maja ʉparã ti cuirire. Tiere jee, oco bairo ca-ame ĩiñuparã:
MAT.27.6	—Atie niyeru camajocʉ cʉ̃re na ca-jĩarique wapa ãa, cʉ̃ rií wapa. To bairi Dio wii macaje niyeru ca-jañari patapʉ ca-jãa rotiquetipe ãa. ¿Dope bairo mani ánaatí atie niyerure? ca-ame ĩi wadapeniñuparã yua.
MAT.27.7	To bairo ame ĩi wadapeni, jicã yepa na ca-wapayepe ca-ame wadapeni quenooñuparã, apero macana na ca-bai yajiro na ca-yaa reepa yepa. To bairi jicã paʉ ca-rupa tucũrore ríi jotʉrire ca-wei ríire cʉ̃ ca-jeeri tucũro ca-wapayeyuparã. 
MAT.27.8	To bairi yucʉ quena ti paʉ camajocʉre ca-jĩarique ca-wapacʉti tucũro aniri camajocʉ rií tucũro ca-wamecʉti paʉ ãa ti paʉ. 
MAT.27.9	To bairo ca-bairije Dio ye quetire buiori majocʉ Jeremía tirʉmʉpʉ macacʉ oco bairo cʉ̃ ca-ĩi buio jʉgoyeyericarore bairona ca-baiyupa:
MAT.27.9	Niyeru cuiri treinta cuiri ca-ajiyarijere Israel maja, “To cõo jã wapayegarã,” na ca-ĩi cũurique cõo wapayegarãma.
MAT.27.10	Ríi jotʉri weeri majocʉ cʉ̃ ca-ríi jeeri tucũrore to cõo wapayegarãma, Dio yʉ cʉ̃ ca-ĩi buio jʉgoyeyericarore bairona átigarãma, ca-ĩi ucayupi Dio ye quetire buiori majocʉ tirʉmʉpʉ macacʉ.
MAT.27.11	To bairi Jesúre Roma macacʉ gobiernore ca-rotibojaʉ Pilato tʉpʉ cʉ̃ ca-ñe aájuparã. To bairi Pilato Jesúre cʉ̃ tʉjʉʉ oco bairo cʉ̃ ca-ĩi jeniñañupʉ:
MAT.27.11	—¿Judío maja ʉpaʉna mʉ ãtí mʉa? cʉ̃ ca-ĩi jeniñañupʉ Pilato.
MAT.27.11	To bairo cʉ̃ ca-ĩi jeniñaro:
MAT.27.11	—Mʉ ca-ĩirore bairona yʉ ãa, cʉ̃ ca-ĩiñupʉ Jesú.
MAT.27.12	To bairi sacerdote maja ʉparã, cabʉcʉrã ca-rotirã seeto cʉ̃ ca-wadajãñuparã Pilatore. Seeto na ca-wadajãrije to ca-anibato quena Jesú na ca-yʉʉquẽjupʉ. 
MAT.27.13	To bairo Jesúre, “Rooro átinucumi,” cʉ̃ na ca-ĩi wadajãrijere apii oco bairo cʉ̃ ca-ĩiñupʉ Pilato Jesúre:
MAT.27.13	—¿Nope ĩi capee roorije mʉre na ca-ĩrijere mʉ yʉʉgaquẽetí? cʉ̃ ca-ĩiñupʉ Pilato Jesúre.
MAT.27.14	To bairo Pilato cʉ̃ ca-ĩiro apibacʉ quena, “Jocarã yʉ ĩima,” cʉ̃ ca-ĩi yʉʉquẽjupʉ Jesú. To bairo cʉ̃ ca-yʉʉquẽto Pilato ca-acʉa tʉjʉyupʉ. Dope bairo ca-ĩi tʉgooña majiquẽjupʉ.
MAT.27.15	To canacã cʉma ti boje rʉmʉ ca-ano nii camaja na ca-boʉre preso ca-ãcʉ̃re ca-buunucuñupʉ Pilato, Roma macacʉ ʉpaʉ. 
MAT.27.16	To bairi ti paʉ ca-ano preso na ca-jooricʉ ca-añupʉ jicãʉ Barrabá ca-wamecʉcʉ, camaja nipetirã caroorije cʉ̃ cá-átajere na ca-majii. 
MAT.27.17	To bairi Pilato cʉ̃ tʉpʉ ca-neñaporãre oco bairo na ca-ĩi jeniñañupʉ:
MAT.27.17	—¿Ni macare cʉ̃ yʉ ca-buuro mʉja bootí? ¿Barrabá macare o Jesú, Cristo na ca-ĩire? na ca-ĩi jeniñañupʉ Pilato.
MAT.27.18	To bairona na ca-ĩi jeniñañupʉ, Jesúre cʉ̃ tutibana cʉ̃re yʉ jĩa rotima ĩi.
MAT.27.19	Pilato camajare cʉ̃ ca-bejeri arʉapʉ ca-ruii ca-añupʉ. Topʉ cʉ̃ ca-ruiri paʉna cʉ̃ nʉmo oco bairo cʉ̃ ca-ĩi jooyupo: “Jĩi caroorije cá-átiquetacʉre rooro cʉ̃ átiqueticõaña. Mepʉ macá ñamire rooro yʉ quẽguewʉ cʉ̃ ca-bairijere. Rooro yʉ tamuo tʉgooñawʉ, cʉ̃ ca-bairijere quẽguebaco,” cʉ̃ ca-ĩi jooyupo cõ manapʉ Pilatore.
MAT.27.20	Pilato ¿dope bairo yʉ ácʉati Jesúre? cʉ̃ ca-ĩi tʉgooñari paʉna sacerdote maja ʉparã, aperã cabʉcʉrã to ca-ãna paarãacãre oco bairo Pilatore cʉ̃ ca-ĩi rotiyuparã:
MAT.27.20	—“Cʉ̃ buuya Barrabáre. Jesú macare cʉ̃ jĩa rotiya,” cʉ̃ ĩiña Pilatore, na ca-ĩiñuparã to ca-ãnare.
MAT.27.21	To bairi Pilato oco bairo na ca-ĩiñupʉ:
MAT.27.21	—¿Ni macare yʉ ca-buu jooro mʉja bootí? na ca-ĩi jeniñañupʉ Pilato tunu.
MAT.27.21	—Barrabáre cʉ̃ buuya, ca-ĩiñuparã to ca-ãna camaja paarãacã.
MAT.27.22	To bairo cʉ̃ na ca-ĩiro:
MAT.27.22	—¿To roque dope bairo yʉ ácʉati Jesúre, Cristo na ca-ĩire? na ca-ĩi jeniñañupʉ Pilato.
MAT.27.22	—Yucʉ tẽorica pãipʉ Jesúre na papua jĩa roticõaña polisíare, cʉ̃ ca-ĩiñuparã nipetirã to ca-ãna paarãacã.
MAT.27.23	To bairo cʉ̃ na ca-ĩiro:
MAT.27.23	—Ñee unie caroorije cá-átiquetacʉ ãcʉmi, na ca-ĩibajupʉ Pilato tunu.
MAT.27.23	To bairo Pilato na cʉ̃ ca-ĩibato quena seetobʉja:
MAT.27.23	—¡Yucʉ tẽorica pãipʉ Jesúre na papua jĩa roticõaña polisía majare! cʉ̃ ca-ĩi awajanemoñuparã.
MAT.27.24	To bairo na ca-ĩi awajaro Pilato, “Dope bairo na yʉ buio majiquẽe. Yʉ awaja tutirema,” ca-ĩi tʉgooñañupʉ. To bairi ocore waa roti, cʉ̃ wamorire ca-cojeyupʉ na ca-tʉjʉrona, caroorije cá-átiquẽcʉ cʉ̃ ca-anibato quenare na yʉ ca-jĩa rotirije yʉ ye wapa me ãa, na iñoʉ. To bairo na coje iñoori oco bairo na ca-ĩiñupʉ:
MAT.27.24	—Cʉ̃re jĩarique yʉ ye wapa me anigaro. Mʉja majuuna mʉja bai bui cʉtigarã, na ca-ĩiñupʉ.
MAT.27.25	To bairo cʉ̃ ca-ĩiro:
MAT.27.25	—Cʉ̃ mʉ ca-jĩa rotirique wapa jã maca jã bui cʉtigarã. Jã punaa, jã pãramerã quena to bairona baigarãma, ca-ĩiñuparã Pilatore.
MAT.27.26	To bairo na ca-ĩiro apii na ca-boorijere bairona cá-áti rotiyupʉ Pilato. Barrabáre cʉ̃ ca-buuyupʉ. To bairi Jesú macare wecʉa ajeri wẽeri mena polisíare cʉ̃ bape roti, cʉ̃ na papuaato ĩi Jesúre na ca-ne aá rotiyupʉ polisía majare yua.
MAT.27.27	To bairi Pilato yarã polisía maja ʉparã ya wii maca yepapʉ cʉ̃ ca-ne aájuparã Jesúre. Cʉ̃ ne aá, na yarã polisía maja nipetirã na ca-pii neoñuparã. 
MAT.27.28	Na yarã polisía nipetirãre na pii neo, Jesú ye jutiire tu wee, cʉ̃ ca-jãa epeyuparã ʉpaʉ cʉ̃ ca-jañarije ca-jũarije jutii uniere. 
MAT.27.29	Tiere cʉ̃ jã, ʉpaʉ cʉ̃ ca-pejari beto uno pejaya ĩirã, pota mena juarica beto cʉ̃ rʉpoapʉ ca-peo epeyuparã. Ʉpaʉ cʉ̃ ca-cʉgoricʉ uno cʉgoya ĩirã, yucʉ cʉ̃ wamo cariape nʉgoapʉ cʉ̃ ca-ne rotiyuparã. To bairo átiri cʉ̃ tʉpʉ rʉpopatua tuatu cumu eja, “Judío maja Ʉpaʉ mʉ ãa,” cʉ̃ ca-ĩi epeyuparã Jesúre.
MAT.27.30	Cabero cʉ̃ ca-ʉco eo ree bate tuuyuparã. Yucʉ, “Ʉpaʉ cʉ̃ ca-cʉgoricʉ cʉgoya,” cʉ̃ na ca-ĩibata yucʉ ñeeri cʉ̃ rʉpoapʉre ca-bapeyuparã tii mena. 
MAT.27.31	To bairo rooro cʉ̃ ĩi epe yaparo cʉ̃re na ca-jãarique ca-jũarije jutiire ca-tu weeyuparã tunu. Tiere tu wee, cʉ̃ yere cʉ̃ jã, yucʉ tẽorica pãipʉ cʉ̃ papuagarã cʉ̃ ca-ne aájuparã.
MAT.27.32	Maca yepapʉ ca-ãnana Jesúre ne buti aána ca-boca tʉjʉyuparã jicãʉ Simón ca-wamecʉcʉ Sirene macacʉre. Cʉ̃ boca, cʉ̃ ñee, yucʉ tẽorica pãire Jesúre na ca-papuapa pãire cʉ̃ ca-pʉjaboja rotiyuparã.
MAT.27.33	To bairo aá, ca-ejayuparã Gólgota na ca-ĩri buuropʉ. Ti wame “rʉpoa õwa coro” ĩigaro ãa. 
MAT.27.34	Topʉ ejarã cʉ̃re ca-tĩagayuparã ʉje oco ca-piyarije oco mena ajuriquere. Tiere ca-etiñañupʉ Jesú. Etiñari ca-etigaquẽjupʉ.
MAT.27.35	To bairi cʉ̃re ca-jĩarã cʉ̃ papua nʉcori bero cʉ̃ jutii ãnajere ca-jee bateyuparã. ¿Ni maca cʉ̃ ãtí ca-jeepaʉ? ĩi majigarã ʉ̃ta rupaacã na wameri ucari, ñoo joo, tʉjʉri, to bairona ĩi bʉga eperi ca-jee bateyuparã. 
MAT.27.36	Jee bateri bero polisía maja cʉ̃ ca-tʉjʉ rui coteyuparã. 
MAT.27.37	Cʉ̃ rʉpoa bui cʉ̃ ye wapa ca-ĩri wamere oco bairo ca-uca tuuyuparã: ANI JESÚ ÃMI, JUDÍO MAJA ɄPAɄ MAJUU ĩrica wame.
MAT.27.38	Aperã pʉgarã ca-jee rutiricarãre na quenare yucʉ tẽorica pãiripʉ ca-papuayuparã Jesú mena cariape nʉgoa jicãʉ, cacõ nʉgoa maca apeĩ. 
MAT.27.39	Topʉ ca-neto aánucurã na ca-papuaricʉre tʉjʉrã cʉ̃ ca-ñupua epenucuñuparã Jesúre.
MAT.27.40	—Jocʉna ca-ĩricʉ mʉ ãa. “Dio ya wiire yʉ rocagʉ. Rocabacʉ quena itia rʉmʉ bero yʉ wajoagʉ ape wii yʉ ca-majirije mena.” Jocʉ majuuna mʉ ĩiñupa. Mʉ majuuna netooña. Mʉ ca-majirije mena yucʉ tẽorica pãipʉ na ca-papuaricʉ ca-ãnacʉ rui ajá, Dio Macʉ mʉ ca-ãmata, cʉ̃ ca-ĩi epeyuparã Jesúre.
MAT.27.41	Sacerdote maja ʉparã, judío majare cabuerã, aperã cabʉcʉrã oco bairo cʉ̃ ca-ĩi epeyuparã na quena:
MAT.27.42	—Aperãre ca-netooʉ anibacʉ quena cʉ̃ majuuna netoo majiquẽemi. Israel maja Ʉpaʉ, Dio cʉ̃ ca-jooricʉ cʉ̃ ca-ãmata yucʉ tẽorica pãipʉ na ca-papuaricʉ ca-ãnacʉ cʉ̃ majuuna cʉ̃ rúi apáro. Cʉ̃ majuuna cʉ̃ ca-rúi apata cʉ̃re mani api nʉcʉbʉgoborã. 
MAT.27.43	“Diore ca-api nʉcʉbʉgoʉ yʉ ãa,” ca-ĩinucubami. Dio cʉ̃re cʉ̃ ca-tʉjoata cʉ̃ átinemori cʉ̃re cʉ̃ netooato. “Dio Macʉ yʉ ãa,” ca-ĩibami. To bairi cʉ̃re cʉ̃ átinemoato Dio cʉ̃re cʉ̃ ca-tʉjoata, cʉ̃ ca-ĩi epeyuparã.
MAT.27.44	Ca-jee rutiricarã cʉ̃ mena na ca-papuaricarã quena to bairi wamena Jesúre cʉ̃ ca-ĩi tutiyuparã.
MAT.27.45	Paaribota ca-ejaro to cõo ca-naitĩacoajupe. Itia hora majuu muipu ca-bujuquẽjupʉ. 
MAT.27.46	To bairi yucʉ bui cʉ̃ ca-anibopa paʉ majuu las tres ca-ano Jesú seeto oco bairo ca-pii awajayupʉ Diore:
MAT.27.46	—Elí, Elí, ¿Rama sabactani? Ati wame oco bairo ĩigaro ca-ĩiñupe: Dio, Dio, ¿nope ĩi yʉre mʉ aáweorí? ca-ĩi pii awajayupʉ Jesú Diore.
MAT.27.47	To bairo cʉ̃ ca-ĩi awajaro apirã jicãarã topʉ ca-tʉjʉnucurã oco bairo ca-ĩibajuparã:
MAT.27.47	—¡Jã! ¡Apiñaja! Elías ca-aniñaricʉre cʉ̃ piimi, Dio ye quetire buiori majocʉ ca-aniñaricʉre, ca-ĩiñuparã jicãarã camaja to ca-tʉjʉnucurã.
MAT.27.48	To bairi jicãʉ to ca-tʉjʉnucuʉ atʉ aá, bujare bairo ca-ani bʉrʉare ʉje ocopʉ weyoo, yucʉpʉ tupua átiri cʉ̃ ca-ñumʉgo jooyupʉ, cʉ̃ etiato ĩi. 
MAT.27.49	Aperã cʉ̃ mena macana:
MAT.27.49	—Mai mani yuuto. Elías tirʉmʉpʉ macacʉ Dio tʉpʉ ca-ãnacʉ rui atíri mani ca-papuaricʉre cʉ̃ átinemori cʉ̃ ne ruioboʉmi, ca-ĩi epeyuparã.
MAT.27.50	To bairi Jesú cʉ̃ ca-ĩi tʉjari wame tutuaro ĩi awaja tʉja, ca-riacoajupʉ yua. 
MAT.27.51	Jesú cʉ̃ ca-bai yajiri paʉ majuu Dio wii pupeapʉ macá arʉare na ca-yoo matarica ajero juti ajero ca-woocoa atʉ aájupe ca-recomaca mena to majuuna. Ca-bui woo atʉ rui atí, ca-yapapʉ ca-woo ejooyupe. Yepa quena ca-nanaañupe. Ʉ̃ta rupaa quena ca-waticoajupe tie majuuna. 
MAT.27.52	Aperã ca-bai yajiricarã na ca-yaa rerica maja operi tie majuuna ca-pãacoajupe. To bairo ca-bairo Diore ca-apiʉjaricarã ãnana jicãarã ca-catí tunucoajuparã. 
MAT.27.53	To bairi Jesú cʉ̃ ca-catí tunuro bero na ãnana maja operipʉ ca-anibatana Jerusalén macapʉ ca-ejayuparã Dio cʉ̃ ca-mairi macapʉ. To bairo ca-catí tunuricarãre na ca-tʉjʉyuparã camaja capaarã.
MAT.27.54	To bairi polisía maja ʉpaʉ, aperã polisía maja cʉ̃ mena macana Jesúre ca-tʉjʉ coterã yepa ca-nanaarije, apeye ca-uwiorije ca-bairo tʉjʉrã seeto ca-uwiyuparã.
MAT.27.54	—Cariapena yʉ ĩi. Ani Dio Macʉ majuuna ãñupi, ca-ĩiñupʉ na ʉpaʉ.
MAT.27.55	Cãromia jicãarã yoabʉjaroacãpʉ ca-tʉjʉ joo tʉjʉnucuñuparã. Galilea yepa macana Jesúre cá-átinemo nucuricarã romiri ca-añuparã. 
MAT.27.56	Jicão María Magdalena ca-añupo. Apeo María (Jacobo, José jãa paco) ca-añupo. Apeo Sebedeo nʉmo ca-añupo. Aperã quena ca-añuparã na mena, Jesú mena Jerusalén'pʉ ca-ejaricarã.
MAT.27.57	Cabero canaiori paʉ jʉgoyeacã jicãʉ ca-apeye paii, José ca-wamecʉcʉ Arimatea na ca-ĩri maca macacʉ ca-ejayupʉ. Cʉ̃ quena Jesúre ca-apiʉjaʉ ca-añupʉ. 
MAT.27.58	To bairi Pilato tʉpʉ aá, Jesú rupaʉre cʉ̃ ca-jeniñupʉ, cʉ̃ rocagʉ. To bairo cʉ̃ ca-ĩi jeniro:
MAT.27.58	—Jaʉ, neija, cʉ̃ ca-ĩiñupʉ Pilato.
MAT.27.59	To bairo cʉ̃ ca-ĩiro apii José Jesú rupaʉre ne ruio, jutiiro ajero cawama ajero mena cʉ̃ ca-umañupʉ. 
MAT.27.60	To bairi cawama ope ʉ̃ta tʉare na ca-werica ope cʉ̃ majuuna cʉ̃ ca-bai yajiro cʉ̃ na ca-rocabopa opepʉ cʉ̃ ca-ñujo roca cũuñupʉ. Ñujo roca cũu yaparo, ca-bipeyupʉ ʉ̃ta joroa mena. Bipe yaparo cá-aácoajupʉ. 
MAT.27.61	Topʉ cʉ̃ na ca-cũu rocaro María Magdalena quena ca-añupo. Cõ apeo María ca-wamecʉco mena ca-tʉjʉ ruiyuparã cʉ̃ na ca-rocarica ope riapepʉ.
MAT.27.62	Jesúre cʉ̃ na ca-jĩarica rʉmʉ boje rʉmʉ na cá-átipere na ca-quenoo jʉgoyeyeri rʉmʉ ca-añupe. Cabero macá rʉmʉ, judío maja na yerijãrica rʉmʉ majuu ca-añupe yua. To bairi sacerdote maja ʉparã, fariseo maja mena Pilato tʉpʉ aá, oco bairo cʉ̃ ca-ĩiñuparã:
MAT.27.63	—Ʉpaʉ, mani ca-jĩayaecʉ ca-catii ãcʉ̃pʉ, “Itia rʉmʉ bero yʉ catí tunugʉ,” ca-ĩitowĩ. Ti wame jocʉna cʉ̃ ca-ĩitorica wame jã tʉgooña. 
MAT.27.64	To bairi polisía majare cʉ̃ ãnacʉre na ca-rocarica paʉpʉ itia rʉmʉ caroaro na cote rotiya, cʉ̃ buerã ca-ãnana cʉ̃ rupaʉ ãnatore ne aárema ĩi. Ne aáti, “Meere, catí tunuñupi,” camajare na ĩitoborãma. To bairo na ca-ĩata cʉ̃ ãnacʉ cʉ̃ ca-ĩitoriquere na ca-api nʉcʉbʉgoricaro netoro api nʉcʉbʉgoborãma camaja.
MAT.27.65	To bairo na ca-ĩiro apii:
MAT.27.65	—Ati maja polisía majare na jee aánaja. Cʉ̃ ãnacʉre na ca-rocarica paʉre caroaro na coteato, na ca-ĩiñupʉ Pilato.
MAT.27.66	To bairo Pilato na cʉ̃ ca-ĩiro sacerdote maja ʉparã, fariseo maja mena polisía majare na ca-jee aájuparã Jesúre cʉ̃ na ca-rocarica paʉpʉ. To bairi cʉ̃ na ca-rocarica ope biarica joroa bui caroaro ca-jʉgoocõañuparã, aperã na ca-pãata mani tʉjʉ majiborã ĩirã. To bairo átiri polisía majare ca-cũuñuparã, coteya na ĩirã.
MAT.28.1	Judío maja na yerijãrica rʉmʉ bero macá rʉmʉ, ca-bujuri paʉacã ca-ano, ape semana ca-ani jʉgori rʉmʉ majuu ca-añupe yua. To bairi Jesú rupaʉre na ca-rocarica paʉpʉ ca-tʉjʉra ejayuparã María Magdalena, apeo María ca-wamecʉco mena. 
MAT.28.2	To bairo na ca-bairi paʉna yepa seeto ca-nanaañupe. To bairo ca-bairo watoana Dio tʉ macacʉ rui atí, ʉ̃taa joroa Jesúre cʉ̃ na ca-rocarica ope bui na ca-bipebata joroare ca-ne woocõañupʉ ángel. Ti joroare ne woo yaparo ti joroa bui ca-ruiyupʉ. 
MAT.28.3	Bʉpo cʉ̃ ca-yaberije cõo ca-ajiyayupʉ. Cʉ̃ jutii seeto majuu cabotirije ca-añupe. 
MAT.28.4	To bairi polisía rocarica paʉre ca-cotebatana cʉ̃re tʉjʉrã seeto ca-uwiyuparã. Uwibana, seeto nanaa, ca-riaricarãre bairo ca-baicõa nʉcañuparã polisía maja. 
MAT.28.5	To bairi cãromia ca-tʉjʉra ejaricarãre oco bairo na ca-ĩiñupʉ ángel:
MAT.28.5	—Uwiquẽja. Jesúre, na ca-papua jĩaricʉre macarã ejarã mʉja bairã, na ca-ĩiñupʉ. 
MAT.28.6	—Maami atore. Catí tunucoami, meere, “Yʉ catí tunugʉ,” mʉjaare cʉ̃ ca-ĩi buioricarore bairona. Adʉja. Cʉ̃re na ca-ñujo roca cũbata paʉre tʉjʉya, na ca-ĩiñupʉ. 
MAT.28.7	—Tʉjʉ yaparo yoaro mee aánaja. Cʉ̃ buerã ca-ãnanare oco bairo na ĩi buiorãja: “Ca-bai yajiricʉ ãnacʉ tunu catíyupi, meere. Mʉja jʉgoye aágʉmi Galilea yepapʉ, mʉja yuʉ aácʉ. Topʉ cʉ̃ mʉja boca tʉjʉgarã,” na ĩi buiorãja, ca-ĩiñupʉ ángel na romirire.
MAT.28.8	To bairo na cʉ̃ ca-ĩiro apirã rocarica paʉpʉ ca-tʉjʉrã ejabatana romiri ca-atʉcoajuparã, Jesú buerã ca-ãnanare na buiora aána. Tʉgooña uwibana quena seeto ca-wariñuuñuparã. 
MAT.28.9	Na ca-atʉ aátopʉ Jesú na ca-bocayupʉ. Na boca, na ca-ñuu rotiyupʉ. To bairo na cʉ̃ ca-ĩiro cʉ̃ tʉacã atí, rʉpopatua tuatu cumu eja, seeto nʉcʉbʉgorique mena cʉ̃ rʉporire ca-ñeeñuparã. 
MAT.28.10	To bairo na cá-áto oco bairo na ca-ĩiñupʉ Jesú:
MAT.28.10	—Uwiquẽja. Yʉ yarãre oco bairo na ĩi buiorãja: “Galileapʉ aánaja. Topʉ Jesúre mʉja tʉjʉgarã,” na ĩi buiorãja. To bairo na cʉ̃ ca-ĩiro ca-buiora aájuparã na romiri.
MAT.28.11	Cãromia na cá-aátoye polisía maja rocarica paʉre ca-cotebatana macapʉ aá, sacerdote maja ʉparãre nipetiro ca-bairiquere nare ca-ĩi buioyuparã. 
MAT.28.12+MAT.28.13+MAT.28.14	To bairo na ca-ĩi buiorije apirã aperã cabʉcʉrã ca-rotirã nipetirãre na pii, na mena neñapo, jicãro mena camaja na ca-ĩi buiopere ca-wadapeniñuparã. To bairo camajare na ca-ĩi buiopere wadapeni yaparo Jesúre cʉ̃ na ca-rocabata paʉre ca-cotebatanare polisía majare oco bairo na ca-ĩiñuparã:
MAT.28.12+MAT.28.13+MAT.28.14	—“Jesú ãnacʉ cʉ̃ buerã ca-ãnana ñamipʉ jã ca-canitoye atí, cʉ̃ rupaʉ ãnatore ne ruti aájupa,” na ĩi buiotoya camajare. To bairo na mʉja ca-ĩi buiorijere Ʉpaʉ Pilato cʉ̃ ca-queti apiata cʉ̃re jã wadapenigarã, mʉja ca-caniriquere queti apiri mʉjaare cʉ̃ tutiqueticõato ĩirã.
MAT.28.12+MAT.28.13+MAT.28.14	To bairo na ĩi buio rotirã, niyerure na ca-wapayeyuparã, to bairo jeto camajare na ĩi buioya ĩirã, polisía majare na ca-ĩiñuparã sacerdote maja ʉparã jãa.
MAT.28.15	To bairo na ca-ĩiro to bairo jeto camajare na ca-ĩi buiope wapa jee, sacerdote maja ʉparã nare na ca-ĩi rotirore bairona ca-ĩitoyuparã polisía camajare. To bairi yucʉ quenare ti wame polisía maja nare na ca-ĩitoriquere ame buionucuma judío maja yua.
MAT.28.16	Cabero Galileapʉ Jesú buerã ca-ãnana jã cá-aápʉ jicãʉ ʉ̃taʉpʉ, “Topʉ mʉjaare yʉ boca tʉjʉgʉ,” jãare cʉ̃ ca-ĩricʉpʉ. Topʉ cʉ̃re jã ca-tʉjʉwʉ. 
MAT.28.17	To bairo cʉ̃ tʉjʉrã rʉpopatua tuatu cumu ejari seeto cʉ̃re jã cá-áti nʉcʉbʉgowʉ. Jicãarã cʉ̃ tʉjʉbana quena, “¿Cʉ̃ majuuna ca-catí tunuricʉ cʉ̃ ãtí? jã ca-ĩi tʉgooñawʉ. 
MAT.28.18	To bairo jã ca-ĩi tʉgooñari paʉna Jesú jã tʉacãna atí, oco bairo jã ca-ĩiwĩ:
MAT.28.18	—Ati ʉmʉrecóo, ati yepa nipetiro ca-rotipaʉre yʉ cũumi Dio. 
MAT.28.19	To bairi camaja nipetiri poari macanare yʉ ye quetire nare mʉja buio teñarã aágarã. Na quena yʉre ca-apiʉjarã na ãmaro ĩirã na mʉja buio teñarã aágarã. Na ca-apiʉjaro nare mʉja bautisagarã mani Pacʉ cʉ̃ ca-rotiro mena, yʉ, cʉ̃ Macʉ yʉ ca-rotiro mena, Dio Espíritu Santo cʉ̃ ca-rotiro mena. 
MAT.28.20	To bairo átiri nipetiro mʉjaare yʉ cá-áti rotiepere, “To bairona ája,” nare mʉja ĩi buio teñarã aágarã. To bairo mʉja cá-áto mʉja mena yʉ anicõa aninucugʉ ati ʉmʉrecóo ca-petiropʉ, jã ca-ĩiwĩ Jesú. 
MAT.28.20	To cõona ãa.
MRK.1.1	Jesucristo Dio Macʉ ye queti caroa queti oco bairo ca-ani jʉgoyupa. 
MRK.1.2	Tirʉmʉpʉ macacʉ Dio ye queti buiori majocʉ Isaía ca-wamecʉcʉ oco bairo ca-ĩi uca jʉgoyeyeyupi Jesucristo ati yepapʉre cʉ̃ cá-atípere:
MRK.1.2	Camajare na ca-netoo catíopaʉ majuu cʉ̃ jʉgoye yʉ joogʉ apeĩre yʉ ye quetire ca-buio jʉgoyeyepaʉre. Cʉ̃na anigʉmi camaja na yerire caroaro ca-tʉgooña quenoo yuu rotii.
MRK.1.3	Jicãʉ ca-yucʉ mani yepapʉre camaja manopʉ awaja tʉjʉnucu teñagʉmi. Oco bairo ĩi buiogʉmi cʉ̃ tʉpʉ ca-ejarãre: “Caroaro quenoo yuuya mʉja yerire, cariape tʉgooñari mani Ʉpaʉ cʉ̃ cá-atíparo jʉgoye. Caroa macare ája,” ca-ĩi uca jʉgoyeyeyupi Isaía, Juan cʉ̃ ca-baipere Dio cʉ̃re cʉ̃ ca-ĩi rotiriquere.
MRK.1.4	To bairi Juan ca-yucʉ mani yepapʉre ãcʉ̃ oco bairo na ca-ĩiñupʉ camajare:
MRK.1.4	—Caroorije mʉja cá-átinucurijere jʉtiritiri mʉja yeri wajoaya. Coje rericarore bairo caroorije jã cá-átiere Dio cʉ̃ majirioato ĩirã bautisa rotiya, na ca-ĩiñupʉ Juan.
MRK.1.5	Capaarã ti yepapʉ Judeapʉ macana, Jerusalén macana quena capaarã camaja Juan cʉ̃ ca-buiorijere ca-apirã aájuparã. Caroorije na cá-átajere jʉtiriti, “Caroorije cá-ána jã ãa,” Diore na ca-ĩiro Jordán ca-wamecʉti yapʉ na ca-bautisayupʉ Juan.
MRK.1.6	Cʉ̃ jutiiro waibʉcʉrã cameyo ca-wamecʉna poa mena juarica wʉ ca-jañanucuñupʉ Juan. Cʉ̃ wẽarica wẽe waibʉcʉ ajero wẽe ca-añupe. To bairi diroare, ñimiare ʉga, beroa ocore ca-etinucuñupʉ Juan. 
MRK.1.7	Camajare oco bairo na ca-ĩi buionucuñupʉ Juan:
MRK.1.7	—Yʉ bero apeĩ yʉ netoro ca-ani majuʉ atígʉmi. Cʉ̃re bairo ca-baii mee yʉ ãa. Cawatoa macacʉ, paa coteri majocʉre bairona yʉ ãa. 
MRK.1.8	Oco mena ca-bautisaʉ yʉ ãa yʉa. Cʉ̃ maca Espíritu Santore mʉja joogʉmi cʉ̃re ca-boorãre. Cʉ̃ Espíritu Santore joʉ, oco mena coje majuuricarore bairo mʉja átigʉmi, caroorije mʉja cá-átiere rei.
MRK.1.9	Juan camajare cʉ̃ ca-bautisari rʉmʉrina Jesú quena Galilea yepa Nasaré macapʉ ca-ãnacʉ Jordán ca-wamecʉti ya Juan tʉpʉ ca-ejayupʉ Jesú. Topʉ cʉ̃ ca-ejaro cʉ̃ ca-bautisayupʉ Juan. 
MRK.1.10	Cʉ̃ ca-bautisaro bero Jesú ca-maa nʉcañupʉ ti ya tʉjaro. Maanʉca, ʉmʉrecóo jope ca-pãaro ca-tʉjʉyupʉ Jesú. Cʉ̃ ca-tʉjʉro buare bairo bauʉ Espíritu Santo ca-rui ajupʉ Jesú bui. 
MRK.1.11	To bairo cʉ̃ ca-bairi paʉna ʉmʉrecóopʉ cʉ̃ Pacʉ cʉ̃ ca-wadarijere ca-apiyupʉ Jesú:
MRK.1.11	—Yʉ Macʉ, yʉ ca-mai netoʉ majuu mʉ ãa. Seeto mʉ yʉ tʉjʉ wariñuu, cʉ̃ ca-ĩiñupʉ Dio Jesúre.
MRK.1.12	Jesúre Juan cʉ̃ ca-bautisaricaro bero nemoona Espíritu Santo cʉ̃ ca-ne aájupʉ ca-yucʉ mani yepa, camaja manopʉ yua. 
MRK.1.13	Jesú topʉre cuarenta rʉmʉri majuu ca-añupʉ. Waibʉcʉrã ca-uwarã watoapʉ ca-añupʉ. Topʉ Jesú cʉ̃ ca-ano Sataná maca ¿Diore cʉ̃ bai netoo nʉcabocʉtí? ĩi ricati wame caroori wamere cʉ̃ cá-áti rotibajupʉ. Jesúre Sataná to bairo cʉ̃ ca-ĩi wadajãrona Dio tʉ macana Ángel maja cʉ̃ ca-coterã ejayuparã Jesúre.
MRK.1.14	Cabero ʉpaʉ Herode Juan camajare bautisari majocʉre presopʉ cʉ̃ ca-jõoñupʉ. Juan presopʉ cʉ̃ ca-anitoye Jesú Galilea yepapʉ cá-aájupʉ tunu, Dio ye quetire buio teñaʉ aácʉ. 
MRK.1.15	Oco bairo ca-ĩi buio teñañupʉ:
MRK.1.15	—Meere, eja tʉgami mʉja tʉpʉre yoaro mʉja ca-yuuricʉ. Yucʉacana, meere Ʉpaʉ jãagʉmi. To bairi caroorije mʉja cá-átinucurijere jʉtiritiri mʉja ca-tʉgooñarijere wajoaya. Dio camajare na netoo catíogʉmi ĩriquere api nʉcʉbʉgoya, ca-ĩi buio teñañupʉ.
MRK.1.16	Cabero Jesú Galilea ca-wamecʉti ra ʉtabʉcʉrá tʉjaropʉ cá-aáteñañupʉ. Ti ra tʉjaro aáteñaʉ topʉ Simón, apeĩ cʉ̃ bai André na ca-bʉga ejayupʉ. Wai wajari maja ca-añuparã naa. To bairi Jesú na tʉpʉ cʉ̃ ca-ejari paʉna bapire ca-roca ñuañuparã ti raapʉre. 
MRK.1.17	To bairo na cá-áto tʉjʉʉ:
MRK.1.17	—Jitá yʉ mena, na ca-ĩiñupʉ Jesú. —Caroaro mʉja wai waja maji. Yucʉra yʉ mena aána camajare Dio ye quetire mʉja buio majigarã. To bairo mʉja ca-ĩi buiorijere apirã na quena Diore ca-apiʉjarã anigarãma, na ca-ĩiñupʉ Jesú.
MRK.1.18	To bairo cʉ̃ ca-ĩrijere apirã nemoona na bapi yucʉre piti cũu, Jesú mena cá-aácoajuparã.
MRK.1.19	Jesú petoacã aánemoʉ pʉgarãre na ca-bʉga ejayupʉ. Sebedeo punaare Jacobo, cʉ̃ bai Juan jãare na ca-bʉga ejayupʉ. Bapi yucʉ ca-wooriquere jia quenoorã cumuapʉ cá-áti jañañuparã. 
MRK.1.20	Na quenare na ca-piiyupʉ Jesú. To bairo na cʉ̃ ca-ĩi piiro apiri na pacʉ Sebedeore, cʉ̃ paari majare na cá-aáweoyuparã, Jesú mena aána yua.
MRK.1.21	Cabero Capernaum ca-wamecʉti macapʉ ca-ejayupʉ Jesú cʉ̃ buerã mena. Sábado ca-ano judío maja na yerijãrica rʉmʉ ca-ano na ca-neñaponucuri wiipʉ ca-jãa ejayupʉ Jesú. Ti wiipʉ jãa ejaʉ ti wiipʉ ca-ãnare na ca-buio jʉgoyupʉ Dio ye quetire. 
MRK.1.22	Jesú cʉ̃ ca-buiorijere apirã api wariñuubana quena ca-api acʉacoajuparã, caroaro ca-maji netoʉ ãmi ĩirã. Nare ca-buionucurãre bairo na ca-buioquẽjupʉ Jesú maca. 
MRK.1.23	Ti wii na ca-neñapori wiipʉ jicãʉ ca-wãti jãa ecooricʉ ca-añupʉ. Oco bairo ca-ĩi awajayupʉ:
MRK.1.24	—¡Jesú, Nasaré macacʉ! ¡Jã patowãcooqueticõaña! ¿Jãare rei acʉ́ mʉ bairí? Mʉ yʉ tʉjʉ maji. Dio cʉ̃ ca-jooricʉna mʉ ãa mʉa, caroorije cá-átiquẽcʉ. Ca-ñuu netoʉ majuu mʉ ãa, cʉ̃ ca-ĩi awajayupʉ ca-wãti jãa ecooricʉ.
MRK.1.25	To bairo cʉ̃ ca-ĩi awajaro apii, Jesú wãti camajocʉpʉre ca-jañaʉre cʉ̃ tutii oco bairo cʉ̃ ca-ĩiñupʉ:
MRK.1.25	—¡Janacoacʉja! To cõona buti aácʉja, cʉ̃ ca-ĩiñupʉ Jesú.
MRK.1.26	To bairo Jesú cʉ̃ ca-ĩirona wãti camajocʉpʉre ca-ãcʉ̃ cʉ̃ ca-yugui mecʉ riañaro cá-ájupʉ. To bairo cʉ̃ áti, seeto majuu ca-awajacoa buti aájupʉ yua. 
MRK.1.27	To bairo cʉ̃ ca-bairo tʉjʉrã ti wiipʉ ca-neñaporã ca-tʉjʉ acʉacoajuparã. Tʉjʉ acʉa, na majuuna ca-ame jeniñañuparã:
MRK.1.27	—¿Ñee unie to ãtí ati wame cʉ̃ cawama buerije? Wãtia camajapʉre ca-jañarã quenare na buu reecõami. Na cʉ̃ ca-buti rotirona buticoapa, ca-ame ĩiñuparã.
MRK.1.28	To bairi yoaro mee Jesú cʉ̃ ca-anie quetire Galilea yepa macana ca-queti api peticoajuparã.
MRK.1.29	Jesú neñaporica wiipʉ butiri bero Simón, André jãa ya wiipʉre ca-ejayuparã Jacobo, Juan, Jesú jãa. 
MRK.1.30	Ti wiipʉre Simón mañico bʉgoye riao cá-ájupo. Jesúre, “Riao áamo,” cʉ̃ ca-ĩi buioyuparã. 
MRK.1.31	Jesú to bairo na ca-ĩiro apii, cõ ca-tʉjʉ jãajupʉ. Jãa, cõ wamopʉ ñee, cõ ca-tʉ̃ga wamʉo nʉcoñupʉ. To bairo cʉ̃ cá-átona nemoo bʉgoye ca-janacoajupe. To bairi catí wamʉnʉca, nare ca-ʉgarique peobojayupo yua.
MRK.1.32	Muipu cʉ̃ ca-roca jãaro bero canaiori paʉ bero ca-ano camaja nipetirã ca-riaye cʉnare, ca-wãtiacʉna quenare na ca-jee ejayuparã Jesú tʉpʉre. 
MRK.1.33	To bairi nipetirã ti maca macana jope tʉpʉ ca-neñapoyuparã. 
MRK.1.34	To bairo na ca-neñaporo tʉjʉʉ capaarã ca-riarãre na ca-riaye cʉtiere na ca-netoobojayupʉ Jesú. Ricati wameri jeto na ca-riaye cʉtiere na ca-catíoyupʉ. Ca-wãtia jañarã quenare na ca-netooñupʉ Jesú. Wãtiare na buu rei na ca-wada rotiquẽjupʉ, Dio Macʉ yʉ ca-aniere camajare na ĩiqueticõato ĩi.
MRK.1.35	Ape rʉmʉ ca-bujuparo jʉgoye Jesú yupi, ti maca tʉjaro camaja manopʉ Diore ca-jenii aájupʉ. 
MRK.1.36	Cabero Simón, aperã cʉ̃ mena macana mena Jesúre ca-macara aájuparã. 
MRK.1.37	Cʉ̃re bʉga ejarã, oco bairo cʉ̃ ca-ĩiñuparã:
MRK.1.37	—Camaja nipetirã mʉre macarã áama, cʉ̃ ca-ĩiñuparã.
MRK.1.38	To bairo na ca-ĩiro:
MRK.1.38	—Jitá apero ca-tʉacã ca-ani macaripʉ. Topʉ quenare yʉ ye quetire na yʉ buiogʉ. Tierena buio teñaʉ acʉ́ yʉ cá-apʉ́ ati yepapʉre, ca-ĩiñupʉ Jesú.
MRK.1.39	To bairi Jesú nipetiro Galilea yepapʉ camaja na ca-neñaponucuri wiiripʉ na ca-buio teñanucuñupʉ. Ca-wãtia cʉnare na ca-reebojanucuñupʉ.
MRK.1.40	Jesú Galileapʉ cʉ̃ ca-ano jicãʉ camajocʉ ca-rupaʉ ajeri boaʉ Jesú tʉpʉ ca-ejayupʉ. Cʉ̃ tʉ eja, rʉpopatua mena tuatu ejacumuri oco bairo cʉ̃ ca-ĩiñupʉ Jesúre:
MRK.1.40	—Yʉ ca-rupaʉ ajero boarijere yʉ mʉ ca-netoogaata mʉ netoo maji.
MRK.1.41	Jesú cʉ̃ bopacoo tʉjʉʉ, cʉ̃ pañari oco bairo cʉ̃ ca-ĩiñupʉ:
MRK.1.41	—Mʉre yʉ netoogʉ. To cõona mʉ ca-boarije mʉre yaticoagaro.
MRK.1.42	To bairo cʉ̃ ca-ĩirona cʉ̃ ca-boabataje nemoona ca-yati peticoajupe yua. Ca-rupaʉ boaquẽcʉ ca-añupʉ yua. 
MRK.1.43	Cabero Jesú, caroaro mena aácʉja ĩi, cariape cʉ̃ ca-ĩi buioyupʉ:
MRK.1.44	—Aperãre mʉre yʉ ca-netoorijere na buioquẽja mai. Cariapena aácoacʉja Dio wii macacʉ sacerdote majocʉ tʉpʉ. Aá, mʉ ca-cami boariquere ca-yatirijere cʉ̃ iñooña. Cʉ̃ majuuna tʉjʉʉ, “Yati peticoajupa,” ĩigʉmi. To bairo mʉre cʉ̃ ca-ĩiro bero Diore mʉ ca-nʉcʉbʉgorijere iñoori waibʉcʉ mʉ ca-joe buje mʉgopaʉre cʉ̃ mʉ joogʉ sacerdote majocʉre, Moisé cʉ̃ ca-rotiricarore bairona. To bairo mʉ cá-áto camaja nipetirã majigarãma mʉ ca-cami yatirijere.
MRK.1.45	To bairo Jesú cʉ̃ ca-ĩriquere átiquẽcʉna aá, nemoona camaja nipetirãre na ca-buio bate peocõañupʉ. To bairi Jesú camaja capaarã na ca-ani macaripʉre ca-eja majiquẽjupʉ yua. Ti macari tʉjaropʉna cá-aáteñañupʉ Jesú camaja capaarã na ca-manopʉ. Macaripʉ cʉ̃ ca-aniquetibato quena camaja capaarã nipetiro macana Jesúre cʉ̃ ca-tʉjʉrã ejanucuñuparã.
MRK.2.1	Capee rʉmʉri bero meena ca-rupaʉ ajeri boaʉre cʉ̃ ca-catíoricaro beroacãna Capernaumpʉ ca-tunu aájupʉ Jesú tunu. Topʉ cʉ̃ ca-ano aperã, “Ti wiipʉ ãcʉmi,” ca-ĩi majiñuparã. 
MRK.2.2	To bairi nemoo camaja capaarã Jesú tʉpʉ ca-neñañuparã. Capaarã majuu na ca-neñaro ti wii ca-jira netocoajupe. To bairi jope tʉpʉ quenare ca-jiracoajuparã. To bairi cʉ̃ ye quetire na ca-buioyupʉ. 
MRK.2.3	To bairi cʉ̃ ca-ĩi buio ani paʉna Jesú tʉpʉ jicãʉ cá-aá majiquẽcʉre bapari canacãʉ caʉmʉa ca-riaʉre yoo neericaro mena cʉ̃ ca-yoo ne ejayuparã. 
MRK.2.4	Jesú tʉacã capaarã majuu camaja na ca-ano Jesú tʉpʉre ca-jãa eja majiquẽjuparã. Jãa eja majiquetibana wii buipʉ wamʉ aá, Jesú cʉ̃ ca-tʉjʉnucuro bui majuu jicã ope ca-jee weeyuparã. Ti opepʉ cá-aá majiquẽcʉre cʉ̃re na ca-yoo neata yeje menana ca-yoo ruio jooyuparã. 
MRK.2.5	To bairo cʉ̃re na ca-yoo ruio jooro tʉjʉʉ, “Caroaro yʉre ca-tʉgooña nʉcʉbʉgorã ãnama,” ca-ĩi majiñupʉ Jesú. To bairo ĩi majiri:
MRK.2.5	—Yʉ yaʉ, caroorije mʉ cá-átajere mʉ yʉ majiriobojacõa, cʉ̃ ca-ĩiñupʉ.
MRK.2.6	To bairo cʉ̃re cʉ̃ ca-ĩiro apirã topʉ ca-ruirã Moisé ãnacʉ cʉ̃ ca-ucariquere ca-bueri maja oco bairo ca-ĩi tʉgooñañuparã: 
MRK.2.7	“¿Nope ĩi ani to bairo cʉ̃ ĩití? Diore rooro ĩimi. Dio jicãʉna ãmi caroorije átajere ca-majirio majii,” ca-ĩi tʉgooñañuparã. 
MRK.2.8	Jesú to bairo na ca-ĩi tʉgooñarijere tʉjʉ majiri oco bairo na ca-ĩiñupʉ:
MRK.2.8	—¿Nope ĩirã to bairo yʉre mʉja ĩi tʉgooñatí? 
MRK.2.9+MRK.2.10	Cá-aá majiquẽcʉre, “Caroorije mʉ cá-átajere majirioʉ yʉ áa,” cʉ̃ yʉ ca-ĩiro, “Jocʉna ĩmi,” mʉja ĩirã. “Wamʉnʉcacoa aácʉja,” cʉ̃ yʉ ca-ĩata cʉ̃ riaye to ca-netoro yʉ ca-tutuarijere mʉja tʉjʉ majigarã. To bairi mʉja ca-tʉjʉro cʉ̃ riayere yʉ netoogʉ. Cʉ̃ yʉ ca-netooro camaja caroorije na cá-átajere na yʉ ca-majirioboja majirije quenare mʉja tʉjʉ majigarã. “Dio Macʉ camaja tʉpʉ cʉ̃ ca-jooricʉ caroorije camaja na cá-átajere na majirioboja majimi,” yʉre mʉja ca-ĩi majiparore bairo ĩi, cʉ̃ yʉ netoogʉ, na ca-ĩiñupʉ Jesú.
MRK.2.9+MRK.2.10	To bairo na ĩi, cá-aá majiquẽcʉre oco bairo cʉ̃ ca-ĩiñupʉ:
MRK.2.11	—Wamʉnʉcaña, mʉ cuñaricarore tune nee, mʉ ya wiipʉ tunu aácʉja, mʉre yʉ ĩi, cʉ̃ ca-ĩiñupʉ.
MRK.2.12	To bairo cʉ̃re cʉ̃ ca-ĩirona cá-aá majiquetibatacʉ ca-wamʉ nʉcañupʉ. Wamʉnʉca, cʉ̃ cuñaricarore tune, camaja nipetirã na ca-tʉjʉro cá-aácoajupʉ. To bairo cʉ̃ ca-bairo camaja nipetirã ca-tʉjʉ acʉacoajuparã. Tʉjʉ acʉari Diore cʉ̃ ĩi nʉcʉbʉgorã oco bairo ca-ĩiñuparã:
MRK.2.12	—To bairije ca-tʉjʉya maninucuwʉ, ca-ame ĩiñuparã.
MRK.2.13	Jesú cá-aá majiquẽcʉre catíori bero, ʉtabʉcʉrá tʉjaropʉ cá-aájupʉ tunu. Topʉ cʉ̃ ca-ano camaja capaarã ca-neñapoyuparã cʉ̃ tʉpʉ. Cʉ̃ tʉpʉ camaja capaarã na ca-neñaporo tʉjʉʉ Dio ye quetire na ca-buioyupʉ. 
MRK.2.14	Topʉ neto aácʉ Leví, Alfeo macʉre cʉ̃ ca-tʉjʉyupʉ. Leví maca gobierno ye ca-anipere camaja ye niyeru jeebojari majocʉ ca-añupʉ. To bairi cʉ̃ ca-paari arʉapʉ ca-ruiyupʉ. Jesú topʉ cʉ̃ ca-ruiro cʉ̃ tʉjʉʉ, oco bairo cʉ̃ ca-ĩiñupʉ:
MRK.2.14	—Jitá yʉ mena.
MRK.2.14	To bairo cʉ̃ ca-ĩirona Leví wamʉnʉca, Jesú mena cá-aácoajupʉ. 
MRK.2.15	Cabero Jesú Leví mena cʉ̃ ya wiipʉ ca-ʉgaʉ aájupʉ. Capaarã niyeru gobiernore camaja yere jeebojari maja, caroorije cá-átinucurã quena ca-añuparã. To bairo ca-bairã capaarã Jesú mena cá-aáteñarã ca-añuparã. To bairi na quena Jesú buerã mena Leví ya wiipʉ ca-ʉga ruiyuparã. 
MRK.2.16	To bairo na ca-bairo ca-tʉjʉyuparã judío majare cabuerã, aperã fariseo maja. Jesú capaarã niyeru gobiernore jeebojari maja, aperã, “Caroorã ãma,” camaja na ca-ĩi tʉgooñarã mena cʉ̃ ca-ʉgaro tʉjʉrã, cʉ̃ buerãre oco bairo na ca-ĩiñuparã:
MRK.2.16	—¿Nope ĩi mʉjaare cabuei gobiernore camaja ye niyeru jeebojari maja mena, caroorijere cá-átinucurã mena cʉ̃ bapacʉti ʉganucutí? ca-ĩiñuparã.
MRK.2.17	Jesú to bairo na ca-ĩiro apii oco bairo na ca-ĩiñupʉ:
MRK.2.17	—Cariaye mana ʉcoyeri majocʉre macaquẽnama. Ca-riayecʉna maca ʉcoyeri majocʉre macarãma. To bairona, “Caroarã jã ãa,” ca-ĩirãre na átinemoʉ acʉ́ mee yʉ cá-apʉ́. Caroorã macare caroorije na cá-átiere jʉtiriti rotii yʉ cá-apʉ́. Rooro na ca-tʉgooñarijere na wajoa rotii acʉ́ yʉ cá-apʉ́, na ca-ĩiñupʉ Jesú.
MRK.2.18	Jicã rʉmʉ Juan camajare bautisari majocʉ cʉ̃ cabuerã, fariseo maja quena ʉgaqueti Diore ca-jeni nʉcʉbʉgoyuparã. To bairo ca-bairã jicãarã Jesú tʉpʉ aá, oco bairo cʉ̃ ca-ĩi jeniñañuparã:
MRK.2.18	—Juan camajare bautisari majocʉ cʉ̃ cabuerã ʉgaquẽnana Diore jeni nʉcʉbʉgonucuma. Fariseo maja na cabuerã quena to bairona átinucuma. ¿Nope ĩirã mʉ cabuerã maca to bairo na baiquẽetí? ca-ĩi jeniñañuparã.
MRK.2.19	To bairo na ca-ĩi jeniñaro Jesú maca oco bairo na ca-ĩiñupʉ:
MRK.2.19	—Jicãʉ cʉ̃ ca-wamo jiari boje rʉmʉ cʉ̃ cá-áto cʉ̃ mena macana tʉgooñarique pai ʉgaqueti baiquẽnama. Nipetiro wariñuurãma cʉ̃ mena ãnaa. 
MRK.2.20	Cabero ape rʉmʉ aperã aperopʉ cʉ̃re na ca-ñee aápata to cõona tʉgooñarique pai ʉgaqueti wariñuuquetiborãma, na ca-ĩiñupʉ Jesú. Cʉ̃ buerã mena cʉ̃ ca-anona na ca-ʉgaqueti tʉgooñarique pai majiquẽtiere na ĩi buioʉ na ca-ĩiñupʉ Jesú.
MRK.2.21	Ape wame tunu queti buio majiorica wame na ca-ĩi buioyupʉ. Cʉ̃ ye queti fariseo maja jãa jocarãna na ca-ĩi buiorije mena ca-tʉgooña ajuquetipe ãa, oco bairo na ca-ĩi buioyupʉ:
MRK.2.21	—Camajoco jutiiro cawamaro ca-jañaña manore woo nequẽcomo cabʉcʉrore ee tuugo. To bairo cõ cá-ápata cawama rʉca rʉgaboro mʉja ca-cojero. To bairo rʉgari netobʉjaro wooboro, na ca-ĩiñupʉ Jesú. 
MRK.2.22	—Vino ʉje oco etirique cawama mʉja cá-átiere cabʉcʉ poa wecʉ ajero eerica poare mʉja pio jãa majiquẽna. Cabʉcʉ poapʉrena mʉja ca-pio jãata ti poa woocoaboro. To bairi ʉje oco pio reecoaboro yua. To bairi vino cawamare cawama poa mena ca-pio jãape ãa, ca-ĩiñupʉ Jesú. To bairo ĩi cʉ̃ ye mena fariseo maja ye mena ca-ajuquetipe ãa ĩi, ca-ĩiñupʉ Jesú.
MRK.2.23	Jicã rʉmʉ judío maja na ca-yerijãri rʉmʉ ca-ano Jesú cʉ̃ buerã mena trigo wejepʉ ca-neto aájupʉ. Cʉ̃ buerã ti wejepʉ neto aána trigore ca-tune jee ʉgayuparã. 
MRK.2.24	To bairo na ca-jee ʉga neto aáto tʉjʉrã fariseo maja Jesúre cʉ̃ ca-ĩi tutiyuparã:
MRK.2.24	—¿Nope ĩirã mʉ buerã yerijãrica rʉmʉ ca-anibato quena ca-paa rotiya maniere na áatí?
MRK.2.25	To bairo na ca-ĩiro oco bairo na ca-yʉʉyupʉ Jesú:
MRK.2.25	—Tirʉmʉpʉ macacʉ mani ñicʉ jãa Ʉpaʉ David ãnacʉ cʉ̃ mena macana mena ñigo boabana na cá-átajere, meere, mʉja bue tʉgaricarã. 
MRK.2.26	Abiatar ca-wamecʉcʉ sacerdote maja ʉpaʉ cʉ̃ ca-ani yʉtea ca-ano David Dio wiipʉ jãa áti, cajawapʉ ca-pejarije ʉgarica rupaare Diore na ca-joobatajere jee ʉga átiri cʉ̃ mena macana quenare na ca-nuuñupʉ. Sacerdote maja aniquetibana quena tiere ca-ʉgayuparã. Sacerdote maja jetore na ca-ʉga rotirique ca-anibajupa.
MRK.2.27	Jesú apeye na ca-ĩinemoñupʉ tunu:
MRK.2.27	—Caroaro mani ca-anipere yerijãrica rʉmʉre ca-cũuñupi Dio. Ti rʉmʉ maca manire to rotiato ĩi mee ca-cũuñupi. 
MRK.2.28	To bairi yʉ camaja tʉpʉ Dio cʉ̃ ca-jooricʉ ca-roti majii aniri yerijãrica rʉmʉ ca-ano cá-átipe quenare ca-roti majii yʉ ãa.
MRK.3.1	Cabero Jesú ca-jãañupʉ ape wii judío maja na ca-neñapo buenucuri wiipʉ tunu. Topʉ ca-añupʉ jicãʉ ca-wamo rooye tuaricʉ. 
MRK.3.2	Aperã fariseo maja topʉ ca-ãna Jesúre ca-tʉjʉ coteyuparã, ¿yerijãrica rʉmʉ ca-ano cʉ̃re cʉ̃ netoʉatí? ĩirã. Cʉ̃re cʉ̃ ca-netoata ʉparãre cʉ̃ mani wadajãgarã ĩirã to bairo cʉ̃ ca-tʉjʉ coteyuparã. 
MRK.3.3	Jesú yua ca-wamo rooye tuaricʉre oco bairo cʉ̃ ca-ĩiñupʉ:
MRK.3.3	—Adʉja yʉ tʉ maca, cʉ̃ ca-ĩiñupʉ.
MRK.3.4	To bairo cʉ̃ tʉpʉ cʉ̃ cá-ató tʉjʉʉ fariseo majare oco bairo na ca-ĩiñupʉ Jesú yua:
MRK.3.4	—¿Yerijãrica rʉmʉ ca-ano ca-ñuurije cá-átipe to ãtí? o ¿caroorije macare cá-átipe to ãtí que? ¿Camajare na ca-catíope to ãtí? o ¿nare ca-jĩape to ãtí?
MRK.3.4	To bairo cʉ̃ ca-ĩiro na maca dope bairo ca-ĩiquẽjuparã. 
MRK.3.5	Cʉ̃re na ca-yʉʉgaquẽto, cʉ̃re na ca-apigaquẽtore jʉtiritiri oco bairo ca-wamo rooye tuaricʉre cʉ̃ ca-ĩiñupʉ Jesú:
MRK.3.5	—Mʉ wamore ñujoya.
MRK.3.5	To bairo cʉ̃ ca-ĩiro cʉ̃ wamore ca-ñujoyupʉ. Cʉ̃ ca-ñujorona ca-ñuucoajupe cʉ̃ wamo yua. 
MRK.3.6	To bairo Jesú cʉ̃re cʉ̃ ca-netoo catíoro tʉjʉrã fariseo maja ca-buticoajuparã. Buti, Herode ya poa macana mena ca-wadapeni jʉgoyuparã, ¿dope bairo Jesúre cʉ̃ mani áti rocarãatí? ĩirã.
MRK.3.7+MRK.3.8+MRK.3.9+MRK.3.10	Cabero Jesú neñapo buerica wiipʉ ca-ãnacʉ cʉ̃ buerã mena ʉtabʉcʉrá tʉjaropʉ cá-aájupʉ yua. Capaarã Galilea yepa macana, Judea yepa macana quena cʉ̃ ca-ʉja aájuparã, capee caroa cʉ̃ cá-áti iñoorije queti apirã. Jerusalén maca macana, Idumea macana, Jordán na ca-ĩri ya ape nʉgoa macana quena, Tiro, Sidón ca-wamecʉtie macana Jesú tʉpʉ ca-ejayuparã camaja capaarã majuu, cʉ̃ cá-áti iñoorijere queti apirã. Cʉ̃ tʉpʉ ca-ejarãre na ca-catíoyupʉ Jesú ca-riarãre. Capaarã cʉ̃ ca-catíoro maca nipetirã ca-riarã cʉ̃ tʉacã jeto ca-neñapoyuparã, cʉ̃ pañagarã. Cʉ̃re pañari mani netogarã ĩirã to bairo cá-ájuparã. Capaarã majuu na ca-ʉtabijaro tʉjʉʉ cʉ̃ buerãre jicã cumua na ca-quenoo yuu rotiyupʉ Jesú, camaja yʉ tuperema, tiapʉ jañari na yʉ buiogʉ ĩi. 
MRK.3.11	Ca-wãtia jaña ecoorã cʉ̃ tʉjʉrã cʉ̃ tʉpʉ rʉpopatuaripʉ ca-tua tu ejacumuñuparã. Ejacumuri,
MRK.3.11	“¡Dio Macʉ majuuna mʉ ãa!” cʉ̃ ca-ĩi awajayuparã.
MRK.3.12	Jesú maca Dio Macʉ cʉ̃ ca-aniere na buio rotiquetiri na ca-jana rotiyupʉ.
MRK.3.13	Cabero Jesú ʉ̃taʉpʉ wamʉ aá, cʉ̃ buerã ca-aniparãre cʉ̃ ca-bejeparãre na pijo, na ca-bejeyupʉ. 
MRK.3.14	To bairi na ca-bejeyupʉ cʉ̃ mena ca-bue teñanucuparãre doce majuu. Na beje, cʉ̃ ye quetire na ca-buio roti jooyupʉ. 
MRK.3.15	Ca-riarãre catío majirique quena, to bairi wãtiare ca-buu roti majirije quenare na ca-jooyupʉ. 
MRK.3.16	Ato canacãʉ na ca-bejeyupʉ: Simón, Pedro cʉ̃ ca-wame wajoaricʉre cʉ̃ ca-bejeyupʉ. 
MRK.3.17	Jacobo, cʉ̃ bai Juan Sebedeo punaare na ca-bejeyupʉ Jesú. Boanerges na ca-wameyeyupʉ Jesú, “Bʉpo Punaa” ĩrica wame. 
MRK.3.18	Aperã André, Felipe, Bartolomé, Mateo, Tomás, Jacobo Alfeo macʉ, Tadeo ca-añuparã. To bairi Simón cananista poa macacʉ quena ca-aninemoñupʉ na mena. 
MRK.3.19	Judas Iscariote caberopʉ Jesúre ca-tʉjʉ tutirãre ca-wadajãpaʉ quenare cʉ̃ ca-bejebajupʉ Jesú. To canacãʉna ca-añuparã Jesú cʉ̃ ca-bejericarã, cʉ̃ ye quetire ca-buio teñanucuparã.
MRK.3.20	Cabero Jesú cʉ̃ buerã mena cʉ̃ ca-ani wiipʉ ca-jãañupʉ, na mena ʉgagʉ. Topʉ cʉ̃ ca-ano camaja capaarã ca-neñapoyuparã. To bairi ti wii ca-jira netoro ca-ʉga majiquẽjuparã. 
MRK.3.21	To bairo na ca-bairo Jesú yarã ca-queti apiyuparã. Queti apirã, “Jã yaʉ mecʉ bairicʉmi,” ĩi tʉgooñari cʉ̃ ca-piira aájuparã.
MRK.3.22	Aperã Jerusalén'pʉ cá-atána judío majare cabuerã oco bairo ca-ĩiñuparã:
MRK.3.22	—Sataná Beelsebú ca-wamecʉcʉ, wãtia ʉpaʉ cʉ̃ jãaricʉmi Jesúre. To bairi wãtia ʉpaʉ cʉ̃ ca-tutuarije mena wãtiare na buu reimi, ca-ĩiñuparã.
MRK.3.23	To bairo na ca-ĩiro apii Jesú na pijo, oco bairo na ca-ĩi buio majioñupʉ:
MRK.3.23	—Sataná cʉ̃ majuurena dope bairo roca buu majiquẽcʉmi. 
MRK.3.24	Jicã maja amequẽrã na majuuna ame reeborãma. 
MRK.3.25	To bairi jicã wii macana ame tutirã jicã wiina ani majiquetiborãma. 
MRK.3.26	To bairi Sataná cʉ̃ majuuna cʉ̃ ca-rocaata cʉ̃ majuuna bai yajicoaboʉmi. Cʉ̃ yarã mena cʉ̃ ca-amequẽata cʉ̃ yarã aniquetiborãma.
MRK.3.27	’Jicãʉ seeto ca-tutuaʉ ca-quẽ ocabʉti majii yere emagarã aperã maca cʉ̃ ya wiipʉre jãa majiquẽnama, cʉ̃ uwibana. quẽ netogarã, cʉ̃ yere emagarã jʉgoye cʉ̃re jia tu cũborãma, na ca-ĩiñupʉ Jesú, yʉ maca Sataná netoro ca-tutuaʉ majuu yʉ ãa ĩi.
MRK.3.28	—Cariapena mʉjaare yʉ ĩi. Camaja caroorije na cá-átie, Diore rooro na ca-ĩrije quenare na majiriogʉmi Dio. 
MRK.3.29	Dio Espíritu Santore caroorije ca-ĩi ucʉ̃ maca ca-majiriobojaya mácʉ aninucucõagʉmi. To canacã rʉmʉna ca-bui pacoʉ anicõagʉmi, Espíritu Santo macare caroorije ca-ĩi ucʉ̃.
MRK.3.30	Espíritu Santo cʉ̃ ca-tutuarije mena Jesú cʉ̃ cá-átibato quena, “Ca-wãti cʉgoʉ ãmi Jesú, Sataná cʉ̃ ca-tutuarije mena áami Jesú,” na ca-ĩrijere apii to bairo na ca-ĩi buioyupʉ Jesú.
MRK.3.31	To bairo cʉ̃ ca-ĩri paʉ Jesú paco, cʉ̃ bairã cʉ̃ ca-macarã ejayuparã. Jope tʉpʉna ejanʉcari jope tʉ ca-tʉjʉnucurãre Jesúre cʉ̃ ca-pii rotiyuparã. 
MRK.3.32	To bairi Jesú tʉ ca-ruirã:
MRK.3.32	—Mʉ paco, mʉ bairã mʉ mena wadapenigarã macapʉ tʉjʉnucuma, cʉ̃ ca-ĩi buioyuparã.
MRK.3.33	Jesú maca oco bairo na ca-ĩiñupʉ:
MRK.3.33	—¿Noa na ãtí yʉ paco, yʉ bairã ãma, yʉ ca-ĩi tʉgooñarã majuu? 
MRK.3.34	Cʉ̃ tʉacã ca-api ruirãre na ñu puari:
MRK.3.34	—Ati maja maca ãma yʉ paco, yʉ bairã majuu yʉ ca-tʉgooña tʉjʉrã. 
MRK.3.35	Noa Dio cʉ̃ ca-boorijere cá-átinucurã maca yʉ bairã, yʉ bairã romiri, yʉ pacore bairona yʉ ca-tʉgooña tʉjʉrã ãma.
MRK.4.1	Cabero Jesú ʉtabʉcʉrá tʉjaropʉ Dio ye quetire camajare na ca-buio jʉgoyupʉ tunu. Camaja capaarã majuu ca-neñapoyuparã. Capaarã majuu na ca-neñaporo tʉjʉʉ Jesú cumuapʉ eja jãa, ca-ejanumu ejayupʉ. Camaja maca paputiropʉ ca-añuparã. 
MRK.4.2	Topʉ na ca-ano capee wameri buio majiorica wameri mena na ca-buioyupʉ. Nare buio majioʉ, oco bairo na ca-ĩi buioyupʉ:
MRK.4.3	—Apiya mʉjaa yʉ ca-buiorijere: Jicãʉ camajocʉ cʉ̃ ya wejepʉre trigo apeacãre ca-ote aájupʉ. 
MRK.4.4	Jicã rupaa cʉ̃ ca-oterije ma tʉpʉ ca-wẽeñupe. To bairi minia ti rupaare tʉjʉ rui atí, ca-ʉga reecõañuparã. 
MRK.4.5+MRK.4.6	Ape rupaa ʉ̃ta yepapʉ ca-ree cumuñupe ca-jita manibʉjaropʉ. To bairi jita põreroacã ca-ano nʉcoo joo majiqueti, ca-putibatato beroacã muipu cʉ̃ ca-ajiro ca-jini reecoajupe. 
MRK.4.7	Ape rupaa tunu cʉ̃ ca-yaye bate oterije pota yucʉ watoapʉ ca-ree cumuñupe. To bairi ca-putibata apearire pota yucʉ maca bʉcʉa neto, ca-puti biacoajupe. To bairi tie ca-rica cʉtiquẽjupe. 
MRK.4.8	Ape rupaa ca-ree cumuñupe caroa yepa ca-jita cʉti paʉre. To bairi tie caroaro puti, bʉcʉa, caroaro ca-rica cʉticoajupe. Jicã rupaari ca-rica cʉjupe treinta rupaari. Ape rupaari sesenta rupaari ca-rica cʉjupe. Ape rupaari tunu cien rupaari ca-rica cʉjupe, na ca-ĩi buioyupʉ Jesú, cumuapʉ ruiri petapʉ ca-tʉjʉnucurã paarãacãre yua. 
MRK.4.9	Yʉ ca-ĩi buiorijere apiri caroaro apiʉjaya, ca-ĩiñupʉ Jesú.
MRK.4.10	Cabero camaja paarãacã na cá-aáto bero cʉ̃ mena macana, cʉ̃ buerã doce ca-ãna quena cʉ̃ ca-ĩi jeniñañuparã:
MRK.4.10	—¿Dope bairo ĩi buiogʉ mʉ ĩri mʉ ca-ĩi buioejere?
MRK.4.11	To bairo cʉ̃re na ca-ĩi jeniñaro oco bairo na ca-ĩi buioyupʉ Jesú:
MRK.4.11	—Ʉpaʉ cʉ̃ ca-anie quetire majioʉ áami Dio mʉjaare ca-jʉgoye camajare cʉ̃ ca-majioquetajere. Aperã yʉre ca-apiʉjaquẽna macare buio majiorica wameri mena na yʉ buio. 
MRK.4.12	To bairi na maca yʉ cá-átiere tʉjʉ, yʉ ca-buiorijere api, baibana quena api puoquẽema. To bairi caroorije na cá-átiere wajoagaquẽema. “Caroorije jã cá-átajere jã majiriobojaya,” Diore jeniquẽema, na ca-ĩiñupʉ Jesú.
MRK.4.13	Apeye na ca-ĩinemoñupʉ Jesú tunu:
MRK.4.13	—¿Mʉjaare yʉ ca-ĩi buio majiobaé wamere mʉja api puoquẽetí? Tiere mʉja ca-api puoquẽpata ape wameri yʉ ca-buio majiorije quenare dope bairo áti mʉja api puoquetiborã. 
MRK.4.14	Oco bairo ãa: Oteriquere ca-otei Dio ye quetire ca-buioʉre bairo ãmi. 
MRK.4.15	To bairi jicãarã Dio ye quetire apibana quena api puoquẽema. Sataná na yeripʉ atí, na ca-apibatajere ema jee reericarore bairo nare áami, na majiriticõato ĩi. Ma tʉ ca-ree cumurique minia na ca-ʉga reeriquere bairona ca-ãna ãma camaja to bairo ca-bairã. 
MRK.4.16	Aperã camaja ʉ̃ta yepa jita põreroacã ca-ani yepapʉ ca-ree cumuriquere bairona ca-bairã oco bairo ãma Dio Wadariquere jĩacã ca-apirã. Nemoopʉre Dio ye quetire caroaro api wariñuurãma. 
MRK.4.17	Api wariñuubana quena jita põreroacãpʉ ca-ree cumu putibatajere bairona, ca-nʉcori mánajere bairona yoaro apiʉjaquẽnama. Popiye nare to ca-ano to cõona janacõarãma. 
MRK.4.18	Aperã camaja oterique aperi pota yucʉ watoapʉ ca-ree cumuriquere bairona ãma. 
MRK.4.19	Dio ye quetire apibana quena ati yepa macaje macare seeto tʉgooñanucuma. Capee apeye unie, ati yepa macajere na ca-cʉgo wariñuupe boo netorãma. Tiere boo netobana Dio ye queti macare apiʉja janacõarãma. To bairi pota yucʉ watoapʉ ca-ree cumurique ca-rica mánajere bairona ãma, yʉ ca-boorijere átiquẽnana. 
MRK.4.20	Aperã camaja caroa yepa ca-jita cʉtopʉ ca-ree cumuriquere bairona ãma. Dio ye quetire apirã caroaro ca-apiʉjacõa aninucurã ãma. To bairi jicãarã Dio ye quetire ca-apiʉjarã treinta aperi ca-rica cʉtajere bairona ãma. Aperã Dio ye quetire ca-apiʉjarã sesenta, aperi ca-rica cʉtajere bairona ãma. Aperã caroaro Dio yere ca-apiʉjarã oterica aperi cien aperi ca-rica cʉtajere bairona ãma yua, na ca-ĩiñupʉ Jesú.
MRK.4.21	Ape wame na ca-ĩi buio nemoñupʉ Jesú tunu:
MRK.4.21	—Camaja jĩa bujuricarore jĩa bujurã ca-rupa pata ẽoropʉ o cani cuñaricaro ẽoropʉ cũuquẽnama. Caroaro ca-baujari paʉ bui maca peorãma nipetiropʉ caroaro to ʉ̃ʉ bujuato ĩirã. 
MRK.4.22	To bairi tie ca-bujurore bairona yʉ ca-buiorijere noa ca-jʉgoye ca-api majiquetana api majigarãma. Ca-jʉgoyepʉre ca-api majiña mánaje to ca-anibato quena api majigarãma. 
MRK.4.23	Yʉ ca-ĩi buiorijere apirã caroaro apiʉjaya, na ca-ĩiñupʉ Jesú.
MRK.4.24	Oco bairo na ca-ĩinemoñupʉ Jesú:
MRK.4.24	—Mʉja ca-apirijere caroaro tʉgooña ʉjaya. Yʉ ye quetire mʉja ca-api nʉcʉbʉgoro cõona mʉja quenare mʉja ca-api majiro átigʉmi Dio. Caroaro ca-api nʉcʉbʉgorãre caroaro na átinemo netogʉmi Dio. 
MRK.4.25	To bairi noa yʉ ca-buiorijere caroaro ca-apiʉjarãre capee api majiriquere na joogʉmi Dio. Aperã maca yʉ ca-buiorijere ca-apiʉjagaquẽna yʉ yere na ca-api majibatajeacã quenare na ca-tʉgooña mawijiaro átigʉmi Dio.
MRK.4.26	Ĩi yaparoʉ, apeye na ca-ĩi buioyupʉ Jesú tunu:
MRK.4.26	—Ʉpaʉ Dio cʉ̃ ca-anie queti buiorique jicãʉ camajocʉ yepapʉ cʉ̃ ca-oterijere bairona ãa. 
MRK.4.27	Ote yaparo tʉjʉ ʉjaquẽcʉna aácoacʉmi. Cabero to canacã ñami canirique cʉti, to canacã rʉmʉ anicõa, to bairo cʉ̃ ca-baitoye cʉ̃ ca-oterique puticoato. Dope bairo putiro ĩi majiquẽcʉmi. 
MRK.4.28	Puti, yoaro mee pũu butiro. Buti yaparo ca-rupa cape jeeñaro. Ca-rupa cape jeeñari bero ca-rica butiro. Tie bʉcʉa, ca-rupa rupaa jeeñaro yua. 
MRK.4.29	Ti rupaa ca-jũaro tʉjʉʉ tiere ca-otericʉ jeimi, to cõona bʉcʉa yaparo ĩi. Dio cʉ̃ ca-anie queti buiorique tie oteriquere bairona bai, ca-ĩiñupʉ Jesú, Diore ca-apiʉjarãre ca-ricare jeericarore bairona na jee neogʉmi Dio caberopʉre ĩi, ca-ĩi buioyupʉ Jesú.
MRK.4.30	To bairo ĩi yaparo oco bairo ca-ĩi buionemoñupʉ Jesú:
MRK.4.30	—Ʉpaʉ Dio cʉ̃ ca-anie quetire ¿dope bairo maca mani ĩi buio majiobocʉtí? 
MRK.4.31	Oco bairo ãa: Jicãʉ camajocʉ mostasa apeacãre oteimi cʉ̃ ya wejepʉ. Tie ape õqueacã majuu ãa, oterique aperi nipetiri wame rʉgarijeacã. 
MRK.4.32	Õca aperiacã anibato quena bʉcʉatopʉ apeye oterica yucʉ netoro ʉmʉari yucʉ aápá. Paca majuu rʉpʉricʉti. To bairi minia atí, tii rʉpʉripʉ na batirire peoma. To bairona ãa Ʉpaʉ Dio cʉ̃ ca-anie queti. Apeye netoro ca-ani majuuri wame ãa.
MRK.4.33	Capee wame queti buio majiorica wameri mena camajare na ca-ĩi buioyupʉ Jesú. Na ca-api majiro cõona na ca-ĩi buioyupʉ. 
MRK.4.34	Camajare buei, buio majiorica wame manona na ca-ĩi buioquetinucuñupʉ Jesú. Cʉ̃ buerã jetore, oco bairo ĩigaro ĩi, na ĩi majiato ĩi cariapena na ca-ĩi buionucuñupʉ aperã na ca-apiquẽtopʉ.
MRK.4.35	Jesú oterique mena camajare cʉ̃ ca-buio majiorica rʉmʉ canaiori paʉ ca-ano Jesú ca-ĩiñupʉ cʉ̃ buerãre:
MRK.4.35	—Jitá, ʉtabʉcʉrá i nʉgoapʉ mani peña aáparo, ca-ĩiñupʉ.
MRK.4.36	To bairi Jesú camaja paarãacãre, “Aácʉ yʉ áa,” nare cʉ̃ ca-ĩi yaparoro cʉ̃ ca-jʉgo peña aájuparã cʉ̃ buerã cʉ̃ ca-jañari cumua menana. Na ca-peña aáto tʉjʉrã, aperã quena na ye cumuari mena ca-peña aájuparã, Jesúre ʉja peña aána. 
MRK.4.37	Ti ra recomaca na ca-tʉja peña aáto seeto majuu wino ca-papu ájupe. Wino seeto ca-papuro seeto majuu ti ra ca-nacuañupe. Seeto majuu nacuabato cumuare pairo majuu ca-oco pa jãañupe. To bairi cumua ruacoato ca-baibajupe yua. 
MRK.4.38	To bairo to ca-baibato quena Jesú maca cumua ca-ʉjaro maca ca-abari ajero mena ẽoturi ca-canicõa jañañupʉ. To bairi cumua ca-ruagaro tʉjʉrã Jesúre cʉ̃ ca-yupioyuparã.
MRK.4.38	—¡Jesú, jã Ʉpaʉ, yupiya! ¿Mʉ tʉjʉbaparí? ¡Rua yajicoa aána mani bai! cʉ̃ ca-ĩiñuparã.
MRK.4.39	To bairo cʉ̃ na ca-ĩiro apii Jesú wamʉnʉca, winore ca-jaberijere ca-jana rotiyupʉ.
MRK.4.39	—¡To cõona janatoja! ca-ĩiñupʉ.
MRK.4.39	To bairo cʉ̃ ca-ĩirona wino, ca-jaberije nipetiro ca-jana peticoajupe.
MRK.4.40	—¿Nope ĩirã yʉ mena aábana quena yʉre ca-tʉgooña nʉcʉbʉgoquẽnare bairona to cõo mʉja uwirí? ca-ĩiñupʉ Jesú cʉ̃ buerãre.
MRK.4.41	Na maca to bairo nemoo ca-janaro tʉjʉrã ca-tʉjʉ acʉacoajuparã:
MRK.4.41	—¡Abʉma! Seeto majuu ca-majii ãcʉmi. Wino, ca-jaberije quena cʉ̃ ca-rotiro caroaro apicõa, ca-ame ĩiñuparã. 
MRK.5.1	Jesú winore, ca-jaberijere cʉ̃ janaoricaro bero cʉ̃ buerã mena Galilea ca-wamecʉti ra ʉtabʉcʉrá peña, Gadara ca-wame cʉtopʉ ca-peña ejayuparã. 
MRK.5.2	Topʉ peña ejari Jesú cumuapʉre ca-jañaricʉ ca-maa nʉcañupʉ. Cʉ̃ ca-maa nʉcarona camajocʉ cʉ̃ yeripʉ ca-wãti jaña ecooricʉ ʉ̃ta tʉa pʉto camaja ca-riaricarãre na ca-yaarica totiripʉ ca-jañanucuricʉ ca-buti ajupʉ. Topʉ ca-ãnacʉ buti atí, Jesúre ca-bocayupʉ. 
MRK.5.3+MRK.5.4	Ti operipʉ jeto ca-aninucuñupʉ. Come wẽeri mena na ca-jia cũubato quena ca-tʉ̃ga tacoa átinucuñupʉ. To bairi dope áti ca-jia cũu majiña maañupʉ. Capee niri come wẽeri mena cʉ̃ rʉpori, cʉ̃ wamori cʉ̃ ca-jia cũunucubajuparã. To canacã ni na ca-jia cũuro ca-tʉ̃ga jure reenucuñupʉ. Jicãʉ macana cʉ̃ cá-áti neto majiquẽjuparã. 
MRK.5.5	Ʉmʉrecori, ñamiri quenare ʉ̃ta yucʉ buiripʉ, camaja na ca-yaaricaroripʉre ca-awaja mecʉ teñanucuñupʉ. Áti mecʉbacʉ ʉ̃ta rupaa mena cʉ̃ majuuna ca-camiyenucuñupʉ. 
MRK.5.6	To bairi Jesúre cʉ̃ tʉjʉ joo, cʉ̃ tʉpʉ atí, cʉ̃ tʉna ca-ejacumuñupʉ. 
MRK.5.7	Seeto awajarique mena oco bairo cʉ̃ ca-ĩiñupʉ Jesúre:
MRK.5.7	—¡Jesú! Ʉmʉrecoo macacʉ Dio Macʉ ¿nope ĩi yʉre mʉ patowãcoʉ atítí? Dio cʉ̃ ca-tʉjʉrona mʉre yʉ jeni. Rooro yʉ ca-tamuoro yʉre átiqueticõaña.
MRK.5.8	Jesú wãti cʉ̃pʉre ca-jañaʉre cʉ̃ ca-buti rotirona to bairona ca-ĩi awajayupʉ. To bairo cʉ̃ ca-ĩi awajaro apii oco bairo cʉ̃ ca-ĩiñupʉ Jesú:
MRK.5.8	—¡Wãti, ani camajocʉpʉre ca-jañaʉ, to cõona buti aácʉja! 
MRK.5.9	To bairo ĩri bero Jesú cʉ̃ ca-ĩi jeniñañupʉ:
MRK.5.9	—¿Ñamʉ mʉ wamecʉtí?
MRK.5.9	—Legión yʉ wamecʉ, ca-ĩiñupʉ. —Capaarã majuu wãtia jã ãa ĩi, to bairo yʉ wamecʉ, ca-ĩiñupʉ. 
MRK.5.10	—¡Aperopʉ ca-yoaropʉ jãare joo reequeticõaña!
MRK.5.10	Wãtia na ca-ĩi jeni rotiro to bairona ca-ĩi awajayupʉ. 
MRK.5.11	To bairo ca-bairi paʉ na jʉgoye maca buuropʉre capaarã nuuricarã yejea ca-ʉga tʉjʉnucuñuparã. 
MRK.5.12	Nare tʉjʉrã wãtia oco bairo ca-ĩiñuparã Jesúre:
MRK.5.12	—I maja yejeapʉre jã jãa rotiya, ca-ĩiñuparã.
MRK.5.13	To bairo na ca-ĩi jeniñaro:
MRK.5.13	—To bairona baiya. Yejeapʉrena jãaña, na ca-ĩiñupʉ Jesú.
MRK.5.13	To bairi camajocʉpʉre ca-ãnana buti aá, yejeapʉre ca-jãañuparã. Topʉre yejea pʉga mil cõo majuu ca-añuparã. Yejeapʉre wãtia na ca-jãarona ca-rupa tʉapʉ atʉ mecʉ roaá, ti rapʉ ca-ree ñua peticoajuparã yua.
MRK.5.14	To bairo na ca-bairo tʉjʉrã yejeare ca-cotebatana seeto ca-tʉjʉ acʉacoajuparã. Tʉjʉ acʉa, macapʉ ca-atʉ ruticoajuparã. Topʉ atʉ ruti ejari maca macanare, maca tʉjarori macana quenare na ca-buio bateyuparã nipetiro ca-bairiquere na ca-tʉjʉrique cõo. To bairo na ca-ĩi buioro apirã camaja topʉre ca-tʉjʉrã aájuparã, ¿dope bairo to baiyuparí? ĩi majigarã. 
MRK.5.15	Jesú tʉpʉ ejarã ca-wãtia cʉgobatacʉre caroaro ca-ruiire cʉ̃ ca-tʉjʉyuparã. Ca-juti maninucubatacʉ juti jaña, caroaro ca-tʉgooña maja catí, ca-ruiyupʉ. To bairo cʉ̃ ca-bairo ca-tʉjʉ acʉacoajuparã. 
MRK.5.16	To bairi Jesú camajocʉpʉre ca-ãnanare wãtiare cʉ̃ ca-buu reero ca-tʉjʉricarã nipetirã na ca-tʉjʉriquere na ca-buioyuparã ca-tʉjʉra ejarãre. To bairi yejea na ca-bairique quenare na ca-ĩi buioyuparã. 
MRK.5.17	To bairo na ca-ĩi buiorijere apirã Jesúre:
MRK.5.17	—¡Aperopʉ aácʉja! ¡Jã ya paʉpʉ aniqueticõaña! seeto cʉ̃ ca-ĩiñuparã.
MRK.5.18	To bairo na ca-ĩiro apii Jesú cumuapʉre ca-eja jãañupʉ, tunu aágʉ. Cʉ̃ ca-eja jãaro tʉjʉʉ ca-wãtia cʉtibatacʉ oco bairo ca-ĩiñupʉ Jesúre:
MRK.5.18	—Yʉ quena mʉ mena yʉ aágʉ, seeto ca-jenibajupʉ Jesúre.
MRK.5.19	Jesú, “Jaʉ, jitá,” cʉ̃ ĩiquẽcʉna oco bairo maca cʉ̃ ca-ĩiñupʉ:
MRK.5.19	—Mʉ yarã tʉpʉ maca tunu aácʉja. Caroaro Dio mʉre bopaco tʉjʉri mʉre cʉ̃ cá-átiejere mʉ yarãre na buio peocõaña, cʉ̃ ca-ĩiñupʉ Jesú.
MRK.5.20	To bairo Jesú cʉ̃ ca-ĩiro cá-aácoajupʉ. Aá, ti yepa Decápoli ca-wamecʉti macari macana nipetirore ca-buio jʉgoyupʉ Jesú cʉ̃re cʉ̃ ca-netooriquere yua. Nipetirã to bairo cʉ̃ ca-ĩi buioro apirã ca-api acʉacoajuparã.
MRK.5.21	Cabero ʉtabʉcʉrá ape nʉgoapʉ ca-peña aájupʉ Jesú tunu. Peña ejari bero ʉtabʉcʉrá tʉjaro cʉ̃ ca-tʉjʉnucuro capaarã ca-neñapoyuparã cʉ̃ tʉpʉre. 
MRK.5.22	To bairo na ca-bairo jicãʉ Jairo ca-wamecʉcʉ neñapo buerica wii ʉpaʉ ca-ejayupʉ. Eja, Jesúre cʉ̃ tʉjʉʉ, rʉpopatua mena tuatu ejacumuri oco bairo seeto cʉ̃ bopacoo tʉjʉ rotiri cʉ̃ ca-ĩi jeniñupʉ:
MRK.5.23	—Yʉ macoacã bai yaji aáco baimo. Cõre ñiga peoñaʉ ajá. Cõre mʉ ca-ñiga peoro catígomo, ca-ĩiñupʉ.
MRK.5.24	To bairo cʉ̃ ca-ĩiro apii Jairo mena cá-aácoajupʉ Jesú. Cʉ̃ cá-aáto camaja capaarã majuu cʉ̃re ca-ʉja aájuparã. Capaarã majuu aáti seeto majuu ca-ʉtabija nutuajuparã. 
MRK.5.25	Na paarãacã watoapʉ jicão ámo janaquetajere ca-riayecʉco Jesú jõcʉ bero ca-ejayupo. Doce cʉmari majuu tiere ca-riayecʉco ca-añupo. 
MRK.5.26	Cõre capaarã ʉcoyeri maja cõre na ca-ʉcoyebato quena to bairona ca-popiye tamuonucucõañupo. Cõ niyeru cõ ca-cʉgobataje quenare cõre na ca-ʉcoyero wapayebaco ca-wapaye peocõañupo. To bairo cõ cá-átibato quena cõ ca-riaye cʉtie ca-netoqueti majuucõañupe. Seetobʉjare rooro majuu ca-ria nutuajupo. 
MRK.5.27+MRK.5.28	To bairi Jesú camajare cʉ̃ ca-riaye netoonucurijere ca-queti apiyupo. Tiere queti apiri camaja watoapʉ Jesú bero atí, cʉ̃ jutirore ca-pañañupo, cʉ̃ jutiiro jetore pañari yʉ catígo, ĩi tʉgooñao. 
MRK.5.29	Cʉ̃ jutirore cõ ca-pañarona cõ ca-riaye cʉtibataje ca-janacoajupe. To bairi, “Meere, yʉre janacoapa yʉ ca-riaye cʉtie,” ca-ĩi tʉgooña majiñupo. 
MRK.5.30	To bairi nemoona Jesú, “Yʉ ca-majirije mena jicão cõ ca-riaye cʉtiere yʉ netoowʉ,” ca-ĩi tʉgooña majiñupʉ. To bairo ĩi tʉgooña majiri camajare amojore tʉjʉʉ na ca-jeniñañupʉ:
MRK.5.30	—¿Noa yʉ jutirore na pañarí? na ca-ĩi jeniñañupʉ.
MRK.5.31	To bairo cʉ̃ ca-ĩiro apirã cʉ̃ buerã maca oco bairo ca-ĩi yʉʉyuparã:
MRK.5.31	—Camaja capaarã majuu ʉtabijaro mʉre na ca-roca tuabato quena: “¿Noa yʉre na pañarí?” ¿mʉ ĩi jeniñatí?
MRK.5.32	To bairo na ca-ĩibato quena, Jesú maca noa yʉ jutirore na pañañupari ĩi, nipetirore ca-tʉjʉ macañupʉ. 
MRK.5.33	To bairo cʉ̃ ca-tʉjʉ macarona cõ maca seeto nanaa uwio cʉ̃ tʉpʉ ca-ejacumucoajupo. “Meere, yʉ ca-riaye cʉtiere yʉ netoocõawĩ,” ĩi majiri cariape, “Yʉna mʉre yʉ pañawʉ,” Jesúre cʉ̃ ca-ĩi ca-buioyupo. 
MRK.5.34	To bairo cõ ca-ĩiro:
MRK.5.34	—Yʉ yao, caroaro yʉre mʉ ca-tʉgooña nʉcʉbʉgoro mʉ ca-riaye cʉtiere yʉ netoowʉ. Caroaro ca-riaye máco wariñuurique mena anicõaña yua, cõ ca-ĩiñupʉ Jesú.
MRK.5.35	Jesú cõre to bairo cʉ̃ ca-ĩri paʉna Jairo ya wii macana na tʉpʉre ca-ejayuparã Jesú cʉ̃ ca-anopʉre. Eja, cawimao pacʉ Jairore oco bairo cʉ̃ ca-ĩiñuparã:
MRK.5.35	—Mʉ macoacã bai yajicoamo, meere, cʉ̃ ca-ĩiñuparã. —To bairi mani Ʉpaʉ manire cabueire to cõona cʉ̃ patowãcoo nemoqueticõaña, cʉ̃ ca-ĩiñuparã.
MRK.5.36	Jesú maca to bairo na ca-ĩrijere apii neñapo buerica wii ʉpaʉre oco bairo ca-ĩiñupʉ:
MRK.5.36	—Uwiqueticõaña. Uwiquẽcʉna yʉ macare tʉgooña nʉcʉbʉgoya, cʉ̃ ca-ĩiñupʉ Jesú.
MRK.5.37	To bairo Jairore cʉ̃ ĩi, Pedrore, Jacobore, Jacobo bai Juan na jetore na ca-pii aájupʉ Jairo ya wiipʉ aácʉ. Aperã macare ca-ʉja aá rotiquẽjupʉ. 
MRK.5.38	To bairi neñapo buerica wii ʉpaʉ Jairo ya wiipʉ ca-ejayuparã. Topʉ ejaʉ camaja capaarã seeto ca-oti awajarãre ca-tʉjʉyupʉ Jesú. 
MRK.5.39	Ti wiipʉ jãa ácʉ na ca-ĩiñupʉ:
MRK.5.39	—¿Nope ĩirã to cõo mʉja awaja otití? Cawimao ca-yajirico me ãmo. Canio áamo, ca-ĩiwĩ Jesú.
MRK.5.39	Meere, ca-bai yajirico cõ ca-anibato quena na ca-ĩiñupʉ, tunu catígomo cani yupiricarore bairona ĩi, na ca-ĩiñupʉ Jesú.
MRK.5.40	To bairo cʉ̃ ca-ĩiro apirã cʉ̃ ca-ĩi epeyuparã, meere bai yajicoamo ĩirã. To bairo cʉ̃ na ca-api nʉcʉbʉgoquẽtie to ca-anibato quena Jesú aperãre na buti rotiri cawimao pacʉre, cõ pacore, cʉ̃ buerã itiarãre cõ ca-pejari arʉapʉ na ca-pii jãajupʉ. 
MRK.5.41	Ti arʉapʉ jãa ejari cõ wamopʉ ñeeri, cʉ̃ ye arameo mena ca-bai yajiricore oco bairo cõ ca-ĩiñupʉ:
MRK.5.41	—Talita, cumi. To bairo ĩi, “Cawimao, wamʉnʉcaña,” ĩi ca-ĩiñupʉ.
MRK.5.42	To bairo cʉ̃ ca-ĩirona cawimao doce cʉmari ca-cʉgoo wamʉnʉca, cá-aá maji jʉgoyupo. Ca-bai yajirico anibaco quena cõ ca-tunu catíro camaja topʉ ca-ãna ca-tʉjʉ acʉa netocoajuparã. 
MRK.5.43	Jesú, —To bairo yʉ cá-átiere aperãre na buioqueticõaña, na ca-ĩiñupʉ. Ĩi yaparo —Cawimaore ʉgarique cõ nuuña yua, ca-ĩiñupʉ.
MRK.6.1	Jesú Capernaumpʉ ca-ãnacʉ cʉ̃ ya macapʉ ca-tunu aájupʉ. Cʉ̃ buerã quena cʉ̃ mena cá-aájuparã. 
MRK.6.2	To bairi judío maja na ca-yerijãri rʉmʉ ca-ano Jesú na ca-neñapo bueri wiipʉ Dio ye quetire na ca-buio jʉgoyupʉ. Camaja capaarã cʉ̃ ca-buiorijere apirã ca-api acʉacoajuparã. Api acʉari oco bairo ca-ame ĩiñuparã:
MRK.6.2	—¿Noopʉ atie cʉ̃ ca-buio majirijere cʉ̃ ca-majiñuparí? ¿Dope bairo majuu to bairije cá-áti majiña maniere cʉ̃ cá-áti majiñuparí? 
MRK.6.3	Atona ca-aninucuecʉna ãmi. Yucʉ pãiri mena macajere cá-átinucuecʉ macʉ, María macʉna ãmi. Jacobo, José, Juda, Simón na jʉgocʉna ãmi. Cʉ̃ bairã romiri quena mani tʉna aninucuma, ca-ame ĩiñuparã.
MRK.6.3	To bairo ĩi tʉgooñarã cʉ̃ ca-api nʉcʉbʉgogaquẽjuparã. 
MRK.6.4	To bairo cʉ̃re na ca-nʉcʉbʉgogaquẽto tʉjʉʉ oco bairo na ca-ĩiñupʉ Jesú:
MRK.6.4	—Jicãʉ Dio ye quetire buiori majocʉ ucʉ̃ aperopʉ cʉ̃ ca-buio teñaro to macana cʉ̃ api nʉcʉbʉgorãma. Cʉ̃ ya maca macana maca, cʉ̃ yarã majuu, cʉ̃ ya wii macana jeto cʉ̃ nʉcʉbʉgoquẽnama, ca-ĩiñupʉ Jesú.
MRK.6.5+MRK.6.6	To bairi topʉ cʉ̃ ca-bʉcʉarica macapʉ capee cá-áti majiña mani wame cá-áti iñooquẽjupʉ, cʉ̃re na ca-api nʉcʉbʉgoquẽto tʉgooñarique paibacʉ. Jicãarãacã jetore ca-riarãre na ñiga peori na ca-netoo catíoyupʉ baii pʉa. Cabero to tʉacã ca-ani macaripʉ cʉ̃ ye quetire ca-buio teñanucuñupʉ.
MRK.6.7	Cabero Jesú cʉ̃ buerã doce canacãʉre cʉ̃ tʉpʉ neori pʉgarãri jeto cʉ̃ ye quetire na ca-buio teña roti jʉgoyupʉ. To bairi camaja na yeripʉ ca-wãtia jañarãre na ca-buu reeboja majipe quenare na ca-jooyupʉ. 
MRK.6.8	Apeye unie na ca-cʉgorijere na ca-jee aá rotiquẽjupʉ. Wajopoa uno, ʉgarique, niyeru quenare na ca-jee aá rotiquẽjupʉ. Tuericʉ jetore na ca-ne aá rotiyupʉ. 
MRK.6.9	Rʉpo jutii na ca-cʉtarije jeto, na jutii na ca-jañarije jeto menare na ca-jooyupʉ. Na ca-wajoa jañape macare na ca-jee aá rotiquẽjupʉ. 
MRK.6.10	Oco bairo na ca-ĩiñupʉ:
MRK.6.10	—Caroaro mʉjaare ca-ani rotii ucʉ̃ ya wiipʉ jãa ejarã ti wiipʉna anicõaña ti macapʉ mʉja ca-ani rʉmʉri cõo. 
MRK.6.11	Noo mʉjaare aperã na ca-booquẽto, Dio ye quetire mʉja ca-buioro na ca-apigaquẽto topʉ mʉja buti weogarã. Buti aána mʉja rʉporipʉre jita ca-tujarijere pa bate reeya. To bairo ána, mʉjaare jã ca-buioro mʉja ca-apigaquẽtore bairona mʉja booquẽemi Dio, na ĩi iñoorã mʉja átigarã. Cariapena mʉjaare yʉ ĩi. Dio camajare cʉ̃ ca-bejepa rʉmʉ ca-ano ti maca macanare mʉjaare ca-booquetanare seeto na popiyeyegʉmi. Sodoma, Gomora macana tirʉmʉpʉ macanare cʉ̃ ca-popiyeyericaro netoro na popiyeyegʉmi Dio, ca-ĩiñupʉ Jesú.
MRK.6.12	To bairo cʉ̃ ca-ĩiro bero cá-aácoajuparã yua. Aá, camajare, “Caroorijere mʉja cá-átinucurijere tʉgooña jʉtiriti wajoaya,” ca-ĩi buio teñanucuñuparã. 
MRK.6.13	To bairi capaarã camajare na yeripʉ ca-wãtia jañarã quenare ca-ree buubojayuparã, Dio cʉ̃ ca-tutuarije mena. Capaarã ca-riayecʉna quenare ʉje mena wareri na ca-netoo catíonucuñuparã.
MRK.6.14	To bairi camaja nipetirã Jesú ca-riarãre ca-netoo catíorijere ca-queti apiyuparã. To bairi Ʉpaʉ Herode quena ca-queti apiyupʉ. Tiere queti apiri oco bairo ca-ĩiñupʉ:
MRK.6.14	—Juan camajare bautisari majocʉ na ca-rʉpoa pa ta rocaricʉpʉ anibacʉ quena tunu catíricʉmi. Ca-tunu catíricʉ aniri capee majuu áti iñoo netonucuʉmi, ca-ĩiñuparã jicãarã.
MRK.6.15	Aperã maca oco bairo ca-ĩiñuparã:
MRK.6.15	—Aniquẽcʉmi. Tirʉmʉpʉ macacʉpʉ Dio ye queti buiori majocʉ Elías ca-aniñaricʉ tunu catíricʉmi, ca-ĩiñuparã.
MRK.6.15	Aperã maca:
MRK.6.15	—Cʉ̃ quena tirʉmʉpʉ macana Dio ye quetire buiori majare bairona ca-baii ãcʉmi, ca-ĩiñuparã.
MRK.6.16	To bairo na ca-ĩiro apii Herode maca oco bairo ca-ĩiñupʉ:
MRK.6.16	—Tirʉmʉpʉ yʉ ca-rʉpoa pa ta roca rotiricʉna ãcʉmi. Juan bautisari majocʉna tunu catíricʉmi, ca-ĩiñupʉ Herode.
MRK.6.17	Herode to jʉgoyepʉ Herodía ca-wamecʉco jʉgori Juan're presopʉ cʉ̃ ca-ñee aá rotiyupʉ. Cõ Herodía cʉ̃ bai Felipe ca-wamecʉcʉ nʉmo ca-añupo. To bairo cõ ca-anibato quena Herode maca cõ ca-neñupʉ. To bairo cʉ̃ cá-áto tʉjʉri Juan bautisari majocʉ Herodere oco bairo cʉ̃ ca-ĩiñupʉ:
MRK.6.18	—Mʉ bai nʉmore nʉmo cʉtiqueticõaña. To bairi mʉ cá-átie ñuuquẽe, ca-ĩiñupʉ.
MRK.6.19	To bairo cʉ̃ ca-ĩinucurije wapa Herodía Juan're seeto tʉjʉ punijiniri Herodere, “Mʉ polisíare cʉ̃ jĩa rotiya Juan're,” ca-ĩibajupo. To bairo ĩibaco quena dope bairo cá-áti majiquẽjupo. 
MRK.6.20	Herode maca Juan're, “Ca-ñuʉ ãmi, caroorije mácʉ ãmi,” ca-ĩi majiñupʉ. To bairo ĩi majiri Juan're rooro na cá-áti rotiquẽjupʉ. Juan cʉ̃ ca-buiorijere api acʉari, “¿Dope bairo ĩigʉ cʉ̃ ĩití?” ca-ĩi tʉgooñañupʉ. To bairo ĩi tʉgooñabacʉ quena caroaro cʉ̃ ca-apiganucuñupʉ. 
MRK.6.21	Cabero Herode cʉ̃ ca-buiarica rʉmʉ ca-ano boje rʉmʉ ca-quenooñupʉ. Boje rʉmʉ quenoo, cʉ̃ mena macana cʉ̃ ẽoro ca-rotirã, cʉ̃ yarã polisía maja ʉparãre, aperã Galilea yepa macana ca-ani majuurã quenare na ca-pii neoñupʉ, yʉ boje rʉmʉ tʉjʉrã ajá ĩi. To bairo ca-bairi paʉ Herodía Juan're cõ ca-jĩa rotipere ca-tʉgooña bʉgayupo. 
MRK.6.22	To bairi Herode cʉ̃ ca-pii neoricarã nipetirãre na ca-jʉgo ʉgayupʉ. Na ca-ʉgari paʉ Herodía maco jãa ejari na ca-baja iñooñupo. Cõ ca-baja iñoorijere Herode jãa aperã cʉ̃ mena ca-ruirã seeto majuu ca-tʉjʉ wariñuuñuparã. Tiere tʉjʉ wariñuuri Herode oco bairo cõ ca-ĩiñupʉ Herodía macore:
MRK.6.22	—Noo mʉ ca-boorije, yʉre mʉ ca-jenigari wamere mʉ yʉ joogʉ.
MRK.6.23	To bairi cʉ̃ ca-piiricarã na ca-apiropʉ:
MRK.6.23	—Ĩitoricaro mano ĩi mʉ yʉ ĩi, to bairi yʉ ca-rotiri yepa quenare mʉ ca-jeniata ca-recomaca mena mʉ yʉ joo maji, cõ ca-ĩiñupʉ. 
MRK.6.24	To bairo cʉ̃ ca-ĩiro apio, cõ paco tʉpʉ aá, cõre ca-jeniñañupo:
MRK.6.24	—¿Ñee unie macare cʉ̃re yʉ jenioatí? ca-ĩiñupo. To bairo cõ ca-ĩiro apio oco bairo cõ ca-ĩiñupo cõ paco maca:
MRK.6.24	—Juan bautisari majocʉ rʉpoare pa ta neri na ne apáro, cʉ̃ ĩi jeniya, ca-ĩiñupo.
MRK.6.25	To bairo cõ ca-ĩiro nemoona Herode tʉpʉ jãa ejari oco bairo cʉ̃ ca-ĩiñupo:
MRK.6.25	—Yucʉacã yoaro mee Juan bautisari majocʉ rʉpoare pa tari jotʉ bapa mena ne jãari yʉre na joato, ca-ĩiñupo.
MRK.6.26	To bairo cõ ca-ĩiro apii Ʉpaʉ Herode seeto majuu ca-tʉgooña jʉtiritiyupʉ. Nipetirã topʉ ca-neñaporã na ca-apiro, “Mʉ ca-boori wame yʉ mʉ ca-jeniata mʉ yʉ joogʉ,” ca-ĩricʉ aniri dope bairo ca-ĩito majiquẽjupʉ. 
MRK.6.27	To bairi, “Yʉ jooquẽe,” ca-ĩi majiquẽjupʉ. To bairi nemoona Ʉpaʉ Herode cʉ̃ polisíare Juan rʉpoare ca-pa ta neatí rotiyupʉ. 
MRK.6.28	To bairi polisía preso wiipʉ aá, Juan rʉpoare pa ta, jotʉ bapapʉ ne jã atíri Herodía macore cõ ca-jooyupʉ. Cõre cʉ̃ ca-jooro cõ maca cõ pacore ca-joo netoñupo yua.
MRK.6.29	Juan're to bairo na cá-áti rocariquere queti apiri cʉ̃ ca-buiorijere ca-apiʉjanucuricarã atí, cʉ̃ rupaʉ ãnatore ne aá, cʉ̃ ca-yaa rocayuparã.
MRK.6.30	Cabero Jesú cʉ̃ ca-buio teña rotiricarã tunu ejarã, nipetirije na cá-átajere, na ca-buio teñarique quenare cʉ̃ ca-buioyuparã. 
MRK.6.31	Na ca-buio yaparoro Jesú nare:
MRK.6.31	—Jitá, petoacã mani yerijãgarã camaja na ca-manopʉ, ca-ĩiñupʉ.
MRK.6.31	Camaja capaarã na tʉpʉre nairo majuu na ca-ejaro dope bairo cá-áti ʉga majiquẽjuparã. 
MRK.6.32	To bairi Jesú cʉ̃ buerã mena na jeto cumua mena eja jãa, camaja manopʉ cá-aácoajuparã. 
MRK.6.33	Camaja capaarã topʉ na cá-aáto ca-tʉjʉyuparã. To bairi Jesúre tʉjʉ majiri cʉ̃ cá-aátopʉ macaa macana ca-ano cõo maapʉ nipetirã ca-atʉ jʉgocoajuparã, na ca-peña ejaparopʉre aána. 
MRK.6.34	To bairi Jesú topʉ roca tuu, ma eja, na paarãacãre ca-tʉjʉyupʉ. Na tʉjʉri na ca-bopaco tʉjʉyupʉ, oveja nuuricarã nare ca-cotei manare bairona ca-ãna na ca-ano maca. To bairi capee wameri na ca-ĩi buio jʉgoyupʉ. 
MRK.6.35	To bairi ñamicaa ca-ano cʉ̃ buerã cʉ̃ tʉpʉ aáti oco bairo cʉ̃ ca-ĩiñuparã:
MRK.6.35	—Naio aáto bai. Atopʉre maca maa. 
MRK.6.36	To bairi camajare to cõona na tunu aá rotiya. Topʉ tunu aáti macaripʉ na wapaye ʉgara aáparo.
MRK.6.37	To bairo na ca-ĩiro apii Jesú na ca-ĩiñupʉ cʉ̃ buerãre:
MRK.6.37	—Mʉjaana ʉgarique na nuuña.
MRK.6.37	To bairo cʉ̃ ca-ĩiro na maca cʉ̃ ca-ĩiñuparã:
MRK.6.37	—¿Pairo, dosciento rʉmʉri wapataricaro cõo mena pan rupaarire jã wapayera aánaatí, nare nugarã? ca-ĩiñuparã. 
MRK.6.38	To bairo na ca-ĩiro:
MRK.6.38	—Tʉjʉñaja. ¿Mʉjaa noo canacã pan rupaari mʉja cʉgotí? ca-ĩi jeniñañupʉ Jesú.
MRK.6.38	To bairo cʉ̃ ca-ĩiro apiri bero cʉ̃ ca-buioyuparã:
MRK.6.38	—Jicã wamo canacã rupaa ãa. To bairi wai quena pʉgarã ãma, cʉ̃ ca-ĩiñuparã.
MRK.6.39	To bairo na ca-ĩiro apii, camaja na ca-ano cõo ricati poari jeto caroa ta yepa ca-anopʉ na ca-rui rotiyupʉ Jesú. 
MRK.6.40	To bairi jicã poarire cien majuu camaja ca-ruiyuparã. Ape poarire cincuenta majuu camaja ca-ruiyuparã. 
MRK.6.41	To bairi Jesú pan rupaarire, na wai pʉgarãre neri jõ bui maca tʉjʉ mʉgori Dio cʉ̃ Pacʉre ca-ĩi wariñuu nʉcʉbʉgoyupʉ. To bairo ĩi yaparo, pan rupaarire pe mʉto, cʉ̃ buerãre na ca-jooyupʉ, camajare na bate rotii. Wai quenare to bairona pe mʉto, na ca-bate rotiyupʉ. 
MRK.6.42	To bairo cʉ̃ cá-átiere camaja nipetirã ca-ʉga yapicoajuparã. 
MRK.6.43	Na ca-ʉga yapi rʉgarije doce piiri jiraro majuu ca-jee neoñuparã. 
MRK.6.44	Tiere ca-ʉgaricarã cinco mil majuu ca-añuparã caʉmʉa jeto ãnaa. Cãromia, cawimarã ca-cõoñaquẽjuparã.
MRK.6.45	Jesú camajare ʉgarique na nuuri bero cʉ̃ buerãre:
MRK.6.45	—Cumuare peña jʉgoya. Ĩi nʉgoa Betsaidapʉ mʉja ani yuuwa camajare yʉ cá-aátaje uitoye, na ca-ĩiñupʉ. 
MRK.6.46	To bairo cʉ̃ buerãre ĩi, camaja paarãacãre na aátaje uí yaparo ʉ̃taʉpʉ ca-wamʉ aájupʉ, Diore cʉ̃ ĩi jeni nʉcʉbʉgoʉ aácʉ. 
MRK.6.47	Canaiori paʉ bero Jesú buerã cumua mena ʉtabʉcʉrá recomacapʉ ca-pajayuparã. Jesú maca jõ boepʉ jicãʉna ca-anicõañupʉ. 
MRK.6.48	Seeto wino ca-papuro popiye ca-tamuoñuparã, apero maca ca-papu jooro cariape maca wee aágarã. To bairi Jesú cumuare na ca-wee eja atí majiquẽto ca-tʉjʉyupʉ. To bairi ca-bujuparo jʉgoye na tʉpʉ aácʉ oco buina cá-aácoajupʉ. Nare neto aácʉ ca-baibajupʉ. 
MRK.6.49	To bairo oco bui cʉ̃ cá-atí nutuato tʉjʉrã, ca-bai yajiricʉ wãti ãcʉmi ĩirã ca-tʉjʉ acʉa awajayuparã. 
MRK.6.50	Na nipetirã cʉ̃ ca-tʉjʉ acʉayuparã. To bairo na ca-tʉjʉ acʉaro Jesú maca nemoona oco bairo na ca-ĩiñupʉ:
MRK.6.50	—Uwiqueticõaña. Yʉna yʉ ãa, mʉja ʉpaʉna. Tʉgooña uwi acʉaqueticõaña, na ca-ĩiñupʉ.
MRK.6.51	To bairo na ĩri bero na mena cumuapʉre ca-eja jãañupʉ. Cʉ̃ ca-eja jãari paʉna wino ca-papu janacoajupe. Wino ca-papu janaro tʉjʉrã seeto ca-tʉjʉ acʉacoajuparã. 
MRK.6.52	Ca-jʉgoye pan rupaarire Jesú cʉ̃ cá-áti bʉoriquere ca-tʉjʉricarã anibana quena cʉ̃ cá-áti maji netorijere ca-tʉgooña majiquẽjuparã. Na yeri mena ca-tʉgooña puoquẽjuparã.
MRK.6.53	To bairo bairi bero peña, Genesaret ca-wamecʉtopʉ ca-peña ejayuparã. Topʉ ejarã na cumuare jia tu poo, ca-maa nʉcañuparã. 
MRK.6.54	Topʉ na ca-maa nʉcari paʉ to macana nemoona Jesúre ca-tʉjʉ majiñuparã. 
MRK.6.55	To bairi nipetiropʉ atʉ aá, ti yepa macana ca-riaye cʉnare na ca-jee atí rotiyuparã. To bairo na ca-ĩiro apirã ca-riaye cʉnare na ca-cuñarije mena, “Topʉ ãmi Jesú,” camaja na ca-ĩiropʉ na ca-jee ejayuparã. 
MRK.6.56	To bairi Jesú noo cʉ̃ ca-anopʉ macaripʉ, macari tʉjaropʉ ca-riaye cʉnare jee atí, macari recomacapʉ na cũuri, Jesúre oco bairo cʉ̃ ca-ĩi jeninucuñuparã:
MRK.6.56	—Mʉ jutiiro yapa jetore jã pañagarã. To bairo átiri jã netogarã, cʉ̃ ca-ĩiñuparã.
MRK.6.56	To bairi cʉ̃ jutiiro yapare ca-pañaricarã ca-neto petiyuparã na ca-riaye cʉtiere yua.
MRK.7.1	Cabero fariseo maja aperã judío majare cabuerã jicãarã Jerusalén'pʉ ca-ãnana Jesú tʉpʉ cá-ajuparã. 
MRK.7.2	Jesú buerãre jicãarã wamo cojequẽnana na ca-ʉgaro ca-tʉjʉyuparã fariseo maja. “Ʉgagarã jʉgoye manire bairo wamo cojequẽema Jesú buerã. To bairi caroorã ãnama,” na ca-ĩi tʉjʉyuparã fariseo maja Jesú buerãre. 
MRK.7.3	Fariseo maja, judío maja nipetirã na ñicʉ jãa na cá-áti jʉgo atajere bairona cá-áti ʉjayuparã. To bairi caroaro na wamorire cojeri bero jeto ca-ʉganucuñuparã. 
MRK.7.4	Na ca-ʉgarique nuniri paʉpʉ ca-wapayera aátana tunu ejarã to bairona na wamorire ca-cojenucuñuparã. Na ñicʉa na cá-átinucurique cõo cá-átinucuñuparã. To bairona etirica baparire na ca-pio jãanucuri rʉri quenare, na come rʉri quenare ca-cojenucuñuparã. To bairo mani cá-átiquẽpata Dio, “Caroorã ãma,” mani ĩi tʉjʉboʉmi ĩirã, to bairo cá-átinucuñuparã ti wamere yua. 
MRK.7.5	To bairi Jesú buerã na ca-wamo cojequẽto tʉjʉrã Jesúre cʉ̃ ca-ĩi jeniñañuparã fariseo maja, judío majare cabuerã:
MRK.7.5	—¿Nope ĩirã mani ñicʉa na cá-átinucuriquere na átiquẽetí? Na wamorire cojequẽnana ʉgarã rooro ána áama, ca-ĩiñuparã.
MRK.7.6	To bairo na ca-ĩiro oco bairo na ca-ĩiñupʉ Jesú:
MRK.7.6	—Cariapena ca-ĩi ucayupi Isaía tirʉmʉpʉ macacʉ Dio ye quetire buiori majocʉ mʉja ca-baipere. Oco bairo ca-ĩi ucayupi:
MRK.7.6	Ati maja, “Diore ca-mairã jã ãa,” ĩibana quena na yeripʉ yʉ tʉgooña nʉcʉbʉgoquẽema.
MRK.7.7	To bairi jocarãna, “Diore cá-áti nʉcʉbʉgorã jã ãa,” ĩinucuma. Na majuuna na ca-buerijere, “Atie Dio cʉ̃ ca-rotirique ãa,” ĩima. “Na cá-átinucurije Dio ye mee ãa,” ca-ĩi ucayupi Isaía.
MRK.7.8	Dio cʉ̃ ca-roti majuurijere mʉja átiquetinucu, camaja na cá-átinucurije macare cá-áti ʉjarã aniri. To bairi etirica bapare cojerique, ape rʉri cojerique jetore mʉja tʉgooñanucu. Capee wame mʉja majuuna mʉja ca-tʉgooñari wame átinucu, Dio cʉ̃ ca-roti majuurijere tʉgooñaquẽnana.
MRK.7.9	’Dio ye macare mʉja reecõanucu, mʉja ñicʉa na cá-áti jʉgo átaje jetore átigarã, na ca-ĩinemoñupʉ Jesú. 
MRK.7.10	—Oco bairo ca-ĩi ucayupi Moisé: “Mʉja pacʉare na nʉcʉbʉgoya. Rooro na pacʉare ca-ĩirã unare na ca-jĩa reepe ãa.” 
MRK.7.11	Mʉja maca ti wamere mʉja bai netoonucu, oco bairo mʉja pacʉare na ĩri: “Atie niyerure mʉjaare yʉ joo majiquẽe,” mʉja pacʉare jocarãna na mʉja ĩi. “Dio ye ca-anipe ãa, cʉ̃re yʉ ca-joope. To bairi mʉjaare yʉ átinemo majiquẽe,” mʉja pacʉare jocarãna na mʉja ĩi. 
MRK.7.12+MRK.7.13	Mʉja majuuna mʉja ye niyerure maibana to bairo na mʉja ĩitonucu. To bairi nare átinemogaquetiri nare ca-nʉcʉbʉgoquẽna mʉja ãa. To bairo ĩi tʉgooñabana Dio cʉ̃ ca-rotirica wamere mʉja bai netoonucu. “Mʉja pacʉare na nʉcʉbʉgoya,” Dio cʉ̃ ca-rotirica wamere mʉja bai netoonucu, na átinemoquẽnana. To bairije mʉja ñicʉ jãa na cá-áti jʉgo átaje capee wame mʉja átinucu.
MRK.7.14	To bairo na ĩi yaparo camajare na pijo, oco bairo na ca-ĩi buioyupʉ Jesú:
MRK.7.14	—Caroaro yʉ apiya, yʉ ca-buiorijere majigarã. 
MRK.7.15	Camaja na majuuna roorije na yeripʉ na ca-tʉgooñarije jʉgori caroorã ãma. Na ca-ʉgarije jʉgori mee caroorã ãma. 
MRK.7.16	Noa yʉre ca-apirã yʉ ca-ĩi buiorijere caroaro apiʉjaya.
MRK.7.17	Ĩi yaparo camaja capaarã watoapʉ ca-ãnacʉ na cá-aáweoyupʉ Jesú. Aá, cʉ̃ buerã mena wiipʉ ca-jãacoajupʉ. Wiipʉ cʉ̃ ca-jãaro bero, cʉ̃ buerã ti wame cõorique mena cʉ̃ ca-buioriquere cʉ̃ ca-ĩi jeniñañuparã. 
MRK.7.18	To bairo cʉ̃re na ca-ĩi jeniñaro:
MRK.7.18	—¿Mʉja quena tiere mʉja api puoquẽetí? na ca-ĩiñupʉ. —Camaja na ʉgarique unie jʉgori rooye tuaquetinucuma. 
MRK.7.19	Na ca-ʉgarije na yeripʉ jañaquẽe. Na ca-ʉgari wame cõo paropʉ eja, to cõona yajicoapa.
MRK.7.19	To bairo ĩi, nipetiro ʉgarique caroa jeto ãa ĩi, to bairo ca-ĩiñupʉ Jesú.
MRK.7.20	Apeye na ca-ĩinemoñupʉ Jesú tunu:
MRK.7.20	—Camaja na majuuna caroorije na cá-átie na rooye tuu. 
MRK.7.21+MRK.7.22	Camaja na yeripʉ caroorije na ca-tʉgooñari wame cõo caroorije átinucuma. Ato canacã wame majuu na cá-átinucurije ãa: Áti epericarã cʉtaje, jee rutirique, aperãre jĩarique, apeĩ nʉmore eperico cʉtaje, aperã na ca-cʉgorijere tʉjʉ ʉgoorique, aperãre rooro átaje, ĩitorique, aperãre wada pairique, mani majuuna, “Aperã netoro ca-ãcʉ̃ yʉ ãa,” ĩi tʉgooñarique, caroaro tʉgooñaquẽtie. 
MRK.7.23	Atie nipetiri wame camaja caroorije na majuuna na yeripʉ na ca-tʉgooñarije jʉgori rooye tuama.
MRK.7.24	Jesú Genesaret'pʉ ca-ãnacʉ Tiro, Sidón ca-wamecʉti macaripʉ cá-aájupʉ. Topʉ eja, topʉ cʉ̃ ca-ejarijere na ca-majiro ca-booquẽjupʉ, aperã capaarã yʉ tʉpʉ neñarema ĩi. To bairi jicã wiipʉ ca-jãacoajupʉ. To bairo baibacʉ quena dope bairo baii ca-yaji majiquẽjupʉ. 
MRK.7.25+MRK.7.26	Nemoona Jesú cʉ̃ ca-ejarijere ca-apiyupo jicão ca-wãti jãa ecoorico paco. Apero macaco, Sirofenicia macaco ca-añupo. Jesú cʉ̃ ca-ejarijere queti apio, Jesú tʉ ejao, rʉpopatuaripʉ ca-ejacumuñupo. Ejacumuri wãti cõ macoacãpʉ ca-ãcʉ̃re ca-buu roca rotiyupo. 
MRK.7.27	Jesú maca cõ ca-ĩiñupʉ:
MRK.7.27	—Aperã Israel maja ca-aniquẽnare yʉ cá-átinemoro cawimarã ye ʉgariquere na emari yaiare nare nuʉre bairo yʉ átiboʉ. Cawimarãre ca-nu jʉgope ãa, cõ ca-ĩiñupʉ Jesú.
MRK.7.28	To bairo cʉ̃ ca-ĩiro:
MRK.7.28	—Ʉpaʉ, cariape mʉ ĩi. To bairo yaiare cawimarã ye ʉgariquere ca-jooquetipe to ca-anibato quena na ca-ʉga ruiri cajawa ẽoropʉ ca-ñaa rerijere ʉganucuma yaia. To bairona ca-ĩiñupo Jesúre, yʉ quena apeo yʉ ca-anibato quena, Israel majare na átinemo yaparoʉ petoacã yʉ quenare yʉ átinemoña ĩo, ca-ĩiñupo Jesúre.
MRK.7.29	To bairo cõ ca-ĩiro oco bairo cõ ca-ĩiñupʉ Jesú:
MRK.7.29	—Caroaro yʉre mʉ ca-ĩi tʉgooña nʉcʉbʉgori wamere apii, wãti mʉ macopʉre ca-ãcʉ̃re, meere yʉ buu roca tʉga. Meere, yʉre ca-ĩi nʉcʉbʉgoo aniri tunu aácoja, cõ ca-ĩiñupʉ.
MRK.7.30	To bairo Jesú cʉ̃ ca-ĩiro cõ ya wiipʉ ca-tunucoajupo. Tunu eja, cõ macore cõ cuñaricaropʉ ca-pejaore cõ ca-tʉjʉyupo, meere wãti cõpʉre ca-anibatacʉ cʉ̃ ca-butiricopʉre yua.
MRK.7.31	Jesú Tiro ca-wamecʉtopʉ ca-ãnacʉ ca-buti aájupʉ. Buti aácʉ Sidón ca-wamecʉtopʉ to bairi Decápoli ca-ani macaripʉ ca-neto aájupʉ. To neto aá, Galilea ʉtabʉcʉrá tʉ ca-ejayupʉ tunu. 
MRK.7.32	Topʉ jicãʉ ca-api majiquẽcʉ, caroaro ca-wada majiquẽcʉre Jesú tʉpʉ cʉ̃ ca-neajuparã, mʉ wamo mena cʉ̃ ñiga peori cʉ̃ netooña ĩirã. 
MRK.7.33	To bairi Jesú aperobʉjaacã camaja na ca-tʉjʉquẽtopʉ cʉ̃ ca-ne aájupʉ. Topʉ cʉ̃ ne aá, cʉ̃ wamo jũari mena cʉ̃ amoo operipʉre ñu nʉcori bero cʉ̃ wamo jũare ʉcoo wareri cʉ̃ ñemerore ca-pañañupʉ. 
MRK.7.34	To bairo cʉ̃ ñemerore paña, ʉmʉrecóopʉ tʉjʉ mʉgori ca-yeri jinijãñupʉ. Yaparo:
MRK.7.34	—¡Efata! cʉ̃ ye mena ca-ĩiñupʉ. Cʉ̃ amoo tujuya ĩi, to bairo ca-ĩiñupʉ.
MRK.7.35	To bairo Jesú cʉ̃ ca-ĩirona ca-api majii, caroaro ca-wada majii ca-añupʉ, meere yua. 
MRK.7.36	To bairi topʉ ca-ãnare, “Aperãre na buio batequeticõaña,” na ca-ĩiñupʉ Jesú. Seeto buioquẽja cʉ̃ ca-ĩibato quena seetobʉja capaarãre na ca-buio bateyuparã. 
MRK.7.37	Seeto majuu tʉjʉ acʉari oco bairo ca-ĩiñuparã:
MRK.7.37	—Nipetiri wamere caroaro átinucumi Jesú. Ca-api majiquẽna quenare na ca-api majiro áami. Ca-wada majiquẽna quenare na ca-wada majiro áami, ca-ĩiñuparã.
MRK.8.1	Jesú camaja na ca-riaye cʉtiere cʉ̃ ca-netooro bero camaja capaarã cʉ̃ tʉpʉ ca-neñapoyuparã tunu. Topʉ ãnaa na ca-ʉgapere ca-cʉgoquẽjuparã. To bairo na ca-bairo tʉjʉʉ Jesú cʉ̃ buerãre pijori na ca-ĩiñupʉ:
MRK.8.2	—Ati maja paarãacãre yʉ bopaco tʉjʉcʉpʉ. Mani mena na ca-ano itia rʉmʉ neto. To bairi na ʉgarique peticoapa. 
MRK.8.3	Ca-ñigo riarãrena na ye wiiripʉ na yʉ ca-tunuo jooata ma recomacana riañaborãma. Aperã ca-yoaropʉ cá-atána ãma, na ca-ĩiñupʉ Jesú.
MRK.8.4	To bairo cʉ̃ ca-ĩiro oco bairo cʉ̃ ca-ĩiñuparã cʉ̃ buerã Jesúre:
MRK.8.4	—Mani atopʉ camaja manopʉre dope bairo átiri ati maja capaarãre na mani ʉgarique nuu majiquẽe.
MRK.8.5	To bairo na ca-ĩiro Jesú na ca-jeniñañupʉ:
MRK.8.5	—¿Noo canacã majuu pan rupaa mʉja cʉgotí?
MRK.8.5	To bairo na cʉ̃ ca-ĩi jeniñaro:
MRK.8.5	—Siete rupaari majuu jã cʉgo, ca-ĩiñuparã.
MRK.8.6	To bairo na ca-ĩiro apiri camajare na ca-rui rotiyupʉ Jesú yepapʉre. Na rui roti yaparo pan rupaarire jee, Diore ca-ĩi nʉcʉbʉgoyupʉ. Ĩi yaparo ti rupaare pe mʉto, cʉ̃ buerãre na ca-jooyupʉ, camajare na bate jooya ĩi. 
MRK.8.7	To bairi wai quenare petoacã ca-cʉgoyuparã. Na quenare joori jʉgoye Diore ca-ĩi nʉcʉbʉgoyupʉ Jesú tunu. Ĩi yaparo na quenare ca-bate rotiyupʉ. 
MRK.8.8	To bairo cʉ̃ cá-átiere caroaro ca-ʉga yapi peticoajuparã. Na ca-ʉga yapi rʉgarijere siete piiri majuu ca-jee neoñuparã. 
MRK.8.9+MRK.8.10	Tiere ca-ʉgaricarã cuatro mil majuu ca-añuparã camaja nipetirã ãnaa. To cõona nare aátaje uiri bero, cumuapʉ eja jãa, cá-aácoajupʉ cʉ̃ buerã mena Dalmanuta ca-wame cʉtopʉ aácʉ.
MRK.8.11	Jesú cʉ̃ buerã mena Dalmanutapʉ ca-ejayuparã yua. Topʉ na ca-ejaro fariseo maja Jesú mena seeto capee ca-wadayuparã. ¿Dio cʉ̃ ca-jooricʉna cʉ̃ ãtí? ĩirã ʉmʉrecóo ca-bairije uniere cʉ̃ cá-áti iñoo rotibajuparã. 
MRK.8.12	To bairo na ca-ĩiro Jesú yeri jinijãri oco bairo ca-ĩiñupʉ:
MRK.8.12	—¿Nope ĩirã ati yʉtea macana ʉmʉrecóo macajere áti iñooriquere na tʉjʉgatí? Cariapena mʉjaare yʉ ĩigʉ. Ʉmʉrecoo macajere mʉjaare yʉ áti iñooqueti majuucõagʉ, ca-ĩiñupʉ Jesú.
MRK.8.13	To bairo na ĩi yaparo cumuapʉ eja jãa, ape nʉgoapʉ ca-peñacoajupʉ cʉ̃ buerã mena tunu.
MRK.8.14	Ape nʉgoapʉ peña aána Jesú buerã na ca-ʉgapere ca-jeequẽjuparã. Pan jicãna ca-ne aájuparã bairã pʉa. 
MRK.8.15	To bairi oco bairo na ca-ĩiñupʉ Jesú:
MRK.8.15	—Caroaro tʉgooña majiña. Fariseo maja, to bairi Ʉpaʉ Herode na ya wame pan to wauato ĩirã levadura na ca-ĩrije tiepʉ na ca-ajurijere caroaro tʉjʉ majiri tiere átiquẽja, na ca-ĩibajupʉ cʉ̃ buerãre.
MRK.8.16	To bairo cʉ̃ ca-ĩrijere api majiquetibana:
MRK.8.16	—Pan mani ca-ʉgape mani ca-jee atíquẽto ĩi to bairona mani ĩimi, ca-ame ĩiñuparã cʉ̃ buerã.
MRK.8.17+MRK.8.18	To bairo na ca-ame ĩrijere majiri oco bairo na ca-ĩiñupʉ Jesú:
MRK.8.17+MRK.8.18	—¿Nope ĩirã, “Pan mani ca-ʉgapere mani ca-jee atíquẽto ĩi to bairona mani ĩimi,” yʉre mʉja ame ĩití? ¿Mʉjaare yʉ cá-átinemoro mʉja majiriticoatí? Caroaro yʉ cá-átajere tʉjʉbana quena, yʉ ca-buiorijere apibana quena mʉja tʉgooña majiquẽe. Mʉja majuuna mʉja yeripʉ mʉja tʉgooña majigaquẽna. 
MRK.8.19	To jʉgoye jicã wamo canacã pan rupaari mena jicã wamo canacã mil ca-ãna camajare na yʉ ca-nuepere ¿mʉja tʉgooñaquẽetí? ¿Noo canacã pii majuu na ca-ʉga rʉgarijere mʉja ca-jee neorí? ca-ĩiñupʉ Jesú.
MRK.8.19	Cʉ̃ buerã maca:
MRK.8.19	—Doce piiri majuu jã ca-jee neowʉ, ca-ĩiñuparã.
MRK.8.19	To bairo na ca-ĩiro na ca-ĩinemoñupʉ Jesú tunu:
MRK.8.20	—Ape ni quenare siete rupaari pan rupaari mena bapari canacã mil ca-ãna camajare yʉ ca-nuuwʉ. ¿Ti paʉ quenare noo canacã pii majuu mʉja ca-jee neorí? na ca-ĩiñupʉ Jesú.
MRK.8.20	—Siete piiri majuu jã ca-jee neowʉ, cʉ̃ ca-ĩiñuparã.
MRK.8.21	To bairo na ca-ĩiro na ca-ĩiñupʉ Jesú tunu:
MRK.8.21	—To bairo yʉ cá-átajere majibana quena ¿nope ĩirã mʉja api majiquẽetí mai? na ca-ĩiñupʉ.
MRK.8.21	To bairo ĩi pan macaje meere ĩi, ca-ĩiñupʉ. Fariseo maja jocarãna na ca-buerijere caroaro tʉgooña majiri na apiʉjaquẽja ĩi, na ca-ĩiñupʉ Jesú.
MRK.8.22	Jesú cʉ̃ buerã mena ʉtabʉcʉrãre peña, ape nʉgoa Betsaida ca-wamecʉti macapʉ ca-peña ejayuparã. Ti macapʉ na ca-ejaro Jesú tʉpʉ jicãʉ ca-cape tʉjʉquẽcʉre ca-ne ejayuparã. Jesú tʉpʉ cʉ̃ ne ejari, oco bairo cʉ̃ ca-ĩi jeniñuparã:
MRK.8.22	—Anire cʉ̃ pañari cʉ̃ netooña, seeto cʉ̃ ca-ĩiñuparã.
MRK.8.23	To bairi Jesú ca-cape tʉjʉquẽcʉre cʉ̃ wamo mena tʉ̃ga aáti maca tʉjaropʉ cʉ̃ ca-ne aájupʉ. Cabero Jesú cʉ̃ ʉcoo mena cʉ̃ ca-tu wareyupʉ cʉ̃ capere. To bairo áti yaparo Jesú cʉ̃ wamori mena cʉ̃ capere ca-ñiga peoyupʉ. To bairo átiri cʉ̃ ca-ĩi jeniñañupʉ:
MRK.8.23	—¿Mʉre apeye unie to bautí? ca-ĩiñupʉ. 
MRK.8.24	To bairo cʉ̃ ca-ĩiro, tʉjʉ pãa:
MRK.8.24	—Yʉ tʉjʉ camajare baii pʉa. Yucʉre bairo ca-baurã aáteñama, ca-ĩiñupʉ.
MRK.8.25	To bairo cʉ̃ ca-ĩiro apii Jesú cʉ̃ capere cʉ̃ wamori mena ca-ñiga peonemoñupʉ tunu. To bairo cʉ̃ cá-átopʉna caroaro majuu ca-tʉjʉ majiñupʉ yua. To canacã wame cariape ca-tʉjʉ majiñupʉ. 
MRK.8.26	To bairi Jesú:
MRK.8.26	—Macapʉre aáquẽja. Mʉre yʉ ca-netoorijere aperãre buio batequẽcʉna mʉ ya wiipʉ tunu aácʉja, cʉ̃ ca-ĩiñupʉ.
MRK.8.27	Cabero Jesú cʉ̃ buerã mena Césarea Filipo tʉ ca-ani macaripʉ cá-aájuparã. Topʉ na jʉgo aácʉ oco bairo cʉ̃ buerãre na ca-ĩi jeniñañupʉ Jesú:
MRK.8.27	—Camaja yʉ ca-bairijere wadapenirã, ¿Ñamʉ majuu cʉ̃ ãcʉmi, na ĩinucutí? ca-ĩiñupʉ.
MRK.8.28	To bairo cʉ̃ ca-ĩi jeniñaro oco bairo cʉ̃ ca-ĩi yʉʉyuparã:
MRK.8.28	—Jicãarã, “Juan bautisari majocʉ ca-jĩa ecooricʉ ãnacʉ ca-tunu catíricʉ ãcʉmi,” mʉre ĩima. Aperã, “Tirʉmʉpʉ macacʉ Dio ye quetire buiori majocʉ, Elías ca-aniñaricʉ tunu ejaricʉmi,” mʉre ĩinucuma. Aperã maca, “Apeĩ Dio ye quetire ca-buioricʉ tirʉmʉpʉ macacʉ ca-tunu catíricʉ ãcʉmi,” mʉre ĩima, cʉ̃ ca-ĩiñuparã.
MRK.8.29	Jesú cʉ̃ buerãre na ca-ĩi jeniñanemoñupʉ tunu:
MRK.8.29	—Mʉja maca, ¿ñamʉ majuu ãcʉmi, yʉre mʉja ĩi tʉgooñatí?
MRK.8.29	To bairo cʉ̃ ca-ĩiro apii Pedro maca cʉ̃ ca-ĩi yʉʉyupʉ:
MRK.8.29	—Tirʉmʉpʉ macana, “Camaja tʉpʉ joogʉmi Dio jicãʉ ca-ani majuʉre,” na ca-ĩricʉna mʉ ãa, cʉ̃ ca-ĩiñupʉ Pedro.
MRK.8.30	To bairo Pedro cʉ̃ ca-ĩriquere aperãre na ca-buio rotiquẽjupʉ Jesú.
MRK.8.31	Cabero Jesú cʉ̃ buerãre oco bairo na ca-buio jʉgoyupʉ:
MRK.8.31	—Yʉa camaja tʉpʉ Dio cʉ̃ ca-jooricʉ anibacʉ quena seeto yʉ popiye tamuogʉ. Cabʉcʉrã judío majare ca-rotirã, sacerdote maja ʉparã, judío majare cabuerã nipetirã yʉ tʉjʉteeri aperãre na jĩa rotigarãma yʉre. To bairo yʉre na ca-jĩabato quena itia rʉmʉ bero yʉ tunu catígʉ. 
MRK.8.32	Caroaro na api majiato ĩi, cariape to bairije na ca-ĩi buioyupʉ Jesú.
MRK.8.32	To bairije na cʉ̃ ca-ĩi buioro Pedro aperobʉjaacã cʉ̃ ne aáti:
MRK.8.32	—¡To bairo ĩiqueticõaña! Jesúre cʉ̃ ca-ĩi tutiyupʉ.
MRK.8.33	To bairo Pedro cʉ̃ ca-ĩiro cʉ̃ buerãre amojore tʉjʉri Pedrore cʉ̃ ca-tutiyupʉ Jesú:
MRK.8.33	—¡Sataná, yʉre aáweoya! ca-ĩiñupʉ. Pedro Sataná cʉ̃ ca-ĩigari wamere cʉ̃ ca-ĩiro ĩi, to bairo Pedrore cʉ̃ ca-ĩi tutiyupʉ Jesú. To bairi: —Dio cʉ̃ ca-boorijere mʉ tʉgooñaquẽe. Camaja na ca-boorije macare mʉ tʉgooña mʉa, cʉ̃ ca-ĩiñupʉ Pedrore.
MRK.8.34	Cabero Jesú cʉ̃ buerã aperã camaja quenare pii neojori na ca-buioyupʉ:
MRK.8.34	—Yʉ mena macana anigarã mʉja majuuna mʉja cá-átigarijere tʉgooñaqueticõaña. To canacã rʉmʉ yʉ ca-boorije macare áti ʉjaya. Yʉre na ca-jĩagarore bairona mʉja quenare na ca-jĩagarije to ca-anibato quena yʉre áti ʉjanucucõaña. 
MRK.8.35	Noa, “Yʉ majuuna yʉ ca-boorije yʉ átigʉ,” ca-ĩirã Dio tʉpʉ to canacã rʉmʉ catírique bʉgaquetigarãma. To bairi ati yepa ãnapʉ mʉja majuuna mʉja ca-boorije átiquẽna, yʉ ca-boorije macare ána, yʉ ye quetire apiʉjarã, caroa ãnajere mʉja bʉgagarã. 
MRK.8.36+MRK.8.37	To bairi jicãʉ ati yepa macaje apeye unie nipetirije ca-cʉgoʉ Dio tʉpʉ cʉ̃ ca-anibope macare ca-tʉgooñaquẽcʉ ucʉ̃ catírique bʉgaquetigʉmi. To bairi cʉ̃ yeri maca Sataná tʉpʉ aá, cʉ̃ ca-baiata ñuuquetiboro. Sataná tʉpʉ cʉ̃ cá-aáquetipere wapaye majiquetiboʉmi, ati yepa macaje nipetiro cʉ̃ ca-cʉgorije to ca-anibato quena. 
MRK.8.38	Ati yʉtea macana caroorã, yʉre ca-nʉcʉbʉgoquẽna watoapʉ ãnaa, “Jesú yarã jã ãa, cʉ̃ ye quetire ca-apiʉjarã jã ãa,” ĩi boboqueticõaña. Ape rʉmʉpʉ yʉ tunu atígʉ, yʉ Pacʉ cʉ̃ ca-aji baterije mena, cʉ̃ tʉ macana ángel maja mena. Ti paʉ ca-ano yʉre ca-boboricarãre yʉ quena na yʉ bobogʉ. “Yʉ ca-buericarã me ãma,” yʉ quena na yʉ ĩigʉ.
MRK.9.1	Jesú camajare cʉ̃ ca-buioricaro bero ape wame cʉ̃ buerãre na ca-buioyupʉ tunu:
MRK.9.1	—Cariape mʉjaare yʉ ĩi. Atopʉ ca-ãna mʉjaa jicãarã mʉja ca-bai yajiparo jʉgoye Ʉpaʉ Dio cʉ̃ ca-aniere mʉja tʉjʉgarã tutuaro mena cʉ̃ ca-ejaro.
MRK.9.2	Seis canacã rʉmʉri bero jicãʉ ʉ̃taʉ ca-ʉmʉaricʉpʉ cá-aájupʉ Jesú. Pedro, Jacobo, Juan na jetore na ca-jee aájupʉ cʉ̃ mena. Topʉ eja, ti ʉ̃taʉpʉ ãnaa na ca-tʉjʉ jooro Jesú cʉ̃ ca-baurije ricati ca-bauyupe. 
MRK.9.3	Cʉ̃ jutii seeto ajiya, seeto majuu cabotiyupe. Camaja sabõu mena jutii cabotirije na ca-cojero netoro cabotiyupe. 
MRK.9.4	To bairo ca-bairi paʉna Elías, to bairi Moisé buia nʉcari Jesú mena ca-wadapeni tʉjʉnucuñuparã.
MRK.9.5	To bairo na ca-bairo tʉjʉʉ Pedro maca oco bairo ca-ĩiñupʉ Jesúre:
MRK.9.5	—Jã Ʉpaʉ, ñuu majuucõa atopʉ mani ca-ano. To bairi itia wiiacãre mani ána. Mʉ ya wii ca-anipa wii, Moisé ya wii, Elías ya wii ca-anipa wiiri mani ána.
MRK.9.6	Jesú buerã ca-acʉa netocoajuparã. To bairi Pedro dope bairo ĩi majiquetibacʉna to bairije ca-ĩicõañupʉ. 
MRK.9.7	To bairo Pedro cʉ̃ ca-ĩri paʉna bujeri bʉrʉa na ca-buje bipe ájupe. To bairi bʉrʉa bujeri bʉrʉa watoapʉ oco bairo ca-ĩi wadaro ca-apiyuparã:
MRK.9.7	—Ani yʉ Macʉ, yʉ ca-maii majuu ãmi. Cʉ̃ ca-buiorijere caroaro apiʉjaya, ĩriquere ca-apiyuparã.
MRK.9.8	To bairo ca-ĩiro bero ca-tʉjʉ joobajuparã tunu. Jesú jicãʉna cʉ̃ ca-tʉjʉnucuro ca-tʉjʉyuparã. Aperã cʉ̃ mena ca-tʉjʉnucuricarã ca-maañuparã.
MRK.9.9	To cõona pʉ ca-ãnana na ca-rui aáto Jesú to bairo ca-bairo na ca-tʉjʉriquere aperãre ca-buio rotiquẽjupʉ:
MRK.9.9	—Yʉ, camaja tʉpʉ Dio cʉ̃ ca-jooricʉ yʉ ca-anibato quena yʉre jĩa rocagarãma. To bairi ca-bai yajiricʉ ca-ãnacʉ yʉ ca-tunu catíro bero aperãre na mʉja buiogarã yua, na ca-ĩiñupʉ Jesú.
MRK.9.10	To bairi aperãre buioquẽnana na jetona ca-tʉgooñañuparã. To bairo tʉgooñari ca-ame ĩi jeniñañuparã:
MRK.9.10	—¿Dope bairo ca-baipere bai yajiricaro bero tunu catírique cʉ̃ ĩití? ca-ame ĩi jeniñañuparã na majuuna. 
MRK.9.11	Cabero Jesú quenare ca-jeniñañuparã tunu:
MRK.9.11	—¿Nope ĩirã judío majare cabuerã, “Dio cʉ̃ ca-joopaʉ majuu jʉgoye Elías ãnacʉ tunu atígʉmi,” na ĩinucutí? cʉ̃ ca-ĩi jeniñañuparã.
MRK.9.11	To bairo na ca-ĩi jeniñaro oco bairo caroaro na ca-ĩi buioyupʉ Jesú:
MRK.9.12	—Cariape ĩima. Elías cʉ̃ cá-atípena ca-añupa Dio yʉre cʉ̃ ca-jooparo jʉgoye. Camajare na ca-yeri quenoo jʉgoyeyepaʉ ca-ãmi. Dio ye queti ucarica pũuropʉ oco bairo baigʉmi Dio cʉ̃ ca-jooricʉ ati yepapʉ ejaʉ, ĩi ucarique ãa: “Yʉ tʉjʉteebana yʉre popiyeyegarãma,” ĩi ucarique ãa. 
MRK.9.13	Cariape mʉjaare yʉ ĩi: Elías ãnacʉ ca-eja tʉgawĩ, meere. Cʉ̃ ca-ejabato quena tirʉmʉpʉ macana, “Elías atígʉmi,” na ca-ĩricʉ Juan're, “Cʉ̃na ãmi,” cʉ̃ ca-ĩi tʉjʉquẽma. Na ca-boorije maca cʉ̃ cá-ájuparã, cʉ̃ jĩarã. To bairo ána tirʉmʉpʉ macana na ca-ĩi ucaricarore bairona ca-baiyupa Juan're.
MRK.9.14	Ʉ̃taʉpʉ ca-ejaricarã na mena macana na ca-anopʉ rui ejarã camaja capaarã ca-ãnare ca-tʉjʉyuparã. Aperã quena judío majare cabuerã Jesú buerã mena seeto ca-ame wada canamuñuparã. 
MRK.9.15	To bairi Jesú na tʉpʉ cʉ̃ ca-rui ejaro tʉjʉrã ca-tʉjʉ acʉacoajuparã. To bairi cʉ̃ tʉpʉ atʉ aáti, cʉ̃ ca-ñuu rotira aájuparã. 
MRK.9.16	To bairo na cá-áto:
MRK.9.16	—¿Ñee uniere wadapenirã to cõo mʉja wada canamurí? na ca-ĩi jeniñañupʉ Jesú.
MRK.9.17	To bairo cʉ̃ ca-ĩi jeniñaro apii jicãʉ na paarãacã watoapʉ ca-ãcʉ̃ cʉ̃ ca-ĩi yʉʉyupʉ Jesúre:
MRK.9.17	—Ʉpaʉ, yʉ macʉ jicãʉna ca-ãcʉ̃re wãti ca-cʉgoʉre yʉ neapʉ́. Yʉ macʉ wãti jʉgori wada majiquẽemi. 
MRK.9.18	Wãti cʉ̃ ca-ñee roca cũurona cʉ̃ rijeropʉ jopo tuu, cʉ̃ opi baque ruio, to bairi bʉʉ yajicoanucumi yʉ macʉ. Meere, mʉ buerã quenare, “Wãtire cʉ̃ buu rocabojaya yʉ macʉre,” nare yʉ ĩibapʉ. Cʉ̃ buu roca majiquẽma, Jesúre ca-ĩiñupʉ.
MRK.9.19	To bairo cʉ̃ ca-ĩiro apii oco bairo ca-ĩiñupʉ Jesú cʉ̃ buerãre:
MRK.9.19	—Caroaro yʉre mʉja api nʉcʉbʉgoquẽe. Cariape mʉja tʉgooñaquẽe. Yoaro mʉjaare yʉ ca-ĩi buiobato quena mʉja api majiquẽe. Ani cʉ̃ macʉre yʉ tʉpʉ cʉ̃ neajá, na ca-ĩiñupʉ.
MRK.9.20	To bairo cʉ̃ ca-ĩiro Jesú tʉpʉ cawimaʉre ca-neajuparã. Cawimaʉre Jesú tʉpʉ na ca-neatóna majiña mano cawimaʉre cʉ̃ ca-ria ñaaro cʉ̃ cá-ájupʉ wãti tunu. To bairo cʉ̃ cá-áto cawimaʉ maca roca cumu, yugui mecʉ, cʉ̃ rijeropʉ jopo tuu, ca-baicoajupʉ. 
MRK.9.21	To bairo cʉ̃ ca-bairo tʉjʉri Jesú cawimaʉ pacʉre ca-jeniñañupʉ:
MRK.9.21	—¿Diwatipʉ to bairo cʉ̃ ca-bai jʉgorí? cʉ̃ ca-ĩiñupʉ.
MRK.9.21	Cawimaʉ pacʉ maca oco bairo cʉ̃ ca-ĩi yʉʉyupʉ:
MRK.9.21	—Cawimaʉpʉna to bairo ca-bai jʉgowĩ. 
MRK.9.22	Capee niri wãti cʉ̃ jĩagʉ peeropʉ cʉ̃ roca joe, riapʉ quenare cʉ̃ roca ñuanucumi. Mʉ ca-tutuarije mena cʉ̃re mʉ ca-netoo majiata jã bopaco tʉjʉri jã átinemoña.
MRK.9.23	To bairo cʉ̃ ca-ĩiro Jesú maca oco bairo cʉ̃ ca-ĩiñupʉ:
MRK.9.23	—Yʉre mʉ ca-nʉcʉbʉgoata cʉ̃re yʉ netooboja maji. Yʉre ca-nʉcʉbʉgorã nipetirãre nipetiri wamere na yʉ netooboja maji.
MRK.9.24	To bairo cʉ̃ ca-ĩiro apii cawimaʉ pacʉ tutuaro ĩi, seeto Jesúre cʉ̃ ca-ĩi jeniñupʉ:
MRK.9.24	—Mʉre yʉ nʉcʉbʉgo. Netobʉjaro yʉ ca-nʉcʉbʉgoro yʉre átinemoña, seetobʉja cʉ̃ ca-ĩi jeninemoñupʉ.
MRK.9.25	Jesú camaja capaarã na tʉpʉ na ca-atʉ ató tʉjʉʉ wãtire roca buʉ oco bairo ca-ĩiñupʉ:
MRK.9.25	—Wãti cʉ̃ ca-wada majiquẽto, cʉ̃ ca-api majiquẽto cá-ácʉ, buti aácʉja. Ani cawimaʉpʉre ca-ãcʉ̃ aácʉja. Pʉgani cʉ̃pʉre jãanemoqueticõaña.
MRK.9.26	To bairo cʉ̃ ca-ĩirona wãti cʉ̃ ca-awaja buti aátona cawimaʉ ca-ria ñaacoajupʉ tunu. To bairo bai, ria yajicoacʉre bairo ca-baiyupʉ. To bairi aperã maca:
MRK.9.26	—Ria yajicoapi, ca-ĩiñuparã.
MRK.9.27	Jesú maca cʉ̃ wamopʉ ñeeri, cʉ̃ ca-tʉ̃ga wamʉo nʉcoñupʉ. To bairo cʉ̃ cá-átona ca-wamʉ nʉcacoajupʉ yua.
MRK.9.28	Cabero Jesú wiipʉ cʉ̃ ca-jãaro cʉ̃ buerã aperã na ca-apiquẽtopʉ cʉ̃ ca-ĩi jeniñañuparã:
MRK.9.28	—¿Nope ĩirã wãtire jã roca buu majiquẽjuparí?
MRK.9.29	To bairo na ca-ĩiro:
MRK.9.29	—To bairo ca-bairã una wãtiare buugarã ʉgaqueti seeto Diore ca-jeni nʉcʉbʉgope ãa.
MRK.9.30+MRK.9.31	To bairi Césarea Filipopʉ ca-ãnana Galilea yepapʉ cá-aácoajuparã tunu. Topʉ na cá-atíere aperã na ca-majiro ca-booquẽjupʉ Jesú, cʉ̃ buerã jetore na ĩi buiogʉ. Oco bairo na ca-ĩi buioyupʉ:
MRK.9.30+MRK.9.31	—Aperã yʉre ñeri, yʉ joogarãma yʉre ca-jĩaparãre. To bairo yʉre na ca-jĩa rocabato quena itia rʉmʉ bero yʉ tunu catígʉ, na ca-ĩiñupʉ.
MRK.9.32	Cʉ̃ buerã maca to bairo cʉ̃ ca-ĩrijere ca-api majiquẽjuparã. Api majiquetibana quena, “¿Dope bairo ĩigʉ mʉ ĩití?” cʉ̃ ca-ĩi jeniña uwiyuparã.
MRK.9.33	Cabero Capernaum ca-wamecʉti macapʉ ca-ejayuparã. Ti macapʉ eja, na ca-ani wiipʉ na ca-jãaro bero Jesú maca cʉ̃ buerãre oco bairo na ca-ĩi jeniñañupʉ:
MRK.9.33	—Maapʉ aána ¿ñe uniere mʉja ame wadapenirí?
MRK.9.34	Na maca maapʉre aána, ¿ni maca mani mena macacʉ nipetirã netoro ca-roti majii cʉ̃ anicʉtí? ca-ame wada peniricarã aniri cʉ̃ ca-yʉʉquẽjuparã. 
MRK.9.35	To bairi Jesú ejanumu, cʉ̃ buerã doce majuu ca-ãnare pijo, na ca-ĩiñupʉ:
MRK.9.35	—Aperã netoro ca-roti majirã anigarã nipetirã bero macana, nare ca-paa coterã ca-anipe ãa.
MRK.9.36	To bairo ĩi, jicãʉ cawimaʉre cʉ̃ pijo, na watoapʉ cʉ̃ ca-tʉjʉnucu rotiyupʉ. Cʉ̃ tʉjʉnucu roti, cʉ̃ ne mʉgoñari oco bairo ca-ĩiñupʉ cʉ̃ buerãre:
MRK.9.37	—Ani cawimaʉre bairo ca-ãna cawatoa ca-ãna na ca-anibato quena yʉ ca-rotiro mena nare mʉja cá-átinemoata yʉrena átinemorã mʉja áa. Yʉre cá-átinemorã maca yʉ Pacʉre átinemorã áama, ca-ĩiñupʉ Jesú cʉ̃ buerãre.
MRK.9.38	Cabero Jesúre cʉ̃ ca-ĩi buioyupʉ Juan:
MRK.9.38	—Jãare cabuei, apeĩ camaja na yeri wãtiare na cʉ̃ ca-buu reebojaro jã tʉjʉwʉ. “Jesúre ca-api nʉcʉbʉgoʉ yʉ ãa,” ĩri na yeri wãtiare na buti rotiwĩ. Mani mena macacʉ cʉ̃ ca-aniquẽto maca, “Átiqueticõaña,” cʉ̃re jã boca ĩi matawʉ, ca-ĩiñupʉ Juan.
MRK.9.39	To bairo cʉ̃ ca-ĩiro apii Jesú maca oco bairo cʉ̃ ca-ĩiñupʉ Juan're:
MRK.9.39	—Cʉ̃ mataqueticõaña. Ni ucʉ̃ yʉ wame mena apeye uniere áti iñoori bero rooro yʉre ĩi majiquetigʉmi. 
MRK.9.40	Manire ca-teequẽcʉ ucʉ̃ mani mena macacʉna ãmi. 
MRK.9.41	Noa yʉ yarã mʉja ca-ano mʉjaare cá-átinemorã, ocore mʉjaare ca-tĩarã quenare caroaro na joogʉmi Dio, na quena mʉjaare petoacã cá-átinemorã ãma ĩi.
MRK.9.42	’Noo yʉre ca-nʉcʉbʉgorãacãre rooro na cá-áto cá-ácʉ ucʉ̃ Dio cʉ̃ ca-popiyeyepaʉ majuu anigʉmi. Nemoona ʉ̃ta ca-pairica mena cʉ̃ wamʉ tutupʉ jia yori ca-ʉ̃cʉari yapʉ roca ñuacõa jooata ñuuboro. To bairo átato nemoona bai yajiri cabero yʉ yarãre rooro na cá-áto áti rooye tuuquetiboʉmi. 
MRK.9.43	Mʉja wamo mena rooro átigarã pa ta rocaricarore bairo ána to cõona caroorije áti janaña. Jicã wamo mana anibana quena Dio tʉpʉ to canacã rʉmʉ mʉja ca-ano maca ñuubʉja. Pʉga nʉgoapʉna ca-wamoricʉna anibana quena peero ca-yatiqueti peeropʉ mʉja cá-aáto ñuuquetiboro. 
MRK.9.44	Peero to bairo to ca-ʉ̃ʉnucucõarije to ca-anibato quena becoa riaqueti majuucõagarãma. 
MRK.9.45+MRK.9.46+MRK.9.47+MRK.9.48	Mʉja rʉpo mena rooro átigarã quena pa ta rocaricarore bairo ána to cõona caroorije áti janaña. Jicã rʉpo mana anibana quena Dio tʉpʉ to canacã rʉmʉ mʉja ca-ano maca ñuubʉja. Pʉga nʉgoapʉna rʉporicʉna anibana quena peeropʉ mʉja cá-aáto ñuuquetiboro. To bairona mʉja capeari mena ape wame tʉjʉri caroorijere mʉja cá-átigaro mʉja capeari pĩa rocaricarore bairo tʉjʉ janacõaña. Ca-capea mana anibana quena Dio tʉpʉ mʉja cá-aáto ñuubʉja. Pʉga capeapʉna cape cʉtiri peeropʉ mʉja cá-aápata ñuuquetiboro. Topʉ peero to ca-ʉ̃ʉnucucõabato quena becoa ria yajiqueti majuucõagarãma.
MRK.9.49	’Camaja nipetirã ʉgariquere roarã peero mena jeto roaánucuma. To bairi tiere bairo nipetirã yʉre ca-api nʉcʉbʉgorã popiye tamuori bero netobʉjaro tʉgooña ocabʉtigarãma yua. 
MRK.9.50	Moa ca-ocaarije ñuubʉja. Ca-ocaaquẽtie macare dope bairo ca-ocaaro áti majiña maa. Moa caroaro ca-ocaarijere bairo caroaro ãña. To bairi amequẽrique mano aninucuña mʉjaa.
MRK.10.1	Jesú Capernaumpʉ ca-ãnacʉ Judea yepapʉ, Jordán na ca-ĩri ya ape nʉgoapʉ quenare cá-aájupʉ. Topʉ cʉ̃ ca-ejaro camaja capaarã cʉ̃ tʉpʉ ca-neñapoyuparã. To bairi cʉ̃ cá-átinucurore bairona Dio ye quetire na ca-buioyupʉ. 
MRK.10.2	To bairo cʉ̃ ca-buioro jicãarã fariseo maja Jesú tʉpʉ atí, cʉ̃ tʉgooña mawijia bui cʉ́paro ĩirã oco bairo cʉ̃ ca-ĩi jeniñañuparã:
MRK.10.2	—¿Mani judío majare jicãʉ cʉ̃ nʉmore cʉ̃ ca-rocagaro roca rotirique to ãtí?
MRK.10.3	Oco bairo na ca-ĩi yʉʉyupʉ Jesú fariseo majare:
MRK.10.3	—¿Moisé tirʉmʉpʉ macacʉ dope bairo cʉ̃ ca-rotiyuparí?
MRK.10.4	To bairo cʉ̃ ca-ĩiro:
MRK.10.4	—Moisé ãnacʉ oco bairo ca-ucayupi: “Jicãʉ cʉ̃ nʉmore rocagʉ papera pũuro, ‘Oco bairo mʉ ca-bairije wapa mʉ yʉ rocagʉ,’ ĩi ucarica pũuro, cõre cʉ̃ joato,” ca-ĩi ucayupi Moisé, ca-ĩiñuparã fariseo maja Jesúre.
MRK.10.5	To bairo na ca-ĩiro:
MRK.10.5	—Mʉja yeripʉ Dio cʉ̃ ca-boorijere mʉja ca-bai netoogaro to bairo ca-ucayupi Moisé, jicãʉ cʉ̃ nʉmore ca-rocagaʉre mataquetigʉ. 
MRK.10.6	Dio nipetiri wame áti jʉgoʉpʉna caʉmʉ, cãromio cá-ájupi. 
MRK.10.7	To bairi caʉmʉ cʉ̃ pacʉ, cʉ̃ pacore tʉgooña janari cʉ̃ nʉmo ye macare tʉgooñagʉmi. 
MRK.10.8	To bairi cõ mena aniri pʉgarã anibana quena cʉ̃ nʉmo mena jicãʉre bairona ãma, cʉ̃ nʉmo jãa. 
MRK.10.9	To bairi camajocʉ jicãʉ cʉ̃ nʉmo mena jicãʉre bairona aniri Dio cʉ̃ ca-cũricarã ãma jicã bapa. To bairona Dio cʉ̃ ca-cũricarã aniri ca-ame rocaquetiparã ãma, na ca-ĩiñupʉ Jesú.
MRK.10.10	Cabero wiipʉ ãnaa Jesú buerã cʉ̃ ca-ĩriquerena ca-ĩi jeniña nemoñuparã tunu. 
MRK.10.11	Tiere na ca-ĩi jeniñaro oco bairo na ca-ĩi yʉʉyupʉ Jesú:
MRK.10.11	—Noo cʉ̃ nʉmore rocari apeo macare nʉmocʉcʉ rooro ácʉ áami ca-ani jʉgoricore. 
MRK.10.12	Cãromio quena, cõ manapʉre rocari apeĩ macare manapʉcʉco rooro áco áamo ca-ani jʉgoricʉre.
MRK.10.13	Cabero aperã na punaare Jesú tʉpʉ ca-jee ajuparã, na ñiga peori Diore na jenibojaya ĩirã. To bairo na cá-áto tʉjʉrã Jesú buerã maca nare matagabana:
MRK.10.13	—Cawimarãre na jee atíqueticõaña, Jesúre cʉ̃ patowãcoorema, na ca-ĩiñuparã. 
MRK.10.14	To bairo na ca-ĩi matarijere apii Jesú maca tʉjooquẽcʉ, oco bairo na ca-ĩiñupʉ:
MRK.10.14	—Cawimarã yʉ tʉpʉ na apáro. Na mataqueticõaña. Ʉpaʉ Dio cʉ̃ ca-anopʉ cá-aáparã ãma ati maja cawimarãre bairona caroaro yʉre ca-tʉgooñarã. 
MRK.10.15	Cariape mʉjaare yʉ ĩi. Ati maja cawimarã yʉre na ca-boorore bairo ca-baiquẽna maca, Ʉpaʉ Dio cʉ̃ ca-anopʉ aáquetigarãma, na ca-ĩiñupʉ.
MRK.10.16	To bairo ĩi yaparo cawimarãre na ne mʉgo, na ñiga peo, Diore na ca-jenibojayupʉ yua.
MRK.10.17	Cabero Jesú aperopʉ cʉ̃ cá-aáti paʉ jicãʉ cʉ̃ bero ca-atʉ ʉja ajupʉ. Cʉ̃ tʉpʉ atʉ ejari, cʉ̃ tʉpʉ ejacumu, cʉ̃ nʉcʉbʉgori oco bairo cʉ̃ ca-ĩi jeniñañupʉ:
MRK.10.17	—Jesú, caroaro camajare cabuei mʉ ãa. Ca-ñuu netoʉ mʉ ãa. To bairi yʉre buioya. ¿Ñee uniere yʉ ácʉati yʉ ca-catícõa aninucupere bʉgagʉ? ca-ĩiñupʉ.
MRK.10.18	Jesú maca oco bairo cʉ̃ ca-ĩi yʉʉyupʉ:
MRK.10.18	—¿Nope ĩi ca-ñuu netoʉ yʉre mʉ ĩití? 
MRK.10.19	Dio jicãʉna ãmi ca-ñuu netoʉ. Dio cʉ̃ ca-rotiriquere mʉ majii. “Camajare na jĩaqueticõaña. Áti epericarã cʉtiqueticõaña. Jee rutiqueticõaña. Jocʉna aperãre na ĩitoqueticõaña. Aperãre ĩitorique mena rooro na átiqueticõaña. Mʉ pacʉ, mʉ pacore na nʉcʉbʉgoya.”
MRK.10.20	To bairo cʉ̃ ca-ĩiro apii:
MRK.10.20	—Cawimaʉ ãcʉ̃pʉna tiere yʉ cá-áti peocõawʉ, ca-ĩiñupʉ Jesúre.
MRK.10.21	Jesú cʉ̃ mai tʉjʉri oco bairo cʉ̃ ca-ĩiñupʉ:
MRK.10.21	—Jicã wameacã mʉ cá-átipe rʉja. Mʉ ca-cʉgorijere nuni peo wapa jeija. Mʉ ca-wapa jeerijere ca-bopacoorãre na joo bate peocõaña. To bairo ácʉ ʉmʉrecóopʉ capee ca-ñuu netorijere mʉ cʉgogʉ. To bairo áti yaparo, yʉ mena ajá, cʉ̃ ca-ĩiñupʉ Jesú. 
MRK.10.22	To bairo Jesú cʉ̃ ca-ĩrijere api tʉjooquẽcʉ, seeto tʉgooñarique pairi ca-tunucoajupʉ, ca-apeye paii aniri.
MRK.10.23	Cʉ̃ cá-aáto bero Jesú cʉ̃ buerãre na tʉjʉri oco bairo na ca-ĩiñupʉ:
MRK.10.23	—Ca-apeye unie pairãre Dio tʉpʉ na cá-aápe seeto majuu majiriocõa, ca-ĩiñupʉ Jesú cʉ̃ buerãre.
MRK.10.24	To bairo cʉ̃ ca-ĩrijere apirã, Jesú buerã maca ca-api acʉayuparã. To bairi Jesú na ca-ĩinemoñupʉ tunu:
MRK.10.24	—Yʉ punaare bairo ca-ãna, ca-apeye unie cʉgo netorãre Dio tʉpʉ na cá-aápe seeto majuu majirio netocõa. 
MRK.10.25	Waibʉcʉ cameyo ca-wamecʉcʉ capaii apopota yʉta wẽe pĩorica opeacãre cʉ̃ ca-ame butigaata majiriobʉja. To bairona seeto majirio ca-apeye unie pairã Dio tʉpʉ na cá-aágaro.
MRK.10.26	Tiere cʉ̃ ca-ĩiro cʉ̃ buerã ca-api acʉanemocoajuparã tunu:
MRK.10.26	—Baiyupa cariape cʉ̃ ca-ĩata noa Dio tʉpʉ eja majiquẽnama, ca-ame ĩiñuparã.
MRK.10.27	Jesú to bairo na ca-ame ĩiro apii oco bairo na ca-ĩiñupʉ:
MRK.10.27	—Camaja na majuuna Dio tʉpʉ aá majiquẽema. Dio maca nipetiri wame cá-áti majii aniri jicãʉna ãmi cʉ̃ tʉpʉ cá-aáparãre ca-netoo majii.
MRK.10.28	To bairo cʉ̃ ca-ĩiro Pedro oco bairo cʉ̃ ca-ĩiñupʉ:
MRK.10.28	—Nipetirije jã yere jã cá-aáweowʉ, mʉ mena macana anigarã.
MRK.10.29+MRK.10.30	To bairo cʉ̃ ca-ĩiro:
MRK.10.29+MRK.10.30	—Cariape mʉjaare yʉ ĩi. Jicãʉ ucʉ̃ cʉ̃ ya wii, cʉ̃ pacʉa, cʉ̃ yarã, cʉ̃ punaa, cʉ̃ wejeri, nipetirijere cʉ̃ cá-aáweoquẽpata, Dio cʉ̃ ca-boorije macare átigʉ, capee majuu caroa cʉ̃ ca-cʉgo jʉgorique netoro majuu bʉganemogʉmi ati yepapʉre. Aperã rooro nare na cá-átibato quena caroare bʉgagʉmi. Caberopʉ quenare Dio mena aninucucõagʉmi.
MRK.10.31	To bairi yucʉacã, “Ca-ãni majuurã jã ãa,” ca-ĩirã caberopʉ cawatoa ca-ãna anigarãma. Capaarã yucʉacãre cawatoa macana ca-ãna quena caberopʉ ca-ani majuurã anigarãma na maca, ca-ĩiñupʉ Jesú.
MRK.10.32	Cabero Jesú Jerusalén'pʉ aáta wãpʉre aácʉ cʉ̃ buerã jʉgoye ca-jʉgoyupʉ. ¿Dope bairo Jerusalén'pʉ to bairoatí? ĩirã tʉgooña acʉari uwirique mena cʉ̃ bero ca-ʉjayuparã. To bairi na ca-ejaparo jʉgoye cʉ̃ buerãre ricati pii neori cʉ̃re ca-baipere na ca-ĩi buioyupʉ:
MRK.10.33	—Jerusalén'pʉ aána mani bai, mʉja maji. Topʉ yʉ ca-ejaro Dio ati yepapʉ cʉ̃ ca-jooricʉ yʉ ca-anibato quena aperã yʉre ñeeri yʉre joogarãma sacerdote maja ʉparãre, judío majare cabuerãre. To bairi yʉre joo netogarãma tunu judío maja ca-aniquẽnapʉre, cʉ̃ jĩa rocacõaña ĩirã. 
MRK.10.34	To bairi na maca yʉre ĩi eperi, yʉ ʉcoo eo turi, yʉre baperi, yʉre jĩa rocagarãma yua. To bairo yʉre na ca-jĩa rocabato quena itia rʉmʉ bero yʉ tunu catígʉ, na ca-ĩi buioyupʉ Jesú cʉ̃ buerãre.
MRK.10.35	Cabero Jacobo, Juan Sebedeo punaa Jesú tʉpʉ aáti:
MRK.10.35	—Jãare cabuei, mʉre jã ca-jeniri wame jãare mʉ cá-átibojaro jã boo, cʉ̃ ca-ĩiñuparã.
MRK.10.36	—¿Ñee uniere mʉjaare yʉ cá-átibojaro mʉja bootí? na ca-ĩi jeniñañupʉ Jesú.
MRK.10.37	—Mʉ ca-rotiri paʉ ca-anopʉ mʉ mena ca-rotinemoparãre jãare mʉ cũuwã. Jicãʉ cariape nʉgoa, apeĩ cacõ nʉgoapʉ mʉ mena ruiri ca-rotiparã jã anigarã, cʉ̃ ca-ĩiñuparã Sebedeo punaa.
MRK.10.38	To bairo na ca-ĩiro oco bairo na ca-ĩiñupʉ Jesú maca:
MRK.10.38	—Mʉja ca-jeniri wamere mʉja tʉgooña majiquẽe. Aperã seeto yʉ popiyeyegarãma. Yʉre na ca-popiyeyepere bairo mʉja quena mʉjaare na ca-popiyeyero ¿mʉja nʉca majicʉtí? na ca-ĩi jeniñañupʉ Jesú.
MRK.10.39	—Ʉ̃ʉjʉ, jã nʉca ocabʉti majirã, ca-ĩiñuparã.
MRK.10.39	To bairo na ca-ĩiro oco bairo na ca-ĩiñupʉ Jesú:
MRK.10.39	—Yʉre na ca-popiyeyepere bairona mʉja quenare mʉja popiyeyegarãma aperã. 
MRK.10.40	Yʉre bairona ca-tamuoparã mʉja ca-anibato quena yʉ mena ca-rotiparãre mʉjaare yʉ cũu majiquẽe. Yʉ riape nʉgoa, yʉ cacõ nʉgoapʉ yʉ mena ca-roti ruiparãre ca-rotipaʉ mee yʉ ãa. Yʉ Pacʉ maca bejegʉmi yʉ mena ca-roti ruiparãre.
MRK.10.41	To bairo Jesúre cʉ̃ na ca-jeniro apirã aperã Jesú buerã diez ca-ãnacʉ ca-ãna maca na ca-tʉgooña punijiniñuparã Jacobore, Juan're to bairo Jesúre na ca-ĩi jenirijere. 
MRK.10.42	To bairo na ca-bairo tʉjʉʉ Jesú na pijori oco bairo na ca-ĩiñupʉ:
MRK.10.42	—Mʉja majirã. Ape macari macana na ʉparã tutuaro rotima. Na ẽoro ca-rotirã quena na majare rotima tunu. 
MRK.10.43	Mʉja maca to bairo ca-baiquetiparã mʉja ãa. Nii mʉja yaʉ ca-ani majuʉ anigʉ ca-paa cotei cʉ̃ ãmaro. 
MRK.10.44	Ca-jʉgo ãcʉ̃ majuu anigʉ, aperã nipetirãre ca-paabojaʉ cʉ̃ ãmaro cʉ̃ quena. 
MRK.10.45	To bairona yʉ camaja tʉpʉ Dio cʉ̃ ca-jooricʉ anibacʉ quena aperãre, “Yʉre ca-paa coteri maja ãña,” ca-ĩi mee yʉ ãa. Yʉ majuuna aperãre átinemoʉ acʉ́ yʉ cá-apʉ́. To bairi camaja capaarã majuu caroorije na cá-átajere bai yaji wapayebojaʉ acʉ́ yʉ cá-apʉ́ ati yepapʉ, ca-ĩiñupʉ Jesú cʉ̃ buerãre.
MRK.10.46	Jerusalén'pʉ ma aána Jericó ca-wamecʉti macapʉ ca-ejayuparã Jesú cʉ̃ buerã mena, aperã capaarã camaja mena. Ti macare na ca-ejaro, na ca-neto aáti paʉ Bartimeo ca-wamecʉcʉ, Timeo macʉ, ca-cape tʉjʉquẽcʉ ma tʉjaro ca-niyeru jeni ruiyupʉ. 
MRK.10.47	To bairi, “Aperã Jesú Nasaré macacʉ neto aácʉ áami,” na ca-ĩiro apii ca-ĩi awaja jooyupʉ:
MRK.10.47	—¡Jesú! ¡Ʉpaʉ David ãnacʉ pãrami, Dio cʉ̃ ca-jooricʉna mʉ ãa! ¡To bairi yʉre bopaco tʉjʉya! ca-ĩi awaja jooyupʉ.
MRK.10.48	To bairo cʉ̃ ca-ĩi awajaro apirã aperã maca cʉ̃re ĩi tutiri:
MRK.10.48	—¡Awajaqueticõaña! ¡Janaacʉja! cʉ̃ ca-ĩi tutiyuparã Jesú jʉgoye cá-aána capaarã.
MRK.10.48	To bairo na ca-ĩi tutirije to ca-anibato quena seetobʉja ca-ĩi awaja nemoñupʉ tunu:
MRK.10.48	—¡Ʉpaʉ David ãnacʉ pãrami, Dio cʉ̃ ca-jooricʉna mʉ ãa! ¡To bairi yʉre bopaco tʉjʉya!
MRK.10.49	To bairo cʉ̃ ca-ĩi awajarijere apii Jesú ca-tua nʉcañupʉ. Tua nʉca, cʉ̃re ca-pii awajaʉre aperãre cʉ̃ tʉpʉ na ca-tʉ̃ga atí rotiyupʉ.
MRK.10.49	To bairo cʉ̃re Jesú na cʉ̃ ca-tʉ̃ga atí rotiro, na maca cʉ̃ ca-ĩiñuparã ca-cape tʉjʉquẽcʉre:
MRK.10.49	—Tʉgooñarique paiquẽja. Adʉja, yoaro mee. Mʉre piimi Jesú, cʉ̃ ca-ĩiñuparã.
MRK.10.50	To bairo na ca-ĩiro apii, ca-bui macá wʉ tu wee roca cũu, bapá wamʉnʉca, Jesú tʉpʉ cá-aájupʉ.
MRK.10.51	Jesú tʉpʉ cʉ̃ ca-ejaro:
MRK.10.51	—¿Ñeere mʉre yʉ cá-átibojapere mʉ bootí? cʉ̃ ca-ĩi jeniñañupʉ Jesú.
MRK.10.51	—Yʉ Ʉpaʉ, yʉ cape yʉ ca-tʉjʉpere yʉ boo, ca-ĩiñupʉ Bartimeo.
MRK.10.52	To bairo cʉ̃ ca-ĩiro:
MRK.10.52	—“Yʉre netoo majiimi,” yʉre mʉ tʉgooña nʉcʉbʉgowʉ. To bairi meere, mʉre yʉ netoo tʉgawʉ. To cõona aácʉja.
MRK.10.52	To bairo Jesú cʉ̃ ca-ĩirona Bartimeo ca-tʉjʉ majicoajupʉ. Tʉjʉ maji, Jesú mena maapʉ cá-aácoajupʉ cʉ̃ quena.
MRK.11.1	Jesú cʉ̃ buerã mena Jerusalén'pʉ cʉ̃ ca-ejaparo tʉacãna ca-añupe Betfagé, Betania ca-wamecʉti macari Ʉ̃taʉ Olivo ca-wamecʉtii canamuñaro ca-ejayuparã. Topʉ eja, cʉ̃ buerã pʉgarãre oco bairo na ca-ĩiñupʉ Jesú:
MRK.11.2	—Aánaja, i maca mani jʉgoye ca-ani macapʉ. Ejarã jicãʉ burroacã na ca-jia nʉcoricʉre mʉja bʉgagarã na ca-pejañaquẽcʉre. Cʉ̃re popio, ne ajá. 
MRK.11.3	Aperã mʉjaare, “¿Nope ĩirã to bairo mʉja áatí?” na ca-ĩiro, “Jã Ʉpaʉ boojowĩ. Yoaro meena cʉ̃ tunuogʉmi tunu,” mʉja ĩiwã, na ca-ĩiñupʉ Jesú.
MRK.11.4	To bairo cʉ̃ ca-ĩiro aá, wiire na ca-jani jãarica jope tʉna ma tʉjaro na ca-jia nʉcoricʉre ca-bʉgayuparã. Cʉ̃ bʉga ejari cʉ̃ ca-popioyuparã.
MRK.11.5	To bairo na cá-áto tʉjʉri topʉ ca-tʉjʉnucurã oco bairo na ca-ĩiñuparã:
MRK.11.5	—¿Dope átigarã cʉ̃re mʉja popiotí?
MRK.11.6	To bairo na ca-ĩiro apirã Jesú na cʉ̃ ca-ĩi rotiricarore bairona ca-ĩi yʉʉyuparã. To bairo na ca-ĩiro apirã:
MRK.11.6	—Ne aánaja, na ca-ĩiñuparã. 
MRK.11.7	Cabero Jesú tʉpʉ cʉ̃ ne aá, na jutii ca-bui macajere ca-tu wee peoyuparã. To bairo na cá-áto na jutii bui pejari cá-aámi Jesú yua. 
MRK.11.8	Cʉ̃re áti nʉcʉbʉgorã capaarã cʉ̃ ca-neto aápa wãre na ye jutii bui macajere ejoo cũuri ca-cũu jʉgoye cʉjuparã. Aperã maca ma tʉjaro macaje bo queri ca-pajure cũuñuparã.
MRK.11.9	Cʉ̃ jʉgoye cá-aána, cʉ̃ bero ca-ʉjarã quena oco bairo ca-ĩi awaja wariñuuñuparã:
MRK.11.9	—¡Mani Ʉpaʉre ca-ĩi wariñuupe ãa! ¡Ani Dio cʉ̃ ca-jooricʉ ca-ñuu netoʉ ãmi! 
MRK.11.10	Mani ñicʉ Ʉpaʉ David cʉ̃ ca-ãnatore bairo caroaro to baicõa ãmaro. ¡Dio jõ bui ca-ãcʉ̃ caroaro cʉ̃re mani áti nʉcʉbʉgoato!
MRK.11.11	Cabero Jesú Jerusalén'pʉ eja, Dio wii ca-pairi wii majuure ca-jãañupʉ. Topʉ nipetirijere ti wii macajere tʉjʉ peti, Betaniapʉ cʉ̃ buerã mena cá-aácoajupʉ canaiori paʉacã ca-ano, maca naio aáto bai ĩi.
MRK.11.12	Ape rʉmʉ ca-bujuri paʉ Betaniapʉ ca-ãnana Jerusalén'pʉre aána na ca-bairi paʉ Jesú maca seeto ca-ñigo riayupʉ. 
MRK.11.13	Ma tʉjaro ca-yoa bʉjaroacãpʉ higuera ca-wamecʉtii yucʉre caroaro ca-pũu cʉtiire ca-tʉjʉyupʉ. Tiire tʉjʉ bʉga, ricacʉto ĩi, tiire ca-tʉjʉ aájupʉ. Cʉ̃ ca-tʉjʉ ejaro ca-pũu jeto ca-añupe. Ca-rica maca ca-maañupe. Ca-ricacʉti yʉtea mee ca-añupe. 
MRK.11.14	Ca-rica mano tʉjʉri tiire oco bairo ca-ĩiñupʉ Jesú:
MRK.11.14	—To ricacʉti nemoqueticõato yua, ca-ĩiñupʉ Jesú tii yucʉre. To bairo cʉ̃ ca-ĩiro cʉ̃ buerã ca-apiyuparã.
MRK.11.15	To bairo bairi bero Jerusalén'pʉ ca-ejayuparã. Jesú Dio wii ca-pairi wiire jãa ejaʉ ca-tʉjʉyupʉ ca-wapayerãre, ca-apeye joo wapatarã quenare. Na tʉjʉ, Dio wiipʉre to bairo na cá-átiere booquẽcʉ na ca-buuyupʉ.
MRK.11.15	Aperã niyeru wajoari maja ye cajawarire ca-tupu cũu ree peocõañupʉ. Aperã na ca-jĩa joe buje mʉgo jooparã buaare joori ca-wapa jeerã quenare na ca-ruirijere ca-tupu cũu reecõañupʉ. 
MRK.11.16	Aperã quenare apeye uniere na ca-jee neto rotiquẽjupʉ Dio wii recomacapʉre. 
MRK.11.17	To bairi Dio ye quetire tirʉmʉpʉ macana na ca-ĩi ucarique na ca-ĩi buioyupʉ:
MRK.11.17	—Dio Wadariquepʉ, “Yʉ ya wii camaja nipetirã to canacã poa macana yʉre na ca-jeni nʉcʉbʉgopa wii ãa,” ĩi ucarique ãa. Mʉja maca to bairo Dio wiipʉna wapa jeerã ca-jee ruti pairã na ca-ani paʉre bairona mʉja áa, na ca-ĩi buioyupʉ Jesú.
MRK.11.18	To bairo cʉ̃ ca-ĩi buiorijere apirã sacerdote maja ʉparã, judío majare cabuerã to bairo cʉ̃ ca-ĩrijere ca-apiyuparã. Tiere apirã, ¿dope bairo átiri cʉ̃re mani jĩarãatí? ca-ame ĩi wadapeni jʉgoyuparã. Cʉ̃ ca-buiorijere camaja nipetirã na ca-api tʉjʉ acʉaro Jesúre ca-uwiyuparã. 
MRK.11.19	Cabero canaiori paʉ ca-ano Jesú maca ti macapʉ ca-ãnacʉ cá-aácoajupʉ tunu.
MRK.11.20	Ape rʉmʉ ca-bujuri paʉ tunu Jerusalén'pʉ aána higuera ca-wamecʉtii yucʉre ca-nʉcoripʉna ca-jini yajiricʉre ca-tʉjʉyuparã. 
MRK.11.21	To bairi Pedro, “To ricacʉti nemoqueticõato atii yucʉ,” Jesú cʉ̃ ca-ĩriquere tʉgooñari oco bairo Jesúre cʉ̃ ca-ĩiñupʉ:
MRK.11.21	—Ʉpaʉ, tʉjʉya. “Icʉ ca-ñuuquẽtii to ãmaro,” mʉ ca-ĩiecʉ jini yajicoajupa, ca-ĩiñupʉ.
MRK.11.22	To bairo cʉ̃ ca-ĩiro oco bairo ca-ĩiñupʉ Jesú cʉ̃ buerãre:
MRK.11.22	—Diore cariapena tʉgooña ocabʉtiya. 
MRK.11.23	Cariape mʉjaare yʉ ĩi. Diore tʉgooña ocabʉtiri, “Diore yʉ ca-jenibato quena baiquetigaro,” ĩi tʉgooñaquẽnana Diore jeni nʉcʉbʉgoya. To bairo mʉja cá-áto Diore mʉja ca-jeniri wamere mʉja átibojagʉmi. Icʉ ʉ̃taʉ, “Ato ca-ãnacʉ pairi yapʉ roca ñua yaji aátoja,” mʉja ca-ĩata quenare to bairona baigaro. 
MRK.11.24	To bairi, “Yʉ joogʉmi Dio,” cʉ̃ mʉja ca-ĩi tʉgooña nʉcʉbʉgoro nipetiro mʉja ca-jenirijere mʉja joogʉmi Dio. 
MRK.11.25	To bairi Diore jenirã aperã mena apeye unie rooro mʉjaare cá-átana na ca-ãmata na majirioya. To bairo aperã rooro mʉjaare na cá-átajere na mʉja ca-majirioro mani Pacʉ ʉmʉrecóo macacʉ mʉja quenare caroorije mʉja cá-átajere majiriogʉmi. 
MRK.11.26	Caroorije aperã mʉjaare na cá-átajere mʉja ca-majirioquẽpata mʉja majirioquetigʉmi mani Pacʉ rooro mʉja cá-átaje quenare, na ca-ĩiñupʉ Jesú.
MRK.11.27	Cabero Jerusalén'pʉ ca-tunu ejayuparã tunu. Jesú Dio wii ca-pairi wii pupeapʉ cʉ̃ cá-aáteñari paʉ oco bairo ca-baiyupe. Sacerdote maja ʉparã, judío majare cabuerã aperã cabʉcʉrã ca-rotirã quena Jesú tʉpʉ ca-ejayuparã. 
MRK.11.28	Cʉ̃ tʉpʉ ejari oco bairo cʉ̃ ca-ĩi jeniñañuparã:
MRK.11.28	—¿Ñamʉ maca to bairo mʉ cá-átiere cʉ̃ cá-áti rotirí?
MRK.11.29	Jesú maca na ca-ĩi yʉʉyupʉ:
MRK.11.29	—Yʉ quena mʉjaare yʉ jeniñagʉ. Cariapena yʉre mʉja ca-yʉata mʉja quenare, “Cʉ̃ yʉ áti rotimi,” mʉjaare yʉ ĩi buiogʉ. 
MRK.11.30	¿Ñamʉ maca Juan ca-bautisari majocʉre cʉ̃ ca-jooyuparí? ¿Dio maca o camaja maca cʉ̃re na ca-bautisa rotiyuparí? Tiere yʉre buioya, na ca-ĩiñupʉ Jesú.
MRK.11.31	To bairo cʉ̃ ca-ĩiro apirã na majuuna oco bairo ca-ame ĩi wadapeniñuparã:
MRK.11.31	—“Diona cʉ̃ rotiricʉmi,” mani ca-ĩata, “¿Nope ĩirã Dio cʉ̃ ca-rotiricʉrena cʉ̃ mʉja ca-apiʉjaquẽtí?” mani ĩiboʉmi Jesú. 
MRK.11.32	“Camaja na majuuna Juan're cʉ̃ rotiricarãma,” mani ca-ĩata, camaja manire tutirema ĩirã na mani uwiborã. “Dio ye quetire ca-buioʉ, Dio cʉ̃ ca-jooricʉna ãnacʉmi Juan,” ĩi tʉgooñama camaja nipetirã, ca-ame ĩi wadapeniñuparã na majuuna. 
MRK.11.33	To bairo ame ĩi wadapeniri:
MRK.11.33	—Jã majiquẽe, ca-ĩiñuparã.
MRK.11.33	To bairo na ca-ĩiro:
MRK.11.33	—Yʉ quena noa una na ca-rotiro mena to bairo yʉ áa, yʉ ĩi buioquẽe, ca-ĩiñupʉ Jesú.
MRK.12.1	Cabero Jesú buio majiorica wame mena nare buioʉ oco bairo na ca-ĩiñupʉ:
MRK.12.1	—Jicãʉ cʉ̃ ya wejepʉ ʉje miji wẽerire ca-oteyupʉ. Ote yaparo ti wejere ca-jani jãacõañupʉ. To bairo átiri jicã paʉ ʉ̃taa ca-pairicapʉre ca-rupa coro ʉje ocore cʉ̃ ca-ripe jãapa corore ca-quenooñupʉ. Áti yaparo ca-ʉmʉari wii cá-ájupʉ jee rutiri maja na cá-ató na ca-tʉjʉ cotepa wiire. To bairo áti yaparo aperopʉ aáteñaʉ aágʉ aperãre oco bairo na ca-ĩi cũuñupʉ: “Yʉ ʉje wejere yʉ cotebojaya. Yʉre mʉja ca-cotebojaro mʉjaare yʉ joogʉ ca-recomaca ca-ricare.” To bairo na ĩi cũu yaparo aperopʉ cá-aáteñaʉ aájupʉ.
MRK.12.2	’Cabero ʉje ca-ricacʉti yʉtea ca-ano jicãʉ cʉ̃ paabojari majocʉre cʉ̃ ca-jooyupʉ cʉ̃ ya wejere cʉ̃ ca-cote rotiricarã tʉpʉre. “Yʉ ye ʉje ricare na ricawo joato, nare jeniija,” cʉ̃ ca-ĩi jooyupʉ. 
MRK.12.3	To bairo cʉ̃ ca-ĩiro apii ca-jenii aábajupʉ. Cʉ̃ ca-ejaro wejere cʉ̃ ca-cote rotiricarã maca cʉ̃ ñee, cʉ̃ ca-quẽñuparã, cʉ̃ joogaquẽna. To bairo na cá-áto bʉgaquẽcʉna ca-tunucoajupʉ. 
MRK.12.4	Cabero ti weje ʉpaʉ apeĩ cʉ̃ paabojari majocʉre ca-joobajupʉ tunu. To bairo cʉ̃ ca-jooro cʉ̃ quena cá-aábajupʉ. Cʉ̃ ca-ejaro ti wejere cʉ̃ ca-cote rotiricarã ʉ̃ta rupaa mena cʉ̃ reerã cʉ̃ rʉpoare camiroyeri, rooro cʉ̃ ca-ĩi epeyuparã. 
MRK.12.5	To bairo cʉ̃ quenare na ca-joogaquẽto tʉjʉʉ, ti weje ʉpaʉ apeĩre ca-joobajupʉ tunu. Ti wejere cʉ̃ ca-cote rotiricarã maca topʉ cʉ̃ ca-ejarona cʉ̃ ca-jĩa rocacõañuparã. Cabero capaarã ca-joonemobajupʉ tunu. Topʉ na ca-ejaro ti wejere cʉ̃ ca-cote rotiricarã maca jicãarãre na pawa, aperãre na ca-jĩa reecõañuparã.
MRK.12.6	’To bairo na cá-áto bero jicãʉ ca-rʉjayupʉ mai, cʉ̃ macʉ, seeto cʉ̃ ca-mai majuʉ. To bairi na nipetirãre na ca-reero bero cʉ̃ macʉ quenare cʉ̃ ca-joobajupʉ. Ʉpaʉ macʉ ãmi ĩirã yʉ macʉre cʉ̃ nʉcʉbʉgogarãma ca-ĩi tʉgooñañupʉ. 
MRK.12.7	To bairi ti wejere cʉ̃ ca-cote rotiricarã maca cʉ̃ macʉrena cʉ̃ ca-jooricʉre cʉ̃ tʉjʉrã oco bairo ca-ame ĩiñuparã: “Anina ãmi caberopʉ ati wejere cʉ̃ pacʉ yere ca-cʉgo ʉjapaʉ. Cʉ̃re mani jĩa rocacõato. To bairo ána tiere mani majuuna mani cʉgogarã.” 
MRK.12.8	To bairo ĩirã cʉ̃ ñee, cʉ̃ ca-jĩa rocacõañuparã. Cʉ̃ jĩa yaparo, ti weje tʉjaropʉ cʉ̃ rupaʉ ãnatore ca-rocacõañuparã.
MRK.12.9	—To bairo cʉ̃ ya wejere cʉ̃ ca-cote rotibatana to bairo rooro na cá-átajere tʉjʉʉ, ¿dope bairo nare átacʉmi mʉja ĩi tʉgooñatí? na ca-ĩiñupʉ Jesú. —Cʉ̃ majuuna atí, cʉ̃ ya wejere cʉ̃ ca-cote rotiricarãre na ca-jĩa ree roti peocõañupʉ. Na jĩa ree rotiri bero aperã macare na ca-jooyupʉ ti weje ʉje wejere.
MRK.12.10	’¿Nope ĩirã Dio Wadariquepʉ tirʉmʉpʉ macana oco bairi wamere na ca-ĩi ucariquere mʉja tʉgooña majiquẽetí? Oco bairo ĩi ucarique ãa:
MRK.12.10	Ʉ̃ta wiire weegarã jicã ʉ̃taare ca-beje rocacõañuparã, tia ñuuquẽe ĩirã. Tia na ca-rocabatacarena ca-ne cũuñuparã aperã maca, atie ñuu majuucõa ĩirã. To bairi tierena wii pucua ca-aniparore ca-wee peo jʉgoyuparã, tia mena mani ca-cõoñaata cariape anigaro ĩirã.
MRK.12.11	Mani Ʉpaʉ Dio cʉ̃ cá-átaje ãa. Tiare cʉ̃ ca-nee wee peoro caroaro jã tʉjʉ wariñuu, ĩi ucarique ãa,
MRK.12.12	Ti wame queti buio majiorica wamere Jesú cʉ̃ ca-buioro apirã, cʉ̃re ca-ñeegarã maca, “Jesúre mani ca-booquẽtierena ĩigʉ ĩimi,” ĩi punijinirã nemoona cʉ̃ ca-ñeegabajuparã. To bairo Jesúre ñegabana quena camaja macare uwibana to cõona janari cá-aácoajuparã.
MRK.12.13	Cabero fariseo maja na mena macana jicãarãre Herode ya poa macana menare na ca-jooyuparã Jesú tʉpʉre. Ca-majiriori wame cʉ̃re mani ca-ĩi jeniñarijere ricati cʉ̃ ca-ĩi yʉata, “Carooʉ ãmi, ca-bai buicʉcʉ ãmi Jesú,” ʉparãre cʉ̃ mani ĩi wadajãgarã ĩirã, Jesúre na ca-jeniña roti jooyuparã. 
MRK.12.14	To bairi na ca-jooricarã Jesú tʉpʉ ejarã oco bairo cʉ̃ ca-ĩiñuparã:
MRK.12.14	—Dio yere cariapena ca-buioʉ mʉ ãa. Ĩitoquẽcʉna mʉ buionucu. “To bairona na yʉ ca-ĩi buioro yʉ tutiborãma,” mʉ ĩi tʉgooñaquẽe. Camaja jicãrore bairo na mʉ tʉjʉ. To bairi jã ĩi buioya: Roma macana ʉparã jãare ca-rotirã niyeru jãare na ca-jeninucurijere nare jã ca-jooro, ¿cʉ̃ rotibocʉtí Dio? ¿Nare ca-wapayepe to ãtí? ¿O nare ca-wapayequetipe to ãtí? Jesúre cʉ̃ ca-ĩi jeniñañuparã.
MRK.12.15	Jesú maca na ca-ĩitorijere, rooro cʉ̃re na cá-átigarijere majiri oco bairo na ca-ĩiñupʉ:
MRK.12.15	—¿Nope ĩirã roorije Jesú cʉ̃ ĩi bui cʉ́paro ĩirã yʉre mʉja jeniñatí? Niyeru cuire neajá. Yʉ tʉjʉpa.
MRK.12.16	To bairo cʉ̃ ca-ĩiro niyeru cuire neatíri cʉ̃ ca-iñooñuparã.
MRK.12.16	Jesú ti cuire tʉjʉri:
MRK.12.16	—¿Ñamʉ wame to tujatí? ¿Ñamʉ cʉ̃ ca-baurije majuu to tujatí? na ca-ĩi jeniñañupʉ Jesú.
MRK.12.16	To bairo cʉ̃ ca-ĩi jeniñaro:
MRK.12.16	—Ʉpaʉ majuu, Roma macacʉ cʉ̃ ca-baurije ãa. Cʉ̃ wame tuja, cʉ̃ ca-ĩiñuparã.
MRK.12.17	To bairo na ca-ĩiro:
MRK.12.17	—Baiyupa ʉpaʉ Roma macacʉre cʉ̃ jooya cʉ̃ ye ca-anipere. Dio ye quenare mʉjaare cʉ̃ ca-jenirijere cʉ̃ jooya, na ca-ĩiñupʉ Jesú.
MRK.12.17	To bairo na cʉ̃ ca-ĩi yʉʉro apirã ca-api acʉacoajuparã.
MRK.12.18	Cabero tunu saduceo maja na ca-ĩirã Jesúre ca-jeniñarã ejayuparã. “Ca-bai yajiricarã tunu catíquetigarãma,” ca-ĩi buionucurã ca-añuparã saduceo maja. To bairi Jesú tʉpʉ eja, oco bairo cʉ̃ ca-ĩiñuparã:
MRK.12.19	—Camajare cabuei, oco bairi wame ca-rotirijere ca-ucayupi Moisé: “Jicãʉ nʉmocʉti ca-punaa mácʉna cʉ̃ ca-bai yajiata ca-bai maca cʉ̃ nʉmo cʉ́paro cʉ̃ jʉgocʉ nʉmo ca-anibatacore. Cabero cõ mena ãcʉ̃ cʉ̃ ca-macʉ cʉti jʉgoʉ, ca-bai yajiricʉ macʉ maca anibojagʉmi,” ca-ĩi ucayupi Moisé, Jesúre ca-ĩiñuparã. 
MRK.12.20	—To bairi siete ca-ãnacʉ jicãʉ punaa ca-añuparã. Ca-ani jʉgoʉ ca-nʉmo cʉtibajupʉ. Punaa mácʉna ca-bai yajiyupʉ. 
MRK.12.21	Punaa mácʉna cʉ̃ ca-bai yajiro bero cʉ̃ bai, cʉ̃ bero macacʉ cõrena ca-wapearicore ca-nʉmo cʉtibajupʉ. Cʉ̃ quena to bairona punaa mácʉna ca-bai yajicoajupʉ. Cʉ̃ bero macacʉ quenare to bairona ca-baiyupe tunu. 
MRK.12.22	To bairo jetona jicãʉ punaa siete ca-anibatana cõ jicãorena nʉmo cʉtiba, punaa manana ca-bai yaji peticoajuparã. Na ca-bairo bero na nʉmo ca-anibataco quena ca-bai yajicoajupo, cõ quena. 
MRK.12.23	Na nipetirã jicãʉ punaa sietepʉna cõre ca-nʉmo cʉtibajuparã. To bairi ca-bai yajiricarã tunu catírãpʉ ¿nii nʉmo maca cõ ãcoatí? ca-ĩi jeniñañuparã.
MRK.12.24	To bairo na ca-ĩrijere apii oco bairo na ca-ĩiñupʉ Jesú:
MRK.12.24	—Mʉja tʉgooña mawijia. Dio Wadariquere mʉja api majiquẽe. Dio cʉ̃ cá-áti majirije quenare mʉja majiquẽe. 
MRK.12.25	Ca-bai yajiricarã tunu catírãpʉ ca-nʉmoa cʉtiquẽna, ca-manapʉa cʉtiquẽna anigarãma. Dio tʉ macana ángel majare bairo ca-bairã anigarãma. 
MRK.12.26	Ape wame mʉjaare yʉ buionemogʉ ca-bai yajiricarã na ca-tunu catírijere. Moisé quena cʉ̃ ca-ucarique mʉja buericarã. Ca-ñee mani yepapʉ jicãʉ yucʉ turo ca-ʉ̃ro watoapʉ oco bairo ca-ĩi wadayupʉ Dio Moisére: “Diona yʉ ãa. Mʉ ñicʉ jãa Abraham, Isaá, Jacobo ca-aniñaricarã Ʉpaʉna yʉ ãa,” ca-ĩiñupʉ Dio Moisére. 
MRK.12.27	To bairo ĩi, Dio tʉpʉ catíma mai, ĩi, ca-ĩiñupʉ Jesú. —Dio ca-bai yajiricarã Ʉpaʉ aniquẽemi. Ca-catícõa aninucurã Ʉpaʉ maca ãmi Dio. Tiere mʉja tʉgooña mawijia, na ca-ĩiñupʉ Jesú saduceo majare.
MRK.12.28	Cabero apeĩ judío majare cabuerã mena macacʉ Jesú tʉpʉ ca-ejayupʉ. Jesú mena saduceo maja seeto na ca-ame wadaro ca-apiricʉ ca-añupʉ. To bairi Jesú caroaro nare cʉ̃ ca-yʉʉ majirijere apiri oco bairo Jesúre ca-ĩi jeniñañupʉ cʉ̃ quena:
MRK.12.28	—Moisé cʉ̃ ca-rotirique ¿di wame maca ca-ani majuuri wame to ãtí? ca-ĩiñupʉ.
MRK.12.29	To bairo cʉ̃ ca-ĩiro oco bairo cʉ̃ ca-ĩiñupʉ Jesú:
MRK.12.29	—Ape wame rotirique netoro ca-ani majuurije oco bairo ĩrique ãa: “Israel maja, apiya. Mani Ʉpaʉ Dio jicãʉna ãmi mani Ʉpaʉ. Apeĩ maami. 
MRK.12.30	To bairi mani Ʉpaʉ Diore nʉcʉbʉgoya. Seeto cʉ̃ maiña. Mʉja yeri mena, mʉja ca-tʉgooñarije mena, mʉja ca-tʉgooña ocabʉtirije mena, nipetirije mʉja ca-tʉgooña majiro cõo, mʉja Ʉpaʉ Diore cʉ̃ mai nʉcʉbʉgoya.” To cõona ãa ca-ani majuuri wame. 
MRK.12.31	Ti wame bero macá wame tiere bairobʉjana ãa tie quena. Oco bairo ãa: “Mʉja majuuna mʉja ca-mairore bairona aperã quenare na maiña.” Apeye tie netoro ca-anie maa, ca-ĩiñupʉ Jesú.
MRK.12.32	To bairo cʉ̃ ca-ĩrijere apii judío majare cabuei oco bairo ca-ĩiñupʉ Jesúre:
MRK.12.32	—Cariapena mʉ ĩi. To bairona ãa. Dio jicãʉna ãmi. Apeĩ cʉ̃ netobʉjaro ca-rotii mácʉmi. 
MRK.12.33	Diore mani ca-mai nʉcʉbʉgorije, mani yeri mena, mani ca-tʉgooñarije mena, mani ca-tʉgooña ocabʉtirique mena mani ca-mairije ape wame netoro ca-ani majuurije ãa. To bairi mani majuuna mani ca-mairore bairona aperãre mani ca-mairije caroa ãa. Waibʉcʉrã joe buje mʉgorique netoro ca-ani majuurije ãa Diore mani ca-mairije, aperãre mani ca-mairije maca, Jesúre cʉ̃ ca-ĩiñupʉ.
MRK.12.34	Jesú maca caroaro cʉ̃ ca-yʉʉro apii oco bairo cʉ̃ ca-ĩiñupʉ:
MRK.12.34	—Petoacã mʉre rʉja Ʉpaʉ Diore cariapena mʉ ca-tʉgooña nʉcʉbʉgoparo.
MRK.12.34	To bairo cʉ̃ ca-ĩiro bero cʉ̃ jeniña uwirã jicãʉ mácana Jesúre ca-ĩi jeniña nemoquẽjuparã.
MRK.12.35	Jesú Dio wiipʉ camajare na buioʉ oco bairo na ca-ĩiñupʉ:
MRK.12.35	—¿Nope ĩirã judío majare cabuerã, “Cristo, Dio cʉ̃ ca-joʉ David pãramipʉ anigʉmi,” na ĩinucutí? na ca-ĩiñupʉ. 
MRK.12.36	—David cʉ̃ majuuna Espíritu Santo cʉ̃ ca-majirije jʉgori oco bairo ca-ĩi ucayupi:
MRK.12.36	Dio ʉmʉrecóopʉ ca-ãcʉ̃ cʉ̃ Macʉre yʉ Ʉpaʉre cʉ̃ ca-ĩiñupʉ: “Ato yʉ mena ruiya yʉ tʉ maca, yʉ mena ca-rotii anigʉ. Yʉ mena ruiri mʉ ca-rotiro mʉre ca-tʉjʉ tutirãre na yʉ reegʉ,” ca-ĩiñupʉ Dio yʉ Ʉpaʉre,
MRK.12.36	ca-ĩi ucayupi David tirʉmʉpʉre.
MRK.12.37	To bairo ĩi, “Cristo yʉ Ʉpaʉ ãmi,” ĩi to bairo ca-ĩi ucayupi David, Dio cʉ̃ ca-joopaʉ Cristore. To bairo, “Ʉpaʉ,” David cʉ̃ ca-ĩata ¿Dope bairo cʉ̃ pãramipʉ ca-ãcʉ̃ maca Cristo cʉ̃ anibocʉtí? na ca-ĩiñupʉ Jesú. Ʉpaʉ David ãnacʉ netoro ca-ãcʉ̃ yʉ ãa ĩi, to bairo ca-ĩiñupʉ Jesú.
MRK.12.37	Capaarã camaja topʉ ca-ãna nipetirã seeto cʉ̃ ca-api wariñuuñuparã cʉ̃ ca-ĩi buiorijere.
MRK.12.38	Jesú camajare buioʉ oco bairo na ca-ĩiñupʉ:
MRK.12.38	—Judío majare cabuerãre caroaro na tʉjʉ majiña. Jutii caroa ca-yoerije jaña teñaganucuma, aperã caroaro manire na tʉjʉ nʉcʉbʉgoato ĩirã. To bairi maca recomacapʉ na cá-aáteñari paʉri camaja nare na ca-ñuu roti nʉcʉbʉgopere booma. 
MRK.12.39	Neñapo buerica wiiripʉ aána ʉparã ye cumu pãiripʉ jeto ruigama. Boje rʉmʉ quenare ʉparãre bairo aperã jʉgoye ʉgaganucuma. 
MRK.12.40	Ca-wapearicarã romiri ca-bopacoorã romiri apeye uniere na joorã pairo majuu wapa jeninucuma. To bairo átiri na ca-cʉgorije nipetirore jee weonucuma. To bairo ca-bopacoorã ca-wapearicarã romiri yere ca-jee pairã anibana quena Dio wiipʉ jãari yoaro Diore jeni nʉcʉbʉgotonucuma, camaja jãare na tʉjʉ nʉcʉbʉgoato ĩirã. Nana ãma aperã netoro Dio cʉ̃ ca-popiyeyeparã, ca-ĩiñupʉ Jesú.
MRK.12.41	Jesú Dio wiipʉ Jerusalén macá wiipʉ ãcʉ̃ camaja na ca-niyeru jãanucuri pata tʉ ca-ruiyupʉ. Dio wii na ca-quenoope wapare na ca-jãari pata ca-añupe. Camaja ti patapʉ na ca-niyeru jãaro ca-tʉjʉcõa ruiyupʉ. Aperã pairo ca-niyeru cʉgorã ti patapʉre pairo ca-jãañuparã. 
MRK.12.42	To bairo na cá-áti ani paʉna jicão ca-wapearico ca-bopacoo ca-ejayupo. Cõ quena pʉga cui niyeru cuiriacã ca-wapa mániacãre ti patapʉ ca-jãañupo. 
MRK.12.43	To bairo cõ cá-áto tʉjʉʉ cʉ̃ buerãre pijori oco bairo na ca-ĩiñupʉ Jesú:
MRK.12.43	—Cariape mʉjaare yʉ ĩi. Atio ca-wapearico ca-bopacoo maca Dio cʉ̃ ca-tʉjʉro aperã nipetirã na netoro joomo. 
MRK.12.44	Na maca pairo ca-cʉgorã aniri nare ca-rʉjarijere jooma. Cõ maca, “Ca-bopacoo yʉ ãa,” ĩi tʉgooñaquẽcona nipetiro cõ ca-cʉgobatajeacãre joomo. Cõ ca-ʉga catíboriqueacãre joo peocõamo, ca-ĩiñupʉ Jesú.
MRK.13.1	Jesú Dio wiipʉ ca-ãnacʉ cʉ̃ ca-buti aáto jicãʉ cʉ̃ cabuei oco bairo cʉ̃ ca-ĩiñupʉ:
MRK.13.1	—Jãare cabuei, tʉjʉya ati wiire caroa arʉri ca-aniere, ʉ̃ta rupaari mena caroaro na ca-werica wiire. Ati wii caroa wiiro majuu anicõa, Jesúre cʉ̃ ca-ĩiñupʉ.
MRK.13.2	Jesú maca oco bairo cʉ̃ ca-ĩiñupʉ:
MRK.13.2	—¿Ati wii na ca-werica wiire tʉjʉrã mʉja áatí? Ape rʉmʉpʉ atie mʉja ca-tʉjʉrijere ree peocõagarãma aperã. Jicã ʉ̃taa mácana apea bui pejanucu baiquetigaro. Nipetirijere reecõagarãma, na ca-ĩiñupʉ Jesú cʉ̃ buerãre.
MRK.13.3	Cabero Jesú cʉ̃ buerã mena Ʉ̃taʉ Olivo ca-wamecʉtii Dio wii canamuñaro ca-bauricʉ tʉpʉ cá-aájuparã. Jesú topʉ cʉ̃ ca-ruiri paʉ Pedro, Jacobo, Juan, André cʉ̃ ca-jeniñañuparã Jesúre, aperã maca na ca-apiquẽtopʉ:
MRK.13.4	—Jãare buioya. ¿Noo cõopʉ mʉ ca-ĩieje to bairoatí? ¿Dope bairo majuu jã tʉjʉ majirãatí to bairo baigaro mʉ ca-ĩiejere? cʉ̃ ca-ĩi jeniñañuparã.
MRK.13.5	To bairo na ca-ĩiro oco bairo na ca-ĩi buioyupʉ Jesú:
MRK.13.5	—Caroaro tʉgooña majiña, aperã manire ĩitorema ĩirã. 
MRK.13.6	Capaarã ĩitori, “Dio cʉ̃ ca-rotiro mena yʉ áa. Dio cʉ̃ ca-jooricʉ majuu, Cristo yʉ ãa,” ca-ĩitorã anigarãma. To bairo na ca-ĩitorijere apiʉjagarãma camaja capaarã.
MRK.13.7	’Na ca-ame jĩarije quetire mʉja apigarã. Capee paʉri to bairo ca-bairijere mʉja queti apigarã. To bairo ca-bairijere apirã uwiqueticõaña. To bairona bai jʉgogaro ati ʉmʉrecóo ca-petiparo jʉgoye. Ca-petiparo rʉjagaro mai. 
MRK.13.8	Jicã maja ape maja mena amequẽgarãma. To bairi jicã yepa macana, ape yepa macana mena ame jĩagarãma. Capee paʉri yepa nanaagaro. Ape paʉri ñigo riarique quena anigaro. Atie nipetirije popiye tamuorique bai jʉgogaro. To bairo to ca-baibato quena ati ʉmʉrecóo ca-petiparo rʉjagaro mai.
MRK.13.9	’To bairo ca-bairi paʉ yʉ ye quetire ca-apiteerã rooro mʉja átigarãma. Yʉre mʉja ca-apiʉjarije wapa ʉparã tʉpʉ jee aáti, na neñapo buenucuri wiiripʉre mʉja bapegarãma. To bairo na cá-áto ʉparãre yʉre mʉja ca-api nʉcʉbʉgorijere nare mʉja buiogarã. To bairi mʉja majuu caroaro tʉgooña ocabʉtiya, rooro mʉjaare na cá-átigarije to ca-anibato quena. 
MRK.13.10	Ati ʉmʉrecóo ca-petiparo jʉgoye nipetiro macanare Dio camajare cʉ̃ ca-netoo catíorije quetire ca-buio bate teña peocõape ãa. 
MRK.13.11	Ʉparã tʉpʉ mʉjaare na ca-jee áato tʉgooñarique paiquẽnana aánaja. Mʉjaare na ca-jeniñarijere na mʉja ca-ĩi yʉʉpere tʉgooñarique paiqueticõaña. Nare mʉja ca-ĩi yʉʉpere mʉja majiogʉmi Dio. To bairi mʉja majuuna mʉja ca-ĩipe aniquetigaro. Dio Espíritu Santo mʉjaare cʉ̃ ca-ĩi majiope macare mʉja ĩi yʉʉgarã. 
MRK.13.12	Ti paʉ ca-ano jicãʉ apeĩ cʉ̃ bairena ʉparãre wadajãgʉmi, Jesucristore ca-apiʉjaʉ ãmi ĩi. To bairo átiri ʉparã cʉ̃re na ca-jĩa rocaro átigʉmi. Aperã na punaa majuurena ʉparãpʉre na wadajãgarãma, Jesúre na ca-apiʉjarije wapa na jĩa reecõaña ĩirã. Aperã na pacʉarena ʉparãpʉre na wadajãri jĩa ree rotigarãma. Jesucristore ca-apiʉjarã ãma ĩirã to bairo jeto átigarãma ati ʉmʉrecóo ca-petiparo jʉgoye. 
MRK.13.13	To bairi camaja nipetirã yʉre ca-api nʉcʉbʉgorãre tʉjʉteegarãma. Yʉre ca-api nʉcʉbʉgonucucõarã macare na netoogʉmi Dio.
MRK.13.14	’Tirʉmʉpʉ macacʉ Daniel ca-wamecʉcʉ ati ʉmʉrecóo ca-petiparo jʉgoye ca-baipere oco bairo ca-ĩi uca jʉgoyeyeyupi: “Carooʉ majuu Dio wiipʉna anigʉmi. Ti wiipʉ caroorije majuu átiri Dio wii macajere epe reegʉmi.” (To bairo Jesú cʉ̃ buerãre cʉ̃ ca-ĩi buiorique atie ucariquere buerã caroaro api majiña.) To bairo Dio wii to bairo roorije ca-bairo tʉjʉrã, popiyeyegʉmi Dio ĩirã, Judeapʉ ca-ãna ʉ̃ta yucʉpʉ na ruti aáparo. 
MRK.13.15	Noa wii bui ca-ani arʉapʉ ca-ãna maca wii pupeapʉ na apeyere jeegarã jãaquetiri yoaro mee na atʉ ruticõato. 
MRK.13.16	Aperã noo wejeripʉ paari maja quena na wiiripʉ na apeyere, na jutiire jeerã aágarã na tunu aáqueticõato. Cariapena ʉ̃ta yucʉpʉ na ruticoaparo.
MRK.13.17	To bairo ca-bairi paʉ ʉta pacoa romiri, aperã ca-ũpurãacãre ca-pʉjarã quena popiye majuu tamuogarãma, atʉ ruti majiquetibana. 
MRK.13.18	Diore cʉ̃ jeniya, mʉja ca-rutiri rʉmʉ ca-ocari rʉmʉ, ca-joori rʉmʉ to aniqueticõato ĩirã. 
MRK.13.19	Ti yʉtea ca-ano popiye majuu tamuorique anigaro. Dio ati ʉmʉrecóore cʉ̃ cá-áti jʉgori rʉmʉ berore to cõo majuu popiye tamuoya maa. Caberopʉ quenare to cõo popiye majuu tamuorique manigaro. 
MRK.13.20	To bairo popiye ca-tamuori rʉmʉrire Dio cʉ̃ ca-janaoquẽpata, camaja nipetirã yaji peticoaborãma. Jicãʉ maca catíquetiboʉmi. To bairi Dio yarã ca-aniparãre cʉ̃ ca-bejericarã na ca-catíparore bairo to cõo ti rʉmʉri popiye tamuorica rʉmʉrire jana rotigʉmi Dio yua.
MRK.13.21	’Ti paʉ ca-ano, “Jĩipʉ ãmi Cristo, Dio cʉ̃ ca-jooricʉ,” o “Jõopʉ añupʉ,” mʉjaare na ca-ĩiro na api nʉcʉbʉgoqueticõaña. 
MRK.13.22	Capaarã, “Dio cʉ̃ ca-jooricʉ majuuna yʉ ãa,” ca-ĩito pairã anigarãma. Aperã, “Dio ye quetire ca-buiorã jã ãa,” ca-ĩitorã quena capaarã anigarãma. Capee áti iñoogarãma, Dio yarã cʉ̃ ca-cũricarã Diore na apiʉja janaato ĩirã, ¿jã macare na apiʉjabocʉtí? ĩirã. 
MRK.13.23	To bairo ca-baipere caroaro mʉjaare yʉ buio tʉgawʉ, meere. To bairi ti yʉtea ca-ano caroaro mʉja tʉjʉ majigarã, na ca-ĩiñupʉ Jesú cʉ̃ buerãre.
MRK.13.24	To bairo ĩi yaparo oco bairona na ca-ĩinemoñupʉ Jesú:
MRK.13.24	—To bairo popiye tamuorica yʉtea bero muipu ʉmʉrecóo macacʉ naitĩacoagʉmi. Ñami macacʉ quena bujuquetigʉmi. 
MRK.13.25	Ñocoa quena wẽegarãma. Ʉmʉrecoo macana quena nipetirã seeto wãregarãma. 
MRK.13.26	To bairo ca-bairi paʉ yʉ, camaja tʉpʉ Dio cʉ̃ ca-jooricʉ yʉ ca-tutuarije mena ʉmʉrecóopʉ ca-ãnacʉ yʉ rui atígʉ. Bujeri bʉrʉa watoapʉ Dio ye seeto ca-aji baterije mena yʉ ca-rui ató yʉ tʉjʉ mʉgo joogarãma camaja nipetirã. 
MRK.13.27	Cabero Dio tʉ macana ángel majare na yʉ jee neo rotigʉ, yʉ ca-bejericarã jetore ati ʉmʉrecóo nipetiropʉ ca-ãnare.
MRK.13.28	’Higuera ca-wamecʉtii ca-bairije tʉgooña majiña. Ca-rʉpʉri bʉcʉanemo, cawama pũu wajoa ca-bairo tʉjʉrã, “Yucʉacana cʉma anigaro bai,” mʉja ĩi maji. 
MRK.13.29	To bairona mʉjaare yʉ ca-ĩi buiori wameri ca-bairo tʉjʉrã, “Yucʉacana tunu atígʉmi Jesú,” mʉja ĩi tʉjʉ majigarã. 
MRK.13.30	Cariape mʉjaare yʉ ĩi. Atie nipetirije mʉjaare yʉ ca-ĩi buiori wamere bairona baigaro ati yʉtea Dio cʉ̃ ca-wajoaparo jʉgoye macana na ca-yajiparo jʉgoye. 
MRK.13.31	Ʉmʉrecoo, yepa quena wajoagaro. Yʉ ca-ĩi buiorije maca wajoaquetigaro. Yʉ ca-ĩi buiorore bairona baicõagaro.
MRK.13.32	’Ati ʉmʉrecóo ca-petipere, “Ti rʉmʉ ca-ano, ti paʉ majuu ca-ano petigaro,” ĩi majiña maa. Dio tʉ macana quena ĩi majiquẽema. Yʉ quena Dio Macʉ anibacʉ quena yʉ majiquẽe. Mani Pacʉ ʉmʉrecóo macacʉ jeto majimi to bairo ca-baipere.
MRK.13.33	’Di rʉmʉ majuu yʉ ca-tunu atípere mʉja majiquẽe mʉjaa. To bairi caroaro tʉgooña maja catíri yʉ ca-boorore bairo to canacã rʉmʉ áticõa aninucuña. 
MRK.13.34	Oco bairo mʉjaare yʉ ĩi buio majiogʉ: Jicãʉ camajocʉ apero ca-yoaropʉ cá-aáteñaʉ aátacʉ cʉ̃ ca-tunu ejarore bairona baigaro yʉ ca-tunu atípe quena. Camajocʉ aperopʉ aágʉ jʉgoye cʉ̃ ʉmʉa to canacãʉre na paariquere cũʉmi. Jicãʉre cʉ̃ ya wii macajere caroaro cʉ̃ cote rotiimi. Roti yaparo aperopʉ aácʉmi. 
MRK.13.35	Cʉ̃ cá-aáto bero caroaro na ca-ani yuurore bairona baiya mʉja quena. Na quena, “To cõo majuu tunu atígʉmi mani ʉpaʉ,” ĩi majiquẽnama. Canaiori paʉ, ñami recomaca, ãbocʉ cʉ̃ ca-yupiri paʉ, o ca-bujuri paʉ bero tunu atíboʉmi. Mʉja quena nare bairona majiquetibana caroaro yʉre yuunucucõaña. 
MRK.13.36	Majiña mano yʉ cá-atí paʉpʉre ca-canirãre bairona mʉja aniborã to canacã rʉmʉ mʉja ca-tʉgooña maja catíquẽpata. 
MRK.13.37	Mʉjaare yʉ ca-ĩrijere yʉ yarã nipetirãre to bairona mʉjaare yʉ ĩi. Caroaro coteya to canacã rʉmʉ.
MRK.14.1	Pʉga rʉmʉ ca-rʉjayupe pan ca-wauarije manona na ca-ʉgapa boje rʉmʉ. Ti rʉmʉ ca-ano sacerdote maja ʉparã judío majare cabuerã, ¿dope bairo áti ñeeri Jesúre mani jĩarãatí? ĩirã, átitorique mena cʉ̃re na ca-ñeepere ca-quenoo jʉgoyeyeyuparã. 
MRK.14.2	To bairo cʉ̃ ñeegabana quena oco bairo ca-ame ĩiñuparã:
MRK.14.2	—Boje rʉmʉ ca-ano mani átiquẽna. Camaja capaarã boje rʉmʉ ca-tʉjʉra ejarã cʉ̃re mairã, noo na ca-booro manire awaja tutiborãma. To bairo mani cá-átiere rooye tuuborãma, ca-ame ĩiñuparã.
MRK.14.3	“Cʉ̃re jã jĩagarã,” na ca-ame ĩitoye Jesú maca Betaniapʉ Simón ca-ajeri boabatacʉ ya wiipʉ ca-añupʉ. Jesú cʉ̃ ca-ʉga ruiri paʉna cãromio alabastro ca-wamecʉti rʉʉ weerica rʉʉ ca-jʉti ñuurije pairo ca-wapacʉtie ca-jañari rʉre ca-ne ejayupo. Ti rʉre neatí, pãa, Jesú rupoare ca-pio peoyupo tiere. 
MRK.14.4	Jicãarã topʉ ca-ãna to bairo cõ cá-áto tʉjʉrã, “Rooro majuu áamo,” ca-ĩi tʉgooñañuparã. Ĩi tʉgooñari oco bairo ca-ame ĩiñuparã:
MRK.14.4	—¿Nope ĩo ca-wapa pacarije to ca-anibato quena joco majuuna cõ áti reetí? 
MRK.14.5	Aperãre cõ ca-joata jicã cʉma paarique wapa cõo wapa jooboricarãma. To cõo wapa jee, ca-bopacoorãre jooboricomo, ca-ĩiñuparã. To bairo ame ĩri cõ ca-tutiyuparã. Jesú maca oco bairo na ca-ĩiñupʉ:
MRK.14.6	—Cõ cá-átigari wame cõ áparo. ¿Nope ĩirã cõre mʉja patowãcootí? Caroaro yʉre áamo. 
MRK.14.7	Ca-bopacoorã mʉja watoapʉ anicõa aninucugarãma. Noo mʉja ca-boori paʉ nare mʉja átinemo maji. Yʉ maca mʉja mena yoaro yʉ aniquetigʉ. 
MRK.14.8	Caroaro yʉre cõ cá-áti majiri wame áamo. To bairi atie caroa jʉti ñuurijere yʉre pio peomo, yʉ ca-bai yajiro bero yʉ rupaʉre na ca-yaaro na ca-pio peoparore bairo iñoo áamo. 
MRK.14.9	Cariape mʉjaare yʉ ĩi. Ati yepa nipetiro yʉ ye quetire ca-buio teñarã yʉre cõ cá-átaje quenare buiogarãma. Yʉre cõ cá-átajere majicõa aninucugarãma to canacã rʉmʉna, na ca-ĩiñupʉ Jesú.
MRK.14.10	Cabero Judas Iscariote, Jesú buerã doce canacãʉ mena ca-ãnacʉ cá-aájupʉ sacerdote maja ʉparã tʉpʉ, Jesúre na ca-ñeepere na wadajãʉ aácʉ.
MRK.14.11	To bairo cʉ̃ ca-ĩrijere api wariñuuri, “Niyeru mʉre jã wapayegarã,” Judare cʉ̃ ca-ĩiñuparã. To bairo na ca-ĩiro apii Jesúre dope bairo átiri cʉ̃ na ca-ñeepere ca-quenooñupʉ Judas yua.
MRK.14.12	Cabero pascua boje rʉmʉ judío maja pan ca-wauarije ca-ajuya manie na ca-ʉga jʉgori rʉmʉ ca-añupe. Oveja cawimaʉre boje rʉmʉ na ca-ʉgapaʉre na ca-jĩari paʉ ca-ano Jesú buerã oco bairo cʉ̃ ca-ĩiñuparã:
MRK.14.12	—¿Noopʉ pascua boje rʉmʉ mani ca-ʉgapa paʉre jã quenoorãatí? cʉ̃ ca-ĩi jeniñañuparã.
MRK.14.13	To bairo na ca-ĩiro apii cʉ̃ buerã pʉgarãre, oco bairo na ca-ĩi buioyupʉ:
MRK.14.13	—Aánaja Jerusalén'pʉ. Topʉ ejarã jicãʉ cʉ̃ mʉja boca tʉjʉgarã ca-oco jotʉ tu peo aácʉre. 
MRK.14.14	Cʉ̃ mena aáti cʉ̃ ca-jãari wiipʉ mʉja ejagarã. Topʉ eja, ti wii ʉpaʉre oco bairo cʉ̃ ĩiña: “Manire cabuei oco bairo mʉ ĩi joomi: ‘¿Noopʉ to ãtí yʉ buerã mena pascua boje rʉmʉ yʉ ca-ʉgapa arʉa?’ mʉ ĩi joomi,” cʉ̃ ĩi buioya. 
MRK.14.15	To bairo mʉja ca-ĩiro ca-bui macá arʉa ca-pairi arʉa, quenoo yaparorica arʉare mʉja iñoogʉmi. Topʉ mani ca-ʉgapere quenoo yuuya, ca-ĩi buioyupʉ Jesú cʉ̃ buerãre.
MRK.14.16	To bairo cʉ̃ ca-ĩiro apirã Jesú buerã pʉgarã cá-aácoajuparã Jerusalén macapʉ. Ti macapʉ eja, Jesú cʉ̃ ca-ĩricarore bairona ca-bʉga ejayuparã. To bairi ti arʉapʉ pascua ca-ano na ca-ʉgapere ca-quenoo yuuyuparã.
MRK.14.17+MRK.14.18	Cabero canaiori paʉ ca-ejaro Jesú cʉ̃ buerã doce canacãʉ mena eja, ca-ʉga ruiyuparã. Topʉ na mena ʉga ruiina oco bairo na ca-ĩiñupʉ Jesú:
MRK.14.17+MRK.14.18	—Cariapena mʉjaare yʉ ĩi. Jicãʉ mʉja mena macacʉ yʉ mena ca-ʉgaʉ yʉre ca-tʉjʉteerãre yʉre wadajãgʉmi, yʉre na ñeato ĩi.
MRK.14.19	To bairo cʉ̃ ca-ĩiro apirã seeto ca-tʉgooñarique paiyuparã. To bairo tʉgooñarique paibana:
MRK.14.19	—¿Yʉna yʉ baiquetibacʉatí? Jesúre cʉ̃ ca-ĩi jeniña peticõañuparã, na ca-ano cõona.
MRK.14.20	To bairo na ca-ĩiro oco bairo na ca-ĩi yʉʉyupʉ Jesú maca:
MRK.14.20	—Jicãʉ mʉja mena macacʉ yʉ mena jicã bapapʉna ca-yoje ʉgaʉna ãmi, ca-ĩiñupʉ. 
MRK.14.21	—Yʉ ca-baipe tirʉmʉpʉ macana Dio ye quetire ca-buiorã na ca-ĩi ucaricarore bairona yʉre baigaro. To bairo yʉ ca-baipe to ca-anibato quena rooro majuu baigaro yʉ ca-tʉjʉteerãre yʉre ca-wadajãʉ macare. Ati yepapʉ cʉ̃ ca-buiaquẽpata cʉ̃re ñuucõaboricaro, na ca-ĩiñupʉ Jesú cʉ̃ buerãre.
MRK.14.22	Ĩi yaparo Jesú cʉ̃ buerã mena ʉgaʉ, pan're nee, cʉ̃ Pacʉ Diore ca-jeni nʉcʉbʉgoyupʉ. Jeni nʉcʉbʉgo yaparo tiare pe mʉto, nare joo, oco bairo na ca-ĩiñupʉ:
MRK.14.22	—Ʉgaya. Atie yʉ rupaʉ ãa, na ca-ĩiñupʉ.
MRK.14.23	Cabero etirica bapare nee, Diore ca-jeni nʉcʉbʉgoyupʉ tunu. Jeni nʉcʉbʉgo yaparo cʉ̃ buerãre na ca-tĩañupʉ. Nipetirã cʉ̃ buerã ti bapare ca-eti peticõañuparã. 
MRK.14.24	Nare tĩaʉna oco bairo na ca-ĩiñupʉ Jesú:
MRK.14.24	—Atie yʉ rií ãa. Yʉ rií ree yajigʉ, camaja capaarã caroorije na cá-átiere wapayebojaʉ. To bairo yʉ ca-rií ree yaji wapayebojaro camaja caroorije na cá-átajere majiriobojagʉmi Dio cʉ̃re ca-jeni nʉcʉbʉgorãre. To bairo mʉjaare yʉ ca-ĩi cũuri wamere tʉgooñari etiya. 
MRK.14.25	Cariapena mʉjaare yʉ ĩi. Atie ʉje ocore yucʉacã mani ca-etirore bairo yʉ etinemoquetigʉ. Cabero yʉ Pacʉ caʉpaʉ yʉre cʉ̃ ca-cũuro beropʉ mʉja mena ape ni yʉ etinemogʉ tunu, ca-ĩiñupʉ Jesú.
MRK.14.26	Jesú cʉ̃ buerã mena na ca-ʉgaricaro bero Diore ĩi baja yaparo ti wii ca-ãnana ca-buticoajuparã, Olivo na ca-ĩricʉ ʉ̃taʉpʉ aána.
MRK.14.27	Topʉ na cá-aáto oco bairo na ca-ĩiñupʉ Jesú cʉ̃ buerãre:
MRK.14.27	—Mʉja nipetirã ati ñami uwibana yʉre mʉja ruti weo peticoagarã. To bairo mʉja ca-baipere Dio ye queti ucarica pũuropʉ ca-ĩi ucaricarore bairona baigaro. Oco bairo ĩi ucarique ãa: “Oveja ʉpaʉre cʉ̃ jĩagarãma. Cʉ̃ na ca-jĩaro tʉjʉrã, oveja aá bategarãma,” ĩi ucarique ãa.
MRK.14.28	Na ca-jĩa rocaricʉ anibacʉ quena yʉ tunu catígʉ. Tunu catíri bero Galilea yepapʉ mʉja jʉgoye yʉ aágʉ, mʉjaare yuʉ aácʉ, na ca-ĩiñupʉ Jesú.
MRK.14.29	To bairo cʉ̃ ca-ĩiro apii Pedro cʉ̃ ca-ĩiñupʉ:
MRK.14.29	—Aperã nipetirã uwibana mʉre na ca-ruti aáweorije to ca-anibato quena yʉ maca yʉ aáquetigʉ, ca-ĩiñupʉ.
MRK.14.30	To bairo cʉ̃ ca-ĩiro:
MRK.14.30	—Cariapena mʉre yʉ ĩi. Yucʉ ñamina ca-bujuri paʉ jʉgoye ãbocʉ pʉgani cʉ̃ ca-wadaparo jʉgoye itiani, “Cʉ̃ mena macacʉ mee yʉ ãa,” yʉre mʉ ĩitogʉ, ca-ĩiñupʉ Jesú Pedrore.
MRK.14.31	To bairo cʉ̃ ca-ĩiro apibacʉ quena Pedro ca-ĩinemoñupʉ tunu:
MRK.14.31	—Mʉ mena yʉre na ca-jĩa rocarije to ca-anibato quena, “Cʉ̃ mena macacʉ mee yʉ ãa,” yʉ ĩiqueti majuucõagʉ yʉa, ca-ĩiñupʉ Pedro.
MRK.14.31	Aperã cʉ̃ mena macana quena cʉ̃re bairo jeto ca-ĩi peticõañuparã.
MRK.14.32	Olivo ca-wame cʉtiipʉ aána Getsemaní ca-wamecʉtopʉ ca-ejayuparã. Topʉ ejaʉ Jesú cʉ̃ buerãre oco bairo ca-ĩiñupʉ:
MRK.14.32	—Atona mʉja ruiwa, Diore yʉ ca-jeni nʉcʉbʉgoʉ aátoye, ca-ĩiñupʉ.
MRK.14.33	Topʉ Diore jeni nʉcʉbʉgoʉ aácʉ Pedrore, Jacobore, Juan're na ca-pii aájupʉ. Topʉ aá, seeto majuu ca-tʉgooñarique pai yapapua jʉgoyupʉ. 
MRK.14.34	Tʉgooñarique pai netobacʉ oco bairo na ca-ĩiñupʉ:
MRK.14.34	—Yʉ bai yajibo, seeto majuu tʉgooñarique pai netori yapapuabacʉ. Atona mʉja yuu ruiwa caniquẽnana, na ca-ĩibajupʉ.
MRK.14.35	To bairo ĩi yaparo na jʉgoyebʉjaacã aá, yepapʉ mubia roca cumu áti, oco bairo ca-ĩi jeniñupʉ Diore:
MRK.14.35	—Caacʉ, mʉ ca-booata, yʉ ca-popiye tamuope to baiqueticõato— ca-ĩi jeniñupʉ Diore. 
MRK.14.36	—Caacʉ, nipetirijere mʉ áti maji. To bairi mʉ ca-booata rooro yʉ ca-tamuope to baiqueticõato. Yʉ maca yʉ ca-popiye tamuope yʉ ca-booquẽtie to ca-anibato quena mʉ ca-boorore bairo maca to baiato, ca-ĩiñupʉ.
MRK.14.37	To bairo Diore ĩi jeni yaparo, cʉ̃ buerã tʉpʉ tunu aá, nare ca-tʉjʉyupʉ ca-cani cuñarãre. Ca-cani cuñarãre na tʉjʉ, oco bairo na ca-ĩiñupʉ Pedrore:
MRK.14.37	—Simón, ¿canirã mʉja áatí? ¿Petoacã caniquẽnana mʉja cote ocabʉtiquẽetí? 
MRK.14.38	Caniquẽnana cotecõaña mʉjaa. Diore cʉ̃ jeniya, Sataná cʉ̃ ca-boorije macare jã áti wadajãremi ĩirã. Mʉja yeripʉre yʉre mʉja ca-aáweogaquẽtie to ca-anibato quena mʉja rupaʉri macare mʉja ocabʉtiquẽe, na ca-ĩiñupʉ.
MRK.14.39	To bairo ĩi yaparo cʉ̃ Pacʉre cʉ̃ ca-jenirica paʉpʉna aáti to bairona cʉ̃ ca-ĩi jeniñupʉ tunu. 
MRK.14.40	Jeni yaparo cʉ̃ buerã tʉ maca aáti ca-canirãrena ca-tʉjʉyupʉ tunu. Seeto majuu nare ca-wʉgoa ejayupe. To bairi dope bairo cʉ̃re ca-ĩi yʉ majiquẽjuparã. 
MRK.14.41	To bairo bai yaparo cʉ̃ Pacʉre Jesú ca-jeni tʉjayupʉ to bairo cʉ̃ ca-ĩricarore bairona tunu. Jeni yaparo tunu atí, cʉ̃ buerãre oco bairo na ca-ĩiñupʉ:
MRK.14.41	—¿Canirã mʉja áatí mai? To cõona cániña. Meere, yupiya. Meere, ejacoapa yʉre na ca-ñeepa paʉ. Meere, eja tʉgami yʉre ca-tʉjʉ teerãre ca-ñee rotiricʉ. 
MRK.14.42	¡Wamʉnʉcaña! ¡Jitá! Meere eja tʉgami yʉ mena ca-anibatacʉna caroorãre yʉre ca-wadajãricʉ.
MRK.14.43	To bairo Jesú cʉ̃ buerãre cʉ̃ ca-wada ani paʉna na mena macacʉ ca-anibatacʉ Judas Iscariote ca-ejayupʉ. Cʉ̃ mena ca-ejayuparã camaja capaarã jarerica pãiri, yucʉri ca-cʉgorã. Sacerdote maja ʉparã, judío majare cabuerã, aperã cabʉcʉrã ca-rotirã na ca-jooricarã ca-añuparã. 
MRK.14.44	Na ca-ejaparo jʉgoye Judas maca na ca-ĩi buio jʉgoyeyeyupʉ, Jesúre na tʉjʉ majiato ĩi.
MRK.14.44	—Jesú cʉ̃ ca-ani paʉpʉ ejaʉ cʉ̃ yʉ pabario jeniñagʉ. To bairo cʉ̃ yʉ cá-áto tʉjʉrã cʉ̃ mʉja ñeegarã. Cʉ̃ ñee, caroaro cʉ̃ jia, cʉ̃re mʉja ne aágarã, na ca-ĩi jʉgoyeyeyupʉ Judas.
MRK.14.45	To bairi Judas Jesú tʉpʉ ejaʉ cʉ̃ ca-ĩi jʉgoyeyericarore bairona Jesú tʉpʉ atí, caroaro cʉ̃ pabariori:
MRK.14.45	—¡Mʉ anibaparí, Ʉpaʉ! Jesúre cʉ̃ ca-ĩiñupʉ.
MRK.14.46	To bairo Judas cʉ̃ cá-áto tʉjʉrã to cõona cʉ̃ ca-ñeecoajuparã Jesúre.
MRK.14.47	Cʉ̃re na ca-ñeeri paʉ jicãʉ Jesú mena macacʉ topʉ ca-tʉjʉnucuricʉ cʉ̃ jarerica pãire tʉ̃ga wee neri sacerdote maja ʉpaʉ paabojari majocʉre cʉ̃ amoorore ca-pa ta rocacõañupʉ. 
MRK.14.48	To bairo cʉ̃ cá-áto bero Jesú na ca-ĩiñupʉ cʉ̃re ca-ñeerãre:
MRK.14.48	—¿Jee rutiri majocʉre ca-ñeerã anáre bairo jarerica pãiri, yucʉri mena yʉre mʉja ñeerã atítí? ca-ĩiñupʉ. 
MRK.14.49	—To canacã rʉmʉ Dio wiipʉ Dio ye quetire buionucuri mʉja watoapʉ yʉ ca-aninucuwʉ. To bairo yʉ ca-anibato quena yʉre mʉja ca-ñeequẽpʉ. Yucʉacã Dio ye queti ucarica pũuropʉ tirʉmʉpʉ macana na ca-ĩi ucaricarore bairona yʉre mʉja áa.
MRK.14.50	Jesúre na ca-ñeero tʉjʉrã cʉ̃ buerã cʉ̃ ca-ruti weo peticoajuparã yua.
MRK.14.51	Jesúre na ca-ñee aáto jicãʉ cawamaʉ cʉ̃ ca-caniri jutiiro mena dʉre turi ca-ʉja aájupʉ. To bairo cʉ̃ ca-bairo cʉ̃ quenare ca-ñeeñuparã.
MRK.14.52	Cʉ̃re ñeebana cʉ̃ ca-caniri jutiirore cʉ̃ ca-dʉre tubatarore ca-ñee woo rocacõañuparã. To bairi jutiiro mácʉna ca-atʉ ruticoajupʉ.
MRK.14.53	Jesúre cʉ̃ ñe aá, sacerdote maja ʉpaʉ tʉpʉ cʉ̃ ca-ne aájuparã. Topʉ nipetirã sacerdote maja ʉparã, judío majare ca-rotirã cabʉcʉrã, judío majare cabuerã quena ca-neñapo yuuyuparã. 
MRK.14.54	Pedro maca Jesú bero ca-yoa bʉjaroacãpʉ tʉjʉ ʉja nutua, sacerdote maja ʉpaʉ majuu ya wii jope tʉ macá yepapʉ ca-ejayupʉ. Topʉ polisía maja mena ejanumu, ca-peero jumacõa ruiyupʉ.
MRK.14.55	Nipetirã sacerdote maja ʉparã, judío majare ca-rotirã nipetirã, “¿Dope bairo átiri Jesúre mani wadajãrãatí?” ca-ame ĩiñuparã, Jesúre na ca-jĩa rotipere. To bairo átigabana quena, “Oco bairo cʉ̃ cá-átaje wapa cʉ̃ ca-popiyeyepe ãa,” ca-ĩri wamere ca-bʉga majiquẽjuparã. 
MRK.14.56	Capaarã cʉ̃re ca-ĩi wadajãrã ca-ĩitoyuparã. To bairo ĩibana quena cariape jicãro mena ca-ĩirã ca-maañuparã. 
MRK.14.57	Aperã wamʉnʉcari jocarãna oco bairo ca-ĩitoyuparã:
MRK.14.58	—Oco bairo cʉ̃ ca-ĩrijere jã apiwʉ: “Ati wii, Dio wii ca-pairi wiire camaja na cá-áta wiire yʉ rocagʉ. Itia rʉmʉ bero ape wii camaja na cá-átiqueti wii macare yʉ áti wajoagʉ,” ca-ĩiwĩ, ca-ĩiñuparã.
MRK.14.59	To bairo na ca-ĩrije quenare jicãro mena ca-ĩi maji petiquẽjuparã.
MRK.14.60	To bairo na ca-ĩrijere apii sacerdote maja ʉpaʉ majuu na watoapʉ ca-ãnacʉ wamʉnʉcari Jesúre oco bairo ca-ĩi jeniñañupʉ:
MRK.14.60	—¿To bairo mʉre na ca-ĩrijere mʉ yʉʉgaquẽetí? ¿Dope bairo mʉre ĩirã na ĩití?
MRK.14.61	Jesú maca ca-yʉʉquẽjupʉ to bairo cʉ̃ ca-ĩrijere. To bairo cʉ̃ ca-yʉʉquẽto tʉjʉʉ sacerdote maja ʉpaʉ ca-jeniñanemoñupʉ tunu:
MRK.14.61	—Mʉna tirʉmʉpʉ macana, “Atígʉmi jicãʉ Cristo na ca-ĩi, Dio cʉ̃ ca-joʉ,” na ca-ĩricʉ, ¿Dio caroaʉ majuu Macʉna mʉ ãtí? cʉ̃ ca-ĩiñupʉ.
MRK.14.62	To bairo cʉ̃ ca-ĩiro:
MRK.14.62	—Cʉ̃na yʉ ãa, cʉ̃ ca-ĩiñupʉ Jesú. —Dio cʉ̃ ca-jooricʉ aniri caberopʉ cʉ̃ tʉna ruíri cʉ̃ mena ca-rotii yʉ anigʉ. Ati yepapʉ rúi acʉ́ bujeri bʉrʉari watoapʉ yʉ ca-rúi ató yʉre mʉja tʉjʉgarã, cʉ̃ ca-ĩiñupʉ Jesú.
MRK.14.63	To bairo cʉ̃ ca-ĩiro apii sacerdote maja ʉpaʉ majuu, yʉ ca-punijinirijere na tʉjʉ majiato ĩi cʉ̃ jutiire ca-tʉ̃ga woo reeyupʉ. Woo ree yaparo:
MRK.14.63	—Nope ĩirã caroorije cʉ̃ cá-áti buicʉtiere aperã ca-buioparãre na mani jeniñanemoquẽna. 
MRK.14.64	Rooro Diore cʉ̃ ca-ĩrijere mʉja apiwʉ, meere. ¿Dope bairo mʉja tʉgooñatí mʉjaa? ca-ĩiñupʉ.
MRK.14.64	To bairo cʉ̃ ca-ĩiro topʉ ca-ãna nipetirã:
MRK.14.64	—¡Cʉ̃re ca-jĩape ãa! ca-ĩiñuparã.
MRK.14.65	To bairo ĩri jicãarã to ca-tʉjʉnucurã cʉ̃ ca-ʉco eo bate tuuyuparã Jesúre yua. Aperã jutiiro ajero mena cʉ̃ capere jia biperi, cʉ̃ bape:
MRK.14.65	—¿Ni maca mʉre cʉ̃ baperí? cʉ̃ ca-ĩi epeyuparã. Polisía maja quena Jesú riyare ca-payuparã.
MRK.14.66+MRK.14.67	Jesúre na ca-ñee jãaro bero Pedro maca tii wii jope tʉ macá yepapʉ ca-peero juma ruiyupʉ. To bairo cʉ̃ ca-bairi paʉ jicão cãromio sacerdote maja ʉpaʉre ca-paabojao Pedro tʉpʉ ca-ejayupo. Cʉ̃ tʉpʉ ejari oco bairo cʉ̃ ca-ĩiñupo:
MRK.14.66+MRK.14.67	—Mʉ quena Jesú Nasaré macacʉ mena cá-aáteñaepaʉna mʉ ãcʉ̃, cʉ̃ ca-ĩiñupo.
MRK.14.68	Pedro maca to bairo cõ ca-ĩiro oco bairo cõ ca-ĩitoyupʉ:
MRK.14.68	—¡Cʉ̃ mena macacʉ mee yʉ ãa! Yʉ majiquẽe to bairo mʉ ca-ĩrijere.
MRK.14.68	To bairo ĩi yaparo wiire na ca-jani jãa amojorerica janiro jopepʉ ca-eja nʉcañupʉ. Topʉ cʉ̃ ca-tʉjʉnucurona ãbocʉ ca-wadayupʉ. 
MRK.14.69	Sacerdote maja ʉpaʉre ca-paabojao apeo tunu cʉ̃ tʉjʉo topʉ ca-ãnare:
MRK.14.69	—Ani quena na mena macacʉna ãmi, ca-ĩiñupo.
MRK.14.70	To bairo cõ ca-ĩiro apii cõ quenare ca-ĩitoyupʉ Pedro tunu. Caberoacãna topʉ ca-ãna Pedrore oco bairo ca-ĩiñuparã:
MRK.14.70	—Jocarã mee jã ĩi. Mʉ quena na mena macacʉna mʉ ãa. Mʉ quena Galilea macacʉ mʉ ãa, cʉ̃ ca-ĩiñuparã.
MRK.14.71	To bairo na ca-ĩiro apii na ca-ĩitonemoñupʉ tunu:
MRK.14.71	—¡Jĩi mʉja ca-ĩire yʉ majiqueti majuucõa! ¡Cariape mee yʉ ca-ĩata Dio yʉre cʉ̃ popiyeyeato!
MRK.14.72	To bairo cʉ̃ ca-ĩirona ãbocʉ ca-wadayupʉ tunu. To cõona Pedro Jesú cʉ̃ ca-ĩriquere ca-tʉgooña bʉgayupʉ. “Ãbocʉ pʉgani cʉ̃ ca-wadaparo jʉgoye itiani, ‘Jesúre cʉ̃ yʉ majiquẽe,’ na mʉ ĩitogʉ,” cʉ̃ ca-ĩrique ca-tʉgooña bʉgayupʉ. Tiere tʉgooñari, seeto ca-otiyupʉ.
MRK.15.1	Ca-bujuri paʉ sacerdote maja ʉparã, aperã cabʉcʉrã ca-rotirã, aperã judío majare cabuerã mena ca-neñapoyuparã. Neñapo, jicãro mena tʉgooñari romano maja ʉparãre Jesúre nare na ca-jĩa rotipere ca-wadapeniñuparã. Wadapeni yaparo Jesúre jiari Pilato tʉpʉ cʉ̃ ca-ne aájuparã. 
MRK.15.2	Pilato Jesúre tʉjʉʉ cʉ̃ ca-ĩi jeniñañupʉ:
MRK.15.2	—¿Mʉna mʉ ãtí judío maja Ʉpaʉ? cʉ̃ ca-ĩiñupʉ.
MRK.15.2	—Mʉ ca-ĩirore bairona yʉ ãa, cʉ̃ ca-ĩi yʉʉyupʉ Jesú.
MRK.15.3	Sacerdote maja ʉparã maca Pilatore capee cʉ̃ ca-wadajãñuparã. 
MRK.15.4	To bairo na ca-ĩrijere apii Pilato Jesúre ca-ĩi jeniñanemoñupʉ tunu:
MRK.15.4	—¿To cõo capee majuu mʉre na ca-wadajãbato quena mʉ yʉʉgaquẽetí? ca-ĩiñupʉ.
MRK.15.5	To bairo Pilato cʉ̃ ca-ĩibato quena, “Jocarã yʉre ĩima,” cʉ̃ ca-ĩi yʉʉquẽjupʉ Jesú. To bairo cʉ̃ ca-yʉʉquẽto tʉjʉʉ Pilato ca-tʉjʉ acʉayupʉ. Dope bairo ca-ĩi tʉgooña majiquẽjupʉ.
MRK.15.6	To canacã cʉma pascua boje rʉmʉ ca-ano Pilato presopʉ ca-ãcʉ̃re nii camaja na ca-buu rotiire ca-buunucuñupʉ. 
MRK.15.7	Jesúre to bairo na cá-áti yʉteare Barrabá ca-wamecʉcʉ, ʉparãre ca-reegarã mena macacʉ camajare ca-jĩaricʉ aperã camajare ca-jĩaricarã mena ca-ruiyupʉ preso wiipʉ. 
MRK.15.8	Camaja maca Pilato tʉpʉ aá, “Boje rʉmʉ ca-ano mʉ cá-átinucurore bairona ája,” cʉ̃ ca-ĩiñuparã. 
MRK.15.9	To bairo na ca-ĩiro Pilato na ca-ĩiñupʉ:
MRK.15.9	—¿Judío maja Ʉpaʉre yʉ ca-buuro mʉja bootí? ca-ĩiñupʉ.
MRK.15.10	Sacerdote maja ʉparã Jesúre cʉ̃ tʉjʉteerã cʉ̃ ñeeñupa, ca-ĩi majiñupʉ. 
MRK.15.11	Sacerdote maja ʉparã maca, “Barrabá macare cʉ̃ buuya,” seeto majuu camajare ca-ĩi rotiyuparã Pilato macare. 
MRK.15.12	To bairo na ca-ĩiro apii Pilato na ca-ĩi jeniñañupʉ:
MRK.15.12	—Judío maja Ʉpaʉ mʉja ca-ĩi macare ¿dope bairo yʉ cá-áto mʉja bootí? ca-ĩi jeniñañupʉ.
MRK.15.13	To bairo cʉ̃ ca-ĩi jeniñaro camaja nipetirã oco bairo ca-ĩi awajayuparã:
MRK.15.13	—¡Yucʉ tẽorica pãipʉ cʉ̃re na papua jĩato! ca-ĩi awajayuparã.
MRK.15.14	Pilato maca:
MRK.15.14	—¿Nope ĩi ani caroorije cá-átiquetacʉrena cʉ̃ yʉ papua jĩa rotibocʉtí? ca-ĩibajupʉ.
MRK.15.14	To bairo cʉ̃ ca-ĩibato quena, camaja maca ca-ĩi awajanemoñuparã tunu:
MRK.15.14	—¡Yucʉ tẽorica pãipʉ cʉ̃re na papua jĩacõato! ca-ĩi awajanemoñuparã tunu.
MRK.15.15	To bairo na ca-ĩi awajarijere apii Pilato maca, camaja caroaro yʉre na ĩato ĩi, Barrabá macare ca-buu rotiyupʉ. To bairo ĩi yaparo, Jesú macare polisía majare na bape roti, yucʉ tẽorica pãipʉ ca-papu jĩa rotiyupʉ.
MRK.15.16	To cõona ʉpaʉ Pilato ya wii macá yepa ca-recomaca ca-ani yepapʉ cʉ̃re ca-ne aájuparã. Topʉ cʉ̃ ne ejari polisía maja nipetiri poari macanare ca-pii neoñuparã. 
MRK.15.17	Topʉ Jesúre cʉ̃ ne ejari, ʉpaʉ cʉ̃ ca-jañari jutiiro unore cʉ̃ ca-jãa epeyuparã ca-jũari jutirore. To bairo átiri pota beto mena cʉ̃ rʉpoare ca-peoyuparã, “Ʉpaʉ cʉ̃ ca-pejari beto unore pejaya,” ĩirã. 
MRK.15.18	To bairo cʉ̃ áti yaparori, cʉ̃ ca-ĩi epeyuparã:
MRK.15.18	—¡Judío maja Ʉpaʉ! ¡Caroaro wariñuuña! ca-ĩi epeyuparã.
MRK.15.19	To bairo ĩirãna yucʉ mena cʉ̃ rʉpoare ca-panucuñuparã. Cʉ̃re ʉco eo bate turi, cʉ̃ tʉ ejacumuri cʉ̃ ca-ĩi epeyuparã. 
MRK.15.20	To bairo cʉ̃re ĩi epe yaparo ca-jũari jutiiro na ca-jãaricarore tu weeri cʉ̃ jutiiro majuu macare ca-jãañuparã tunu. To bairo áti yaparo yucʉ tẽorica pãipʉ cʉ̃ papua jĩarã aána cʉ̃ ca-necoajuparã yua.
MRK.15.21	Jesúre jĩarã aána na ca-ne aáti paʉ jicãʉ Sirene ca-wamecʉti maca macacʉ, maca tʉjaropʉ cá-aáteñaʉ ejaricʉre ca-bocayuparã. Alejandro, Rufo ca-wamecʉna pacʉ ca-añupʉ. Topʉ cʉ̃re bocarãna cʉ̃ ñeeri, yucʉ tẽorica pãi Jesúre na ca-papuapa pãire cʉ̃ ca-pʉja rotiyuparã.
MRK.15.22	To bairi Jesúre Gólgota ca-wamecʉti buuropʉ cʉ̃ ca-ne aájuparã. Gólgota ca-ĩri wame “rʉpoa õwa coro buuro” ĩigaro ĩi. 
MRK.15.23	Topʉ Jesúre cʉ̃ ne ejari ʉje oco ca-piyarije mena na ca-ajuriquere cʉ̃re ca-tĩañuparã. Jesú maca tiere ca-etigaquẽjupʉ. 
MRK.15.24	To bairo átiri bero yucʉ tẽorica pãipʉ cʉ̃ ca-papua jĩañuparã. Polisía maja cʉ̃ ye jutiire ĩi bʉga eperique mena ca-ricawoyuparã, ¿ñee unie majuure jã bʉgarãatí? ĩirã, to bairo cá-ájuparã.
MRK.15.25	Yucʉ bui muipu cʉ̃ ca-ani paʉ las nueve ca-ano majuu Jesúre yucʉ tẽorica pãipʉ cʉ̃ ca-papuayuparã. 
MRK.15.26	Jesú ye wapa ca-ĩri wamere oco bairo ca-uca tuuyuparã: “Ani judío maja Ʉpaʉ ãmi.” 
MRK.15.27	Aperã pʉgarã ca-jee ruti pairã quenare Jesú mena yucʉ tẽorica pãiripʉ ca-papua jĩañuparã. Jicãʉre cariape nʉgoa maca, apeĩre cacõ nʉgoa maca ca-nʉcoñuparã. 
MRK.15.28	To bairo na cá-átie Dio ye queti ucarica pũuropʉ na ca-ucaricarore bairona cariape ca-baiyupe. Oco bairo ucarique ca-añupe: “ ‘Cʉ̃ quena caroorã mena macacʉ ãmi,’ ĩi tʉgooñagarãma.”
MRK.15.29	Camaja Jesúre na ca-papua nʉcoricaropʉ ca-neto aánucurã cʉ̃ ñu puari oco bairo cʉ̃ ca-ĩi epeyuparã:
MRK.15.29	—Jocʉna ca-ĩricʉ mʉ ãa. “Dio ya wiire yʉ rocagʉ. Rocabacʉ quena itia rʉmʉ bero yʉ wajoagʉ ape wii yʉ ca-majirije mena.” 
MRK.15.30	Jocʉ majuuna mʉ ĩiñupa. Mʉ majuuna netooña. Mʉ cá-áti majirije mena yucʉ tẽorica pãipʉ na ca-papuaricʉ ca-ãnacʉ rui ajá, cʉ̃ ca-ĩi epeyuparã.
MRK.15.31	Sacerdote maja ʉparã, judío majare cabuerã quena to bairona cʉ̃ ca-ĩi epeyuparã:
MRK.15.31	—Aperãre na ca-netooricʉ anibacʉ quena cʉ̃ majuuna netoo majiquẽemi. 
MRK.15.32	Israel maja Ʉpaʉ, Dio cʉ̃ ca-jooricʉ cʉ̃ ca-ãmata yucʉ tẽorica pãipʉ na ca-papuaricʉ ca-ãnacʉ cʉ̃ majuuna cʉ̃ ruiato. To bairo cʉ̃ ca-bairo tʉjʉrã cariapena cʉ̃re mani api nʉcʉbʉgogarã, ca-ĩi epeyuparã.
MRK.15.32	Ca-jee rutiricarã cʉ̃ mena yucʉ tẽorica pãiripʉ na ca-nʉcoricarã quena to bairona rooro cʉ̃ ca-ĩiñuparã.
MRK.15.33	Jesúre na ca-papuaricaro bero paaribota ca-ejaro ati yepa nipetiropʉ ca-naitĩacoajupe. Itia hora majuu muipu ca-bujuquẽjupʉ. 
MRK.15.34	To bairi las tres ca-ani paʉ majuu muipu yucʉ bui cʉ̃ ca-anibopa paʉna oco bairo ca-pii awajayupʉ Jesú cʉ̃ ye mena:
MRK.15.34	—Eloi, Eloi, ¿Rama sabactani? To bairo ĩi oco bairo ĩi ca-ĩiñupʉ: “Dio, Dio, ¿nope ĩi yʉre mʉ aáweorí?”
MRK.15.35	Aperã jicãarã topʉ ca-ãna to bairo cʉ̃ ca-ĩiro apirã oco bairo ca-ĩiñuparã:
MRK.15.35	—¡Jã! Apiya cʉ̃ ca-ĩrijere. Elías tirʉmʉpʉ macacʉ Dio ye quetire buiori majocʉ ca-aniñaricʉre pii ĩicʉmi, ca-ĩiñuparã. 
MRK.15.36	To bairi jicãʉ to ca-tʉjʉnucuʉ atʉ aá, bujare bairo ca-ani bʉrʉa mena ʉje ocopʉ weyoo, yucʉpʉ tupua átiri cʉ̃ ca-ñumʉgo jooyupʉ, cʉ̃ etiato ĩi. To bairo átiri oco bairo ca-ĩiñupʉ:
MRK.15.36	—Mani tʉjʉto mai. Elías cʉ̃ ne ruioʉ acʉ́ atígʉmi, ca-ĩiñupʉ.
MRK.15.37	To bairo cʉ̃ ca-ĩri paʉna Jesú maca seeto awajaʉna, yeri jinijã tʉja, ca-bai yajicoajupʉ yua. 
MRK.15.38	Cʉ̃ ca-bai yajiri paʉna Dio wii pupea macá arʉare na ca-yoo matarica ajero juti ajero to majuuna ca-woo atʉ ájupe ca-recomaca mena. Ca-bui maca woo atʉ rúi atí, ca-yapapʉ ca-woo ejooyupe. 
MRK.15.39	Roma maja polisía maja ʉpaʉ Jesú ẽoro ca-tʉjʉnucuricʉ Jesú cʉ̃ ca-yeri jinijã tʉjaro tʉjʉʉ oco bairo ca-ĩiñupʉ:
MRK.15.39	—Cariapena ani Dio Macʉ majuuna ãñupi.
MRK.15.40	Jicãarã romiri ca-yoabʉjaroacãpʉ ca-tʉjʉ joo tʉjʉnucuñuparã na quena. Na mena ca-añuparã María Magdalena, apeo María pʉgarã Jacobo, José jãa paco, to bairi Salomé ca-añuparã. 
MRK.15.41	Na romiri Jesú Galileapʉ cʉ̃ ca-ano cʉ̃re cá-átinemonucurica romiri ca-añuparã. Aperã capaarã romiri Jerusalén'pʉ Jesú mena ca-ejaricarã ca-añuparã na quena.
MRK.15.42+MRK.15.43	Judío maja na yerijãrica rʉmʉ jʉgoye macá rʉmʉ ca-añupe. To bairi yerijãrica rʉmʉ na ca-ʉgapere na ca-quenoo yuuri paʉ, canaiori paʉ ca-ano majuu ca-ejayupʉ José Arimatea ca-wamecʉti maca macacʉ. Cʉ̃ quena cabʉcʉrã rotiri maja mena macacʉ ca-añupʉ. Cristore ca-booquẽna mena macacʉ anibacʉ quena jicãʉna Dio cʉ̃ ca-joʉ Ʉpaʉ cʉ̃ ca-ejapere ca-yuʉ ca-añupʉ. To bairi tʉgooña ocabʉtiri Pilato tʉpʉ aá, Jesú rupaʉ ãnatore ne ruiori cʉ̃ yaa rocagʉ cʉ̃ ca-jeniñupʉ. 
MRK.15.44	Jesú ya rupaʉre José cʉ̃ ca-jeniro apii Pilato maca ¿meere, cʉ̃ riacoabauyuparí? ĩi majigʉ romano yaʉ polisía maja ʉpaʉre cʉ̃ pijori cʉ̃ ca-jeniñañupʉ:
MRK.15.44	—¿Cariapena cʉ̃ bai yajicoatí, meere? cʉ̃ ca-ĩi jeniñañupʉ.
MRK.15.45	“Meere, bai yajicoami,” polisía maja ʉpaʉ cʉ̃ ca-ĩiro apiri:
MRK.15.45	—Jesú rupaʉ ãnatore Josére cʉ̃ jooya, cʉ̃ ca-ĩiñupʉ Pilato polisía maja ʉpaʉre.
MRK.15.46	To bairo cʉ̃ ca-ĩiro José Jesú rupaʉ ãnatore ne ruio, jutiiro ajero cʉ̃ ca-wapayerica ajero, cabotiri ajero mena cʉ̃ ca-umañupʉ. To bairo átiri jicã toti ʉ̃ta toti na ca-werica totipʉ camaja ca-yaaya mani totipʉre cʉ̃ ca-ñujo rocayupʉ Jesú rupaʉre. Áti yaparo ti totire ʉ̃ta cuiro mena ca-tu bia cũucõañupʉ. 
MRK.15.47	María Magdalena, to bairi apeo María, José, Jacobo na pʉgarã paco Jesúre na ca-yaaro ca-tʉjʉyuparã.
MRK.16.1	Sábado judío maja na ca-yerijãri rʉmʉ ca-petiro María Magdalena, María Jacobo paco, apeo Salomé ca-jʉti ñuurijere ca-wapayeyuparã. Jesú rupaʉ ãnatore pio tuugarã ca-baibajuparã. 
MRK.16.2	To bairi ape semana ca-ani jʉgori rʉmʉ ca-bujuri paʉacã majuu ca-ano muipu cʉ̃ ca-wamʉ atí paʉna Jesúre na ca-yaarica ope tʉpʉ cá-aájuparã.
MRK.16.3	Topʉ aána:
MRK.16.3	—¿Ñamʉ maca ʉ̃ta cuirore manire cʉ̃ ne woobojaʉatí? ca-ame ĩiñuparã.
MRK.16.4	Topʉ eja, na ca-tʉjʉro ʉ̃ta cuiro ti totire na ca-biabata cuiro aperopʉ ca-ano ca-tʉjʉyuparã. 
MRK.16.5	To bairo to ca-bairo tʉjʉri ti toti pupeapʉ ca-jãacoajuparã. Topʉ jãa ejari jicãʉ cawamaʉ cariape nʉgoa maca jutii caroaro cabotiri wʉre ca-jaña ruiire ca-tʉjʉyuparã. Cʉ̃ tʉjʉrã seeto ca-tʉjʉ acʉacoajuparã. 
MRK.16.6	To bairo na ca-bairo tʉjʉʉ oco bairo na ca-ĩiñupʉ topʉ ca-ruii ángel maca:
MRK.16.6	—Yʉre tʉjʉ acʉaqueticõaña. Mʉjaa Jesú Nasaré macacʉ yucʉ tẽorica pãipʉre na ca-papua jĩaricʉre macarã mʉja áa. Meere, tunu catícoami. Atopʉre maami. Cʉ̃re na ca-peobata paʉre tʉjʉrã ajá. 
MRK.16.7	Tʉjʉ yaparo, aáti cʉ̃ buerã ca-ãnanare, Pedro quenare buiorã aája: “Cʉ̃ maca mʉja jʉgoye Galileapʉ, meere, aá yuugʉmi. Ca-jʉgoye mʉjaare cʉ̃ ca-ĩi buioricarore bairona topʉ cʉ̃re mʉja tʉjʉgarã,” na ca-ĩiñupʉ.
MRK.16.8	Na romiri to bairo cʉ̃ ca-ĩiro apirã Jesúre na ca-yaaricaropʉ ca-ãnana ca-atʉcoajuparã yua. Seeto uwibana ca-nanaañuparã. To bairi aperãre na ca-tʉjʉriquere ca-ĩi buioquẽjuparã, uwibana.
MRK.16.9	Judío maja na yerijãrica rʉmʉ bero macá rʉmʉ ca-bujuro bero Jesú ca-tunu catíricʉ ca-buia eja jʉgoyupʉ María Magdalenare. Cõ maca ca-jʉgoyepʉ siete wãtiare cʉ̃ ca-buu reebojarico ca-añupo. 
MRK.16.10	Cõre cʉ̃ ca-buia ejaricaro bero Jesú mena cá-aáteña nucuricarãre, cʉ̃ ca-bai yajiriquere tʉgooñarique pairi ca-otirãre ca-buio aájupo. 
MRK.16.11	“Jesú, meere tunu catíyupi, cʉ̃re yʉ tʉjʉwʉ,” cõ ca-ĩrijere apirã cõ ca-api nʉcʉbʉgoquẽjuparã.
MRK.16.12	Jesú María Magdalenare cʉ̃ ca-buia ejaricaro bero aperã pʉgarã cʉ̃re ca-nʉcʉbʉgorãre ca-buia ejayupʉ tunu. Maca tʉjaropʉ cá-aáteñarãre apeĩre baii ricati bauʉ ca-buia ejayupʉ. 
MRK.16.13	Nare cʉ̃ ca-buia ejaro, cʉ̃ tʉjʉ majiri bero aperã cʉ̃ buerã ca-ãnanare ca-buiora aájuparã. Na quenare na ca-api nʉcʉbʉgoquẽjuparã.
MRK.16.14	María Magdalenare, to bairi aperã quenare cʉ̃ ca-buia ejaricaro bero Jesú cʉ̃ buerã ca-ãnana once canacãʉna quenare ca-buia ejayupʉ. Na ca-ʉga ruiri paʉna ca-buia ejayupʉ. Nare buia ejari, “Tunu catícoajupi,” na yarã na ca-ĩrijere na ca-api nʉcʉbʉgoquetaje jʉgori, “¿Nope ĩirã, ‘Tunu catícoajupi,’ na ca-ĩrijere, cariape mʉja api nʉcʉbʉgoquẽtí?” na ca-ĩiñupʉ Jesú. 
MRK.16.15	Ĩi yaparoʉ oco bairo na ca-ĩiñupʉ:
MRK.16.15	—Ati yepa macana nipetirore yʉ ye quetire na buio teñarãja. 
MRK.16.16	To bairo noo mʉja ca-buiorijere apiʉjari, ca-bautisa rotiricarã unare na yʉ netoogʉ. Yʉre ca-nʉcʉbʉgoquẽna una macare na yʉ popiyeyegʉ. 
MRK.16.17	Yʉre ca-apiʉjarãre cʉ̃ ca-majirijere na joogʉmi Dio. Tiere nare cʉ̃ ca-jooro capee wameri áti iñoo majigarãma. Yʉ ca-tutuaro mena wãtia camajare ca-jãaricarã quenare ree buu majigarãma. Aperã yere na ca-wada majiquetibatajere wada majigarãma. 
MRK.16.18	Añare ñeerã quena, ca-punirijere etirã quena ñee uniere tamuoquetigarãma. Apeye quenare ca-riarãre na wamori mena na ca-ñiga peorona na ca-riaye cʉtie netoogaro, na ca-ĩiñupʉ Jesú.
MRK.16.19	To bairo Jesú cʉ̃ buerãre ĩi buio yaparori bero ʉmʉrecóopʉ ca-ame pea nʉcacoajupʉ. Cʉ̃ Pacʉ Dio tʉpʉre ejaʉ, cariape nʉgoa maca ca-ejanumuñupʉ. 
MRK.16.20	Ʉmʉrecoopʉ cʉ̃ ca-wamʉ aáto bero cʉ̃ buerã ca-ãnana nipetiropʉ Jesú ye quetire ca-buio teñarã aájuparã. Na ca-buio teñaro mani Ʉpaʉ cʉ̃ majuuna na cá-átinemoñupʉ. “Na ca-buiorijere cariapena ãa,” camaja na ĩi majiato ĩi capee wame ca-ñuuri wameri cʉ̃ buerã ca-ãnana na cá-áti iñooro cá-ájupʉ mani Ʉpaʉ. 
MRK.16.20	To cõona ãa.
LUK.1.1+LUK.1.2	Teófilo, yucʉ mʉre uca joogʉ yʉ áa. Jesú jã mena ãcʉ̃ cʉ̃ ca-baiepere ca-ucabajupa aperã. Jesú nipetiro cʉ̃ cá-átajere ca-tʉjʉricarã jã ca-buiowã. To bairi jãare na ca-ĩi buioepere bairona ca-uca tuuyupa aperã. 
LUK.1.3+LUK.1.4	Yʉ quena nemoopʉre Jesú ye quetire na ca-ucariquere yʉ ca-bue peticõawʉ. To bairi na ca-ucariquere bue peticõaripʉ atiere cariape jicãro cõo yʉ ucagʉ. To bairo yʉ cá-áto ñuuga ĩi mʉ yʉ uca joo, Teófilo. To bairi mʉ quena, “Cariape ãa na ca-ĩi buiorique,” mʉ ĩi majigʉ yua.
LUK.1.5	Oco bairo ca-riapera: Herode, Judea macana ʉpaʉ cʉ̃ ca-ani yʉteapʉre jicãʉ sacerdote Sacaría ca-wamecʉcʉ ca-añupʉ. Abías maja ca-wamecʉti poa macacʉ ca-añupʉ. Cʉ̃ nʉmo Elisabé ca-wamecʉjupo. Cõ quena tirʉmʉpʉ macacʉ Aarón ca-wamecʉcʉ sacerdote ãnacʉ pãrameopʉ ca-añupo. 
LUK.1.6	Naa pʉgarãpʉna ca-ñuurã ca-añuparã Dio cʉ̃ ca-tʉjʉro. Dio Moisépʉre cʉ̃ ca-rotiriquere bairo caroaro cá-átinucuñuparã. To bairi noa maca, “Caroorã ãma,” na ca-ĩi majiquẽjuparã. 
LUK.1.7	Naa ca-punaa mana ca-añuparã. Elisabé ʉta ca-ani majiquẽco ca-añupo. Seeto cabʉcʉrã ca-añuparã, meere.
LUK.1.8	Jicã rʉmʉ Sacaría cʉ̃ ya poa macana mena Dio wiipʉre sacerdote maja na cá-átinucuricarore bairo ca-paayupʉ yua. 
LUK.1.9	To canacã yʉtea jicãʉre cʉ̃ ca-bejenucuñuparã Dio wii pupea ca-ani majuuri arʉapʉre caroa ca-jʉti ñuurije ca-joe buje mʉgopaʉre. Ti paʉna Sacaríare cʉ̃ ca-bejeyuparã, ti arʉapʉ ca-jʉti ñuurije cʉ̃ joe jʉti ñuu mʉgoato ĩirã. 
LUK.1.10	To bairi caroa ca-jʉti ñuurijere Sacaría cʉ̃ ca-joe buje mʉgotoye camaja capaarã ti arʉa wijaropʉna Diore ca-jeni nʉcʉbʉgo ãñuparã. 
LUK.1.11	To cõona yua, topʉre Sacaría cʉ̃ ca-joe buje mʉgo ani paʉna ca-buia ejanʉcañupʉ jicãʉ ángel Dio tʉ macacʉ, cʉ̃ ca-joe buje mʉgo ani cajawa cariape nʉgoa tʉ macare. 
LUK.1.12	Topʉ cʉ̃ ca-bau ejanʉcaro tʉjʉʉ Sacaría maca cʉ̃ ca-tʉjʉ uwi acʉacoajupʉ. 
LUK.1.13	To bairo cʉ̃ ca-bairo cʉ̃ tʉjʉʉ oco bairo cʉ̃ ca-ĩiñupʉ Dio tʉ macacʉ maca:
LUK.1.13	—¡Sacaría, uwiqueticõaña! Diore cʉ̃ mʉ ca-jeni nʉcʉbʉgonucurijere apinucumi Dio. To bairi mʉ nʉmo Elisabé macʉ cʉtigomo. Cʉ̃ ca-buiaropʉ Juan cʉ̃ mʉ wameyegʉ, cʉ̃ ca-ĩiñupʉ. 
LUK.1.14+LUK.1.15	—“Yʉ yaʉ ãmi, ca-ani majuʉ ãmi,” cʉ̃ ĩi tʉjʉgʉmi Dio mʉ macʉre. To bairi seeto mʉ yeri wariñuugʉ. Cʉ̃ ca-buiaro tʉjʉrã capaarã wariñuugarãma aperã quena, cʉ̃ ca-ĩiñupʉ ángel. —Ʉje wẽeri rica oco jibioriquere, ca-mecʉorijere cʉ̃ etiqueticõato. Cʉ̃ ca-buiaparo jʉgoyepʉna Dio Catírique Espíritu Santo cʉ̃ mena ani tʉgagʉmi, meere, cʉ̃ ca-ĩiñupʉ.
LUK.1.16	’To bairi mʉ macʉ Israel macanare Dio ye quetire na buiori capaarã na Ʉpaʉ Diore na ca-api nʉcʉbʉgoro na átigʉmi tunu. 
LUK.1.17	Cristo mani Ʉpaʉ jʉgoye buio majio jʉgoyeyeri majocʉ anigʉmi. Elías ca-wamecʉcʉ Dio ye quetire ca-buioricʉ tirʉmʉpʉ macacʉ Dio Espíritu Santo cʉ̃ ca-tutuarije mena ca-buionucuñupi. Cʉ̃ ãnacʉ cʉ̃ ca-buio ocabʉtiricarore bairona buio ocabʉtigʉmi mʉ macʉ quena. Ca-pacʉa na punaa mena ame ĩi punijiniricaro mano caroaro na ca-ano na átigʉmi. Dio yere ca-bai botioricarã quena Diore caroaro apiʉjagarãma, mʉ macʉ cʉ̃ ca-buiorijere apiri. To bairi mʉ yarã Israel macana na Ʉpaʉ Cristo cʉ̃ ca-ejapere caroaro api nʉcʉbʉgo yuurã baigarãma, mʉ macʉ cʉ̃ ca-buiorijere apirã, cʉ̃ ca-ĩiñupʉ ángel Sacaríare.
LUK.1.18	To bairo cʉ̃ ca-ĩrijere apii Sacaría maca cʉ̃ ca-jeniñañupʉ Dio tʉ macacʉre yua:
LUK.1.18	—¿Nope ĩi yʉ mʉ ca-ĩri wame, “Cariapena ãa,” yʉ ĩi majibocʉti yʉa? Cabʉcʉ majuu yʉ ãa. Yʉ nʉmo quena cabʉcʉo ãmo.
LUK.1.19	To bairo cʉ̃ ca-ĩiro oco bairo cʉ̃ ca-ĩiñupʉ ángel Sacaríare:
LUK.1.19	—Gabriel ca-wamecʉcʉ yʉ ãa, Dio tʉ macacʉ. Caroa quetire mʉre yʉ buio rotimi Dio. 
LUK.1.20	To bairi yʉre api nʉcʉbʉgoquẽcʉ ca-wada majiquẽcʉ mʉ anigʉ. Mʉ macʉ cʉ̃ ca-buiari paʉpʉ mʉ wada majigʉ tunu. Yʉre mʉ ca-api nʉcʉbʉgoquẽtie to ca-anibato quena nipetiro mʉ yʉ ca-buiori wame cõona baigaro, cʉ̃ ca-ĩiñupʉ Sacaríare.
LUK.1.21	To bairo cʉ̃ ca-bairi paʉ aperã Sacaría cʉ̃ ca-ano wijaro ca-yuurã ca-ĩi tʉgooñañuparã. “¿Nope ĩi to cõo yoaro ti arʉapʉ cʉ̃ tuacõacʉtí?” ca-ĩi tʉgooñañuparã.
LUK.1.22	Cabero cʉ̃ wamori mena na cá-áti buioyupʉ, wada majiquetibacʉ. Cʉ̃ ca-wada majiquẽtore tʉjʉrã, “Ricati wame cʉ̃ iñooricʉmi Dio,” ca-ĩi tʉgooñañuparã camaja.
LUK.1.23	Cabero Sacaría Dio wiipʉ cʉ̃ ye paarica rʉmʉri ca-petiro ca-tunucoajupʉ cʉ̃ ya wiipʉre tunu. 
LUK.1.24	Cʉ̃ ya wiipʉre cʉ̃ ca-tunu ejaro bero cʉ̃ nʉmo Elisabé ʉta ca-añupo yua. Jicã wamo canacãʉ muipua aperã tʉripʉ aáteñaricaro mano ca-anicõañupo cõ ya wiipʉ. 
LUK.1.25	Oco bairo ca-ĩi tʉgooñañupo Elisabé: “Yucʉra yʉ átinemomi Dio. ‘Ca-punaa máco ãmo,’ yʉre ame ĩi wadaquetigarãma yua.”
LUK.1.26+LUK.1.27	Cabero seis muipua Elisabé ʉta cõ ca-ano Dio ca-queti jooyupʉ ángel Gabriel ca-wamecʉcʉre cʉ̃ tʉ macacʉ tunu. Galilea na ca-ĩri yepapʉ, Nasaré ca-wamecʉti macapʉre cʉ̃ ca-jooyupʉ Dio María ca-wamecʉco tʉpʉ. Cõa caʉmʉ mena ca-aniñaquẽco ca-añupo. José ca-wamecʉcʉ nʉmo ca-anipao ca-añupo María yua. José maca tirʉmʉpʉ macacʉ Israel macana Ʉpaʉ David ãnacʉ pãrami ca-añupʉ cʉ̃a. 
LUK.1.28	To bairi Gabriel María tʉpʉ buia nʉca eja, oco bairo cõ ca-ĩiñupʉ:
LUK.1.28	—Caroa wame mʉre yʉ buio rotimi Dio. Mʉ mena ãmi. Aperã romiri netoro caroa wame majuure mʉ átibojagʉmi Dio, cõ ca-ĩiñupʉ Dio tʉ macacʉ Gabriel.
LUK.1.29	To bairo cʉ̃ ca-ĩrijere apio ca-api acʉacoajupo María. “¿Nope ĩi to bairije cʉ̃ ĩití?” ca-ĩi tʉgooñañupo.
LUK.1.30	To bairo cõ ca-ĩi uwi tʉgooñaro majii:
LUK.1.30	—Uwiqueticõaña, cõ ca-ĩiñupʉ. —Caroaro mʉ ca-aniere mʉ tʉjʉ tʉjoomi Dio. To bairi mʉre bejemi. 
LUK.1.31	Yucʉacã ʉta mʉ anigo. Cawimaʉ mʉ cʉgogo. To bairi mʉ Macʉ cʉ̃ ca-buiaropʉ JESÚ cʉ̃ mʉ wameyego. 
LUK.1.32	Pairo ca-ãcʉ̃ anigʉmi cʉ̃a. “Dio jõ bui macacʉ Macʉ ãmi,” cʉ̃ ĩigarãma camaja. Dio cʉ̃re Caʉpaʉ jõogʉmi Israel macana Ʉpaʉ cʉ̃ ñicʉ ãnacʉ, Ʉpaʉ David tirʉmʉpʉ macacʉre bairona. 
LUK.1.33	To bairi Israel macanare rotinucugʉmi to canacã rʉmʉ. Cʉ̃ ca-rotirije petiquetigaro, cõ ca-ĩiñupʉ Dio tʉ macacʉ ángel.
LUK.1.34	To bairo cʉ̃ ca-ĩiro apio María maca cʉ̃ ca-jeniñañupo:
LUK.1.34	—¿Dope bairo yʉre to bairoatí, caʉmʉ mena jicãni uno yʉ ca-aniquetibato quena?
LUK.1.35	To bairo cõ ca-ĩiro:
LUK.1.35	—Mʉpʉre ani ejagʉmi Dio Espíritu Santo. Cʉ̃ ca-majirije mena to bairo mʉre baigaro. To bairi ca-ñuu netoʉ, Dio Macʉ anigʉmi mʉ Macʉ, cõ ca-ĩiñupʉ Gabriel. 
LUK.1.36	—Mʉ yao Elisabé quena ʉta ãmo yucʉra cabʉcʉo anibaco quena. Seis muipua ʉta ãmo ca-punaa máco na ca-ĩibataco. 
LUK.1.37	To bairi Diora jicã wame unoacã cʉ̃ cá-áti majiqueti wame maa, cõ ca-ĩiñupʉ ángel Gabriel Maríare.
LUK.1.38	To bairo cʉ̃ ca-ĩrije apio:
LUK.1.38	—Diore paabojari majoco yʉ ãa. To bairi yʉ mʉ ca-ĩi buiori wamere bairona yʉre to baiato, cʉ̃ ca-ĩiñupo María. To bairo cõ ca-ĩiro apii cá-aácoajupʉ Dio tʉ macacʉ ángel yua.
LUK.1.39	Ángel cʉ̃ cá-aáto bero cá-aácoajupo María yoaro mee ca-ʉ̃ta yucʉ cʉti yepapʉ, Judea ca-wamecʉti yepa. 
LUK.1.40	Topʉ ejao Sacaría ya wiipʉ cá-aájupo. Cʉ̃ ya wiipʉ jãa, cʉ̃ nʉmo Elisabére ca-ñuu rotiyupo. 
LUK.1.41	Cõre cõ ca-ñuu rotirona Elisabé cawimaʉ cõpʉre ca-ãcʉ̃acã seeto ca-yuguiyupʉ. Dio Espíritu Santo cõ yeripʉ ca-ani ejayupʉ. 
LUK.1.42	To bairi Espíritu Santo cʉ̃ ca-ani ejaro wariñuurique mena baujaro oco bairo ca-ĩiñupo Elisabé Maríare:
LUK.1.42	—Aperã romiri netoro caroa wame majuure mʉ joomi Dio. Ca-ñuu majuʉ ãñupi mʉ Macʉacã mʉpʉre ca-ãcʉ̃. 
LUK.1.43	Cawatoa macaco yʉ ca-anibato quena yʉ Ʉpaʉ ca-anipaʉ paco yʉ mʉ tʉjʉo eja. Yʉre mʉ ca-tʉjʉo ejaro seeto yʉ wariñuu. 
LUK.1.44	Yʉ mʉ ca-ñuu rotiri paʉna cawimaʉ yʉpʉre ca-jañaʉacã wariñuʉ yuguimi, cõ ca-ĩiñupo Maríare. 
LUK.1.45	Dio mʉ cʉ̃ ca-ĩricarore bairona cariapena mʉre baigaro. Mʉre cʉ̃ ca-buioriquere mʉ ca-apiʉjaro wariñuuriquere mʉ joogʉmi Dio, cõ ca-ĩiñupo Elisabé.
LUK.1.46+LUK.1.47	To bairo cõ ca-ĩiro oco bairo cõ ca-ĩiñupo María maca:
LUK.1.46+LUK.1.47	Yʉ Ʉpaʉ Dio ñuu majuucõami. Seeto yʉ yeri wariñuucʉpʉ, yʉre ca-catíoʉ ãmi Dio ĩo.
LUK.1.48	Cawatoa ca-ãcõ, cʉ̃ paabojari majoco jeto yʉ ca-anibato quena yʉ tʉgooña maimi Dio. Yʉ bero macana, “Caroaro cõ cá-ájupi Dio cõre,” ĩigarãma yʉre.
LUK.1.49	Dio nipetiro cá-áti majii aniri caroaro yʉ átibojami. Ca-ñuu majuʉ, caroorije mácʉ ãmi Dio, ca-ĩiñupo María.
LUK.1.50	Noa cʉ̃re ca-nʉcʉbʉgorã nipetirore na mai tʉjʉmi Dio. Tirʉmʉpʉ macanare to bairona na ca-mai tʉjʉyupi. Cabero macana quenare to bairona na mai tʉjʉgʉmi Dio cʉ̃re ca-nʉcʉbʉgorãre.
LUK.1.51	Cʉ̃ ca-tutuarije mena capee caroare áami Dio. “Aperã netoro ca-majirã jã ãa,” na yeripʉre ca-ĩi tʉgooñarãre na reecõami.
LUK.1.52	Caʉparã quenare na reecõami. Ca-bopacoorã macare ca-roti majirã na ca-ano na áami Dio.
LUK.1.53	Ca-cʉgoquẽnare na joogʉmi ca-ñuurijere. Ca-apeye pairã macare caroare jooquetigʉmi. Ca-bopacoorã na ca-ano na átigʉmi Dio, ca-apeye unie paibatanare.
LUK.1.54+LUK.1.55	Mani ñicʉa Abraham jãare na cʉ̃ ca-buioricarore bairona átigʉmi Dio. “Mʉja bopaco tʉjʉri caroare mʉjaare yʉ joogʉ,” na cʉ̃ ca-ĩriquere majiritiquetigʉmi Dio. To bairi yucʉra manire Israel macanare mani átinemogʉmi Dio, ca-ĩiñupo María yua.
LUK.1.56	To bairi itiarã muipua ca-añupo María Elisabé tʉpʉ. Itiarã muipua ani, ca-tunucoajupo cõ ya wiipʉ tunu.
LUK.1.57	Cabero Elisabé macʉ cʉ̃ ca-buiari rʉmʉ ca-ejayupe yua. To bairi ti rʉmʉ ca-ano ca-buiayupʉ cõ macʉ. 
LUK.1.58	Cõ macʉ cʉ̃ ca-buiarijere queti apirã cõ yarã, cõ ya maca macana cõ ca-wariñuunemoñuparã.
LUK.1.58	—Dio caroaro cõ átibojami, cõ tʉjʉ maii, ca-ame ĩiñuparã.
LUK.1.59	Ocho rʉmʉri cʉ̃ ca-buiaricaro bero, cawimaʉ cʉ̃re circuncisión na cá-áti wameyeri rʉmʉ ca-ano Sacaría, cʉ̃ pacʉ wamere bairo Sacaría cʉ̃ ca-wameyegabajuparã na yarã. 
LUK.1.60	Cʉ̃ pacʉ wamere cʉ̃ na ca-wameyegaro:
LUK.1.60	—Baiquẽe. Juan wamecʉtigʉmi, ca-ĩiñupo cʉ̃ paco.
LUK.1.61	To bairo cõ ca-ĩiro:
LUK.1.61	—¿Nope ĩo cʉ̃ mʉ wameyegatí ti wamere? Aperã cʉ̃ yarã to bairije ca-wamecʉna maama, cõ ca-ĩiñuparã na yarã.
LUK.1.62	To bairi cʉ̃ pacʉre oco bairo ca-ĩi jeniñañuparã na wamori mena áti iñoori ca-wada majiquẽcʉ cʉ̃ ca-ano maca:
LUK.1.62	—¿Dope bairo cʉ̃ mʉ wameyegatí? 
LUK.1.63	To bairo cʉ̃ na cá-áti jeniñaro Sacaría cʉ̃ wamori mena ucarica pũuro jeni, ti pũuropʉ, “Juan wamecʉtigʉmi,” ca-ĩi ucayupʉ. To bairo cʉ̃ ca-ĩi ucaro ca-tʉjʉ acʉa peticoajuparã. 
LUK.1.64	Nemoo cʉ̃ ca-ĩi ucari paʉna ca-wada majiquetibatacʉ ca-wada maji jʉgoyupʉ tunu Sacaría yua. Wadaʉ, Diore ca-ĩi wariñuuñupʉ.
LUK.1.65	To bairije cʉ̃ ca-bairo na tʉ macana ca-api acʉa peticoajuparã. Judea macana, ca-ʉ̃ta yucʉ cʉti yepa macana nipetirã ca-ame queti buionucuñuparã tie ca-bairijere. 
LUK.1.66	Tie ca-bairijere ame queti buio, seeto ca-tʉgooñañuparã nipetirã. Cʉ̃ cawimaʉ mena caroaro ca-añupʉ Dio. To bairi, “¿Dope bairo ca-baipaʉ cʉ̃ ãcʉ̃atí cabʉcʉ ãcʉ̃pʉ?” ca-ame ĩiñuparã to macana.
LUK.1.67	Cʉ̃ pacʉ Sacaría cʉ̃ yeripʉre Dio Espíritu Santo cʉ̃ ca-ani eja netoro oco bairo ca-ĩi buioyupʉ cʉ̃ macʉ cʉ̃ ca-baipere:
LUK.1.68	Mani Ʉpaʉ Dio Israel macana Ʉpaʉ ãmi. Cʉ̃na caroaro cá-átinemoñupi manire cʉ̃ yarãre. Manire átinemocõami, meere.
LUK.1.69	Dio manire joomi ca-tutuaʉ majuu, manire ca-netoo catíopaʉre. David ãnacʉ, Dio cʉ̃ ca-boorijere cá-átacʉ pãramerã watoapʉ ca-anipaʉre manire joogʉmi Dio.
LUK.1.70	Tirʉmʉpʉ cʉ̃ yarã cʉ̃ ye quetire ca-buioricarã ãnana jʉgori cʉ̃ ca-ĩi buioricarore bairona átigʉmi.
LUK.1.71	Mani wapanare, manire ca-tʉjʉteerãre manire matabojagʉmi.
LUK.1.72	Mani ñicʉ jãapʉre, “Mʉjaare yʉ mai tʉjʉgʉ,” cʉ̃ ca-ĩricarore bairona majiritiquẽemi Dio.
LUK.1.73	Mani ca-aniparo jʉgoye macacʉ Abraham're, “Mʉ pãramerãpʉre caroaro na yʉ átibojagʉ,” cʉ̃ ca-ĩriquere majiritiquẽemi Dio.
LUK.1.74	Noa mani ca-tʉjʉ tutirãre mani matabojagʉmi Dio. Aperãre uwiquẽnana yʉre na áti nʉcʉbʉgoato ĩi na matagʉmi.
LUK.1.75	To bairo cʉ̃ cá-áto caroaro cʉ̃re mani áti nʉcʉbʉgocõa aninucugarã mani ca-catíri rʉmʉri cõo. Cʉ̃ ca-tʉjoorijere mani átigarã. Cariape ca-ãna mani anicõagarã, ca-ĩiñupʉ Sacaría.
LUK.1.76	To bairo ĩi, oco bairo ca-ĩiñupʉ Sacaría cʉ̃ macʉacãre tunu:
LUK.1.76	Camaja, “Mani Ʉpaʉ jõ bui macacʉ ye quetire buiori majocʉ majuu ãmi,” mʉ ĩigarãma. Mani Ʉpaʉ cʉ̃ cá-atíparo jʉgoye camajare na mʉ buio jʉgoyeyegʉ. Mani Ʉpaʉ ye quetire caroaro na apiato ĩi, cʉ̃ jʉgoye mʉ buio jʉgoyeyegʉ.
LUK.1.77	“Caroorije mʉja cá-átiere mʉja majiriobojagʉmi Dio cʉ̃ mʉja ca-jeniro,” na mʉ ĩi buionucugʉ. To bairo na mʉ ca-buiorijere apirã Dio na cʉ̃ ca-reeboriquere netogarãma. Cʉ̃ mena caroaro catírique bʉgagarãma.
LUK.1.78	Dio manire bopaco tʉjʉri mani joogʉmi cʉ̃ Macʉre. Jicã rʉmʉ caroa rʉmʉ muipu caroaro cʉ̃ ca-aji atí rʉmʉ ca-anore bairona caroaro mani átibojagʉmi Dio yucʉacã. Caroaro ca-ani majiquẽnare caroaro na ca-anipe macare na majiogʉmi Dio.
LUK.1.79	To bairo ácʉ jĩa bujuricaro ca-bujurore bairo caroaro na átibojagʉmi Dio ca-naitĩaropʉ ca-ãnare bairo ca-anibatanare. Ca-riarã quenare na átinemogʉmi mani Ʉpaʉ. Caroaro ani wariñuuriquere mani joogʉmi Dio, ca-ĩiñupʉ Sacaría yua.
LUK.1.80	Cabero cʉ̃ macʉ bʉti, seeto ca-tʉgooña maji ocabʉtiyupʉ. Israel macanare Dio ye quetire cʉ̃ ca-buioparo jʉgoye mai camaja manopʉ ca-ñee unie manopʉ ca-anicõa aninucuñupʉ Juan yua.
LUK.2.1	Ti paʉ ca-ano César Augusto ca-wamecʉcʉ nipetiro yepa ʉpaʉ ca-añupʉ. Ʉpaʉ majuu ãcʉ̃ camaja nipetirãre cõoñagʉ na wamerire ca-uca tuura aá rotiyupʉ cʉ̃ ẽoro macana ʉparã tʉpʉ. 
LUK.2.2	Siria ca-wamecʉti yepa macana “Sirenio” ca-wamecʉcʉ na ʉpaʉ cʉ̃ ca-ani yʉteapʉre camajare na ca-cõoña roti jʉgoyupʉ. 
LUK.2.3	To bairi camaja na ca-ano cõo na ñicʉ jãa na ca-ãna macaripʉ César Augusto cʉ̃ ca-cũricarãre ʉparãre na wamere ca-buiora aájuparã. 
LUK.2.4	To bairi José quena Nasaré na ca-ĩri maca Galilea yepapʉ ca-ãnacʉ cá-aácoajupʉ cʉ̃ quena. David ãnacʉ pãrami aniri David cʉ̃ ca-buiaricaropʉ aácʉ cá-ájupʉ Belén na ca-ĩri macapʉ, Judea yepapʉ. 
LUK.2.5	Cʉ̃ nʉmo ca-anipao María mena Belén'pʉ cá-aácoajupʉ José, ʉparãre cʉ̃ wamere buioʉ aácʉ. Ti paʉre seeto majuu ʉta ca-añupo María, meere. 
LUK.2.6	To bairi Belén'pʉ na ca-ano, meere, buiagʉpʉ cá-ájupʉ cõ macʉ. 
LUK.2.7	Topʉ camaja ca-teñarã ejarã na ca-caniri wii ca-jiracoajupe. Ca-jiraro tʉjʉrã wecʉare na ca-nuuri wiipʉ cá-aácoajuparã, ape paʉ canirica paʉ bʉgaquetibana. Ti wiipʉ na ca-ano ca-buiayupʉ María Macʉ yua, ca-ani jʉgoʉ. Cʉ̃ ca-buiaro María cʉ̃re juti ajero mena cʉ̃ uma, cʉ̃ ca-jãañupo wecʉare na ca-nuuri coropʉ yua. 
LUK.2.8	Belén maca tʉacã tataboaropʉ waibʉcʉrã oveja ca-wamecʉnare ca-coterã ca-añuparã. Ñami quena ovejare to bairona ca-tʉjʉ cote bujucoanucuñuparã. 
LUK.2.9	To bairo na ca-bairo na ca-tʉgooñaqueti paʉna na tʉpʉre ca-buia ejayupʉ ángel, Dio tʉ macacʉ. 
LUK.2.10	To bairo na ca-bairo ángel maca:
LUK.2.10	—Uwiqueticõaña, na ca-ĩiñupʉ. —Caroa quetire mʉja buio acʉ́ yʉ baiwʉ, camaja nipetirã na ca-wariñuupa wame majuure. 
LUK.2.11	Ati ñami David ãnacʉ ya macapʉre buiami Dio cʉ̃ ca-joʉ Cristo, mani Ʉpaʉ, mʉjaare ca-netoo catíopaʉ. 
LUK.2.12	Topʉ aána wecʉa wiipʉ camaja wecʉare na ca-ʉgarique nuuri coropʉ juti ajero mena umaricʉ cʉ̃ mʉja bʉgagarã. To bairo átacʉre cʉ̃ tʉjʉrã cariapena, “Cʉ̃na ãmi,” mʉja ĩi majigarã, na ca-ĩiñupʉ ángel.
LUK.2.13	To bairo cʉ̃ ca-ĩiro cʉ̃ mena capaarã ca-buia eja nʉcanemoñuparã Dio tʉ macana. Na bau eja, oco bairo Diore ca-ĩi baja wariñuuñuparã:
LUK.2.14	¡Ca-ñuu netoʉ ãmi Dio, ʉmʉrecóo macacʉ! ¡Wariñuurique cʉ̃ joato noa cʉ̃ ca-boorijere cá-ánare!
LUK.2.15	To bairo Diore ĩi wariñuu baja yaparo ʉmʉrecóopʉ ca-tunucoajuparã. Ʉmʉrecóopʉ na ca-tunu aáto bero oco bairo ca-ame ĩiñuparã oveja coteri maja yua:
LUK.2.15	—¡Jitá! ¡Belén'pʉ mani aáparo! Atie queti Dio manire cʉ̃ ca-buioejere mani tʉjʉra aáparo.
LUK.2.16	To bairo ame ĩi, nemoo yoaro mee ca-tʉjʉra aácoajuparã. Aá, macapʉ piya ejarã, na ca-bʉgayuparã Maríare, Josére. Cawimaʉ quenare wecʉare na ca-nuuri coropʉ ca-jañaʉre cʉ̃ ca-tʉjʉyuparã. 
LUK.2.17	Cʉ̃ tʉjʉ, to cõona Dio tʉ macacʉ ángel, “Cadaquei buiami,” na cʉ̃ ca-ĩi buioriquere ca-buio bateyuparã aperãre. 
LUK.2.18	To bairi camaja nipetirã oveja coteri maja na ca-ĩi buiorijere apirã seeto ca-tʉgooñañuparã. 
LUK.2.19	María maca cõ yeripʉ caroaro ca-tʉgooñañupo tiere na ca-ĩi buiorijere. Seeto majuu tiere ca-tʉgooñañupo. 
LUK.2.20	Cabero oveja coteri maja wariñuuri ca-tunucoajuparã. “Dio tʉ macacʉ manire cʉ̃ ca-ĩi buiorore bairona cariape mani tʉjʉwʉ. Ca-ñuu netoʉ ãmi Dio,” ca-ĩiñuparã tunu aána yua.
LUK.2.21	Ocho canacã rʉmʉ bero cʉ̃re wameyerica rʉmʉ, circuncisión cʉ̃re na cá-átipa rʉmʉ ca-añupe. To bairi ʉta María cõ ca-aniparo jʉgoyepʉna Dio tʉ macacʉ na cʉ̃ ca-wameye rotirica wamere bairona JESÚ cʉ̃ ca-wameyeyuparã yua.
LUK.2.22	Cabero María cõ ca-catí petiri rʉmʉri bero Moisé, Israel maja ñicʉ ãnacʉ cʉ̃ ca-rotiricarore bairona átigarã cá-aájuparã Jerusalén'pʉ. María macʉacãre, “Dio yaʉ anigʉmi,” ĩi nʉcʉbʉgorã aána cá-aácoajuparã Dio wiipʉ Jerusalén'pʉ. 
LUK.2.23+LUK.2.24	Oco bairo ca-ĩi ucayupi Dio cʉ̃ ca-rotirijere Moisé: “Nipetirã ca-buia jʉgorã caʉmʉare, Dio yarã majuu ãma ĩirã ca-joe buje mʉgoparãre na jooya sacerdote majare buaare jicã bapa. Na ca-mamata buaacãrena na jooya,” ca-ĩi ucayupi Moisé. To bairona átira aána cá-aácoajuparã José, María Jerusalén'pʉ Dio wiipʉre.
LUK.2.25	Ti paʉ ca-ano jicãʉ ca-añupʉ Jerusalén'pʉ Simeón ca-wamecʉcʉ. Ca-ñuʉ ca-añupʉ, Diore ca-nʉcʉbʉgoʉ. Israel macanare ca-netoo catíopaʉre cá-acʉ́re ca-yuʉ ca-añupʉ. Dio Catírique Espíritu Santo Simeón mena ca-añupʉ. 
LUK.2.26	To bairi Espíritu Santo ca-jʉgoyepʉna cʉ̃ ca-ĩi buioyupʉ Simeón're: “Mʉ ca-bai yajiparo jʉgoye Cristore, Dio cʉ̃ ca-joʉre mʉ tʉjʉgʉ.” 
LUK.2.27	To bairi Jesú pacʉa na ca-ejapa rʉmʉ majuuna Simeón're Dio wiipʉre cʉ̃ cá-aá rotiyupʉ Dio Espíritu Santo. To bairi ti wiipʉ cʉ̃ ca-ano María, José jãa ca-jãajuparã, Moisé cʉ̃ ca-rotiricarore bairona átira anaa. To bairi na ca-jãa atí paʉna cawimaʉre Jesúre cʉ̃ neeñupʉ Simeón. 
LUK.2.28	Cʉ̃ boca nee, oco bairo Diore ca-ĩi wariñuuñupʉ:
LUK.2.29+LUK.2.30	Yʉ mʉ ca-buioepere bairona, meere, yʉ majuuna yʉ tʉjʉ camajare ca-netoo catíopaʉre. To bairi wariñuurique mena yʉ bai yajigʉ, yʉ Ʉpaʉ Dio.
LUK.2.31	Cʉ̃ mʉ jooyupa camaja nipetirã na ca-majipaʉre.
LUK.2.32	Mʉ yarã Israel macanare caroaro mʉ ca-aniere majiogʉmi ani cawimaʉ. To bairo cʉ̃ cá-áto aperã Israel macana mee quena caroaro mʉ ca-aniere tʉjʉ majigarãma, ca-ĩiñupʉ Simeón.
LUK.2.33	To bairi José, María jãa ca-api acʉacoajuparã Jesú cʉ̃ ca-baipere Simeón cʉ̃ ca-ĩi buiorijere apirã. 
LUK.2.34+LUK.2.35	To bairo na ca-api acʉarona Simeón, “Mani Pacʉ Dio caroa wariñuurique mʉjaare cʉ̃ joato,” na ca-ĩiñupʉ. To bairo na ĩi, oco bairo Maríare cõ ca-ĩiñupʉ tunu:
LUK.2.34+LUK.2.35	—Ani mʉ Macʉre cʉ̃ ca-jooyupi Dio camaja na yeripʉ macajere ca-bejepaʉre. To bairi Israel macana capaarã cʉ̃ tʉjʉrã cʉ̃ teebʉjagarãma. To bairi seeto tutuarije majuu mʉ yeripʉ tʉgooñarique pairique mʉre anigaro. Aperã maca Israel macana cʉ̃ boogarãma mʉ Macʉre.
LUK.2.36+LUK.2.37	Apeo Ana ca-wamecʉco Dio ye quetire buiori majoco ti wiipʉre ca-añupo cõ quena. Fanuel maco, Aser ãnacʉ pãrameopʉ ca-añupo. Cawamao ãcõpʉ ca-manapʉ cʉtibataco ca-añupo. Cõ manapʉ siete cʉmari anibacʉ ca-yaji weoyupʉ. Cʉ̃ ca-bai yajiro bero ca-wapearico ca-anicõañupo yua. To bairi seeto cabʉcʉo ca-añupo, ochenta y cuatro cʉmari majuu ca-cʉgoo ti wiipʉ Jesúre cʉ̃ pacʉa cʉ̃ na ca-ne ejari paʉre. Tona Dio wiipʉ ca-anicõa aninucuñupo, Diore jeni nʉcʉbʉgo ãcõ. To canacã rʉmʉ, ñami quenare Diore ca-jeni nʉcʉbʉgonucuñupo. Nairoacã ʉgaquẽcona Diore ca-jeni nʉcʉbʉgonucuñupo. 
LUK.2.38	To bairi Simeón cʉ̃ ca-wadari paʉna ca-ejanʉcao ejayupo cõ quena. Ejanʉca, Jesúacãre tʉjʉri, “Ñuu majuucõa,” Diore cʉ̃ ca-ĩi wariñuuñupo. Cabero Jerusalén macanare, “Jicãʉ manire ca-netoo catíopaʉ atígʉmi,” ca-ĩi tʉgooñanucurãre na ca-ĩi buioyupo Jesú cʉ̃ ca-buiarije nipetiro. “Cawimaʉ yʉ ca-tʉjʉecʉ mani ca-yuuricʉ ãmi,” na ca-ĩi buionucuñupo Ana ca-wamecʉco cabʉcʉo.
LUK.2.39	To bairi María, José cawimaʉ cʉ̃ ca-buiaro bero macaje, Dio cʉ̃ ca-rotiricarore bairo áti yaparo, ca-tunucoajuparã na ya maca Nasarépʉ, Galilea na ca-ĩri yepapʉ. 
LUK.2.40	Topʉ cawimaʉ ca-ocabʉtii, ca-majii ca-ani bʉtiyupʉ. Dio caroaro cʉ̃ cá-ájupʉ yua.
LUK.2.41	To canacã cʉma Jesú paco María, José Jerusalén'pʉ cá-aánucuñuparã, pascua boje rʉmʉ tʉjʉra aána. 
LUK.2.42	To bairi Jesú doce cʉmari ca-cʉgoʉ cʉ̃ ca-ano na cá-aánucuricarore bairona cá-aájuparã tunu. To bairi Jesú quenare cʉ̃ ca-ne aájuparã Jerusalén'pʉ. 
LUK.2.43	Topʉ eja, ani, pascua boje rʉmʉ ca-petiro ca-tunu aájuparã na ya macapʉ. Na ca-tunu aáto na ca-ʉja tunu aáquẽjupʉ Jesú na mena. Cʉ̃ pacʉa maca, “Tuacõaʉmi,” ca-ĩi majiquẽjuparã. 
LUK.2.44	“Aperã mani yarã cá-aáteñarã mena aácʉmi,” ca-ĩi tʉgooñañuparã. To bairo ĩi tʉgooñarã jicã rʉmʉ aátato cõo ca-tʉja aájuparã. Jicã rʉmʉ aá tʉjabanana cʉ̃ ca-macañuparã yua. 
LUK.2.45	Na yarã mena cʉ̃ ca-mano tʉjʉrã Jerusalén'pʉ ca-tunucoajuparã tunu, cʉ̃ macara aána. 
LUK.2.46	Itia rʉmʉ Jerusalén'pʉ cʉ̃ macabana majuu cʉ̃ ca-bʉgayuparã Dio wiipʉre. Judío majare cabuerã mena ca-ruiyupʉ. Na ca-buiorijere apiri cʉ̃ quena na ca-ĩi jeniñañupʉ Jesú. 
LUK.2.47	Cʉ̃re ca-apirã nipetiro cʉ̃ ca-ĩi majirijere apirã, nare cʉ̃ ca-ĩi yʉʉrije quenare apirã ca-api acʉacoajuparã. 
LUK.2.48	To bairi cʉ̃ paco, José mena topʉ cʉ̃ ca-bʉgayuparã. Cʉ̃ bʉgarã, ca-tʉjʉ acʉacoajuparã. Cʉ̃ paco maca oco bairo cʉ̃ ca-ĩiñupo:
LUK.2.48	—¿Nope ĩi to bairo jãare mʉ bai tua weoyarí? Mʉ pacʉ, yʉ yoaro mʉre jã macabapʉ. Seeto mʉre jã tʉgooñarique paiwʉ, cʉ̃ ca-ĩiñupo. 
LUK.2.49	To bairo cõ ca-ĩiro oco bairo cõ ca-ĩi yʉʉyupʉ Jesú:
LUK.2.49	—¿Nope ĩirã ape paʉripʉ tʉgooñarique pairi yʉ mʉja macarí? Yʉ Pacʉ yere cá-átipaʉ yʉ ãa. “Tiere ácʉmi,” yʉ mʉja ca-ĩi majipe anibajupa.
LUK.2.50	Na maca to bairo cʉ̃ ca-ĩri wamere ca-api majiquẽjuparã.
LUK.2.51	Cabero na mena ca-tunucoajupʉ Jesú Nasarépʉ tunu. Nasarépʉ tunu aácʉ ca-jʉgoye cʉ̃ cá-átinucuricarore bairona na ca-rotirijere caroaro cá-áticõa aninucuñupʉ. Jerusalén'pʉ cʉ̃ ca-bairique nipetirore ca-tʉgooñanucuñupo cʉ̃ paco maca.
LUK.2.52	Atie bero Jesú ca-bʉtinemoñupʉ. Bʉti, ca-tʉgooña majii bʉtinemoñupʉ. Dio caroaro cʉ̃ ca-tʉjʉ wariñuuñupʉ. Camaja quena caroaro cʉ̃ ca-tʉgooñañuparã.
LUK.3.1+LUK.3.2	Cabero Juan, Sacaría macʉ cabʉcʉ ca-añupʉ. Camaja mani paʉpʉ, ca-yucʉ manopʉ ca-aninucuñupʉ Juan. Ti paʉ ca-anopʉ Tiberio César ca-wamecʉcʉ romano maja ʉpaʉ ca-rotii ca-añupʉ. To canacã yepa ape macaripʉre cʉ̃re ca-rotibojarã ca-añuparã. Ponsio Pilato ca-wamecʉcʉ Judea yepapʉre cʉ̃ ca-rotibojayupʉ. Herode ca-wamecʉcʉ Galilea yepapʉre cʉ̃ ca-rotibojayupʉ. Herode bai Felipe ca-wamecʉcʉ Iturea, Traconite pʉga yepapʉre cʉ̃ ca-rotibojayupʉ cʉ̃a. Apeĩ Lisanias ca-wamecʉcʉ Abilinia yepapʉre cʉ̃ ca-rotibojayupʉ. To bairo na ca-rotiri yʉteare sacerdote maja ʉparã ca-añuparã Aná, Caifá ca-wamecʉna. To bairi Tiberio César quince cʉmari caʉpaʉ cʉ̃ ca-ano Dio cʉ̃ ye quetire cʉ̃ ca-buio teña rotiyupʉ Juan're camaja manopʉ ca-aninucuʉre. 
LUK.3.3	To bairi Jordán na ca-ĩri ya tʉpʉ nipetiro to ca-ãnare na ca-buio teñanucuñupʉ Juan. Oco bairo na ca-buionucuñupʉ nare:
LUK.3.3	—Caroorije mʉja cá-átinucurijere jʉtiritiri mʉja yeri wajoaya. Coje rericarore bairo caroorije jã cá-átiere Dio cʉ̃ majirioato ĩirã bautisa rotiya, ca-ĩi buio teñanucuñupʉ Juan.
LUK.3.4	To bairo buio teñaʉ, tirʉmʉpʉ macacʉ Dio ye quetire ca-buioricʉ Isaía ca-wamecʉcʉ ãnacʉ cʉ̃ ca-ĩi ucarica wamere bairona cá-ájupʉ Juan. Oco bairo ca-ĩi ucayupi Isaía Juan cʉ̃ ca-baipere:
LUK.3.4	Oco bairo ĩi awaja buiogʉmi jicãʉ camaja manopʉ ca-ãcʉ̃: “Caroaro quenoo yuuya mʉja yerire mani Ʉpaʉ cʉ̃ cá-atíparo jʉgoye. Caroa macare ája. Camaja na ʉpaʉ cʉ̃ cá-atípa wãre na ca-quenoo yuurore bairona caroaro quenoo yuuya.
LUK.3.5	Camaja maca na ʉpaʉ cʉ̃ cá-atípa wãpʉre ope to ca-ãmata jita mena cũu jiroo bipema. Ʉ̃ta buuri to ca-ãmata yejea cũu quenooma. Ca-rupa betori quenare cariape quenoo ame buuma ti wãre. Caroaro yabi ñuuri wãa quenooma na ʉpaʉ cʉ̃ cá-atípa wãre. To bairo na cá-átore bairona mani Ʉpaʉ cʉ̃ cá-atíparo jʉgoye mʉja yeri macajere quenoo yuuya. Caroorije mʉja cá-átiere áti janaña.
LUK.3.6	To bairo mʉja cá-áto camajare ca-netoo catíopaʉre tʉjʉgarãma camaja nipetirã,” ĩi awajagʉmi jicãʉ camaja manopʉ ca-ãcʉ̃, ca-ĩi ucayupi Isaía ãnacʉ tirʉmʉpʉ.
LUK.3.7	To bairi Isaía cʉ̃ ca-ĩi ucaricarore bairona ca-baiyupʉ Juan. To bairi Juan tʉpʉ ca-ejayuparã camaja capaarã cʉ̃ bautisa rotira anaa. Oco bairo na ca-ĩiñupʉ Juan cʉ̃ tʉpʉ ca-ejarãre:
LUK.3.7	—Caroorije mʉja áticõa aninucu. ¿Nope ĩirã yʉ tʉpʉ ejari yʉre mʉja bautisa rotití? Mʉja popiyeyegʉmi Dio mʉja ca-yeri wajoaquẽpata. 
LUK.3.8	Caroorije mʉja cá-átiere jʉtiritiri áti janaña. Caroa macare ája. To bairo ána Dio yarã mʉja ca-aniere mʉja ani iñoogarã. “Abraham pãramerã jã ãa, to bairi Dio yarã jã ãa,” ĩi tʉgooñaqueticõaña. Atie ʉ̃ta rupaarena áti rupeo majimi Dio Abraham pãramerãre nare cʉ̃ ca-boonemoata, na ca-ĩiñupʉ Juan. 
LUK.3.9	—Mʉja ca-tʉgooñarijere mʉja ca-wajoaquẽpata, caroa macare mʉja cá-átiquẽpata mʉja reegʉmi Dio. Yucʉ ca-rica maniire quetí joe rocaricarore bairona mʉja átigʉmi Dio.
LUK.3.10	To bairo na cʉ̃ ca-ĩi buioro apiri oco bairo cʉ̃ ca-ĩi jeniñañuparã:
LUK.3.10	—Baiyupa, ¿dope bairo jã ánaatí?
LUK.3.11	To bairo cʉ̃ na ca-ĩi jeniñaro:
LUK.3.11	—Nii camisa pʉgaro ca-cʉgoʉ apeĩ ca-camisa mácʉre jicãro cʉ̃ jooya, na ca-ĩiñupʉ Juan. —Noa ca-ʉgarique cʉgorã na jooya aperãre ca-ʉgarique manare, na ca-ĩi yʉʉyupʉ Juan.
LUK.3.12	Aperã Juan tʉpʉ ca-ejayuparã gobiernore camaja yere niyeru jeebojari maja. Na quena bautisa rotira anaa ca-baiyuparã. Oco bairo cʉ̃ ca-ĩi jeniñañuparã:
LUK.3.12	—Jãare ca-majioʉ, ¿dope bairo jã ánaatí jãa?
LUK.3.13	To bairo na ca-ĩi jeniñaro:
LUK.3.13	—Mʉja ʉparã niyeru camaja yere mʉja na ca-jee rotinucuro cõona jeeya. Netoro jeniqueticõaña, na ca-ĩiñupʉ Juan.
LUK.3.14	Polisía maja quena oco bairo cʉ̃ ca-ĩi jeniñañuparã:
LUK.3.14	—¿Jãate dope bairo jã cá-átipe to ãtí? Juan're cʉ̃ ca-ĩi jeniñañuparã.
LUK.3.14	To bairo na ca-ĩi jeñiñaro:
LUK.3.14	—Camajare na ĩi uwiotori na yere emaqueticõaña. Cariape mʉja ca-wapataro cõona cʉgo wariñuuña. Boonemoqueticõaña, na ca-ĩiñupʉ Juan.
LUK.3.15	Camaja nipetirã Juan cʉ̃ ca-buiorijere apirã seeto cʉ̃ ca-tʉgooñañuparã. “Dio ye quetire ca-buiori maja ãnana, ‘Jicãʉ Cristo, camajare cá-átinemopaʉre cʉ̃ joogʉmi Dio,’ ¿na ca-ĩricʉ cʉ̃ anicʉtí ania?” ca-ame ĩi jeniñañuparã. 
LUK.3.16+LUK.3.17	To bairo na ca-ame ĩi jeniñaro oco bairo na ca-ĩi buioyupʉ Juan cʉ̃ tʉpʉ ca-ejarã nipetirãre:
LUK.3.16+LUK.3.17	—Oco mena ca-bautisaʉ yʉ ãa. Yʉ bero anigʉmi yʉ netoro ca-ãcʉ̃, ca-ani majuʉ. Cʉ̃ menare cʉ̃ paabojari majocʉre bairo yʉ ãa. Cʉ̃ maca cʉ̃ Espíritu Santo, cʉ̃ ca-tutuarije mena joogʉmi. Cʉ̃ Espíritu Santore joo, cʉ̃re ca-boorãre caroorije na cá-átiere oco mena ʉgueri coje rericarore bairona na átigʉmi. Cʉ̃re ca-booquẽna macare na reegʉmi, cʉ̃ yarã jetore na beje jeegʉ. Trigo rupaa ajeri caroorije papu beje joe rericarore bairona na reegʉmi. Caroa macare beje cũurica paʉpʉ cũuricarore bairona na átigʉmi cʉ̃ yarã jetore. Aperã macare peero ca-yatiqueti peeropʉ na reegʉmi, na ca-ĩi buioyupʉ Juan.
LUK.3.18	Apeye Dio ye quetire capee na ca-ĩi buionemoñupʉ Juan. 
LUK.3.19	Herode ti yepa ʉpaʉ maca Juan cʉ̃ ca-buionucurijere ca-apigateeyupʉ. Cʉ̃ maca cʉ̃ bai Felipe nʉmore Herodía ca-wamecʉcore ca-emañupʉ. Apeye quenare capee rooro majuu cá-ácʉ ca-añupʉ Herode. To bairo cá-ácʉre, “Ñuuqueti majuucõa to bairo rooro mʉ cá-átinucurije,” cʉ̃ ca-ĩibajupʉ Juan Herodere. 
LUK.3.20	To bairo Juan cʉ̃ ca-ĩrijere apibacʉ quena rooro cʉ̃ cá-ájupʉ Herode. Presopʉ cʉ̃ ca-jooyupʉ, “Rooro mʉ átinucu,” Juan cʉ̃re cʉ̃ ca-ĩinucurijere apigatei.
LUK.3.21	Atie jʉgoye, presopʉ Ʉpaʉ Herode Juan're cʉ̃ ca-jõoparo jʉgoye camaja capaarãre na ca-bautisayupʉ Juan. Nare cʉ̃ ca-bautisaro Jesú quena bautisa rotii ca-ejayupʉ. To bairi Jesúre Juan cʉ̃ ca-bautisaro bero cʉ̃ Pacʉre ca-jeni nʉcʉbʉgoyupʉ Jesú. Cʉ̃ ca-jeni nʉcʉbʉgori paʉ ʉmʉrecóo ca-pãañupe. 
LUK.3.22	Ca-pãaro Dio Espíritu Santo Jesúpʉre buare bairo cʉ̃ ca-bau rui ejayupʉ. To bairo Jesúpʉre cʉ̃ ca-bau rui ejaro Dio ʉmʉrecóopʉ ca-ĩi wadayupʉ:
LUK.3.22	—Yʉ Macʉ, yʉ ca-mai netoʉ majuu mʉ ãa. Seeto mʉ yʉ tʉjʉ wariñuu, Jesúre cʉ̃ ca-ĩiñupʉ Dio yua.
LUK.3.23	Treinta cʉmari ca-cʉgoʉ majuu ãcʉ̃ camajare ca-buio teña jʉgoyupʉ Jesú. Dio Macʉ cʉ̃ ca-anibato quena, “José macʉ ãmi,” ca-ĩi tʉgooñabajuparã camaja Jesúre. Joséa Elí macʉ ca-añupʉ. 
LUK.3.24	Elí maca Matá ca-wamecʉcʉ macʉ ca-añupʉ. Matá Leví macʉ ca-añupʉ. Leví Melqui macʉ ca-añupʉ. Melqui Jana macʉ ca-añupʉ. Jana José macʉ ca-añupʉ. 
LUK.3.25	José Matatías macʉ ca-añupʉ. Matatías Amós macʉ ca-añupʉ. Amós Esri macʉ ca-añupʉ. Esri maca Nagai macʉ ca-añupʉ cʉ̃a. 
LUK.3.26	Nagai Maat macʉ ca-añupʉ. Maat Matatías macʉ ca-añupʉ. Matatías Semei macʉ ca-añupʉ. Semei José macʉ ca-añupʉ. José Judá macʉ ca-añupʉ. 
LUK.3.27	Judá Joana macʉ ca-añupʉ. Joana maca Resa macʉ ca-añupʉ. Resa Sorobabé macʉ ca-añupʉ. Sorobabé Saratié macʉ ca-añupʉ. Saratié Neri macʉ ca-añupʉ. 
LUK.3.28	Neri Melqui macʉ ca-añupʉ. Melqui Adi macʉ ca-añupʉ. Adi Cosam macʉ ca-añupʉ. Cosam Elmodam macʉ ca-añupʉ. Elmodam Er macʉ ca-añupʉ. 
LUK.3.29	Er Josué macʉ ca-añupʉ. Josué Elieser macʉ ca-añupʉ. Elieser Jorim macʉ ca-añupʉ. Jorim Matá macʉ ca-añupʉ. 
LUK.3.30	Matá Leví macʉ ca-añupʉ. Leví Simeón macʉ ca-añupʉ. Simeón Judá macʉ ca-añupʉ. Judá José macʉ ca-añupʉ. José Jonán macʉ ca-añupʉ. Jonán Eliaquim macʉ ca-añupʉ. 
LUK.3.31	Eliaquim Melea macʉ ca-añupʉ. Melea Mainán macʉ ca-añupʉ. Mainán Matata macʉ ca-añupʉ. Matata Natán macʉ ca-añupʉ. 
LUK.3.32	Natán David macʉ ca-añupʉ. David Isaí macʉ ca-añupʉ. Isaí Obé macʉ ca-añupʉ. Obé Booz macʉ ca-añupʉ. Booz Salmón macʉ ca-añupʉ. Salmón Naasón macʉ ca-añupʉ. 
LUK.3.33	Naasón Aminadá macʉ ca-añupʉ. Aminadá Aram macʉ ca-añupʉ. Aram Esrom macʉ ca-añupʉ. Esrom Fares macʉ ca-añupʉ. Fares Judá macʉ ca-añupʉ. 
LUK.3.34	Judá Jacobo macʉ ca-añupʉ. Jacobo Isaá macʉ ca-añupʉ. Isaá Abraham macʉ ca-añupʉ. Abraham Taré macʉ ca-añupʉ. Taré Nacor macʉ ca-añupʉ. 
LUK.3.35	Nacor Serú macʉ ca-añupʉ. Serú Ragau macʉ ca-añupʉ. Ragau Pelé macʉ ca-añupʉ. Pelé Heber macʉ ca-añupʉ. Heber Sala macʉ ca-añupʉ. 
LUK.3.36	Sala Cainán macʉ ca-añupʉ. Cainán Arfasá macʉ ca-añupʉ. Arfasá Sem macʉ ca-añupʉ. Sem Noé macʉ ca-añupʉ. Noé Lame macʉ ca-añupʉ. 
LUK.3.37	Lame Matusalén macʉ ca-añupʉ. Matusalén Enoc macʉ ca-añupʉ. Enoc Jared macʉ ca-añupʉ. Jared Mahalaleel macʉ ca-añupʉ. Mahalaleel Cainán macʉ ca-añupʉ. 
LUK.3.38	Cainán Enós macʉ ca-añupʉ. Enós Sete macʉ ca-añupʉ. Sete Adán macʉ ca-añupʉ. Adán nemoopʉre Dio macʉ ca-añupʉ yua.
LUK.4.1	Juan Jesúre cʉ̃ ca-bautisaro bero Dio Espíritu Santo seeto majuu ca-anicõañupʉ Jesú mena. To bairi Jesúre Jordán na ca-ĩri ya ca-ãnacʉre camaja na ca-manopʉ, ca-yucʉ manopʉ cʉ̃ ca-jʉgo aájupʉ Espíritu Santo yua. 
LUK.4.2	Topʉ ca-añupʉ Jesú cuarenta rʉmʉri majuu. Topʉ ca-ñee unie mani paʉpʉ cʉ̃ ca-ano Sataná caroorije cʉ̃ cá-áti rotibajupʉ. To bairo cʉ̃ ca-bairi rʉmʉrire Jesú ca-ʉgaquẽjupʉ. To bairi seeto ca-ñigo riabʉjayupʉ. 
LUK.4.3	To bairo ca-ñigo riaʉre tʉjʉʉ oco bairo cʉ̃ ca-ĩiñupʉ Sataná:
LUK.4.3	—Dio Macʉ mʉ ca-ãmata atia ʉ̃taarena ʉgarique jeeñoori ʉgaya, cʉ̃ ca-ĩiñupʉ.
LUK.4.4	To bairo cʉ̃re cʉ̃ ca-ĩiro:
LUK.4.4	—Yʉ átiquẽe. Dio ye queti ucarica pũuripʉ oco bairo ĩi ucarique ãa: “Camaja ʉgarique jeto mena caroaro mani catí majiquẽe. Dio Wadarique macare tʉgooñacõari caroaro mani catí ani maji,” cʉ̃ ca-boca ĩiñupʉ Jesú maca.
LUK.4.5	Cabero Sataná cʉ̃ ca-jʉgo aájupʉ ca-ʉmʉaricʉ ʉ̃taʉpʉ. Cʉ̃ jʉgo aá, tii buipʉ yoaro mee cʉ̃ ca-iñoo peocõañupʉ ati yepa macaje nipetirore. To canacã maca cʉ̃ ca-iñooñupʉ. Tiere cʉ̃ iñoʉ oco bairo cʉ̃ ca-ĩiñupʉ Sataná:
LUK.4.6+LUK.4.7	—Atie mʉ yʉ ca-iñoorije caroa majuu ati yepa macaje yʉ ye jeto ãa. To bairi noo yʉ ca-joogaʉre cʉ̃ yʉ joogʉ. Mʉrena mʉ ca-booata mʉ yʉ joogʉ. To bairi nipetiri macari macanare caʉpaʉ mʉ yʉ jõogʉ yʉ tʉpʉ rʉpopatuapʉ numu cumuri yʉre mʉ ca-jeni nʉcʉbʉgoata. Jaʉ, mʉ ĩiwã, Jesúre cʉ̃ ca-ĩibajupʉ Sataná.
LUK.4.8	To bairo cʉ̃ ca-ĩiro:
LUK.4.8	—¡Aácʉja! Dio ye quetire ucarica pũuripʉ ca-ĩirore bairo jeto yʉ átigʉ. Oco bairo ĩi ucarique ãa: “Dio jicãʉna ãmi Caʉpaʉ mani cá-áti nʉcʉbʉgopaʉ. Cʉ̃ ca-rotirije jetore ája,” Satanáre cʉ̃ ca-ĩiñupʉ Jesú yua.
LUK.4.9	Cabero Sataná tunu cʉ̃ jʉgo aá, Jerusalén'pʉ Dio wii buipʉ cʉ̃ ca-jʉgo aájupʉ. Topʉ cʉ̃ jʉgo aá, oco bairo cʉ̃ ca-ĩiñupʉ:
LUK.4.9	—Cariapena Dio Macʉna yʉ ãa mʉ ca-ĩata atopʉi bapa ñaa rui aácʉja yepapʉre. Cariapena Dio Macʉ mʉ ca-ãmata mʉ riaquetigʉ. 
LUK.4.10	Dio ye queti ucarica pũuripʉ oco bairo ĩi:
LUK.4.10	Ángel majare mʉ cote rotigʉmi Dio. 
LUK.4.11	Nare mʉ boca ñee rotigʉmi ʉ̃ta rupaapʉre mʉ ca-ñaa roca peaquetiparore bairo ĩi.
LUK.4.12	To bairo cʉ̃ ca-ĩiro:
LUK.4.12	—Oco bairo ĩi Dio Wadarique, cʉ̃ ca-ĩiñupʉ Jesú tunu: “Mʉja Ʉpaʉ Diore, ‘Mʉ ca-majirijere áti iñooña,’ ĩi nʉcʉbʉgorique manona apeye uniere cʉ̃ áti rotiquẽja,” cʉ̃ ca-ĩiñupʉ Jesú.
LUK.4.13	To bairo Sataná ca-ĩitobajupʉ Jesúre, caroorijere cʉ̃ cá-áto boobacʉ. Apeye cʉ̃ ca-ĩitope majiquetibacʉ cʉ̃ cá-aáweoyupʉ. “Ape rʉmʉ cʉ̃ yʉ ĩitogʉ tunu caroorijere cʉ̃ cá-átiparore bairo,” ca-ĩi tʉgooñabajupʉ Sataná.
LUK.4.14	Cabero Jesú camaja manopʉ ca-ãnacʉ Galilea yepapʉ ca-tunucoajupʉ. Seeto majuu Dio Espíritu Santore cʉgori ca-tunucoajupʉ. Topʉre cʉ̃ ca-bairijere camaja nipetirã ca-ame buio jeja peticoajuparã. 
LUK.4.15	Topʉre to canacã maca na ca-neñapo buenucuri wiiripʉre camajare na ca-buio jʉgoyupʉ Jesú. Nipetiro cʉ̃re ca-apirã caroaro cʉ̃ ca-ĩi wariñuu nʉcʉbʉgoyuparã.
LUK.4.16	Cabero Nasarépʉ ca-tunu ejayupʉ Jesú, cʉ̃ ca-bʉtirica macapʉ. Topʉ eja, judío maja na yerijãrica rʉmʉ sábado ca-ano na ca-neñapo bueri wiipʉ ca-jãañupʉ. To bairo jeto cá-átinucuñupʉ ti rʉmʉ unore. To bairi ti wiipʉ jãa, ca-wamʉ nʉcañupʉ, Dio Wadariquere to ca-ãnare bue apiogʉ. 
LUK.4.17	To bairo cʉ̃ ca-bairo Isaía, Dio ye quetire ca-buiori majocʉ ãnacʉ cʉ̃ ca-ucariquere bue rotirã cʉ̃ ca-jooyuparã Jesúre. Jesú ti pũurore nee, pãa maca, cʉ̃ ca-buegari paʉ bʉga átiri ca-tʉjʉyupʉ. Isaía ãnacʉ cʉ̃ ca-ucariquere oco bairo na ca-ĩi bue apio jʉgoyupʉ:
LUK.4.18	Dio Espíritu Santo yʉpʉ ãmi, ca-bopacoorãre caroa quetire yʉre buio rotii. Ca-tʉgooñarique pairãre na ca-ani wariñuuro yʉ áti rotimi Dio. Presopʉ ca-ãnare bairo ca-ãnare na buu rotii yʉ joomi Dio. Noa ca-cape tʉjʉquẽnare tʉjʉrique nare yʉ joo rotimi Dio. Aperã rooro ca-popiyeye ecoorãre na yʉ mataboja rotimi Dio.
LUK.4.19	“Yucʉ Dio caroaro na átibojagʉmi,” camajare yʉ ĩi buio rotimi Dio.
LUK.4.19	Tiere Isaía ãnacʉ Dio ye quetire cʉ̃ ca-ĩi ucariquere na ca-ĩi bue apioyupʉ Jesú ti wiipʉ ca-ãnare.
LUK.4.20	Na ĩi bue apio yaparo ti pũurore bʉgá, ti wii papera pũurire ca-coteire cʉ̃ tunuo joo, ca-ejanumucoajupʉ tunu. Cʉ̃ ca-ejanumu áto seeto cʉ̃ ca-tʉjʉyuparã nipetirã. 
LUK.4.21	To bairi oco bairo na ca-ĩi buio jʉgoyupʉ Jesú:
LUK.4.21	—Yucʉra mʉja ca-apiropʉ yʉ ca-bue apioeje cõo Isaía cʉ̃ ca-ĩi ucariquere bairona bai, na ca-ĩiñupʉ Jesú.
LUK.4.22	To bairo caroaro Jesú cʉ̃ ca-buioro apirã ca-api acʉacoajuparã.
LUK.4.22	—¿Nope ĩi to cõo caroaro cʉ̃ buio majití mani mena ca-ãnacʉ anibacʉ quena? José macʉna ãmi, ca-ame ĩiñuparã, Jesúre nʉcʉbʉgogaquẽna.
LUK.4.23	To bairo na ca-ame ĩrijere tʉjʉʉ oco bairo na ca-ĩiñupʉ Jesú:
LUK.4.23	—Yʉre nʉcʉbʉgoquẽna oco bairi wame mani ñicʉ jãa na ca-ĩinucurica wame, “ ‘Ʉcoyeri majocʉ, riayere ca-netoo majii mʉ ca-ãmata mʉ majuuna mʉ ca-riaye cʉtiere netooña. Caroaro ca-netoo majii ãcʉmi, na ĩato ĩi to bairona ája.’ To bairi Capernaumpʉ mʉ cá-áti iñooriquere jã queti apiwʉ. To bairi topʉ mʉ cá-átatore bairona atopʉ mʉ ya macapʉ quenare áti iñooña,” yʉre mʉja ĩirã, na ca-ĩiñupʉ.
LUK.4.24	Cabero na ca-ĩinemowĩ Jesú:
LUK.4.24	—Dio ye queti buiori majocʉre cʉ̃ ya maca macana cʉ̃ nʉcʉbʉgoquẽnama. 
LUK.4.25	Tirʉmʉpʉre Elías ca-wamecʉcʉ Dio ye quetire buiori majocʉ ca-añupʉ Israelpʉ. Cʉ̃ ca-ani yʉteapʉ ca-wapearicarã romiri capaarã ca-añuparã Israelpʉ. Ti paʉ ca-ano itia cʉma ape cʉma recomaca ca-ocaquẽjupe. To bairi ʉgarique ca-maañupe. Camaja ca-ñigo tamuoñuparã. 
LUK.4.26	To bairi ca-wapearicarã romiri capaarã ca-tamuorã Israelpʉre na ca-anibato quena Elíare na cá-átinemo rotiquẽjupʉ Dio. Ape macapʉ ca-ãcõ jetore cá-átinemo rotiyupʉ Dio Elíare, Sidón ca-wamecʉtopʉ Sarepta macacore, na ca-ĩiñupʉ Jesú. 
LUK.4.27	—Apeĩ Eliseo Dio ye quetire buiori majocʉ cʉ̃ ca-ani yʉteapʉ to bairona ca-baiyupe tunu. Israelpʉ capaarã ca-ajeri boarã ca-añuparã. Israelpʉ capaarã na ca-anibato quena Eliseo na riayere na ca-netoobojaquẽjupʉ. Ape yepa macacʉre Siria macacʉ jetore cʉ̃ ca-riarije cʉ̃ ca-netoobojayupʉ Eliseo, na ca-ĩi buioyupʉ Jesú ti wiipʉ ca-ãnare.
LUK.4.28	To bairo cʉ̃ ca-ĩiro apirã ti wii neñapo buerica wiipʉ ca-ãna seeto cʉ̃ ca-punijiniñuparã. 
LUK.4.29	To bairi cʉ̃ punijinirã Jesúre cʉ̃ ca-ñeecoajuparã. Cʉ̃ ñee, na ca-ani maca tʉjaropʉ ʉ̃taʉ buipʉ cʉ̃ ne aá, cʉ̃ ca-tune roca ñoogabajuparã. 
LUK.4.30	Cʉ̃ na ca-tune roca ñoogari paʉna Jesú maca ca-majiña manona na watoapʉ cá-aá netocoajupʉ yua. 
LUK.4.31	Cabero Jesú cá-aácoajupʉ Capernaumpʉ tunu, Galilea yepapʉ ca-ani maca. Topʉ ãcʉ̃ to canacã semana judío maja na yerijãrica rʉmʉri sábado ca-ano to macanare Dio yere na ca-buionucuñupʉ. 
LUK.4.32	Ca-roti majiire bairo na ca-buioyupʉ. To bairi ca-api acʉacoajuparã to macana.
LUK.4.33	Na neñapo buerica wiipʉ jicãʉ ca-yeri wãticʉcʉ ca-añupʉ. To bairi Jesúre seeto cʉ̃ ca-ĩi awajayupʉ cʉ̃a:
LUK.4.34	—¡Jesú, Nasaré macacʉ! ¡Jã patowãcooqueticõaña! ¿Jãare rei acʉ́ mʉ bairí? Mʉre yʉ maji. Mʉa Dio Macʉ majuu caroaʉ cʉ̃ ca-jooricʉ mʉ ãa, cʉ̃ ca-ĩi awajayupʉ.
LUK.4.35	To bairo cʉ̃ ca-ĩirona Jesú maca oco bairo ca-ĩi tutiyupʉ wãtire camajocʉpʉre ca-jañaʉre:
LUK.4.35	—¡Janacõaña! ¡Cʉ̃ buti aácʉja!
LUK.4.35	To bairo cʉ̃ ca-ĩirona camajocʉpʉre wãti cʉ̃ ca-tune roca cũucõa buti aájupʉ, camaja nipetirã na ca-tʉjʉropʉ. Wãti cʉ̃ ca-butiro bero camajocʉ jĩacã cami cʉtiquẽcʉ, ca-ñuʉna ca-añupʉ.
LUK.4.36	To bairo cʉ̃ ca-ñuuro tʉjʉrã Jesúre ca-tʉjʉ acʉacoajuparã camaja nipetirã.
LUK.4.36	—¿Ñee unie wadarique to ãtí atie cʉ̃ ca-wadarije? Tie cʉ̃ ca-wadarije menana acu buu majimi wãtia quenare. Nare cʉ̃ ca-buti rotiro nemoo buticoapa, ca-ame ĩiñuparã.
LUK.4.37	To bairi ti maca tʉjarori macana nipetiro Jesú cʉ̃ cá-átiere ca-queti api peticoajuparã yua.
LUK.4.38	Jesú neñapo buerica wiipʉ ca-ãnacʉ ca-buti aájupʉ. Buti, Simón Pedro ya wiipʉre ca-ejayupʉ. Topʉ cʉ̃ ca-ejaro Simón Pedro mañico seeto ca-bʉgoye riayupo. To bairi to ca-ãna ca-bʉgoye riaore cõ ca-riarijere Jesúre ca-netoo rotiyuparã. 
LUK.4.39	Jesú cõ tʉ ejanʉca, bʉgoyere ca-jana rotiyupʉ. Cʉ̃ ca-jana rotirona, “¡Janaña!” cʉ̃ ca-ĩirona ca-janacoajupe cõre ca-bʉgorije. Seeto ca-riabatacona yua wamʉnʉca átiri na ca-ʉgarique peobojayupo Simón Pedro mañico yua.
LUK.4.40	Muipu cʉ̃ ca-roca jãari paʉ ca-ano camaja nipetirã na yarã ricatiri ca-riaye cʉnare na ca-jee ajuparã Jesú tʉpʉ. Na ca-ano canacãʉpʉrena na ca-ñiga peoyupʉ Jesú cʉ̃ wamo mena, na riaye netooʉ. 
LUK.4.41	Capaarã wãtia camajare ca-jañarã quenare na ca-buuyupʉ Jesú. Nare cʉ̃ ca-buurona cʉ̃ ca-ĩi awajayuparã wãtia:
LUK.4.41	—¡Mʉna Dio Macʉ mʉ ãa! cʉ̃ ca-ĩi awajayuparã.
LUK.4.41	Wãtia maca Dio cʉ̃ ca-jooricʉ Jesú cʉ̃ ca-aniere ca-majicõañuparã. To bairi Jesú maca na jana rotiri na ca-wada rotiquẽjupʉ wãtiare yua.
LUK.4.42	Ape rʉmʉ ca-bujuri paʉ yupi, maca tʉjaropʉ camaja na ca-manopʉ cá-aájupʉ Jesú. To bairo cʉ̃ ca-bairo camaja capaarã cʉ̃ maca, cʉ̃ ca-ʉja ejayuparã. Aperopʉ cʉ̃ cá-aá rotigaquetibajuparã. 
LUK.4.43	To bairo na ca-ĩibato quena:
LUK.4.43	—Ape macari macana quenare Ʉpaʉ Dio cʉ̃ ca-anie quetire na ca-buiopaʉ yʉ ãa. To bairo na buioya ĩi, yʉ ca-joowĩ Dio, na ca-ĩiñupʉ Jesú.
LUK.4.44	To bairi ca-buionemo aájupʉ Jesú judío maja na ca-ani macaripʉre na neñapo buerica wiiripʉ.
LUK.5.1	Jicã rʉmʉ Jesú Genesaret ca-wamecʉti ra tʉjaropʉ ca-añupʉ. Topʉ cʉ̃ ca-ano camaja capaarã ca-ejayuparã, Dio ye quetire cʉ̃ ca-buioro apigarã. Cʉ̃ apigarã seeto cʉ̃ tujaroacã ca-añuparã. 
LUK.5.2	Pʉga cumua camaja manie ca-tʉjʉyupʉ Jesú ti ra tujaro ca-pajarijere. Na bapi yucʉre cojerã cá-ájuparã ti cumuari ʉparã. Wai jĩari wapatari maja ca-añuparã. 
LUK.5.3	To bairi camaja capaarã cʉ̃ tujaroacã majuu na ca-ano tʉjʉri jicã cumua Simón ca-wamecʉcʉ ya cumuapʉre ca-eja jãañupʉ. Eja jãa, cʉ̃ ca-ñuwio rotiyupʉ Jesú Simón're. Ti cumuapʉ jañari camaja petapʉ ca-tʉjʉnucurãre na ca-queti buioyupʉ. 
LUK.5.4	Na buio yaparo Simón're cʉ̃ ca-ĩiñupʉ:
LUK.5.4	—Ca-recomacapʉ wee wio joori mʉja bapire roca ñuaña, wai jĩagarã, cʉ̃ ca-ĩiñupʉ Jesú.
LUK.5.5	To bairo cʉ̃ ca-ĩiro:
LUK.5.5	—Jãare ca-majioʉ, mepʉ macá ñamire jã áti bujucoabapʉ, wai jĩagarã. Na jã bʉgaquẽpʉ, cʉ̃ ca-ĩiñupʉ Simón. —To bairo cá-átiena anibana quena mʉ ca-ĩirore bairo yʉ átigʉ. Bapi yucʉre yʉ roca ñuagʉ, Jesúre cʉ̃ ca-ĩiñupʉ Simón Pedro.
LUK.5.6	To bairi na bapi yucʉre ca-roca ñuañuparã. Na ca-roca ñuarona wai capaarã majuu ca-jãañuparã. Capaarã majuu na ca-jãaro bapi yucʉ woogaropʉ ca-baiyupe. 
LUK.5.7	To bairi wai capaarã majuu na ca-jãaro tʉjʉrã, na yarãre ape cumuapʉ ca-ãnare na ca-bʉgá piiyuparã, bapire jã ne mʉgonemorã ajá ĩirã. To bairo na cá-áto ca-ejayuparã na ca-bʉgá pii joorã. Eja, waire na ca-jʉ jeenemoñuparã. Pʉga cumuapʉna ca-jira ruaboyupe yua. 
LUK.5.8+LUK.5.9+LUK.5.10	To bairo ca-bairijere ca-tʉjʉ acʉacoajuparã Pedro, cʉ̃ mena macana. Sebedeo punaa - Jacobo, cʉ̃ bai Juan - Pedro mena waire ca-jĩanemonucurã ca-añuparã. To bairi Pedro acʉa tʉjʉʉ Jesú tʉ rʉpopatuapʉ numu cumuri cʉ̃ ca-ĩiñupʉ Simón Pedro:
LUK.5.8+LUK.5.9+LUK.5.10	—Yʉ Ʉpaʉ, carooʉ yʉ ãa yʉa. To bairi yʉre bapa cʉtiqueticõaña. Jesúre cʉ̃ tʉjʉ acʉa bobori cʉ̃ ca-ĩiñupʉ.
LUK.5.8+LUK.5.9+LUK.5.10	To bairi Jesú maca Pedro, “Yʉre bapa cʉtiqueticõaña,” cʉ̃ ca-ĩiro apii cʉ̃ ca-ĩiñupʉ:
LUK.5.8+LUK.5.9+LUK.5.10	—Yʉre bobo tʉgooñaquẽja. Yucʉacãre wai jĩarique caroaro ca-majii mʉ ãa. Atie bero yʉ ye quetire ca-buio majii mʉ anigʉ. To bairo camajare na mʉ ca-ĩi buioro yʉre apiʉjagarãma, cʉ̃ ca-ĩiñupʉ.
LUK.5.11	To bairi pãa atí, roca tuu, na cumuarire, na apeye unie nipetiro cá-aáweocoajuparã, Jesúre cʉ̃ ʉja aána yua.
LUK.5.12	Cabero ape macapʉ Jesú cʉ̃ ca-ano jicãʉ seeto rupaʉna ca-ajeri boaʉ cʉ̃ ca-tʉjʉyupʉ Jesúre. Jesúre cʉ̃ tʉjʉ, cʉ̃ tʉpʉ eja, rʉpopatuapʉ ca-numu cumu nʉcʉbʉgoyupʉ.
LUK.5.12	—Yʉ Ʉpaʉ, yʉ ca-boarijere caroaro mʉ yaá majii. To bairi mʉ ca-booata yʉre mʉ netoo catíogʉ, bopacooro cʉ̃ ca-ĩi jeniñupʉ Jesúre.
LUK.5.13	To bairo cʉ̃ ca-ĩiro apii Jesú cʉ̃ wamore ñu peo, cʉ̃ ca-pañañupʉ:
LUK.5.13	—Mʉ ca-boarijere yʉ netoogʉ. To cõona mʉ ca-boarije yaticoagaro, cʉ̃ ca-ĩiñupʉ. To bairo cʉ̃ ca-ĩi pañarona nemoo cʉ̃ ca-boarije ca-yaticoajupe yua.
LUK.5.14	To bairi cʉ̃ pañari bero oco bairo cʉ̃ ca-ĩiñupʉ Jesú:
LUK.5.14	—Mʉ ca-netorijere aperãre na buioquẽja mai. Cariapena aácʉja Dio wii macacʉ sacerdote majocʉ tʉpʉ. Aá, ca-boarique mʉ ca-yatirijere cʉ̃ iñooña. Cʉ̃ iñoo, topʉ Moisé ãnacʉ cʉ̃ ca-joo rotiriquere apeye uniere Diore cʉ̃ jooya. To bairo mʉ cá-áto to cõona mʉ ca-netorijere mʉ tʉjʉ majigarãma camaja, cʉ̃ ca-ĩiñupʉ Jesú.
LUK.5.15	Ati wame bero nipetiropʉ Jesú cʉ̃ cá-átie queti ca-jejacoajupe. Tie quetire apirã camaja capaarã Jesú tʉpʉ ca-ejayuparã. Jicãarã cʉ̃ ca-buiorijere apigarã, aperã na riayere cʉ̃ netoo rotigarã cʉ̃ tʉpʉ ca-ejayuparã. 
LUK.5.16	To bairo na cá-átibato quena Jesú maca cʉ̃ Pacʉ Diore jeni nʉcʉbʉgoʉ camaja na ca-manopʉ nairoacã cá-aánucuñupʉ.
LUK.5.17	Jicã rʉmʉ Jesú camajare cʉ̃ ca-buioro fariseo maja quena, aperã judío majare cabuerã quena cʉ̃ ca-tʉjʉ rui jooyuparã. To canacã maca macana cá-atána ca-añuparã. Galilea yepapʉ ca-ani macari macana, Judea yepapʉ ca-ani macari macana, Jerusalén macana ca-añuparã. Na ca-tʉjʉ rui joori paʉ Jesú ca-riaye cʉnare na catíoʉ cá-ájupʉ. Dio cʉ̃ ca-majirije mena cá-ájupʉ. 
LUK.5.18	To bairo na cʉ̃ cá-áti ãno aperã cá-aá majiquẽcʉre cʉ̃ ca-yoo neajuparã. To bairo Jesú cʉ̃ cá-áti ani wiipʉ cʉ̃ ca-ne jãagabajuparã, Jesú tʉpʉ cʉ̃ cũugarã. 
LUK.5.19	Camaja capaarã na ca-ano cʉ̃ ca-ne jãa majiquẽjuparã. To bairi wii bui cʉ̃ yoo ne wamʉ aá, oco juurica pãiri na ca-peoriquere jicã jope jee woo átiri, cʉ̃ ca-yojaricaro menana cʉ̃ ca-yoo ruio jooyuparã Jesú tʉpʉ, camaja watoapʉ. 
LUK.5.20	To bairo cʉ̃ na cá-áto, “Mani yaʉre catío majiimi,” cʉ̃re na ca-ĩi tʉgooña nʉcʉbʉgorijere ca-majiñupʉ Jesú. Cʉ̃re na ca-ĩi tʉgooña nʉcʉbʉgorijere majii, oco bairo ca-ĩiñupʉ Jesú cá-aá majiquẽcʉre:
LUK.5.20	—Caroorije mʉ cá-átajere majirioʉ yʉ áa, cʉ̃ ca-ĩiñupʉ.
LUK.5.21	To bairo cʉ̃ ca-ĩiro apirã judío majare cabuerã fariseo maja quena oco bairo ca-ĩi tʉgooñañuparã Jesúre: “¿Nope ĩi rooro Dio cʉ̃ ca-api tʉjooquẽtiere cʉ̃ ĩití? Cʉ̃a manire baii camajocʉ ca-ãcʉ̃na caroorije camaja na cá-átiere na majirioboja majiquẽemi. Dio jicãʉna ãmi camaja caroorije na cá-átiere ca-majirioboja majii,” ca-ĩi tʉgooñañuparã.
LUK.5.22	To bairo na ca-ĩi tʉgooñarijere majiri oco bairo na ca-ĩiñupʉ Jesú:
LUK.5.22	—¿Nope ĩirã to bairo yʉ mʉja ĩi tʉgooñatí? na ca-ĩiñupʉ. 
LUK.5.23+LUK.5.24	—Cá-aá majiquẽcʉre, “Caroorije mʉ cá-átiere majirioʉ yʉ áa,” cʉ̃ yʉ ca-ĩiro, “Jocʉna ĩmi,” mʉja ĩirã. “Wamʉnʉcacoa aácʉja,” cʉ̃ yʉ ca-ĩata cʉ̃ riaye to ca-netoro yʉ ca-tutuarijere mʉja tʉjʉ majigarã. To bairi mʉja ca-tʉjʉro cʉ̃ riayere yʉ netoogʉ. Cʉ̃ yʉ ca-netooro camaja caroorije na cá-átajere nare yʉ ca-majirioboja majirijere mʉja tʉjʉ majigarã. “Dio Macʉ camaja tʉpʉ Dio cʉ̃ ca-jooricʉ caroorije camaja na cá-átajere na majirioboja majimi,” yʉre mʉja ca-ĩi majiparore bairo ĩi, cʉ̃ yʉ netoogʉ, na ca-ĩiñupʉ Jesú.
LUK.5.23+LUK.5.24	To bairo na ĩi, oco bairo cʉ̃ ca-ĩiñupʉ Jesú cá-aá majiquẽcʉre:
LUK.5.23+LUK.5.24	—Wamʉnʉcacõaña. Mʉ yojaricarore nee, aácʉja mʉ ya paʉpʉ, cʉ̃ ca-ĩiñupʉ Jesú.
LUK.5.25	To bairo cʉ̃ ca-ĩirona cá-aá majiquetibatacʉ wamʉnʉca, cʉ̃ ca-yojaricarore nee, cá-aácoajupʉ cʉ̃ ya wiipʉ aácʉ.
LUK.5.25	—¡Ñuu majuucõa! Diore cʉ̃ ca-ĩi wariñuuñupʉ.
LUK.5.26	Ti wiipʉ ca-ãna to bairo cʉ̃ ca-ñuuro tʉjʉrã ca-tʉjʉ acʉacoajuparã.
LUK.5.26	—Yucʉacã mani tʉjʉwʉ ca-tʉjʉñaña maniere. Dio cʉ̃ cá-átie ñuu neto majuucõa, ca-ĩi wariñuuñuparã.
LUK.5.27	Cabero ti paʉ ca-ãnacʉ buti aá, Leví ca-wamecʉcʉre ca-tʉjʉyupʉ Jesú. Leví maca camaja yere gobiernore niyeru jeebojari majocʉ ca-añupʉ. To bairi cʉ̃ ca-paari arʉapʉ cʉ̃ ca-ruiro Jesú cʉ̃ tʉjʉ bʉga:
LUK.5.27	—Yʉ mena ajá, cʉ̃ ca-ĩiñupʉ Levíre.
LUK.5.28	To bairo cʉ̃ ca-ĩiro apii cʉ̃ ye cʉ̃ paarique nipetiro ca-cũu aáweocoajupʉ, Jesú mena aácʉ yua.
LUK.5.29	Cabero Leví cʉ̃ ya wiipʉre ejaʉ Jesúre boje rʉmʉ cʉ̃ cá-átibojayupʉ. To bairi Levíre bairona ca-paariquecʉna camaja yere gobiernore niyeru jeebojari maja na yarã mena ca-ejayuparã. Eja, boje rʉmʉ ʉgariquere na ca-ʉganemoñuparã. 
LUK.5.30	To bairo ca-bairã mena Jesú cʉ̃ ca-boje ʉgaro tʉjʉrã fariseo maja, judío majare cabuerã oco bairo na ca-ĩi tutiyuparã Jesú cʉ̃ cabuerãre:
LUK.5.30	—¿Nope ĩirã camaja yere gobiernore niyeru jeebojari maja, aperã caroorã mena mʉja bapacʉti ʉganucutí?
LUK.5.31	To bairo na ca-ĩi tutiro apii oco bairo na ca-ĩiñupʉ Jesú maca:
LUK.5.31	—Ʉcoyeri majocʉ ca-riaye manare na ʉcoyequẽcʉmi. Ca-riayecʉna jetore na ʉcoye majimi, na ca-ĩiñupʉ Jesú. 
LUK.5.32	—To bairona, “Ca-ñuurã jã ãa,” ca-ĩirãre na átinemoʉ acʉ́ mee yʉ cá-apʉ́. Caroorã macare caroorije na cá-átiere jʉtiriti rotii yʉ cá-apʉ́. Rooro na ca-tʉgooñarijere na wajoa rotii acʉ́ yʉ cá-apʉ́, na ca-ĩiñupʉ Jesú.
LUK.5.33	Cabero aperã Jesúre cʉ̃ ca-ĩi jeniñanemoñuparã tunu:
LUK.5.33	—Juan bautisari majocʉ cʉ̃ cabuerã nairoacã ʉgaquẽnana Diore jeni nʉcʉbʉgonucuma. Fariseo maja na cabuerã quena to bairona nairoacã bainucuma. Mʉ cabuerã maca baiquetinucuma. Na maca ʉga, eti, áticõa aninucuma, ca-ĩiñuparã Jesúre.
LUK.5.34	To bairo na ca-ĩiro:
LUK.5.34	—Jicãʉ cʉ̃ ca-wamo jiari boje rʉmʉ ca-ano cʉ̃ mena macana tʉgooñarique pairi ʉgaqueti bai majiquẽnama na mena cʉ̃ ca-ano. 
LUK.5.35	Ape rʉmʉ aperã maca to cõona aperopʉ cʉ̃re na ca-ñee aápata tiere tʉgooñarique paibana ʉgaqueti baiborãma. Mai Jesú cʉ̃ cabuerã cʉ̃ mena ãnaa na ca-ʉgaqueti tʉgooñarique paiquẽtiere na ĩi buio majioʉ, na ca-ĩiñupʉ Jesú.
LUK.5.36	Ape wame queti buio majiorica wame na ca-ĩi buioyupʉ Jesú tunu. Cʉ̃ ye quetire fariseo maja jãa jocarãna na ca-ĩi buiorije mena ca-tʉgooña ajuquetipe ãa ĩi, oco bairo na ca-ĩi buiowĩ:
LUK.5.36	—Camajoco jutiiro cawamaro ca-jañaña manore woo nequẽcomo cabʉcʉrore ee tuugo. To bairo cõ cá-ápata cawamaro quena ope cʉtiboro. Cõ ca-woo neebata ajero ape jutiiro cabʉcʉro mena caroaro tʉjooquetiboro, na ca-ĩiñupʉ Jesú fariseo majare. 
LUK.5.37	—Vino ʉje oco etirique cawama mʉja cá-átiere cabʉcʉ poa wecʉ ajero poare mʉja pio jãaquẽna. Cabʉcʉ poapʉ mʉja ca-pio jãata woocoaboro. Vino etirique pio reecoaboro yua. 
LUK.5.38	Vino etirique cawama mʉja cá-átiere cawama poapʉ mʉja pio jãanucu, na ca-ĩiñupʉ Jesú. 
LUK.5.39	—Vino ʉje oco cabʉcʉ macajere ca-etirã aperã cawama na cá-átiere booquẽnama. “Cabʉcʉ macaje ñuubʉja. Apeye jã etiquẽe,” ĩiborãma. To bairona na ca-ĩiñupʉ Jesú, “Mʉja ya wame cabʉcʉ wame jetore mʉja boo, yʉ ye queti cawama wamere mʉja apigatee,” na ĩi.
LUK.6.1	Ape rʉmʉ sábado, judío maja na yerijãrica rʉmʉ ca-ano trigo wejeri recomacapʉ ca-neto aájupʉ Jesú cʉ̃ cabuerã mena. Neto aánana trigo apere tune jee átiri, ca-jĩque poo ʉga aájuparã. 
LUK.6.2	To bairo na cá-áti ʉga aáto na ca-tʉjʉyuparã fariseo maja. Na tʉjʉri, oco bairo na ca-ĩiñuparã:
LUK.6.2	—¿Nope ĩirã Moisé ãnacʉ yerijãrica rʉmʉ ca-ano cʉ̃ cá-áti rotiquetajere paarique mʉja áatí? na ca-ĩiñuparã.
LUK.6.3	To bairo na ca-ĩiro Jesú maca oco bairo na ca-ĩiñupʉ:
LUK.6.3	—Ʉpaʉ David ãnacʉ cʉ̃ mena macana mena ñigo riabana na cá-átajere, meere, mʉja bue tʉgaricarã, na ca-ĩiñupʉ. 
LUK.6.4	—David Dio wiipʉre jãa áti, ñigo riabacʉ cajawa bui ca-pejarijere ʉgarique rupaare Diore cʉ̃ na ca-joobatajere jee, ʉga átiri, cʉ̃ mena macanare tiere na ca-nuuñupʉ. Dio wii macana sacerdote maja jetore na ca-ʉga rotirije ca-anibajupa. David, cʉ̃ mena macana sacerdote maja aniquetibana quena Moisé ãnacʉ na unare cʉ̃ ca-ʉga rotiquetajere ca-ʉgayuparã, na ca-ĩiñupʉ Jesú fariseo majare.
LUK.6.5	—Yʉa Dio Macʉ camaja tʉpʉ Dio cʉ̃ ca-jooricʉ, ca-roti majii aniri yerijãrica rʉmʉ ca-ano cá-átipe quenare ca-rotii yʉ ãa yʉa, na ca-ĩiñupʉ Jesú fariseo majare.
LUK.6.6	Ape rʉmʉ sábado rʉmʉ, judío maja na yerijãrica rʉmʉ ca-ano Jesú neñapo buerica wiipʉ ca-jãa aájupʉ. Jãa, topʉ ca-ãnare Dio Wadariquere na ca-buioyupʉ. Topʉ ca-añupʉ jicãʉ camajocʉ cariape nʉgoa macare ca-wamo rooye tuaricʉ. 
LUK.6.7	Judío majare cabuerã, fariseo maja mena Jesúre seeto cʉ̃ ca-tʉjʉ coteyuparã. “Jesú anire ca-wamo rooye tuaricʉre yucʉ yerijãrica rʉmʉ to ca-anibato quena cʉ̃re cʉ̃ ca-netooata ʉparãpʉre cʉ̃ mani wadajãcõagarã,” ca-ĩi tʉgooñañuparã. 
LUK.6.8	To bairo cʉ̃ na ca-ĩi tʉgooñarijere ca-majicõañupʉ Jesú. To bairi ca-wamo rooye tuaricʉ macare oco bairo cʉ̃ ca-ĩiñupʉ Jesú:
LUK.6.8	—Wamʉnʉcacõaña. Yʉ tʉ maca adʉja.
LUK.6.8	To bairo cʉ̃ cʉ̃ ca-ĩiro wamʉnʉcari cʉ̃ tʉ ca-eja nʉcañupʉ ca-wamo rooye tuaricʉ yua. 
LUK.6.9	To bairo cʉ̃ ca-bairo rooro cʉ̃re ca-ĩi tʉgooñarãre na ca-ĩiñupʉ Jesú:
LUK.6.9	—¿Nope ĩirã to bairije mʉja ĩi tʉgooñatí? Tʉgooñañaja. ¿Yerijãrica rʉmʉ ca-ano caroa wame aperãre cʉ̃ átiboja rotití Dio? O ¿caroorije macare cʉ̃ áti rotití que? ¿Yerijãrica rʉmʉ ca-ano aperãre mani cʉ̃ catío rotití? o ¿na jĩaña cʉ̃ ĩití? na ca-ĩiñupʉ Jesú.
LUK.6.10	To bairo na ĩi, cʉ̃re ca-tʉjʉ coterãre na tʉjʉ peti, ca-wamo rooye tuaricʉre:
LUK.6.10	—Mʉ wamore ñupoya, cʉ̃ ca-ĩiñupʉ.
LUK.6.10	To bairo cʉ̃re cʉ̃ ca-ĩirona cʉ̃ wamore ca-ñupoyupʉ. Cʉ̃ ca-ñuporona cʉ̃ wamo ca-ñuucoajupe. 
LUK.6.11	To bairo ca-bairo tʉjʉrã judío majare cabuerã, fariseo maja jãa Jesúre seeto cʉ̃ ca-punijiniñuparã. Cʉ̃ punijiniri:
LUK.6.11	—¿Dope bairo cʉ̃ mani áti wadajãcʉtí? ʉparã cʉ̃ na jĩa rocacõato ĩirã ca-ame ĩi wadapeniñuparã.
LUK.6.12	Ape rʉmʉ ʉ̃taʉpʉ cá-aácoajupʉ Jesú, Diore cʉ̃ jeni nʉcʉbʉgoʉ aácʉ. Ti ñami Diore ca-jeni nʉcʉbʉgo bujucoajupʉ. 
LUK.6.13	Ape rʉmʉ ca-bujuri paʉ ca-ano na ca-pi jooyupʉ cʉ̃ cabuerãre. Na pijori na ca-bejeyupʉ doce canacãʉpʉrena, yʉ ye quetire ca-buionemorã mʉja anigarã na ĩi. 
LUK.6.14	Simón're cʉ̃ ca-bejeyupʉ. Ape wame Pedro cʉ̃ ca-ĩiñupʉ Simón're. Simón Pedro bai André quenare cʉ̃ ca-bejeyupʉ. Apeĩ Jacobo, apeĩ Juan, apeĩ Felipe, apeĩ Bartolomé, 
LUK.6.15	apeĩ Mateo, apeĩ Tomás na ca-bejeyupʉ. Apeĩ Alfeo macʉ Jacobo quenare cʉ̃ ca-bejeyupʉ. Apeĩ Simón cananista ya poa macacʉre ca-bejeyupʉ Jesú. 
LUK.6.16	Apeĩ Jacobo yaʉ Juda quenare cʉ̃ ca-bejeyupʉ Jesú. Apeĩ Judas Iscariote quenare cʉ̃ ca-bejebajupʉ. Jesúre cʉ̃ ca-jĩaparãre ca-wadajãpaʉ ca-añupʉ cʉ̃a. To canacãʉ ca-añuparã Jesú cʉ̃ ca-bejericarã cʉ̃ ye quetire ca-buionemoparã.
LUK.6.17+LUK.6.18	Jesú na beje yaparo ʉ̃taʉ buipʉ ca-ãnacʉ cʉ̃ cabuerã mena rui atí, ti ʉ̃taʉ pʉto ca-ani yepapʉ na mena ca-ejayupʉ. Cʉ̃ ca-rui ejaro camaja capaarã cʉ̃ ca-cote tʉjʉnucuñuparã, cʉ̃ ca-buiorijere apigarã, na riayere Jesúre cʉ̃ netoo rotigarã. Judea yepa macana, Jerusalén macana, aperã ca-pairi ya tʉjaro macá macari macana Tiro, Sidón ca-wamecʉti macari macana Jesúre cʉ̃ ca-cote tʉjʉnucuñuparã. Jesú ca-yeri wãtiacʉna quenare na ca-netooñupʉ. 
LUK.6.19	To bairo cʉ̃ cá-áti majirije mena ca-riayecʉna nipetirãre cʉ̃ ca-netooro tʉjʉrã aperã ca-riarã quena cʉ̃ ca-pañagabajuparã, “Cʉ̃ yʉ ca-pañarona yʉ riaye netogaro,” ĩi tʉgooñari.
LUK.6.20	Cʉ̃ ca-buiorijere ca-apiʉjarãre na tʉjʉri oco bairo na ca-ĩiñupʉ Jesú:
LUK.6.20	—Yucʉacãre ca-bopacoorã mʉja ãa. To bairo mʉja ca-baibato quena Dio mʉja Ʉpaʉ aniri wariñuurique macare mʉja joogʉmi, na ca-ĩi buioyupʉ Jesú.
LUK.6.21	’Yucʉacãre mʉja ñigo ria. Cabero ca-ani wariñuu yapirã mʉja anigarã.
LUK.6.21	’Yucʉra ca-tʉgooñarique pairã mʉja ãa. Caberopʉre ca-epe wariñuurã mʉja anigarã.
LUK.6.22	’Yʉre ca-nʉcʉbʉgo ʉjarã mʉja ca-ano camaja mʉjaare tʉjʉtee, mʉja buu reegarãma. “Caroorã ãma,” mʉja ĩi tutiri mʉja peju cʉtigarãma. To bairo mʉja na ca-ĩibato quena mʉja wariñuugarã. 
LUK.6.23	To bairo rooro mʉja na ca-baibato quena seeto wariñuuña. Capee ca-ñuurijere mʉja joogʉmi Dio jõ buipʉ. To bairo mʉja na cá-átore bairona cá-ájupa na ñicʉ jãa quena Dio ye quetire buiori maja ãnanare, na ca-ĩiñupʉ Jesú cʉ̃re ca-apiʉjarãre.
LUK.6.24	Aperã pairo ca-apeye cʉgorã macare oco bairo na ca-ĩiñupʉ Jesú:
LUK.6.24	—Mʉjaa ati yepapʉre ãnaa pairo apeye uniere mʉja cʉgo tʉga. Caberopʉ rooro baigaro mʉjaare, na ca-ĩiñupʉ Jesú pairo ca-cʉgorãre.
LUK.6.25	’Yucʉre ati yepa ãnapʉ ca-ʉga yapirãre bairona mʉja ani wariñuu tʉga. Caberopʉ rooro mʉjaare baigaro. Mʉja ñigo tamuogarã, na ca-ĩi buioyupʉ Jesú. —Mʉjaa yucʉacãre seeto ca-epe wariñuurã mʉja ãa. Caberopʉ ñuuquẽto tamuobana ca-otirã mʉja anigarã, na ca-ĩiñupʉ Jesú.
LUK.6.26	’Tirʉmʉpʉ Dio Wadariquere ca-buiotorãre, “Caroaro, cariape buioma,” na ca-ĩibajupa camaja. Yucʉ mʉja quenare to bairona ĩima na pãramerã quena. Jocarãna Dio Wadariquere na mʉja ca-buiorije to ca-anibato quena, “Caroaro, cariape buioma,” mʉja ĩinucuma mʉja quenare. Caberopʉ rooro mʉjaare baigaro, na ca-ĩiñupʉ Jesú.
LUK.6.27	’Oco bairo yʉre ca-apirãre mʉjaare yʉ ĩi buiogʉ: Mʉjaare ca-tʉjʉ tutirãre na maiña. Mʉjaare ca-teerã quenare caroaro na ája, na ca-ĩiñupʉ Jesú. 
LUK.6.28	—Rooro mʉjaare ca-wada pairã quenare, “Caroaro mʉjaare to baiato,” na ĩinucuña. Caroorije mʉjaare cá-ána na ca-anibato quena na ca-anipere Diore na jenibojaya. 
LUK.6.29	Jicãʉ mʉjaare jicã nʉgoa cʉ̃ ca-wajopana paata ape nʉgoa quenare cʉ̃ wajopana pa rotiya tunu. Jicãʉ mʉ jutiiro bui macatore cʉ̃ ca-tu wee neata mʉ camisa quenare cʉ̃ jooya, tiere cʉ̃ ca-booata. 
LUK.6.30	Nii jicãʉ mʉjaare cʉ̃ ca-jenirore cʉ̃ jooya. Aperã mʉja yere na ca-jeero, “Jã tunuo joocõaña,” na ĩi tutiquẽja. 
LUK.6.31	Aperã caroare mʉjaare na cá-átipere boorã caroaro na áti ameña.
LUK.6.32	’Mʉjaare ca-mairã jetore na mʉja ca-maiata, “Caroaro ca-mairã mʉja ãa,” mʉja ĩiquẽcʉmi Dio. Caroorã quena to bairona na mena macanare na maima. To bairi aperã mʉjaare ca-maiquẽna na ca-anibato quena na maiña mʉja maca. 
LUK.6.33	Mʉjaare caroaro cá-ána jetore caroaro na mʉja ca-ame ápata, “Aperãre caroaro cá-ána ãma,” mʉja ĩiquẽcʉmi Dio. Caroorã quena to bairona caroaro ame áama caroaro na cá-ánare. To bairi mʉja maca mʉjaare caroorije cá-ána quenare caroaro na mʉja cá-áto, “Caroaro cá-ána majuu ãma,” mʉja ĩigʉmi Dio. 
LUK.6.34	Mʉja apeye uniere wajorã, “Jã tunuocõagarãma,” ĩi tʉgooñaquetibana quena na mʉja ca-jooro, “Caroaro cá-ána majuu ãma,” mʉja ĩigʉmi Dio. “Jã tunuocõagarãma,” ĩi majiripʉ na wajoma caroorã quena. 
LUK.6.35	To bairi mʉja maca, “Yoaro mee jã tunuocõagarãma,” ĩi majiquetibana quena nare wajocõaña. Caroaro aperãre na átinemoña. Mʉjaare ca-tʉjʉ tutirã na ca-anibato quena na maiña. To bairo mʉja cá-áto caroare capee mʉja joogʉmi Dio. Dio caroorã, cʉ̃ ca-ĩi wariñuuquẽna na ca-anibato quena caroaro na áami. To bairi mʉja quena caroaro ája aperãre, mʉjaare ca-tʉjʉtee tutirã na ca-anibato quena. To bairo ána Dio ca-ani majuʉ punaa, cʉ̃re bairo ca-ãna mʉja anigarã. 
LUK.6.36	Mʉja quena aperãre na bopaco tʉjʉ maiña, mani Pacʉ Dio manire cʉ̃ ca-bopaco tʉjʉ mairore bairona.
LUK.6.37	’Aperãre, “Rooro áama, na ca-popiyeyepe ãa,” na ĩi batequeticõaña. To bairo mʉja ca-ĩi batequẽpata, “Rooro áama, na ca-popiyeyepe ãa,” mʉja ĩiquetigʉmi Dio mʉja quenare. Aperã caroorije mʉjaare na cá-átiere majirioya. To bairo mʉja cá-áto Dio quena majiriogʉmi caroorije mʉja cá-átiere, na ca-ĩiñupʉ Jesú.
LUK.6.38	’Aperã ca-cʉgoquẽnare na jooya. To bairo mʉja cá-áto mʉja quenare capee mʉja joogʉmi Dio. Mʉja ca-joorije netoro mʉja joogʉmi. To bairi aperãre mʉja cá-átore bairo mʉja átigʉmi Dio.
LUK.6.39	To bairo na ĩi yaparo Jesú atie queti buio majiorica wamere na ca-ĩiñupʉ. Cʉ̃ yere ca-booquẽna Dio Wadarique jocarãna na ca-ĩi buiorijere cʉ̃ cabuerãre na ĩi majioʉ oco bairo na ca-ĩiñupʉ:
LUK.6.39	—Jicãʉ camajocʉ ca-cape mácʉ cʉ̃ bapa quena ca-cape mácʉre, “Mʉ yʉ jʉgo tʉ̃ga aácʉpa,” cʉ̃re cʉ̃ ca-ĩata na pʉgarãpʉna opepʉre ree jãacõarãma. 
LUK.6.40	Jicãʉ ca-majii cʉ̃ cabuerã cʉ̃ netoro majiquẽnama. Nipetirã nare cʉ̃ ca-buero beropʉ to cõona nare ca-majioricʉre bairona ca-majirã anigarãma, na ca-ĩiñupʉ.
LUK.6.41+LUK.6.42	Ape wame queti buio majiorica wame na ca-ĩiñupʉ Jesú tunu:
LUK.6.41+LUK.6.42	—¿Nope ĩirã mʉja yarãre, mʉja majuuna pairo caroorije átibana quena, “Caroorije mʉja áa,” na mʉja ĩití? Mʉja majuuna caroorije áti janaña, aperãre, “Caroorije mʉja áa,” na mʉja ca-ĩiparo jʉgoye. To bairi apeĩre, “Mʉ capeapʉ jitaacã ca-jañarijeacãre yʉ ne rocapa,” ca-ĩirãre bairo mʉja ĩi, mʉja majuuna pairi pocaro mʉja cápeepʉre to ca-jañabato quena. To bairo mʉja ca-ĩata jocarã majuu mʉja ĩiborã. Mʉja majuuna mʉja cápeepʉ ca-jañari pocarore ne rocaya. Ne rocari bero caroaro tʉjʉ majirã apeĩ cʉ̃ capeapʉ jitaacã ca-jañarijeacãre mʉja ne rocaboja majigarã. To bairona apeĩre, “Ati wame caroorije áti janacõaña,” cʉ̃ ĩigarã jʉgoye mʉja majuuna cʉ̃ netoro caroorije mʉja cá-átinucurijere áti janacõaña.
LUK.6.43	Oco bairo na ca-buioyupʉ Jesú tunu:
LUK.6.43	—Jicãʉ yucʉ caroa ca-ricacʉtii caroorije rica cʉtiquẽto. Apeĩ yucʉ caroorije ca-ricacʉtii caroa macare rica cʉtiquẽto. 
LUK.6.44	Nipetirije yucʉre tie rica mena tʉjʉ majirique ãa. Narañaʉ higo na ca-ĩrije caroa ca-ipitirije macare rica cʉtiquẽto. Pota miji wẽeri quena ʉjena rica cʉtiquẽto. 
LUK.6.45	Tiere bairona áama camaja quena. Camajocʉ ca-ñuʉ cʉ̃ yeripʉ caroa macaje ca-ano caroa wadami. Apeĩ maca cʉ̃ yeripʉre caroorije ca-ano caroorije wadami. To canacãʉpʉna na yeripʉ ca-anie jetore wadama.
LUK.6.46	’¿Nope ĩirã, “Jã Ʉpaʉ,” yʉre ĩibana quena yʉ ca-rotiri wamere mʉja átiquẽetí? 
LUK.6.47	Noa yʉ tʉpʉ ejari yʉ ca-buiorijere ca-apirã cabero tiere ána oco bairo ca-ãnare bairo ãma: 
LUK.6.48	Jicãʉ caroaro ca-tʉgooñaʉ wii átigʉ pupeapʉ yejeari, ʉ̃ta rupaapʉ yejea ejari, ope átiri, cʉ̃ wii botari nʉcoʉmi. Cʉ̃ ca-nʉcoro bero seeto ca-ocaro, ria ca-pairo, wino cá-atíe quena ti wiire papu pĩa ñooquẽto. 
LUK.6.49	Aperã maca yʉre apibana quena yʉ ca-buiorijere cá-átiquẽna oco bairo cá-ácʉre bairona ãma na maca: Jicãʉ wii átigʉ ria tʉacã, pupeapʉ yejeaquẽcʉna wii ácʉmi, caroaro tʉgooñaquetibacʉ. Cʉ̃ cá-áto bero ria pue paibato ti wiire oco pue tima pĩa yucõa jooboro, ñee rʉjaricaro mano. Ca-bairi wii ca-quenoʉre bairona ãma yʉ ca-ĩrijere apibana quena cá-átigaquẽna, ca-ĩiñupʉ Jesú yua.
LUK.7.1	Jesú camajare cʉ̃ ca-buiogarijere buio yaparo Capernaumpʉ cá-aácoajupʉ. 
LUK.7.2	Topʉ cʉ̃ ca-ejaro romano yaʉ, polisía maja ʉpaʉ ca-añupʉ. Cʉ̃ paabojari majocʉ, aperã cʉ̃ paabojari maja netoro cʉ̃ ca-maii seeto ca-riabʉjayupʉ. Bai yajigʉpʉ ca-baiyupʉ. 
LUK.7.3	Jesú ca-riaye cʉnare na cʉ̃ ca-catío majirijere ca-queti apiyupʉ polisía maja ʉpaʉ. To bairi judío maja ʉparã cabʉcʉrã jicãarãre Jesúre na ca-pii roti jooyupʉ, “Yʉre ca-paabojari majocʉre cʉ̃ catíoʉ apáro,” ĩi. 
LUK.7.4	To bairi cʉ̃ ca-pii roti joorã Jesú tʉpʉ ejarã oco bairo cʉ̃ ca-ĩi buioyuparã:
LUK.7.4	—Cʉ̃a polisía maja ʉpaʉ ca-ñuu majuʉ ãmi. To bairi mʉ cá-átinemopaʉ ãmi. 
LUK.7.5	Cʉ̃a judío majare caroaro mani maimi. Cʉ̃ majuuna mani neñapo buerica wiire cá-áti rotiwĩ. To bairi cʉ̃ ca-jeni jooriquere cʉ̃ átibojaya, cʉ̃ ca-ĩi buioyuparã Jesúre.
LUK.7.6	To bairo na ca-ĩrije apii na mena cá-aájupʉ Jesú. Polisía maja ʉpaʉ romano yaʉ cʉ̃ ya wii tʉacã Jesúre cʉ̃ na ca-jʉgo tʉja ató tʉjʉri, oco bairo na ca-ĩi jooyupʉ cʉ̃ yarãre:
LUK.7.6	—Ʉpaʉre seeto cʉ̃ yʉ patowãcoogatee, cawatoa macacʉ aniri. To bairi yʉ ya wiipʉ cʉ̃ yʉ jãa roti majiquẽe, ca-ñuu majuʉ cʉ̃ ca-ano maca. 
LUK.7.7	To bairo quenare cʉ̃ tʉ yʉ aá majiquẽe. Topʉna ãcʉ̃na cʉ̃ ca-maji wadarije mena yʉ paabojari majocʉre cʉ̃ catíoato, yʉ tʉpʉ ejaquẽcʉna. Cʉ̃ ca-wadarije mena catígʉmi yʉ paabojari majocʉ. 
LUK.7.8	Apeĩ ʉpaʉ yʉ rotimi. Yʉ quena polisía majare ca-rotii yʉ ãa. To bairi jicãʉ polisía yʉ ẽoro macacʉre, “Aácʉja,” cʉ̃ yʉ ca-ĩiro aágʉmi. Apeĩre, “Adʉja,” cʉ̃ yʉ ca-ĩiro atígʉmi. Yʉ paabojari majocʉre apeye uniere cʉ̃ yʉ cá-áti rotiro yʉ átibojagʉmi. To bairi Jesú quena ca-rotii aniri yʉ paabojari majocʉ cʉ̃ ca-riaye cʉtiere cʉ̃ netoo rotiato, yʉ tʉpʉ ejaquẽcʉna, ca-ĩi jooyupʉ cʉ̃ yarãre Jesúre.
LUK.7.9	To bairo cʉ̃ ca-ĩi buio joorijere apii Jesú seeto ca-api acʉayupʉ. Api acʉa, cʉ̃re ca-ʉjarãre amojore nʉca, na tʉjʉ, oco bairo na ca-ĩiñupʉ:
LUK.7.9	—Cariape mʉjaare yʉ ĩi buio. Cʉ̃a romano yaʉ seeto yʉre ca-tʉgooña nʉcʉbʉgoʉ ãmi. Cʉ̃re bairo caroaro yʉre ca-tʉgooña nʉcʉbʉgorã maama Israel macana, na ca-ĩiñupʉ Jesú.
LUK.7.10	Cabero Jesúre ca-queti buiora aátana romano yaʉ ya wiipʉ tunu ejarã ca-riaricʉ, meere, ca-ñuʉpʉre cʉ̃ ca-tʉjʉyuparã.
LUK.7.11	Jesú polisía maja ʉpaʉ cʉ̃ ca-paabojari majocʉre cʉ̃ ca-netooro bero macá rʉmʉ ca-ano Jesú cá-aácoajupʉ Naín na ca-ĩri macapʉ cʉ̃ cabuerã mena. Topʉ cʉ̃ cá-aáto camaja capaarã cʉ̃ ca-ʉja aájuparã. 
LUK.7.12	Ti maca tʉ na ca-tʉja aáto camajocʉ ca-bai yajiricʉ maja potire ca-ne aájuparã, cʉ̃ yaara aána. Ca-wapearico macʉ jicãʉna ca-anibatacʉ ca-añupʉ. Capaarã ti maca macana cõ mena cá-aájuparã. 
LUK.7.13	Jesú maca cõre tʉjʉʉ seeto cõ ca-bopaco tʉjʉyupʉ.
LUK.7.13	—Otiquẽja, cõ ca-ĩiñupʉ.
LUK.7.14	To bairo cõ ĩi, maja poti tʉpʉ ejanʉca, ti potire ca-pañañupʉ, ca-bai yajiricʉre cʉ̃ catíogʉ. To cõona cʉ̃ ãnacʉre ca-yaara aábatana ca-tua nʉcacõañuparã. Na ca-tua nʉcarona:
LUK.7.14	—Wamʉ nʉcacõaña, cʉ̃ ca-ĩiñupʉ Jesú cʉ̃ ãnacʉre.
LUK.7.15	To bairo cʉ̃ ca-ĩiro ca-bai yajicoatacʉ anibacʉ quena wamʉnʉca, ca-wada jʉgoyupʉ tunu. To bairo cʉ̃ tunu catío áticõari cʉ̃ pacore, “Ʉ̃jʉ, mʉ macʉ catíbʉjami,” cõ ca-ĩiñupʉ Jesú. 
LUK.7.16	To bairo cʉ̃re cʉ̃ cá-áti catíorijere tʉjʉrã nipetirã ca-tʉjʉ acʉacoajuparã.
LUK.7.16	—Dio ye quetire buiori majocʉ majuu mani tʉpʉ ejami. Dio yarãre manire átinemoʉ acʉ́ ájupi, ca-ĩi wariñuuñuparã.
LUK.7.17	To bairi camaja nipetirã Judea yepapʉre, Judea yepa tʉjarori macana camajocʉ ca-bai yajiricʉre Jesú cʉ̃ ca-tunu catíorijere ca-queti api peticoajuparã yua.
LUK.7.18	Jesú cʉ̃ cá-átiere ca-buio peocõañuparã Juan bautisari majocʉre, cʉ̃ cabuerã presopʉ cʉ̃ ca-ano. 
LUK.7.19	To bairo Jesú cʉ̃ cá-átiere cʉ̃ na ca-buioro apii Jesúre ca-jeniña roti jooyupʉ Juan cʉ̃ cabuerã pʉgarãre:
LUK.7.19	—Dio joogʉmi jicãʉ camajare na cá-átinemopaʉ na ca-ĩricʉ, “¿mʉna mʉ ãtí o ¿apeĩ maca jã ca-yuupaʉ cʉ̃ ãcʉ̃atí?” Jesúre cʉ̃ ĩi jeniñaña, na ca-ĩi jooyupʉ Juan cʉ̃ cabuerãre.
LUK.7.20	To bairi Juan cʉ̃ ca-jeniña rotiricarã Jesú tʉpʉ eja:
LUK.7.20	—¿Mʉna mʉ ãtí, “Dio joogʉmi camajare na cá-átinemopaʉ,” na ca-ĩricʉ? o ¿apeĩ maca cʉ̃ ãcʉ̃atí que? cʉ̃ ca-ĩi jeniñañuparã Jesúre.
LUK.7.21	To bairo cʉ̃re na ca-jeniñari paʉre Jesú camaja ca-riaye cʉnare na catío ãcʉ̃ cá-ájupʉ. Ca-yeri wãtia jañarãre na reeboja ãcʉ̃ cá-ájupʉ. Ca-cape tʉjʉquẽnare na ca-tʉjʉ majiro cá-áti añupʉ. 
LUK.7.22	To bairi Juan cʉ̃ ca-jooricarã Jesúre na ca-jeniñaro oco bairo na ca-ĩi yʉʉyupʉ Jesú:
LUK.7.22	—Nipetiro yʉ cá-áto mʉja ca-tʉjʉrijere, mʉja ca-apirijere Juan're cʉ̃ buiorã aája. “Ca-cape tʉjʉquetibatana yucʉra ca-tʉjʉrã ãma. cá-aáquetibatana quena cá-aá majirã ãma yua. Ca-ajeri boabatana quenare yaticoapa. Ca-apiquetibatana quena ca-api majirã ãma yucʉra. Ca-bai yajiricarã anibana quena tunu catíma,” cʉ̃ ĩi buioya Juan're. “Bopacooro ca-bairicarã Dio ye quetire apima na cʉ̃ ca-buioro. 
LUK.7.23	To bairi caroaro wariñuurã anigarãma yʉre ca-apiʉjarã, ‘Jocʉna ĩmi,’ yʉre ca-ĩi tʉgooñaquẽna,” ĩmi Jesú, Juan're cʉ̃ ĩi buiorãja, na ca-ĩiñupʉ Jesú, Juan cʉ̃ ca-jeniña roti jooricarãre.
LUK.7.24	Juan cʉ̃ ca-jeniña roti jooricarã na cá-aáto bero camaja capaarã to ca-ãnare oco bairo na ca-ĩi buioyupʉ Jesú Juan cʉ̃ ca-ãnajere:
LUK.7.24	—Camaja na ca-manopʉ Juan're mani tʉjʉrã aáparo ĩirã, ¿Ñamʉ ucʉ̃re mani tʉjʉgarã, mʉja ca-ĩi tʉgooñarí? “Ca-uwioʉ, ca-tʉgooñarique mácʉ yeru cʉ̃ oó wino ca-papuro ca-wãre tʉjʉnucurore bairo ca-ãcʉ̃re mani tʉjʉgarã,” mʉja ca-ĩi tʉgooñaquetana. Ca-tʉgooña ocabʉti majuʉ ãmi Juan. 
LUK.7.25	To bairo quenare caroa jutii jañaricʉ ca-ãcʉ̃re camaja mani paʉpʉ mani tʉjʉrã aágarã mʉja ca-ĩi tʉgooñaquetana. Caroa jutiire ca-jañarã, capee apeye uniere ca-cʉgorã caʉparã tʉpʉ maca ãnama. Nare bairo ca-baii me ãmi Juan. 
LUK.7.26	To bairi, “Camaja mani paʉpʉ jicãʉ Dio ye quetire ca-buioʉ macare mani tʉjʉrã aágarã,” mʉja ĩi tʉgooñaricarã. Aperã Dio ye quetire buiori maja ãnana netoro ca-ãcʉ̃ ãmi Juan, na ca-ĩi buioyupʉ Jesú. 
LUK.7.27	—Juan jʉgoyepʉ macana ãnana Dio ye quetire buiori maja Juan cʉ̃ ca-baipere oco bairo ca-ĩi ucayupa:
LUK.7.27	Camajare na ca-netoo catíopaʉ jʉgoye yʉ joogʉ jicãʉ yʉ ye quetire ca-buio jʉgoyeyepaʉre. Camaja na yerire caroaro tʉgooña quenoo yuu rotigʉmi.
LUK.7.27	To bairona na ca-ĩi ucaricʉna ãmi Juan.
LUK.7.28	Jicãʉ maca Juan netoro ca-ani majuʉ maami ati yepapʉre. To bairo to ca-baibato quena cawatoa ca-ãna quena Dio tʉpʉre ãnaa Juan netoro ca-ani majuurã anigarãma, na ca-ĩi buioyupʉ Jesú. Cawama wame Jesú ye quetire ca-apiʉjarã maca Juan netoro ca-ãna anigarãma ĩi, ca-ĩiñupʉ Jesú.
LUK.7.29	To bairo Jesú cʉ̃ ca-ĩi buiorijere caroaro ca-apiyuparã camaja capaarã gobiernore camaja yere niyeru jeebojari maja quena. Juan cʉ̃ ca-bautisa rotiricarã aniri caroaro ca-apiyuparã Jesú cʉ̃ ca-ĩrijere. To bairi, “Cariape áami Dio,” ca-ĩi tʉgooñañuparã. 
LUK.7.30	Fariseo maja, aperã judío majare cabuerã Juan're cʉ̃ ca-bautisa rotiquetana ca-añuparã na maca. To bairi Dio na cʉ̃ cá-átibojagari wamere ca-booquẽjuparã.
LUK.7.31	Jesú yua oco bairo ca-ĩi buioyupʉ tunu:
LUK.7.31	—Ati yʉtea macana camaja Juan're ca-tʉjʉteericarã yʉ quenare tʉjʉteebʉjama. Caroa quetire apigaquẽna oco bairo ãma: 
LUK.7.32	Cawimarã macá recomacapʉ ca-ruirã na mena macana mena epegabana na ĩi pii awajarãma: “Jã ca-peruu putiro, ‘Jã mena bajaya,’ jã ca-ĩrije to ca-anibato quena jã mena mʉja bajagaquẽpʉ. Tʉgooñarique pai eperique tõroari mena jã ca-baja epero quenare mʉja ĩi epenemogaquẽpʉ, ‘Mʉja ya wamere jã epegateebʉja,’ ĩirã.” To bairona cawimarã, “Jã ca-ĩri wamere jã mena epeya,” ca-ame ĩibanare bairona baima ati yʉtea macana. Caroa quetire apigaquẽna na majuuna na ca-ĩi tʉgooñari wamere ame ĩi botioma. 
LUK.7.33	Juan bautisari majocʉ caroa ʉgarique ca-ʉgaquetinucuwĩ, ʉje oco quenare ca-etiquetinucuwĩ. To bairo cʉ̃ ca-bairo tʉjʉrã, “Ca-wãticʉcʉ, ca-tʉgooña majiquẽcʉ ãcʉmi,” cʉ̃re mʉja ĩi. 
LUK.7.34	Cʉ̃ bero yʉ maca caroa ʉgariquere ca-ʉganucuʉ, ʉje ocore ca-etinucuʉ yʉ ãa. To bairo yʉ ca-bairo tʉjʉrã, “Ca-ʉga pacaʉ, vinore ca-eti pacaʉ ãmi Jesú,” yʉre mʉja ĩi. “Cʉ̃ mena macana caroorã ãma, gobiernore camaja yere ca-niyeru jeebojarã ãma,” mʉja ĩi. 
LUK.7.35	“Dio cʉ̃ ca-rotiro mena buiomi, cariape áami,” yʉre ĩi majigarãma Dio cʉ̃ ca-majirijere ca-tʉgooñarã maca, na ca-ĩi buioyupʉ Jesú yua.
LUK.7.36	Jicãʉ fariseo majocʉ Simón ca-wamecʉcʉ Jesúre cʉ̃ ca-ʉga rotiyupʉ cʉ̃ tʉpʉ. To bairi Jesú cʉ̃ ya wiipʉ ca-jãa ejayupʉ. Jãa eja, cajawa tʉ ca-ejanumuñupʉ yua. 
LUK.7.37	Ti maca macaco cãromio jicão ca-roo ca-añupo. Cõ maca fariseo majocʉ ya wiipʉ Jesú cʉ̃ ca-jãa ejarijere queti apio ca-neajupo ca-rupa rʉʉ alabastro ca-wamecʉti rʉʉ weerica rʉʉ caroa ca-jʉti ñuurije ca-jañari rʉre. 
LUK.7.38	Jesú tʉ ca-ne ejanʉcañupo ti rʉre. Jesú tʉ ejanʉca, ca-otiyupo. Cõ ca-otiro Jesú rʉporipʉ cõ cape oco ca-ree peayupe. To bairi tuatu, ejacumu nʉcʉbʉgori, cʉ̃ rʉporire ñee, cõ cape oco ca-ree pearijere cõ poa ñapo mena Jesú rʉporire ca-tu cojeyupo. Tu coje, ca-jʉti ñuurije cõ ca-jee atáje mena Jesú rʉporipʉre ca-pio peóyupo yua. 
LUK.7.39	Ti wii macacʉ fariseo majocʉ Simón ca-wamecʉcʉ Jesúre ca-ʉga rotiricʉ maca to bairo cʉ̃ cõ cá-áto tʉjʉri oco bairo ca-ĩi tʉgooñañupʉ: “Ani Dio ye quetire ca-buioʉ majuu cʉ̃ ca-ãmata atio cʉ̃ rʉporire ca-ñeore majiboʉmi. ‘Ca-roo ãmo,’ ĩi tʉjʉ majiboʉmi,” ca-ĩi tʉgooñañupʉ Simón. 
LUK.7.40	Jesú maca Simón cʉ̃ ca-ĩi tʉgooñari wamere tʉjʉ majicõari oco bairo cʉ̃ ca-ĩi buioyupʉ:
LUK.7.40	—Jicã wame queti buio majiorica wame mʉ yʉ buioga— cʉ̃ ca-ĩiñupʉ Jesú.
LUK.7.40	To bairo cʉ̃ ca-ĩiro:
LUK.7.40	—Jaʉ, jãare Cabuei, yʉ buioya, cʉ̃ ca-ĩiñupʉ Simón.
LUK.7.41	To bairi Jesú oco bairo cʉ̃ ca-ĩi buio majioñupʉ:
LUK.7.41	—Caʉmʉa pʉgarã niyerure ca-wapamorã ãnama. Nare niyeru ca-wajoricʉre jicãʉ pairo majuu quiniento rʉmʉri paarique wapa cõo wapamoʉmi. Apeĩ petoacã cincuenta rʉmʉri paarique wapa cõo wapamoʉmi niyeru ca-jooricʉre. 
LUK.7.42	Na ca-wajoricʉ maca na ca-wapayepe na ca-cʉgoquẽto tʉjʉʉ, “To anicõato. Mʉja ca-wapamorijere yʉ majiritigʉ,” na ĩimi, na maii. To bairi ¿ni maca ati maja mʉ yʉ ca-buiorã cʉ̃ ca-mai netoʉ cʉ̃ anibocʉtí cʉ̃ na ca-wapamoriquere cʉ̃ ca-majirioro bero? cʉ̃ ca-ĩi jeniñañupʉ Jesú Simón're.
LUK.7.43	To bairo cʉ̃ ca-ĩiro:
LUK.7.43	—Pairo ca-wapamobatacʉ maca niyeru ca-jooricʉre cʉ̃ mai netoboʉmi, Jesúre cʉ̃ ca-ĩiñupʉ Simón.
LUK.7.43	To bairo Simón cʉ̃ ca-ĩiro:
LUK.7.43	—Cariapena yʉ mʉ ĩi, cʉ̃ ca-ĩiñupʉ Jesú.
LUK.7.44	To bairo cʉ̃ ĩi, cãromio macare cõ amojore tʉjʉ, oco bairo Simón're cʉ̃ ca-ĩinemoñupʉ:
LUK.7.44	—Atiore cõ tʉjʉya mʉ quena. Mʉ ya wiipʉ yʉ ca-jãa ejaro ocore yʉ mʉ jooquẽpʉ yʉ rʉporire ca-cojepere. Cõ maca cõ cape oco mena yʉ rʉporire coje, cõ poa ñapo mena tu coje ejamo. 
LUK.7.45	Yʉ ca-ejari paʉ yʉ mʉ boca tʉjʉ nʉcʉbʉgo pabarioquẽpʉ. Atio maca yʉ ca-jãa ejaro tʉjʉo yʉre áti nʉcʉbʉgo, yʉ rʉporire ñeeri, pitigaquẽemo, caroaro yʉre cá-áti nʉcʉbʉgoo aniri. 
LUK.7.46	Mʉa yʉ rʉpoare ʉje ca-jʉti ñuurije yʉ mʉ pio peóquẽpʉ. Cõ maca ca-jʉti ñuurije ca-wapa pacarijere yʉ pio peówõ yʉ rʉporipʉre. 
LUK.7.47	To bairi cariape mʉ yʉ buiopa. To bairo yʉre cõ cá-átie mena seeto yʉre cõ ca-mairijere yʉ iñoomo. Caroorije pairo cá-átaco cõ ca-anibato quena cõre yʉ majiriobojacõa. To bairi seeto yʉ maimo. Apeĩ maca petoacã caroorije cá-átacʉ ucʉ̃ macare yʉ ca-majirioata jĩacã yʉ maigʉmi cʉ̃ maca, Simón're cʉ̃ ca-ĩiñupʉ Jesú.
LUK.7.48	To bairo cʉ̃ ĩi yaparo cãromiore cõ ca-ĩiñupʉ Jesú:
LUK.7.48	—Caroorije mʉ cá-átajere yʉ majirio peocõa.
LUK.7.49	To bairo cõ cʉ̃ ca-ĩiro apirã aperã ti wiipʉ ca-ʉga ruirã oco bairo ca-ame ĩi jeniñañuparã:
LUK.7.49	—¿Nope ĩi, “Caroorije mʉ cá-átajere yʉ majirio peocõa,” cʉ̃ ĩití manire baii camajocʉ ca-ãcʉ̃ anibacʉ quena? ca-ame ĩiñuparã.
LUK.7.50	Jesú maca cãromiore oco bairo cõ ca-ĩiñupʉ:
LUK.7.50	—Yʉre mʉ ca-tʉgooña nʉcʉbʉgoro maca caroorije mʉ cá-átajere yʉ majirioboja. To bairi caroaro wariñuurique mena aácoja, cõ ca-ĩiñupʉ Jesú yua.
LUK.8.1	Cabero Jesú ape macaripʉre cá-aáteñañupʉ, Ʉpaʉ Dio cʉ̃ ca-anie quetire buio teñaʉ. Cʉ̃ cabuerã doce canacãʉ cʉ̃ mena cá-aájuparã. 
LUK.8.2	Cãromia quena na mena cá-aájuparã. Ca-riaye cʉtanare Jesú cʉ̃ ca-catíoricarã romiri ca-añuparã. Aperã na yeri wãtiare Jesú cʉ̃ ca-buu reebojaricarã romiri ca-añuparã. Jicão María Magdalena ca-añupo. Cõpʉre wãtia ca-jañarã siete canacãʉ majuure Jesú cʉ̃ ca-buu reerico ca-añupo. 
LUK.8.3	Apeo Juana ca-wamecʉco Chusa nʉmo ca-añupo. Chusa maca Ʉpaʉ Herode ya wiipʉ paariquere cʉ̃re ca-jʉgo átibojaʉ ca-añupʉ. Apeo Susana ca-wamecʉco ca-añupo. Aperã capaarã ca-añuparã na ca-cʉgorije mena Jesúre cá-átinemonucurã.
LUK.8.4	Camaja capaarã capee macari macana Jesú tʉpʉ ca-ejayuparã. Cʉ̃ tʉpʉ na ca-eja neñaporo tʉjʉʉ ati wame queti buio majiorica wamere na ca-ĩi buioyupʉ Jesú:
LUK.8.5	—Jicãʉ camajocʉ trigo aperire cʉ̃ wejepʉ ca-wẽe bate oteyupʉ. Apeye ma tʉacã ca-ñarijere camaja ca-cʉta yajio reeyuparã. Minia quena atí, ca-ʉga reecõañuparã tie aperiacãre. 
LUK.8.6	Ape rupaa cʉ̃ ca-wẽe bate oterije ʉ̃ta yepa bui ca-ree cumuñupe. Cabero tie putiba, ca-jita põreroacã ca-yepa oco mano maca ca-jinicoajupe. 
LUK.8.7	Ape rupaa cʉ̃ ca-wẽe bate otero pota miji wẽeri watoapʉ ca-ree cumuñupe. To bairi pota miji wẽeri maca ti aperiacã ca-putibatiere ca-bʉti weocoajupe. 
LUK.8.8	Ape aperi ca-ree cumuñupe ca-ñuuri yepa caroa ca-jitacʉti paʉpʉre. To bairi tie caroaro puti, bʉti, caroa ca-rica cʉjupe. To canacã apea ca-putirique caroa capee ca-rica cʉjupe.
LUK.8.8	To bairo ĩi yaparo:
LUK.8.8	—Noa yʉre ca-apirã caroaro na apiʉjaato, ca-ĩiñupʉ Jesú.
LUK.8.9	Cabero Jesú cʉ̃ cabuerã:
LUK.8.9	—¿Dope bairo ĩigaro to ĩití atie queti buio majiorica wame? cʉ̃ ca-ĩi jeniñañuparã.
LUK.8.10	To bairo na ca-ĩi jeniñaro oco bairo na ca-ĩi buioyupʉ Jesú:
LUK.8.10	—Ʉpaʉ Dio cʉ̃ ca-anie quetire ca-jʉgoye ca-majiriorije ca-anibatajere caroaro mʉja ca-majiro mʉja áami Dio. Aperã macare buio majiorica wame mena na yʉ buio. Na maca yʉ cá-átiere tʉjʉ, yʉ ca-buiorijere api, baibana quena api majiquẽema.
LUK.8.11	’Oco bairo ĩigaro ĩi tie queti buio majiorica wame: Oterica aperi Dio ye quetire bairona ãa. 
LUK.8.12	Jicãarã Dio ye quetire apirãma. Cabero Sataná na tʉpʉ atí, tiere api nʉcʉbʉgorema ĩi, na ca-majiritiro ácʉmi. To bairo Sataná cʉ̃ cá-átie jʉgori Dio cʉ̃ ca-netooricarã majuu aniquẽnama. To bairi ma tʉ ca-ñarique minia na ca-ʉga reeriquere bairona ca-ãna ãnama. 
LUK.8.13	Aperã ʉ̃ta yepa jita põreroacã ca-ani yepapʉ ca-ree cumuriquere bairo ca-bairã ãnama. Nemoopʉre Dio ye quetire caroaro ca-api wariñuubatana ãnama. Api wariñuubana quena jita ca-põreroacãpʉ ca-ree cumu putibatajere bairona, ca-nʉcori mánajere bairona yoaro apiʉjaquẽnama. Popiye na to ca-ano tʉgooñari to cõona janacõarãma. 
LUK.8.14	Aperã tie aperi pota miji wẽeri watoapʉ ca-ree cumuriquere bairona ca-ãna ãma. Dio ye quetire apiba, ati yepa macaje macare seeto tʉgooñama. Apeye unie macare seeto boo neto tʉgooñarãma. Seeto caroorije na cá-áti wariñuupe quenare tʉgooñarãma. To bairo tʉgooñabana seeto tʉgooña rooye tuarãma. Dio yere átigaquẽnama. To bairo baibana atie pota miji wẽeri watoapʉ ca-ñarique ca-rica mánajere bairona anicõarãma. 
LUK.8.15	Aperã maca Dio ye quetire nemoo apirã caroaro apiʉjacõa aninucurãma. Na maca ãnama oterica rupaa caroa yepapʉ ca-ree cumu putiriquere bairona ca-bairã. Ti aperi ca-putirique pairo ricacʉto. Na quena Dio ye quetire apiʉjacõa aninucuri capee caroare ánama Dio cʉ̃ ca-boorijere, na ca-ĩi buioyupʉ Jesú cʉ̃ cabuerãre.
LUK.8.16	Ape wame queti buio majiorica wame oco bairo ca-ĩiñupʉ Jesú tunu:
LUK.8.16	—Jĩa bujuriquere jĩa bujurã apeye unie muu cũuricaro ẽoropʉ mani jĩa bujuquẽna. Ca-ani cuñaricaro ẽoropʉ quena mani cũuquẽna. Ca-bui maca mani jĩa buju peorã camaja ca-jãa ejarã nipetiro caroaro na tʉjʉato ĩirã. 
LUK.8.17	To bairi tie ca-bujurore bairona yʉ ca-buiorijere noa ca-jʉgoye ca-api majiquetana api majigarãma. Ca-jʉgoyepʉre ca-api majiña mánaje to ca-anibato quena api majigarãma.
LUK.8.18	’To bairi caroaro apiya atie mʉjaare yʉ ca-ĩi buiorijere. Noa atie yʉ ca-buiorijere ca-apiʉjarãre capee api majiriquere na joogʉmi Dio. Aperã yʉ ca-buiorijere ca-ʉjagaquẽna na ca-ano maca yʉ yere na ca-api majibatajeacã quenare na ca-majiquẽto na átigʉmi Dio, na ca-ĩiñupʉ Jesú.
LUK.8.19	To bairo camajare na cʉ̃ ca-ĩi buio ani paʉna Jesú paco, cʉ̃ bairã cʉ̃ ca-macara ejayuparã. Camaja capaarã na ca-ano cʉ̃ tʉpʉ ca-jãa eja majiquẽjuparã. 
LUK.8.20	To bairi aperã:
LUK.8.20	—Mʉ paco, mʉ yarã mʉ tʉjʉgarã macapʉ tʉjʉnucuma, cʉ̃ ca-ĩi buioyuparã.
LUK.8.21	To bairo cʉ̃ na ca-ĩiro apii:
LUK.8.21	—Noa Dio ye quetire ca-apirã, tiere cá-ána nipetirã yʉ paco, yʉ bairãre bairona ca-ãna ãma, na ca-ĩiñupʉ Jesú.
LUK.8.22	Jicã rʉmʉ Jesú cʉ̃ cabuerã mena cumua ca-pairicapʉ ca-eja jãañupʉ.
LUK.8.22	—Jitá, ʉtabʉcʉrá jĩ nʉgoapʉ mani peña aáparo, na ca-ĩiñupʉ.
LUK.8.22	To bairo cʉ̃ ca-ĩiro apirã, cá-aájuparã, ape nʉgoa tʉpʉre aána. 
LUK.8.23	Na ca-peña aáto Jesú ca-canicoajupʉ. Cʉ̃ ca-caniri paʉna wino seeto ca-papu ájupe. Wino to ca-papuro seeto ca-jabeyupe. Ti cumuapʉ ca-jabe jãa ruugayupe. 
LUK.8.24	Ti cumua ca-ruagaro tʉjʉrã Jesúre cʉ̃ ca-yupioyuparã.
LUK.8.24	—¡Jesú, jãare ca-majioʉ, yupiya! ¡Rua yajirã mani bai! cʉ̃ ca-ĩiñuparã.
LUK.8.24	To bairo cʉ̃ na ca-ĩiro Jesú yupi, winore, ca-jaberijere to cõona ca-jana rotiyupʉ.
LUK.8.24	To bairo cʉ̃ ca-ĩi jana rotirona wino, ca-jaberije ca-jana peticoajupe yua. 
LUK.8.25	Tie ca-jana petiro tʉjʉʉ oco bairo na ca-ĩiñupʉ Jesú cʉ̃ cabuerãre:
LUK.8.25	—¿Nope ĩirã yʉ mena aábana quena yʉre ca-nʉcʉbʉgoquẽnare bairo, “Rua yajigarã mani áa,” mʉja ĩi tʉgooñabatí?
LUK.8.25	Na maca to bairo ca-bairijere tʉjʉrã ca-tʉjʉ acʉacoajuparã.
LUK.8.25	—¡Abʉma! Seeto majuu ca-majii ãcʉmi. Wino, ca-jaberije quena cʉ̃ ca-rotiro caroaro apicõa, ca-ame ĩiñuparã.
LUK.8.26	Galilea ca-wamecʉti nʉgoa tʉpʉ ca-ãnana ape nʉgoa tʉpʉ Gadara ca-wamecʉtopʉ ca-peña ejayuparã yua. 
LUK.8.27+LUK.8.28+LUK.8.29	Peña eja, ca-maa nʉcañuparã. Jesú cʉ̃ ca-maa nʉca ejaro tʉjʉʉ jicãʉ camajocʉ ti maca macacʉ ca-yeri wãtiacʉcʉ cʉ̃ ca-bocayupʉ Jesúre. Yoaro jutii jañaquẽcʉna ca-aninucuʉ ca-añupʉ. Wiipʉre ca-aniquetinucuñupʉ. Ʉ̃ta tʉa pʉto maja operi na ca-werica operi jeto ca-aninucuñupʉ. Nairoacã yeri wãtia cʉ̃ ca-ñeenucuñuparã. Aperãre rooro átiremi ĩirã cʉ̃ ca-jianucubajuparã to macana come wẽeri mena cʉ̃ rʉporire, cʉ̃ wamoripʉre. To bairo na cá-átibato quena ca-boca tʉ̃ga jure reecõanucuñupʉ come wẽeri cʉ̃re na ca-jiabatajere. Yeri wãtia cʉ̃re ca-jañarã camaja manopʉ cʉ̃ ca-atʉ mecʉro cʉ̃ cá-átinucuñuparã. To bairi Jesú maca cʉ̃ tʉjʉʉ cʉ̃ yeri wãtia cʉ̃re ca-jañarãre na ca-buti aá rotiyupʉ. Cʉ̃ maca Jesúre cʉ̃ boca tʉjʉʉ seeto awaja, cʉ̃ tʉ ejacumu, oco bairo cʉ̃ ca-ĩi awajayupʉ:
LUK.8.27+LUK.8.28+LUK.8.29	—¡Jesú, Dio ʉmʉrecóo macacʉ Macʉ! ¿Nope ĩi yʉ mʉ patowãcoʉ aparí mʉa? ¡Popiye tamuorica paʉpʉre yʉ jooqueticõaña! cʉ̃ ca-ĩiñupʉ.
LUK.8.30	To bairo cʉ̃ ca-ĩiro:
LUK.8.30	—¿Ñamʉ mʉ wamecʉtí mʉa? cʉ̃ ca-ĩiñupʉ Jesú maca.
LUK.8.30	—Yʉa Legión yʉ wamecʉ, cʉ̃ ca-ĩiñupʉ Jesúre, yeri wãtia capaarã cʉ̃ na ca-jañaro maca.
LUK.8.31	—¡Wãtia na ca-ani paʉ ca-ʉ̃cʉari opepʉ jã jooqueticõaña! cʉ̃ ca-ĩiñuparã Jesúre.
LUK.8.32	Na jʉgoye buuropʉ yejea capaarã ca-ʉga ãñuparã. Yejeare na tʉjʉrã:
LUK.8.32	—Yejeapʉre jã jãa rotiya, Jesúre cʉ̃ ca-ĩiñuparã, wãtia ya paʉpʉ aágaquẽna.
LUK.8.32	To bairo cʉ̃ na ca-jenirore bairona yejeapʉre na ca-jãa rotiyupʉ Jesú. 
LUK.8.33	To cõona camajocʉpʉre ca-jañabatana yeri wãtia buti, yejeapʉre ca-jãañuparã. Na ca-jãarona yejea ca-rupa tʉapʉ atʉ mecʉ atʉ roaá, ca-ree ñuacoajuparã ti rapʉ yua.
LUK.8.34	Yejeare ca-cotebatana to bairo na ca-bairo tʉjʉ acʉari atʉ aá, macapʉ, maca tʉjaroripʉ macana quenare ca-buio baterã aájuparã. 
LUK.8.35	Tiere na ca-buiorijere apirã camaja ca-tʉjʉra aájuparã. Jesú tʉ ejarã ca-yeri wãtia cʉtibatacʉre ca-tʉjʉyuparã. Jesú tʉpʉ caroaro jutii jañacõari caroaro ca-tʉgooña majii cʉ̃ ca-ruiro cʉ̃ ca-tʉjʉyuparã. To bairo cʉ̃ ca-bairo tʉjʉrã ca-uwiyuparã. 
LUK.8.36	Cʉ̃re yeri wãtia ca-jañaricarãre Jesú na cʉ̃ ca-buu reero ca-tʉjʉricarã maca na ca-ĩi buioyuparã:
LUK.8.36	—Oco bairo bai catícoami ca-yeri wãtia jañabatacʉ, na ca-ĩiñuparã.
LUK.8.37	Tiere apirã Gadara yepa macana seeto ca-uwibʉjayuparã. To bairi Jesúre:
LUK.8.37	—¡Aácʉja aperopʉ! ¡Atopʉ aniqueticõaña! seeto cʉ̃ ca-ĩiñuparã.
LUK.8.37	Jesú cʉ̃re na ca-booquẽto tʉjʉʉ cumuapʉ eja jãa, ca-tunucoajupʉ. 
LUK.8.38+LUK.8.39	Cumuapʉ Jesú cʉ̃ ca-eja jãaro tʉjʉʉ cʉ̃ ca-wãtia buu rericʉ maca:
LUK.8.38+LUK.8.39	—Yʉ quena mʉ mena yʉ aágʉ, cʉ̃ ca-ĩi jenibajupʉ.
LUK.8.38+LUK.8.39	To bairo cʉ̃ ca-ĩiro:
LUK.8.38+LUK.8.39	—Aáquẽja. Mʉ ya wiipʉ tunu aácʉja. Caroaro Dio mʉre cʉ̃ cá-átiejere mʉ yarãre na buio peocõaña, cʉ̃ ca-ĩiñupʉ Jesú.
LUK.8.38+LUK.8.39	To bairo cʉ̃ ca-ĩiro macapʉ cá-aácoajupʉ. Macapʉ aá, nipetiro Jesú cʉ̃re cʉ̃ cá-átajere macá macanare na ca-buio peocõañupʉ yua.
LUK.8.40	Jesú cʉ̃ ca-tunu peña ejaparore camaja capaarã cʉ̃re ca-yuuyuparã. Seeto wariñuurique mena cʉ̃ ca-bocayuparã. 
LUK.8.41	Jicãʉ na watoapʉ ca-ãnacʉ neñapo buerica wii ʉpaʉ Jairo ca-wamecʉcʉ Jesú tʉpʉ ca-ejayupʉ. Jesú tʉ ejari rʉpopatua tuatu ejacumuri, cʉ̃ ca-ĩi jeni nʉcʉbʉgoyupʉ:
LUK.8.41	—Yʉ ya wiipʉ yʉ macore cõ catíoʉ ajá, cʉ̃ ca-ĩi jeniñupʉ.
LUK.8.42	Cʉ̃ maco jicãoacãna ca-ãcõ doce cʉma ca-cʉgoo ca-añupo. Bai yajigopʉ ca-baiyupo. To bairo Jairo cʉ̃ ca-ĩirore apii cá-aájupʉ Jesú. Maapʉ cʉ̃ cá-aáto Jesú mena camaja capaarã ma bijarona cá-aájuparã.
LUK.8.43	Na watoapʉ jicão doce cʉmari majuu ámo janaquetajere ca-riayecʉco ca-añupo. Cõ ca-ʉcoye rotibataje wapa niyeru cõ ca-cʉgobataje nipetiro ca-peti weocoajupe. Cõ na ca-ʉcoyerije to ca-anibato quena jicãʉ maca cõ ca-catío majiquẽjuparã. 
LUK.8.44	To bairi Jesú bero maca atí, cʉ̃ jutiiro yapare ca-pañañupo. Cʉ̃ jutirore cõ ca-pañarona cõ ca-riaye cʉtibataje nemoo ca-janacoajupe yua. 
LUK.8.45	Cʉ̃ jutirore cõ ca-pañaro:
LUK.8.45	—¿Ñamʉ yʉ cʉ̃ pañarí? ca-ĩi jeniñañupʉ Jesú. Cʉ̃ ca-ĩi jeniñaro:
LUK.8.45	—Jã pañaquẽpʉ jãa, cʉ̃ ca-ĩiñuparã camaja nipetirã.
LUK.8.45	To bairi Pedro maca oco bairo cʉ̃ ca-ĩiñupʉ Jesúre:
LUK.8.45	—Jãare cabuei, camaja capaarã mʉ cʉ̃goma. Nope ĩi, “¿Ñamʉ yʉre cʉ̃ pañari” mʉ ĩití? Jesúre cʉ̃ ca-ĩiñupʉ Pedro.
LUK.8.46	To bairo cʉ̃ ca-ĩiro:
LUK.8.46	—Jicão yʉ pañawõ. Yʉre cõ ca-pañarona yʉ ca-majirije mena cõ ca-riaye cʉtibatajere ca-netoro yʉ majiwʉ, ca-ĩiñupʉ Jesú.
LUK.8.47	Cãromio maca, yʉ majiimi Jesú ĩo, nanaa uwiri cʉ̃ rʉpori tʉ cʉ̃ ca-ejacumu nʉcʉbʉgoyupo. To bairo ácona camaja nipetirã na ca-apiropʉ:
LUK.8.47	—Yʉna mʉ jutiirore mʉ yʉ pañawʉ. Yʉ ca-pañarona yʉ ca-riaye cʉtie yʉ netocoapa, ca-ĩi buioyupo.
LUK.8.48	To bairo cõ ca-ĩiro apii oco bairo cõ ca-ĩiñupʉ Jesú:
LUK.8.48	—Yʉ yao, caroaro yʉre mʉ ca-tʉgooña nʉcʉbʉgoro mʉ ca-riaye cʉtiere yʉ netoowʉ. Caroa wariñuurique mena ãaña, cõ ca-ĩiñupʉ Jesú yua.
LUK.8.49	Mai to bairo cõ cʉ̃ ca-ĩi wada ani paʉna Jairo ya wiipʉ ca-ãnacʉ jicãʉ ca-ejayupʉ, Jairore cʉ̃ buioʉ acʉ́:
LUK.8.49	—Mʉ maco bai yajicoapo. To bairi manire cabueire cʉ̃ patowãcoo nemoqueticõaña, cʉ̃ ca-ĩiñupʉ.
LUK.8.50	To bairo cʉ̃ ca-ĩrijere apii Jesú maca oco bairo cʉ̃ ca-ĩiñupʉ Jairore:
LUK.8.50	—Tʉgooñaqueticõaña. Yʉ macare mʉ ca-tʉgooña nʉcʉbʉgoro mʉ maco catígomo, cʉ̃ ca-ĩiñupʉ.
LUK.8.51	Jairo ya wiipʉ ejaʉ aperãre na ca-jãa rotiquẽjupʉ cõ ãnaco cõ ca-ani arʉapʉre. Pedro, Juan, cʉ̃ jʉgocʉ Jacobo, ca-bai yajirico pacʉa na jetore ca-jãa rotiyupʉ Jesú. 
LUK.8.52	Ti wii ca-ãna nipetirã cõre otirã cá-ájuparã. Nare oco bairo ca-ĩiñupʉ Jesú:
LUK.8.52	—Otiqueticõaña. Ca-yajirico me ãmo. Canio áamo— ca-ĩiwĩ Jesú. Meere, ca-bai yajirico cõ ca-anibato quena na ca-ĩiwĩ, tunu catígomo cani yupiricarore bairona ĩi, na ca-ĩiñupʉ Jesú.
LUK.8.53	To bairo cʉ̃ ca-ĩiro apirã ca-otirã maca cʉ̃ ca-ĩi epeyuparã, meere bai yajicoamo ĩirã. 
LUK.8.54	To bairo cʉ̃ na ca-api nʉcʉbʉgoquetibato quena ca-bai yajirico cõ ca-ani arʉapʉre jãa, cõ wamore ca-ñeeñupʉ. Ñeeña,
LUK.8.54	—Maco, catíya. Wamʉnʉcacõaña, cõ ca-ĩiñupʉ.
LUK.8.55	To bairo cʉ̃ ca-ĩirona cawimao ca-tunu catí wamʉ nʉcacõañupo yua. Cõ ca-wamʉ nʉcarona:
LUK.8.55	—Ʉgariquere cõ nuuña, na ca-ĩiñupʉ Jesú cõ pacʉare.
LUK.8.56	Ca-bai yajirico anibaco quena cõ ca-tunu catíro tʉjʉrã cõ pacʉa seeto ca-acʉayuparã. Jesú maca cõ ca-tunu catírijere aperãre na ca-buio rotiquẽjupʉ.
LUK.9.1	Cabero Jesú cʉ̃ cabuerã doce canacãʉre na ca-neoñupʉ. Na neocõari na cá-áti iñoo majipere na ca-jooyupʉ. Aperã na yeri wãtiare na ca-buu reeboja majipere, ca-riaye cʉnare na ca-catío majipe quenare na ca-jooyupʉ. 
LUK.9.2	Yucʉacana Dio joogʉmi Ʉpaʉ ati yepapʉ ca-rotipaʉ majuure ca-ĩrijere na ca-queti buio teña roti jooyupʉ. Ca-riaye cʉnare na ca-catío teña rotiyupʉ. 
LUK.9.3	Oco bairo na ca-ĩi roti jooyupʉ Jesú:
LUK.9.3	—Buio teñarã aána apeye unie jee aáqueticõaña mʉjaa. Yucʉ mʉja tuericʉ, wajopoa uno, ʉgarique, niyeru, apeye unie jee aáqueticõaña. Jutiiro mʉja ca-jañarije mena jeto aánaja. Apeye jee aánemoquẽja. 
LUK.9.4	Jicã macapʉre ejarã mʉjaare na ca-ani rotiri wiina anicõaña na mena. Na mena mʉja anicõagarã ti maca mʉja ca-ani rʉmʉri cõo. 
LUK.9.5	Ape macapʉ mʉja ca-ejaro ti maca macana maca mʉjaare na ca-booquẽpata mʉja buti weogarã. Buti aána, mʉja rʉporipʉre jita ca-tujarijere pa bate cũuña. To bairo ána mʉjaare jã ca-buioro mʉja ca-apigaquẽtore bairona mʉja booquẽemi Dio, na ĩi iñoorã mʉja átigarã.
LUK.9.6	To bairi to canacã macaripʉ cá-aá teñarã aájuparã, Dio ye quetire buio teñarã aána. Ca-riayecʉna quenare ca-catío teñañuparã.
LUK.9.7	Herode, Galilea yepa ʉpaʉ nipetiro Jesú cʉ̃ cá-átiere ca-queti apiyupʉ. “Juan, Herode cʉ̃ ca-jĩa rotiricʉ ca-tunu catíi ãcʉmi Jesú,” ca-ĩiñuparã jicãarã. To bairo na ca-ĩrijere queti apii seeto ca-api acʉa tʉgooñañupʉ Herode. 
LUK.9.8	Aperã maca: “Elías ãnacʉ ca-tunu buia ejaʉ ãcʉmi Jesú,” ca-ĩiñuparã. Aperã: “Jicãʉ tirʉmʉ macacʉ Dio ye quetire ca-buioricʉ ca-tunu catíi ãcʉmi Jesú,” ca-ĩiñuparã. 
LUK.9.9	Herode maca oco bairo ca-ĩiñupʉ:
LUK.9.9	—Juan rʉpoare, meere, yʉ ca-pa ta rocacõa rotiwʉ. To bairi ¿ñamʉ cʉ̃ anicʉtí cʉ̃a capee yʉre na ca-ĩi buionucuʉ? ca-ĩiñupʉ.
LUK.9.9	To bairi Jesú cʉ̃ cá-átiere queti apiri seeto cʉ̃ ca-tʉjʉgabajupʉ.
LUK.9.10	Cabero Jesú cʉ̃ ca-buio teña rotiricarã tunu ejarã na cá-átajere cʉ̃ ca-buio peocõañuparã Jesúre. Na ca-buio yaparoro na jetore na ca-jʉgo aájupʉ Jesú Betsaida ca-wamecʉti macapʉ. 
LUK.9.11	Camaja aperã Jesú topʉ cʉ̃ cá-aáto majirã, cʉ̃ ca-macara aájuparã. Cʉ̃ tʉpʉ na ca-ejaro caroaro na ca-boca tʉjʉyupʉ Jesú. To bairi Ʉpaʉ Dio cʉ̃ ca-anie quetire na ca-buioyupʉ. Ca-riayecʉna quenare na ca-catíoyupʉ.
LUK.9.12	Ca-naio aáti paʉ ca-ano tʉjʉrã cʉ̃ cabuerã maca cʉ̃ tʉpʉ aá, Jesúre oco bairo cʉ̃ ca-ĩiñuparã:
LUK.9.12	—Meere, naio aáto bai. Ñee maa atore. Camajare capaarã ca-ãnare na aá rotiya. Macaripʉ, camaja na ca-anopʉ na ca-ʉgape, na ca-canipa paʉri quenare na macarã aáparo, cʉ̃ ca-ĩiñuparã Jesúre.
LUK.9.13	To bairo na ca-ĩiro:
LUK.9.13	—Mʉja majuuna na nuuña, na ca-boca ĩiñupʉ Jesú.
LUK.9.13	—Cinco canacã pan ʉgarica rupaariacã ãa. Wai pʉgarãacã ãma, cʉ̃ ca-ĩiñuparã. —Atieacã ati maja capaarã camajare ejaqueti majuucõa. ¿Nare jã ca-nuupere jã wapayerã aácʉtí? Jesúre cʉ̃ ca-ĩiñuparã.
LUK.9.14	Naa capaarã caʉmʉa jeto ãnaa jicã wamo cõo mil canacãʉ ca-añuparã. To bairi na ca-ĩiñupʉ Jesú cʉ̃ cabuerãre:
LUK.9.14	—Cincuenta canacãʉ jeto to canacã paʉre na rui rotiya.
LUK.9.15	To bairo cʉ̃ ca-ĩi rotirore bairona ca-rotiyuparã. 
LUK.9.16	To cõo jeto na ca-rui petiro tʉjʉʉ Jesú jicã wamo cõo ʉgarica rupaariacãre jee, wai pʉgarãre na jee, ʉmʉrecóopʉre tʉjʉ mʉgo, cʉ̃ Pacʉ Diore, “Caroaro jã ca-ʉgapere mʉ jooyupa,” cʉ̃ ca-ĩiñupʉ Jesú. Diore ĩi yaparo pan rupaare na ca-pee ricawo nuniñupʉ cʉ̃ cabuerãre. To bairi na maca camajare na ca-ricawo nuuñuparã tunu. 
LUK.9.17	Camajare na ca-ricawo nuuro ca-ʉga yapi peticoajuparã. Na ca-ʉga yapi rʉgarije doce wʉri jiraro majuu ca-jee jãañuparã na maca.
LUK.9.18	Ape rʉmʉ Jesú jeto cʉ̃ Pacʉ Diore cʉ̃ ca-jeni nʉcʉbʉgoro cʉ̃ cabuerã quena cʉ̃ mena ca-añuparã. To bairi na ca-ĩi jeniñañupʉ Jesú:
LUK.9.18	—Camaja “¿Ñamʉ cʉ̃ anicʉtí?” ame ĩi jeniñarã, ¿dope bairo na ame ĩi yʉʉnucutí?
LUK.9.19	To bairo nare cʉ̃ ca-ĩi jeniñaro:
LUK.9.19	—“Juan camajare ca-bautisari majocʉ ca-tunu catíricʉ ãcʉmi,” mʉ ĩi wadama. Aperã maca, “Tirʉmʉpʉ macacʉ Elías ca-wamecʉcʉ ãnacʉ ca-tunu catíricʉ ãcʉmi,” mʉ ĩi wadama. Aperã, “Apeĩ Dio ye quetire ca-buioricʉ tirʉmʉpʉ macacʉ ca-tunu catíricʉ ãcʉmi,” mʉ ĩi wadama, Jesúre cʉ̃ ca-ĩi yʉʉyuparã.
LUK.9.20	To bairo na ca-ĩrijere apii na ca-ĩi jeniñanemoñupʉ Jesú:
LUK.9.20	—Mʉja maca ¿ñamʉ ãcʉmi, yʉ mʉja ĩi tʉgooñatí?
LUK.9.20	Pedro maca cʉ̃ ca-ĩi yʉʉyupʉ:
LUK.9.20	—Dio, “Cʉ̃ yʉ joogʉ,” cʉ̃ ca-ĩricʉ majuuna mʉ ãa, jã ĩi.
LUK.9.21	To bairo Pedro cʉ̃ ca-ĩiro:
LUK.9.21	—Aperãre na buioqueti majuucõaña, na ca-ĩiñupʉ Jesú. 
LUK.9.22	—Yʉa camaja tʉpʉ Dio cʉ̃ ca-jooricʉ ca-ãcʉ̃ seeto yʉ tamuogʉ. Cabʉcʉrã judío majare ca-rotirã, sacerdote maja ʉparã, judío majare cabuerã nipetirã yʉ tʉjʉteeri aperãre na jĩa rotigarãma yʉre. Yʉ na ca-jĩa rocarije to ca-anibato quena yʉ tunu catíogʉmi Dio itia rʉmʉ bero, na ca-ĩi buioyupʉ Jesú cʉ̃ cabuerãre.
LUK.9.23	Cabero camaja nipetirãre na ca-ĩiñupʉ Jesú:
LUK.9.23	—Yʉ cabuerã anigarã mʉja majuuna mʉja cá-átigarijere tʉgooñaqueticõaña. To canacã rʉmʉ yʉ ca-boorije macare áti ʉjacõaña. Yʉre na ca-jĩagarore bairona mʉja quenare na ca-jĩagarije to ca-anibato quena yʉre áti ʉjacõa aninucuña. 
LUK.9.24	To bairi ati yepa ãnapʉ mʉja majuuna mʉja ca-boorijere mʉja cá-áticõamata Dio tʉpʉ catíriquere mʉja bʉgaquetigarã. Mʉja majuuna mʉja ca-boorije átiquẽna, yʉ ca-boorije macare ána caroa ãnajere mʉja bʉgagarã. 
LUK.9.25	To bairi jicãʉ ati yepa macaje apeye unie nipetiro ca-cʉgoʉ Dio tʉpʉ cʉ̃ ca-anibope macare ca-tʉgooñaquẽcʉ catírique bʉgaquetigʉmi. 
LUK.9.26	“Jesú cʉ̃ cabuerã yʉ ãa,” ĩi boboqueticõaña. Ape rʉmʉpʉ yʉ tunu atígʉ yʉ ca-aji baterije, Dio cʉ̃ ca-aji baterije mena ángel maja mena ati yepapʉre. Ti paʉ ca-ano yʉre ca-boboricarãre, “Yʉ ca-buericarã me ãma,” yʉ quena na yʉ ĩigʉ. 
LUK.9.27	Cariapena mʉjaare yʉ ĩi buiopa. Atopʉ ca-ãna mʉja jicãarã mʉja ca-bai yajiparo jʉgoye Ʉpaʉ Dio cʉ̃ ca-aniere cʉ̃ ca-rotirijere mʉja tʉjʉgarã.
LUK.9.28	“Ʉpaʉ Dio caroa cʉ̃ ca-aniere mʉja tʉjʉgarã,” cʉ̃ ca-ĩricaro bero ca-netocoajupe jicã semana. To cõo Jesú ʉ̃taʉpʉ cʉ̃ Pacʉ Diore ca-jeni nʉcʉbʉgoʉ aájupʉ. Cʉ̃ mena macanare ca-jee aájupʉ itiarã Pedrore, Juan're, Jacobore. 
LUK.9.29	Diore cʉ̃ ca-jeni nʉcʉbʉgori paʉna cʉ̃ ca-baurije, cʉ̃ riya caroaro ca-aji bateyupe. Cʉ̃ jutii quena caroaro seeto botiro ca-añupe. 
LUK.9.30	To bairo cʉ̃ ca-bairi paʉna caʉmʉa pʉgarã ca-rupea nʉca ejayuparã, Jesú mena wadapenirã. Jicãʉ Moisé, apeĩ Elías ca-wamecʉna ca-añuparã tirʉmʉpʉ ca-ãnana. 
LUK.9.31	Na quena Jesúre bairona ca-aji bateyuparã. Jesúre cʉ̃ wadapenirã cá-ájuparã Jerusalén'pʉ cʉ̃ ca-bai yajipere yua. 
LUK.9.32	Pedro, cʉ̃ mena macana maca canirã cá-ájuparã, wʉgoa paibana. To bairo ca-bairijere ca-acʉa yupi eja tʉjʉyuparã Pedro jãa. To bairo bairã Jesú cʉ̃ ca-aji baterijere ca-tʉjʉyuparã. Tiere tʉjʉrã Jesú mena ca-wadapeni tʉjʉnucurã quenare na ca-tʉjʉyuparã. 
LUK.9.33	To bairi Jesú mena ca-wadapenirã na cá-aáti paʉna oco bairo ca-ĩiñupʉ Pedro Jesúre:
LUK.9.33	—Jã Ʉpaʉ, atopʉ mani ca-ano ñuu majuucõa. To bairi itia wiiacãre mani ána. Mʉ ya wii ca-anipa wii, Moisé ya wii, Elías ya wii ca-anipa wiiri mani ána. Pedro caroaro tʉgooñaquẽcʉna ca-ĩi tʉgooña mawijiacõañupʉ.
LUK.9.34	To bairo cʉ̃ ca-ĩri paʉna bujeri bʉrʉa na ca-buje bipe ájupe. To bairo ti bujeri bʉrʉa watoapʉ ãnaa ca-uwiyuparã. 
LUK.9.35	To bairi bujeri bʉrʉapʉi Jesú Pacʉ Dio oco bairo ca-ĩi wadayupʉ:
LUK.9.35	—Ani yʉ Macʉ seeto yʉ ca-maii ãmi. Yʉ ca-bejericʉ ãmi. Cʉ̃ ca-buiorijere caroaro cʉ̃ apiʉjaya, ca-ĩi wadayupʉ.
LUK.9.36	To bairo Dio cʉ̃ ca-ĩiro bero jicãʉna ca-tuayupʉ Jesú. Cʉ̃ cabuerã tie na ca-tʉjʉriquere ca-yajio bʉjayuparã. Aperãre na ca-buioquẽjuparã.
LUK.9.37	Ape rʉmʉ bero ʉ̃taʉ bui ca-ãnana Jesú jãa na ca-rui atí paʉ camaja capaarã na ca-boca tʉjʉyuparã. 
LUK.9.38	Na watoapʉ ca-ãcʉ̃ jicãʉ oco bairo Jesúre cʉ̃ ca-ĩi pii jooyupʉ:
LUK.9.38	—Jãare ca-majioʉ, yʉ macʉ jicãʉna ca-ãcʉ̃re cʉ̃ tʉjʉ ajá. 
LUK.9.39	Yʉ macʉre ca-jañaʉ wãti rooro cʉ̃ ca-awaja mecʉ ria yaji aánucuro cʉ̃ átinucumi. To bairo quenare cʉ̃ rijeropʉ cʉ̃ ca-jopo butiro cʉ̃ átinucumi yʉ macʉre. Rooro cʉ̃ ca-tamuo popiye cʉtiro cʉ̃ átinucumi. Cʉ̃ pitigaquẽemi wãti, ca-ĩiñupʉ Jesúre. 
LUK.9.40	—Mʉ cabuerãre, “Wãtire cʉ̃ buu rocabojaya yʉ macʉre,” na yʉ ĩibapʉ. Cʉ̃ buu roca majiquẽma, cʉ̃ ca-ĩiñupʉ.
LUK.9.41	To bairo cʉ̃ ca-ĩiro apii oco bairo cʉ̃ cabuerãre na ca-ĩiñupʉ Jesú:
LUK.9.41	—Caroaro yʉre mʉja api nʉcʉbʉgoquẽe. Mʉjaare yʉ ca-buiorijere cariape mʉja tʉgooña majiquẽe. Yoaro mʉjaare yʉ ca-buiorije to ca-anibato quena mʉja api majiquẽe.
LUK.9.41	To bairo cʉ̃ cabuerãre na ĩi, cawimaʉ pacʉre:
LUK.9.41	—Mʉ macʉre cʉ̃ neajá yʉ tʉ maca, cʉ̃ ca-ĩiñupʉ.
LUK.9.42	Cawimaʉ Jesú tʉ cʉ̃ cá-atóna yua, wãti cʉ̃re ca-jañaʉ cʉ̃ ca-tu ne roca cũucõañupʉ. To bairo cʉ̃ ácʉna cʉ̃ ca-bainucuricarore bairona cʉ̃ ca-bairo cʉ̃ cá-áticõañupʉ wãti cawimaʉre. To bairo cʉ̃ cʉ̃ cá-áto Jesú maca wãtire cʉ̃ ca-buti aá rotiyupʉ. Cʉ̃ ca-buti aá rotirona cawimaʉ ca-ñuucoajupʉ. To bairi:
LUK.9.42	—Meere, mʉ mena cʉ̃ tunu aáparo, ca-ĩiñupʉ Jesú cʉ̃ pacʉre yua.
LUK.9.43	To bairo cʉ̃ ca-ñuuro tʉjʉrã camaja ca-tʉjʉ acʉacoajuparã, Dio cʉ̃ ca-tutuarijere Jesú na cʉ̃ cá-áti iñooro tʉjʉrã.
LUK.9.43	Camaja Jesú na cʉ̃ cá-áti iñoorijere na ca-tʉjʉ acʉari paʉna oco bairo cʉ̃ cabuerãre na ca-ĩiñupʉ Jesú:
LUK.9.44	—Yucʉacã mʉjaare yʉ ca-buiorijere caroaro apiya. Aperã yʉre ñeecõari yʉ joogarãma yʉre ca-tʉjʉteerã macare, cʉ̃ jĩacõaña ĩirã.
LUK.9.45	To bairo cʉ̃ ca-ĩi buiorije to ca-anibato quena cʉ̃ ca-api majiquẽjuparã. Dio na ca-api majipere na ca-jooquẽjupʉ mai. To bairi ca-api majiquẽjuparã cʉ̃ ca-buiorijere. Cʉ̃ ca-jeniña uwiyuparã.
LUK.9.46	Cabero Jesú cʉ̃ cabuerã na majuuna ca-ame ĩi wada neto oca botioyuparã, ¿Ni maca manire ca-jʉgo ani majuʉ cʉ̃ ãcʉ̃atí? ĩirã.
LUK.9.47	Jesú maca to canacãʉpʉna, “Yʉ ca-roti majuʉ yʉ anigʉ,” na ca-ĩi tʉgooñarijere ca-tʉjʉ majicõañupʉ. To bairi jicãʉ cawimaʉre cʉ̃ ca-pii ejoo nʉcoñupʉ cʉ̃ tʉpʉ. Cʉ̃ pii ejoo nʉcori, oco bairo na ca-ĩiñupʉ:
LUK.9.48	—Ani cawimaʉre, “Ca-ãni majuʉ me ãmi,” mʉja ca-ĩi tʉgooñarije to ca-anibato quena yʉ maca ca-ani majuʉre bairo cʉ̃ yʉ tʉjʉ. To bairi, “Mani mena macacʉ cawatoa ca-ãcʉ̃ ãmi,” mʉja ca-ĩi tʉgooñaʉ ucʉ̃ macare, “Ca-ãni majuʉ ãmi,” cʉ̃ yʉ ĩi tʉjʉ. To bairi ani cawimaʉre bairo ca-ãna cawatoa ca-ãna na ca-anibato quena na mʉja cá-átinemoata yʉpʉre átinemorã mʉja áa. Yʉre átinemorã yʉ Pacʉpʉre átinemorã mʉja áa.
LUK.9.49	Cabero Jesúre cʉ̃ ca-ĩi buioyupʉ Juan:
LUK.9.49	—Jãare cabuei, jicãʉ camaja na yeri wãtiare na cʉ̃ ca-buu reebojaro cʉ̃ jã tʉjʉwʉ. “Jesúre ca-apiʉjaʉ yʉ ãa,” ĩri na yeri wãtiare na buti rotiwĩ. Mani mena macacʉ cʉ̃ ca-aniquẽto maca, “Átiqueticõaña,” cʉ̃re jã boca ĩi matawʉ— cʉ̃ ca-ĩiwĩ Juan Jesúre.
LUK.9.50	To bairo cʉ̃ ca-ĩiro:
LUK.9.50	—Cʉ̃ mataqueticõaña. Manire ca-teequẽcʉ ucʉ̃ mani mena macacʉ ãmi— cʉ̃ ca-ĩiñupʉ Jesú.
LUK.9.51	Jesú, meere bai yaji, ʉmʉrecóopʉ cʉ̃ ca-tunu wamʉ aápere ca-maji weocõañupʉ. To bairi, “Nemoona Jerusalén'pʉ yʉ aácʉpa,” ca-ĩi tʉgooñañupʉ. 
LUK.9.52	To bairi aperã cʉ̃ mena macanare na ca-buio roti joo jʉgoyeyeyupʉ, yʉ ca-canipa paʉre jenibojaya ĩi. To bairi naa, cʉ̃ mena ca-ãna Samaria yepa ca-ani macapʉre Jesú cʉ̃ ca-canipa wiire ca-maca yuura aájuparã. 
LUK.9.53	To bairi ti maca macana Jesú na tʉpʉ cʉ̃ ca-cani ejaro ca-booquẽjuparã, mani ca-tʉjʉteerã tʉpʉ Jerusalén'pʉ cá-aápaʉ ãmi ĩirã. 
LUK.9.54	To bairi Samaria macana Jesúre cʉ̃ na ca-booquẽto apirã cʉ̃ cabuerã Jacobo, Juan oco bairo Jesúre cʉ̃ ca-ĩi jeniñañuparã:
LUK.9.54	—Ʉpaʉ, ¿Elías tirʉmʉpʉ macacʉ cʉ̃ cá-átatore bairona ʉmʉrecóopʉ ca-ani peero nare ca-joepa peero mani rui roticõacʉtí? cʉ̃ ca-ĩi jeniñañuparã.
LUK.9.55	To bairo na ca-ĩiro Jesú maca na tʉjʉ, oco bairo na ca-ĩi tutiyupʉ:
LUK.9.55	—Tiere to bairo mʉja ca-ĩi tʉgooñaata cariape mʉja ca-ĩi tʉgooñari wame me ãa. 
LUK.9.56	Camajare jĩaʉ acʉ́ mee yʉ ca-baiwʉ. Na catíoʉ acʉ́ maca yʉ ca-baiwʉ— na ca-ĩiñupʉ Jesú.
LUK.9.56	Cabero ape macapʉ cá-aá netocoajuparã yua.
LUK.9.57	Ape macapʉ na cá-aá neto aáti paʉna jicãʉ nare ca-bocayupʉ. Na boca, Jesúre cʉ̃ ca-ĩiñupʉ:
LUK.9.57	—Ʉpaʉ, yʉ quena yʉ aágʉ nipetiro mʉ cá-aá teñaropʉ, mʉ cabuei anigʉ.
LUK.9.58	To bairo cʉ̃ ca-ĩiro:
LUK.9.58	—Waibʉcʉrã na ca-ani paʉri cʉgoma. Minia quena cʉgoma na ria batiripʉ na ca-caniri paʉri. Yʉ maca camaja tʉpʉ Dio cʉ̃ ca-jooricʉ anibacʉ quena yʉ ca-caniri paʉ maa. To bairi yʉ mena mʉ cá-aáteñaata caroa paʉ mʉ cʉgoquetiboʉ, cʉ̃ ca-ĩiñupʉ Jesú.
LUK.9.59	Apeĩ macare cʉ̃ ca-ĩiñupʉ Jesú:
LUK.9.59	—Adʉja yʉ mena.
LUK.9.59	To bairo cʉ̃ cʉ̃ ca-ĩiro:
LUK.9.59	—Ʉpaʉ, yʉ pacʉ tʉpʉ yʉ anigʉ mai cʉ̃ ca-bai yajiparo jʉgoye. Cʉ̃ ca-bai yajiro bero mʉ mena yʉ aágʉ, cʉ̃ ca-ĩiñupʉ Jesúre.
LUK.9.60	To bairo cʉ̃ ca-ĩiro:
LUK.9.60	—Yʉre ca-api nʉcʉbʉgoquẽna na majuuna na yarãre na coteato yʉ tʉpʉ ca-aniquetiparãre. Mʉ maca yʉ mena ajá. Ʉpaʉ Dio cʉ̃ ca-anie quetire aperãre na buio teñaña, cʉ̃ ca-ĩibajupʉ Jesú.
LUK.9.61	Apeĩ oco bairo cʉ̃ ca-ĩiñupʉ Jesúre:
LUK.9.61	—Ʉpaʉ, mʉ mena yʉ aágʉ. Mʉ mena aágʉ jʉgoye yʉ ya wii macanare, “Aácʉ yʉ áa,” na yʉ ĩi buio tʉjaʉpa mai.
LUK.9.62	To bairo cʉ̃ ca-ĩiro oco bairo cʉ̃ ca-ĩi buioyupʉ Jesú:
LUK.9.62	—Jicãʉ cʉ̃ paarique paabacʉ quena, apeye unie macare tʉgooña tunuoʉ, cʉ̃ paariquere caroaro to ca-baiquẽto baiimi. To bairona baiimi yʉ cabuei anibacʉ quena apeye macare ca-tʉgooñaʉ. To bairo ca-ãcʉ̃ Dio ye macare caroaro átiquẽcʉmi, cʉ̃ ca-ĩiñupʉ Jesú yua.
LUK.10.1	Cabero mani Ʉpaʉ Jesú aperã cʉ̃ ye quetire ca-buio teñaparãre setenta majuu na ca-bejenemoñupʉ. Nare beje, cʉ̃ cá-aápa macaripʉre na cá-aá jʉgoyecʉti rotiyupʉ. Pʉgarã, pʉgarã jeto na ca-buio teña aá rotiyupʉ. 
LUK.10.2	Oco bairo na ca-ĩi buioyupʉ:
LUK.10.2	—Ca-oterique, meere jũacoapa. Pairo majuu rica cʉticoapa. Ca-jeeparã maca jicãarãacã jeto ãma. To bairo ca-oterique ʉpaʉre cʉ̃ jeniya. “Ca-rica ca-jeenemoparãre jooya,” cʉ̃ ĩi jeniya, ca-ĩiñupʉ. —Capaarã majuu ãma yʉ ye quetire ca-apiʉjaparã. To bairi Diore cʉ̃ jeniya, aperã nare ca-buiorã na ca-aninemoparore bairo ĩirã, na ca-ĩiñupʉ Jesú cʉ̃ cabuerãre. 
LUK.10.3	—Aánaja mʉjaa, yʉ ye quetire buiora aána. Mʉjaare ca-uwiope to ca-anibato quena mʉjaare yʉ aá roti caroorã na ca-anopʉ. To bairi waibʉcʉrã oveja cawimarã yaia jeto na ca-anopʉ na cá-aátore bairona mʉjaare yʉ aá roti ca-uwioropʉre. 
LUK.10.4	Topʉ buio teñarã aána niyeru jãarica poari, apeye jãarica poari quenare jee aáqueticõaña. Rʉpo jutii jicã bapa mʉja ca-cʉtape jetore jee aánaja. Ape bapa mʉja ca-wajoapere jee aáqueticõaña. Maapʉ aperãre na bocarã yoaro wadapeni tuaqueticõaña. 
LUK.10.5	Maca ejarã mʉja ca-ejari wii macanare na ñuu rotirã, “Caroa ãnaje mʉjaare cʉ̃ joato Dio ati wii macanare,” nare mʉja ĩigarã. 
LUK.10.6	Ti wii macanare to bairo na mʉja ca-ĩi ñuu rotiro to bairona caroare na joogʉmi Dio. “Caroaro jã mena anicõaña,” mʉjaare ca-ĩirãre mʉja ca-ĩirore bairona caroare na joogʉmi Dio. Caroaro mʉjaare ca-ani rotiquẽna macare caroare na jooquetigʉmi Dio. 
LUK.10.7	Ti wiina caroaro mʉjaare na ca-ani rotiri wii jetona mʉja anicõagarã. Ti wiina mʉjaare na ca-nuurijere ʉga, eti, áti anicõaña. Mʉjaare na ca-nuurijere Dio ye quetire mʉja ca-buiorije wapayerãre bairo ána átigarãma. To bairi ape wiiripʉ ʉga teñaquẽja. 
LUK.10.8	Mʉja ca-ejari maca macana caroaro mʉjaare na ca-booro ʉgaya mʉjaare na ca-nuurijere. 
LUK.10.9	Ti macapʉ ca-riaye cʉnare na catíoya. Oco bairo na ĩi buioya: “Ʉpaʉ Dio cʉ̃ ca-anie quetire mʉja tʉpʉ jã buiorã ejawʉ,” na ĩi buioya. 
LUK.10.10	Ape macare mʉja ca-ejaro ti maca macana mʉjaare na ca-booquẽpata ti maca ca-recomacapʉ aáti, oco bairo na ĩiña: 
LUK.10.11	“Mʉja ya maca macaje jita jã rʉporipʉre ca-tujarijere pa bate cũurã jã áa. Jã ca-buiorijere mʉja ca-booquẽtie bui mʉja popiyeyegʉmi Dio ĩirã, to bairona jã áa. Ʉpaʉ Dio cʉ̃ ca-aniere mʉja tʉpʉ jã buiorã ejabapʉ,” na mʉja ĩi buiogarã. 
LUK.10.12	Mʉjaare ca-booquẽnare rooro na baigaro Diore ca-booquẽnare na cʉ̃ ca-popiyeyeri paʉ ca-anopʉ. Tirʉmʉpʉ macana Sodoma macanare na cʉ̃ ca-popiyeyericaro netoro na popiyeyegʉmi Dio mʉjaare ca-booquẽnare, na ca-ĩiñupʉ Jesú yua.
LUK.10.13	To bairo na ĩi yaparo oco bairo ca-ĩiñupʉ Jesú Corasín, Betsaida ca-wamecʉti macari macanare:
LUK.10.13	—Cabero rooro mʉja baigaro Corasín, Betsaida macanare. Tirʉmʉpʉ macana Tiro, Sidón macana quena mʉjaare yʉ cá-áti iñoorijere bairona na yʉ cá-áti iñoata na yeri wajoaboricarãma na maca. Nemoopʉna caroorije na cá-átajere jʉtiritiri áti janaboricarãma na maca. Mʉja maca caroorije mʉja cá-átiere mʉja janagaquẽe. 
LUK.10.14	To bairi Diore ca-apiʉjaquẽnare na cʉ̃ ca-popiyeyeri paʉ ca-anopʉ seeto mʉja popiyeyegʉmi. Tirʉmʉpʉ macana Tiro, Sidón macanare na cʉ̃ ca-popiyeyericaro netoro mʉja popiyeyegʉmi Dio mʉja macare, na ca-ĩiñupʉ Jesú Corasín, Betsaida macanare.
LUK.10.15	Capernaum ca-wamecʉti maca macana quenare oco bairo na ca-ĩiñupʉ Jesú:
LUK.10.15	—“Ʉmʉrecoopʉ Dio tʉpʉ jã aágarã,” ĩi tʉgooñaqueticõaña mʉjaa. Mʉjaare reegʉmi Dio caroorãre na cʉ̃ ca-popiyeyenucuri paʉpʉ, na ca-ĩi buioyupʉ Jesú Capernaum macanare.
LUK.10.16	Na ĩi yaparo cʉ̃ cabuerã, cʉ̃ ca-roti jooricarãre oco bairo na ca-ĩiñupʉ:
LUK.10.16	—Mʉja ca-buiorijere ca-apirã yʉpʉre apirã áama. Mʉja ca-buiorijere ca-apigaquẽna maca yʉrena apigaquẽna áama. Yʉre ca-apigaquẽna Dio yʉre ca-jooricʉ quenare apigaquẽna áama, na ca-ĩiñupʉ Jesú yua.
LUK.10.17	Cabero setenta canacãʉ majuu Jesú mena macana cʉ̃ ca-buio teña rotiricarã buio teña, tunu ejarã wariñuurique mena ca-tunu ejayuparã. Tunu eja, Jesúre cʉ̃ ca-ĩi buioyuparã:
LUK.10.17	—Jã Ʉpaʉ, ca-yeri wãtia camajapʉ ca-jañarãre, mʉ wame mena, “Butiya,” nare jã ca-buti rotiro nemoona butiwã. Jãare neto majiquẽema.
LUK.10.18	To bairo na ca-ĩiro oco bairo na ca-ĩiñupʉ Jesú:
LUK.10.18	—Satanáre ca-rocawĩ Dio ʉmʉrecóopʉ ca-anibatacʉre yʉ ca-tʉjʉrona. Bʉpo cʉ̃ ca-yaberijere bairona ca-ñaa rui aámi Dio cʉ̃ ca-rocaropʉ. To bairi mʉjaare neto majiquẽema wãtia, Dio cʉ̃ ca-rericarã aniri. 
LUK.10.19	Tutuariquere mʉjaare yʉ ca-joowʉ. To bairi aña, cotapa na mʉja ca-cʉtabato quena mʉja rooye tuuquetigarãma. Sataná cʉ̃ ca-tutuarije netoro ca-aniere áti rotiriquere mʉjaare yʉ ca-joowʉ. To bairi wãtia mʉja áti rooye tuu neto majiquẽema. 
LUK.10.20	Wãtia mʉja ca-rotiro apiri na ca-butiro mʉja wariñuurã. To bairo mʉja ca-bairije to ca-anibato quena ape wame maca seeto ca-ani wariñuuri wame majuu ãa. Ʉmʉrecoopʉ Dio yarã na wamere cʉ̃ ca-uca tuuri pũuropʉ cʉ̃ ca-uca tuuricarã aniri maca seeto wariñuuña, na ca-ĩiñupʉ Jesú.
LUK.10.21	To bairo cʉ̃ cabuerãre ĩi yaparoʉ oco bairo cʉ̃ Pacʉ Diore cʉ̃ ca-ĩiñupʉ Jesú, Espíritu Santo wariñuu netoriquere cʉ̃re cʉ̃ ca-jooro:
LUK.10.21	—Caacʉ, mʉna mʉ ãa ʉmʉrecóo, ati yepa quenare ca-rotii. “Meere, ca-majirã jã ãa,” ca-ĩi tʉgooñarãre yʉ ca-buiorijere api majiriquere na mʉ jooquẽe. Aperã, “Caroaro jã majiquẽe Dio yere, cawimarãre bairona ca-majiquẽna jã ãa,” ca-ĩi tʉgooñarã macare yʉ ca-buiorijere caroaro api majiriquere na mʉ joo. Caroaro na majiato ĩi api majiriquere na mʉ joo. To bairo mʉ cá-átiere tʉgooñari, “Caroaro mʉ áa,” mʉ yʉ ĩi wariñuu, Caacʉ. To bairo mʉ ca-boorore bairona na mʉ ájupa, ca-ĩiñupʉ Jesú cʉ̃ Pacʉ Diore.
LUK.10.22	To bairo cʉ̃ Pacʉre cʉ̃ ĩi, cʉ̃ cabuerãre oco bairo na ca-ĩiñupʉ:
LUK.10.22	—Yʉ Pacʉ nipetiro áti majiriquere yʉ ca-joowĩ. Yʉ ca-aniere majiquẽema camaja. Jicãʉna ãmi yʉ Pacʉ Dio yʉ ca-aniere ca-majii. Yʉ Pacʉ cʉ̃ ca-anie quenare majiquẽema camaja. Jicãʉna yʉ ãa cʉ̃ ca-aniere ca-majii. Noa cʉ̃ ca-aniere na yʉ ca-majioro na quena majigarãma yʉ Pacʉ cʉ̃ ca-aniere, ca-ĩiñupʉ cʉ̃ cabuerãre.
LUK.10.23+LUK.10.24	To bairo na ĩi, cʉ̃ cabuerãre na tʉjʉ, aperã na ca-apiquẽtopʉ oco bairo na ca-ĩiñupʉ:
LUK.10.23+LUK.10.24	—Ato ca-paʉpʉre mʉja ca-tʉjʉnucuri wame, mʉja ca-apinucuri wamere ca-tʉjʉgabajuparã capaarã tirʉmʉpʉ macana Dio ye quetire ca-buiorã, maca ʉparã quena. To bairi mʉja maca tiere ca-apinucurã, ca-tʉjʉrã aniri wariñuuña, na ca-ĩiñupʉ Jesú cʉ̃ cabuerãre.
LUK.10.25	Moisé ãnacʉ cʉ̃ ca-ucariquere caroaro cabuei jicãʉ ca-ejayupʉ Jesú tʉpʉ. Eja, ¿dope bairo yʉ cʉ̃ ĩi yʉʉgabauparí ĩi? cʉ̃ ca-ĩi jeniñañupʉ Jesúre:
LUK.10.25	—Camajare ca-majioʉ, ¿dope bairo yʉ ácʉati Dio tʉpʉ anicõa aninucugʉ?
LUK.10.26	To bairo cʉ̃ ca-ĩi jeniñaro:
LUK.10.26	—¿Moisé cʉ̃ ca-ucarica pũuripʉ dope bairo ĩi ucarique to ãtí? Mʉa tiere mʉ ca-bueata, ¿dope bairo mʉ tʉgooñatí? cʉ̃ ca-ĩiñupʉ Jesú.
LUK.10.27	To bairo cʉ̃ ca-ĩiro:
LUK.10.27	—Oco bairo ĩi ucarique ãa: “Mʉ Ʉpaʉ Diore nipetiro seeto mʉ yeri mena cʉ̃ maiña. Mʉ ca-ocabʉtirije mena, mʉ ca-tʉgooñarije mena Diore cʉ̃ maiña. Aperã quenare na maiña mʉ majuuna mʉ rupaʉre mʉ ca-mairore bairona,” ĩi ucarique ãa, Jesúre cʉ̃ ca-ĩi yʉʉyupʉ Moisé ãnacʉ cʉ̃ ca-ucariquere caroaro cabuei.
LUK.10.28	Tiere cʉ̃ ca-ĩiro apii Jesú cʉ̃ ca-ĩiñupʉ:
LUK.10.28	—Cariapena mʉ ĩi. To bairo ácʉ Dio tʉpʉ mʉ anicõa aninucugʉ, cʉ̃ ca-ĩiñupʉ.
LUK.10.29	To bairi, “Caroaro aperãre ca-maii ãñupi,” yʉre cʉ̃ ĩato ĩi, oco bairo cʉ̃ ca-ĩi jeniña nemoñupʉ Jesúre:
LUK.10.29	—¿Noa una na ãtí, “Aperãre ca-maipe ãa,” ca-ĩirã?
LUK.10.30	To bairo cʉ̃ ca-ĩiro atie queti buio majiorica wame cʉ̃ ca-ĩi buioyupʉ Jesú:
LUK.10.30	—Jicãʉ Jerusalén mena ca-roo aáti wãpʉ Jericópʉ aácʉ ca-roo aájupʉ. Topʉ cʉ̃ cá-aáto ma recomacapʉ jee rutiri maja tutuaro mena cʉ̃ boca ñe átiri, cʉ̃ pa camiye, cʉ̃ jutii, cʉ̃ apeye unie, nipetirijere cʉ̃ ca-ema peocõañuparã. Cʉ̃ ca-bai yajiboro cʉ̃ áti, cũu roca, cá-aácoajuparã yua. 
LUK.10.31	To bairo cʉ̃ na cá-áti cũu roca aáto bero jicãʉ sacerdote majocʉ ti wãpʉ cá-aájupʉ. Ti wãpʉ aácʉ to bairo na cá-áti cũu rocaricʉre cʉ̃ tʉjʉba, cʉ̃ ca-owa netocoajupʉ. 
LUK.10.32	Cʉ̃ ca-neto aáto bero apeĩ Levita poa macacʉ cá-ajupʉ́ tunu. Cʉ̃ quena to bairona cʉ̃ tʉjʉʉ cʉ̃ ca-owa netocoa aájupʉ. 
LUK.10.33	Na ca-neto aáto bero ti wãana cá-ajupʉ́ apeĩ Samaria macacʉ, judío maja na ca-teerã yaʉ. Cʉ̃ maca na ca-quẽ rocaricʉre cʉ̃ tʉjʉʉ cʉ̃ ca-bopaco tʉjʉyupʉ. 
LUK.10.34	Cʉ̃ bopaco tʉjʉri cʉ̃ tʉjʉ aá, cʉ̃ na ca-quẽrique camiire cʉ̃ ca-ʉcoyeyupʉ. Ʉje wẽeri rica oco mena cʉ̃ ca-coje ʉcoyeyupʉ, ʉje majuu mena quena. Áti yaparo, juti ajeri mena cʉ̃ camiire cʉ̃ ca-dʉreyupʉ. Cabero cʉ̃ yaʉ burro ca-umaʉ bui cʉ̃ ne peo, cʉ̃ ca-necoajupʉ. Cʉ̃ ne aá, aáteñari maja na ca-canirã ejanucuri wiipʉ cʉ̃ ca-ne ejayupʉ. Ne eja átiri, topʉ cʉ̃ ca-cote añupʉ.
LUK.10.35	Ape rʉmʉ yua, Samaria macacʉ topʉ ani, neto aágʉ aáteñari maja na ca-canirã ejari wii ʉpaʉre niyeru cʉ̃ ca-jooyupʉ. Pʉga rʉmʉ paarique wapayerique cõo cʉ̃ ca-wapayeyupʉ. “Caroaro anire cʉ̃ coteya,” ĩi cá-ájupʉ. “Noo ca-boorije cʉ̃ mʉ cá-átinemoro cabero acʉ́ mʉ yʉ wapayenemogʉ,” cʉ̃ ca-ĩiñupʉ Samaria macacʉ ti wii ʉpaʉre yua.
LUK.10.36	To bairi ti wamere buio majio yaparo oco bairo ca-ĩi jeniñañupʉ Jesú Moisé ãnacʉ cʉ̃ ca-ucarique caroaro cabueire:
LUK.10.36	—Tiere apii ¿dope bairo mʉ tʉgooñatí? Camaja itiarã jee rutiri maja na ca-quẽ rocaricʉre cʉ̃ ca-tʉjʉyuparã. Naa itiarã ca-tʉjʉricarã, ¿ni maca cʉ̃re cʉ̃ ca-maiñuparí? cʉ̃ ca-ĩi jeniñañupʉ Jesú.
LUK.10.37	To bairo cʉ̃ ca-ĩiro:
LUK.10.37	—Cʉ̃re ca-bopaco tʉjʉricʉ maca ca-añupʉ cʉ̃re ca-maii, cʉ̃ ca-ĩiñupʉ Jesúre.
LUK.10.37	To bairo cʉ̃ ca-ĩiro:
LUK.10.37	—Mʉ quena to bairona ája. Cʉ̃re ca-bopaco tʉjʉricʉ cʉ̃ cá-átatore bairona ája, ca-ĩiñupʉ Jesú Moisé cʉ̃ ca-ucariquere caroaro ca-bueire yua.
LUK.10.38	Jesú cʉ̃ cabuerã mena aáteñaʉ aácʉ, ca-ejayupʉ ape macaacãpʉ. Ti macapʉ cʉ̃ ca-ejaro Marta ca-wamecʉco cʉ̃ cá-atí rotiyupo cõ ya wiipʉ. 
LUK.10.39	Jesú cʉ̃ ca-jãa ejaro Marta baio María ca-wamecʉco Jesú tʉ ca-ruiyupo, cʉ̃ ca-buiorijere apigo. 
LUK.10.40	Marta maca ʉgarique quenoorique capee ca-paarique paibʉjayupo. To bairi Jesú tʉ cõ baio cõ ca-ruiro tʉjʉri Jesúre cʉ̃ ca-ĩiñupo Marta:
LUK.10.40	—Yʉ Ʉpaʉ, yʉa jicãona capee paarique yʉ áticõabapa. Atio yʉ baio yʉ átinemoquẽemo— cʉ̃ ca-ĩiñupo. —¿To bairo cõ ca-bairijere cõ mʉ tʉgooñaquẽetí? “Mʉ jʉgocore cõ átinemoña,” cõ ĩiña, cʉ̃ ca-ĩiñupo Marta.
LUK.10.41	Jesú maca oco bairo cõ ca-ĩi yʉʉyupʉ:
LUK.10.41	—Marta, mʉa capee majuu paabaco seeto mʉ tʉgooñarique cʉti neto. 
LUK.10.42	Mʉ baio cõ ca-apirije maca jetore ca-tʉgooñape nibapa. María maca, “Jesú cʉ̃ ca-buiorijere yʉ apigo,” ĩo caroa macare átigamo. Yʉ ca-buiorijere cõ ca-apiri wamere cõ ca-majiritiro áti majiquetigarãma aperã, cõ ca-ĩiñupʉ Jesú Martare yua. 
LUK.11.1	Jicã paʉ Jesú cʉ̃ Pacʉ Diore jeni nʉcʉbʉgoʉ cá-ájupʉ. Cʉ̃ ca-jeni nʉcʉbʉgo yaparoro cʉ̃ cabuei jicãʉ cʉ̃ ca-ĩiñupʉ:
LUK.11.1	—Jã Ʉpaʉ, Juan bautisari majocʉ cʉ̃ cabuerãre Diore jeni nʉcʉbʉgoriquere na ca-majiowĩ. To bairi mʉ quena jãare majioña, cʉ̃ ca-ĩiñupʉ.
LUK.11.2	To bairo cʉ̃ ca-ĩiro oco bairo cʉ̃ ca-ĩiñupʉ Jesú:
LUK.11.2	—Diore jeni nʉcʉbʉgorã, oco bairo cʉ̃ ĩiña mʉjaa:
LUK.11.2	Jã Pacʉ, ʉmʉrecóo macacʉ, jicãʉna mʉ ãa caroaʉ majuu, cá-áti nʉcʉbʉgopaʉ. Ati yepapʉ Caʉpaʉ majuu ãña. Ʉmʉrecoo macana caroaro mʉ ca-boorije átinucuma. To bairo na cá-átore bairona ati yepa macana quena mʉ ca-boorijere na áparo.
LUK.11.3	Ʉgarique ati rʉmʉ jã ca-ʉgaparo cõo jã jooya.
LUK.11.4	Caroorije jã cá-átajere majirioya. Jã quena aperã caroorije jã na cá-átajere na jã majiriogarã. Sataná caroorijere jãare cʉ̃ cá-áti rotiro cʉ̃re jã matabojaya.
LUK.11.5+LUK.11.6	Apeye na ca-ĩi buionemoñupʉ Jesú tunu:
LUK.11.5+LUK.11.6	—Jicãʉ mʉja yaʉ cá-aáteñaʉ aátacʉ ñami recomacapʉ cʉ̃ ca-tunu ejaro apeĩ mʉja bapare cʉ̃ tʉpʉ aáti oco bairo cʉ̃ mʉja ĩiborã: “Yʉ yaʉ, ʉgarique yʉ wajoya itia joroa pan're. Apeĩ yʉ yaʉ aperopʉ cá-aáteñaʉ aátacʉ tunu ejami. Cʉ̃ yʉ ca-nuupe maa. To bairi mʉ yʉ jenii apʉ́,” cʉ̃ mʉja ĩiborã. 
LUK.11.7	To bairo cʉ̃ mʉja ca-ĩiro wii pupeapʉi mʉja yʉʉ bujoboʉmi: “Yʉ patowãcooquẽja. Meere, jope yʉ bipecõawʉ. Yʉ punaa canirã áama. To bairi dope bairo áti mʉ yʉ joo majiquẽe,” ĩiboʉmi. 
LUK.11.8	Mʉjaare ca-maii anibacʉ quena jooquetiboʉmi, seeto canigabacʉ. Seeto cʉ̃ mʉja ca-jeni netocõaro maca apii jooboʉmi. Yʉre cʉ̃ patowãcoo janaato ĩi, jopere pãa, mʉja jooboʉmi, ʉgariquere cʉ̃ mʉja ca-jenirije cõo, na ca-ĩiñupʉ Jesú cʉ̃ cabuerãre. 
LUK.11.9	—To bairi mʉja quena to bairona Diore cʉ̃ jeniya. Mʉja ca-jeniro mʉja joogʉmi cʉ̃re mʉja ca-jenirijere. Jenicõa ãna mʉja bʉgagarã. Mʉja yaʉ jopepʉ cʉ̃ ca-pii jenirore bairona mʉja átigarã Diore cʉ̃ jenirã. To bairo mʉja ca-jenicõa ãno jope pãri camajocʉ cʉ̃ yaʉre cʉ̃ ca-joorore bairona mʉja joogʉmi Dio cʉ̃re mʉja ca-jenirijere. 
LUK.11.10	Noa nipetirã Diore ca-jenirãre na joogʉmi na ca-jenirijere. Ca-jeni macarã na ca-jenirijere bʉgagarãma. Joo ecoogarãma jopepʉ ca-jeni ãnacʉre bairona.
LUK.11.11	’Mʉjaa ca-punaacʉna mʉjaare naorore na ca-jeniata ʉ̃taa macare mʉja jooquẽna. Waire na ca-jeniata aña macare mʉja jooquẽna. 
LUK.11.12	Ãboco riare na ca-jeniata cotapa macare na mʉja jooquẽna. 
LUK.11.13	To bairona caroare mʉja punaare na mʉja joo maji, caroaro cá-áti majiquẽna anibana quena. To bairi caroa na mʉja ca-joorije netoro mʉja joogʉmi mʉja Pacʉ ʉmʉrecóo macacʉ cʉ̃ Espíritu Santore cʉ̃re mʉja ca-jeniro.
LUK.11.14	Ape rʉmʉ Jesú wãti camajocʉpʉre ca-jañaʉre cʉ̃ ca-buu rocayupʉ. Wãti cʉ̃pʉre cʉ̃ ca-jañaro ca-wada majiquẽjupʉ. To bairi Jesú wãtire cʉ̃ ca-rocaro bero ca-wada majiquetibatacʉ ca-wada majicõañupʉ yua. Tiere tʉjʉrã ca-tʉjʉ acʉacoajuparã camaja. 
LUK.11.15	Jicãarã oco bairo ca-ĩiñuparã:
LUK.11.15	—Wãtia na ʉpaʉ Sataná, Beelsebú ca-wamecʉcʉ cʉ̃ ca-tutuarije mena na buu reimi, ca-ame ĩiñuparã.
LUK.11.16	Aperã maca, “Dio cʉ̃ ca-jooricʉ yʉ ãa,” jãare ĩi, “Tʉjʉ acʉarica wamere jã áti iñooña,” cʉ̃ ca-ĩibajuparã. 
LUK.11.17	Jesú maca to bairije na ca-tʉgooñarijere tʉjʉ majiri, oco bairo na ca-ĩiñupʉ:
LUK.11.17	—Jicã maca macana anibana quena na ca-amequẽata na majuuna ame jĩa peocõaborãma. To bairo quena jicã wii macana anibana quena na ca-ame tutiata jicã wiina ani majiquetiborãma. 
LUK.11.18	To bairona Sataná Beelsebú ca-wamecʉcʉ quena cʉ̃ yarã mena cʉ̃ ca-amequẽata cʉ̃ yarã aniquetiborãma. To bairi cʉ̃ ca-rotirã cʉgoquetiboʉmi. To bairi ¿nope ĩirã to bairo, “Beelsebú cʉ̃ ca-tutuarije mena wãtiare na buu reimi,” yʉ mʉja ĩití? 
LUK.11.19	To bairi jocarã majuuna, “Sataná cʉ̃ ca-tutuarije mena wãtiare na buu reimi,” yʉre mʉja ĩi. Mʉja yarã jicãarã na quena wãtiare na buu reema. “Dio cʉ̃ ca-tutuarije mena na buu reema,” na mʉja ĩinucu. To bairi na quena, “Jocarã ĩima,” mʉja ĩigarãma, “Sataná cʉ̃ ca-tutuarije mena wãtiare na buu reimi Jesú,” yʉre mʉja ca-ĩata. 
LUK.11.20	To bairi Dio cʉ̃ ca-tutuarije mena wãtiare na yʉ buu ree. “To bairi Dio yere ca-rotii ãcʉmi,” yʉre mʉja ca-ĩipe nibajupa. To bairi mʉja popiyeyegʉmi Dio, na ca-ĩiñupʉ Jesú.
LUK.11.21	—Camajocʉ ca-tutuaʉ nipetiro beju wamooricʉ caroaro cʉ̃ ya wiire cʉ̃ ca-cotero aperã cʉ̃ yere jee ruti majiquẽnama. 
LUK.11.22	Apeĩ maca cʉ̃ netoro beju wamoocõaricʉ ca-ãcʉ̃ cʉ̃ ca-ejaata cʉ̃ quẽ netoboʉmi. To bairo cʉ̃ quẽ netori cʉ̃ ca-cʉgobatajere, cʉ̃ ca-jarerijere, cʉ̃ ãpoa bejurori ema peocõaboʉmi, cʉ̃ ca-quẽ netoricʉ aniri. To bairo áti, cʉ̃ yarãre na ricawoboʉmi cʉ̃re cʉ̃ ca-emariquere, na ca-ĩi buioyupʉ Jesú. Sataná netoro ca-tutuaʉ yʉ ãa ĩi, na ca-ĩi buio majioñupʉ.
LUK.11.23	’ “Dio cʉ̃ ca-jooricʉ ãmi,” yʉre ca-ĩiquẽna yʉ yarã me ãma. Yʉ ca-buiorijere ca-apiʉjagaquẽna aniri aperãre yʉre ca-apiʉjaboparãre na matarã áama, na ca-ĩiñupʉ Jesú.
LUK.11.24	Ape wame quena oco bairo ca-ĩi buioyupʉ Jesú:
LUK.11.24	—Wãti camajocʉre ca-buti weoricʉ oco ca-manopʉ aáteñaʉmi cʉ̃ ca-aniparore macaʉ aácʉ. Bʉgaquẽcʉ oco bairo ĩi tʉgooñaʉmi: “Yʉ ca-butiepaʉpʉrena yʉ tunu jãagʉ tunu,” ĩimi. 
LUK.11.25	Cʉ̃pʉre tunu jãagʉ caroaro owa quenoorica wiire bairo ca-ãcʉ̃re tʉjʉʉmi. 
LUK.11.26	To baii cʉ̃ ca-ano tʉjʉri wãtia aperã siete canacãʉre cʉ̃ netoro caroorã majuure na pijo, na menapʉ cʉ̃pʉre jãʉmi. To bairi caroorã majuu wãtia capaarã cʉ̃ mena na ca-ano ca-jʉgoye cʉ̃ ca-ãnato netoro majuu rooro ãcʉmi, na ca-ĩi buioyupʉ Jesú.
LUK.11.27	To bairije Jesú cʉ̃ ca-ĩi ani paʉ cãromio jicão camaja watoapʉ ca-ãcõ ca-ĩi awajayupo:
LUK.11.27	—¡Caroaro majuu wariñuomo mʉ ca-macʉ cʉtaco, mʉre ca-ũpuorico! ca-ĩiñupo Jesúre.
LUK.11.28	Jesú maca to bairo cõ ca-ĩi awajaro apii:
LUK.11.28	—Dio Wadariquere ca-apirã tiere caroaro cá-ána na maca wariñuu netogarãma, cõ ca-ĩiñupʉ.
LUK.11.29+LUK.11.30	Camaja aperã capaarã Jesú tʉpʉ na ca-ejanemoro tʉjʉʉ oco bairo na ca-ĩi buioyupʉ:
LUK.11.29+LUK.11.30	—Ati yʉtea macana ñuuqueti majuucõama. Caroorã aniri, “Ca-acʉori wame jã áti iñooña, ‘Dio cʉ̃ ca-jooricʉ ãmi,’ mʉre jã ca-ĩi majiparore bairo ĩi,” yʉ ĩima. To bairo na ca-tʉjʉgarije to ca-anibato quena ati wame jetore na yʉ ĩi buiogʉ. Tirʉmʉpʉre Jonás ca-wamecʉcʉre Nínive na ca-ĩri macapʉ cʉ̃ ca-jooyupʉ Dio, yʉ ye quetire na buioʉja ĩi. Jonáre ca-acʉori wame cʉ̃ ca-bairo ca-tʉjʉyuparã Nínive macana. Ca-acʉori wame tʉjʉrã, “Dio cʉ̃ ca-jooricʉ ãcʉmi Jonás,” ca-ĩi tʉjʉyuparã Nínive macana. To bairo cʉ̃ ca-bairicarore bairona bairo ca-acʉori wame yʉre baigaro. Ti wame yʉ ca-bairi wame jetore tʉjʉgarãma ati yʉtea macana, na ca-ĩiñupʉ Jesú. 
LUK.11.31	—Caroorãre Dio na cʉ̃ ca-popiyeyeri paʉ ca-anopʉ Seba ca-wamecʉti yepa ʉpao tirʉmʉpʉ macaco ati yʉtea macanare, “Rooro majuu mʉja ca-apiʉjaquẽjupa mʉjaa,” ĩi buiogomo. Ca-yoaropʉ ca-ãnaco cá-ajupó Salomón mani ñicʉ jãa ʉpaʉ tirʉmʉpʉ macacʉ tʉpʉ, cʉ̃ ca-buio majirijere apigo. Yʉ maca Salomón ãnacʉ netoro ca-majii yʉ ca-anibato quena yʉre mʉja apigatee. 
LUK.11.32	To bairi Jonás tirʉmʉpʉ macacʉ Dio ye quetire Nínive macana ca-aniñaricarã nare cʉ̃ ca-buioro caroorije na cá-átiere jʉtiriticõari ca-janañuparã. Yʉ maca Jonás netoro ca-ãcʉ̃ yʉ ca-anibato quena yʉ ca-buiorijere mʉja apigatee. Caroorije mʉja cá-átiere mʉja tʉgooñaquẽe, mʉja janagaquẽe. To bairi caroorãre Dio nare cʉ̃ ca-popiyeyeri paʉ ca-anopʉ Nínive macana tirʉmʉpʉ macana, “Rooro mʉja ca-apiʉjaquẽjupa,” mʉja ĩigarãma ati yʉtea macanare, na ca-ĩiñupʉ Jesú.
LUK.11.33	Oco bairo na ca-ĩi buionemoñupʉ Jesú:
LUK.11.33	—Jĩa bujuriquere jĩa bujurã ca-bauquẽtopʉ mani cũuquẽe. Apeye jotʉ ẽoro unopʉ mani cũuquẽe. Ca-bui maca jeto mani jĩa buju peó, camaja ca-jãa ejarã caroaro na tʉjʉato ĩirã. 
LUK.11.34	Caroaro ca-tʉjʉ majirã mʉja ca-ãmata caroaro mʉja áti ani maji. To bairona mʉja yeri quena Dio mena caroaro ca-yericʉna mʉja ca-ãmata caroaro mʉja áti maji. Mʉja cape ca-rooye tuaricarã mʉja ca-ãmata apeye uniere caroaro mʉja áti majiquetiborã. To bairona mʉja yeri Dio mena mʉja ca-ñuuquẽpata caroaro cʉ̃ mena mʉja ani majiquẽe. 
LUK.11.35	Dio yere mʉja ca-majirije jĩa bujuriquere bairo ãa. To bairi Dio yere mʉja ca-majibatiere mʉja ca-bai botioata ca-naitĩarije maca to ca-ano áti rooye tuuboro. To bairi caroaro Diore áti nʉcʉbʉgocõaña. 
LUK.11.36	Caroaro Dio mena ca-yericʉna mʉja ca-ãmata mʉja cá-áti anie caroa jeto anigaro. To bairi caroaro jĩa bujurique mena cá-áti ãnare bairo caroaro mʉja áti ani majigarã, na ca-ĩiñupʉ Jesú yua.
LUK.11.37	Jesú to bairo cʉ̃ ca-ĩi buio yaparoro jicãʉ fariseo majocʉ, “Yʉ ya wiipʉ ʉgaʉ ajá,” cʉ̃ ca-ĩiñupʉ. To bairi Jesú cʉ̃ mena aá, cʉ̃ ya wiipʉ jãa, ʉgarica cajawa tʉ ca-ejanumuñupʉ. 
LUK.11.38	To bairo cʉ̃ ca-bairo fariseo majocʉ maca oco bairo cʉ̃ ca-ĩi tʉjʉyupʉ: “¿Nope ĩi jã cá-átinucurore bairo cʉ̃ wamorire cojequẽcʉna cʉ̃ ejanumu ʉgatí?” ca-ĩi acʉa tʉjʉyupʉ. 
LUK.11.39	Mani Ʉpaʉ Jesú maca cʉ̃ ca-tʉgooñarijere tʉjʉ majii oco bairo cʉ̃ ca-ĩiñupʉ:
LUK.11.39	—Mʉjaa fariseo maja baujarije jeto caroa mʉja átaje cʉtibapa. Jotʉ bapari ca-bui jeto cojericarore bairo mʉja ãa, pupea macare ca-cojeya manore bairo. To bairi ca-bui macare caroarã anibana quena mʉja yeri macare caroorije pairã mʉja ãa. Aperã yere ca-emarã mʉja ãa, fariseo majare na ca-ĩiñupʉ Jesú. 
LUK.11.40	—Ca-majiquẽna mʉja ãa. Jotʉ bapare ca-weo caroaro quenoomo ca-buire, ca-pupea quenare. To bairona Dio mani rupaʉre cá-ájupi, mani yeri quenare cá-ájupi. 
LUK.11.41	To bairi ca-bopacoorãre mʉja yeri mena na mai tʉjʉri na jooya mʉja ca-cʉgorijere. To bairo mʉja cá-áto tʉjʉʉ, “Caroarã ãma na yeripʉ quenare,” mʉja ĩi tʉjʉgʉmi Dio mʉjaare, na ca-ĩiñupʉ Jesú.
LUK.11.42	’Rooro anigaro mʉjaare, fariseo majare. Mʉja ca-oteriquere to canacã wameacã pʉga wamo canacã ca-ricacʉto jicã mʉja joonucu Diore. Menta na ca-ĩrijeacã, ruda na ca-ĩrijeacã, apeye mʉja ca-oterijeacã nipetiro ca-wapa maniere, caroaro cõoñari mʉja joonucu Diore jicã jeto. Tiere ca-joorã anibana quena aperãre cariape na mʉja átiquẽe. Diore cʉ̃ mʉja nʉcʉbʉgoquẽe. To bairi Diore nʉcʉbʉgori caroaro aperãre na cá-átiparã mʉja anibapa, Diore apeye uniere cʉ̃ joo janaquetiri, na ca-ĩiñupʉ Jesú.
LUK.11.43	’Rooro anigaro mʉjaare fariseo majare, na ca-ĩiñupʉ Jesú tunu. —Camaja nipetiro na ca-tʉjʉ jooro neñapo buerica wiiripʉre ejarã ʉparã na ca-ruirije unie jetore mʉja ruiga, camaja jãare na tʉjʉ nʉcʉbʉgoato ĩirã. Macari recomacapʉre aána camaja nipetirã caroaro mʉja na ca-ñuu roti nʉcʉbʉgorijere mʉja apiga, na ca-ĩiñupʉ Jesú.
LUK.11.44	’Rooro anigaro mʉjaare fariseo majare, judío majare cabuerãre. Mʉjaa maja yaarica ope ca-bauquẽtore bairona mʉja ãa. Camaja yaarica ope buire aábana quena, “Camaja yaarica ope ãno,” ĩi majiquẽnama. Ti ope pupeapʉ ca-boarije quenare tʉjʉ majiquẽnama. To bairo tiere na ca-tʉjʉ majiquẽtore bairona aperã mʉja yeripʉ caroorije ca-aniere tʉjʉ majiquẽema, na ca-ĩiñupʉ Jesú.
LUK.11.45	To bairo cʉ̃ ca-ĩiro apii jicãʉ caroaro Moisé ãnacʉ cʉ̃ ca-ucariquere ca-bue majii oco bairo cʉ̃ ca-ĩiñupʉ Jesúre:
LUK.11.45	—Jãare ca-majioʉ, fariseo majare na ĩi buioʉ jã quenare to bairo jã ĩi tuticõaʉ mʉ ĩi, cʉ̃ ca-ĩiñupʉ.
LUK.11.46	To bairo cʉ̃ ca-ĩiro:
LUK.11.46	—Rooro anigaro mʉja quenare, Moisé cʉ̃ ca-ucariquere cabuerãre. Capee popiye majuu na ca-tʉgooñaro mʉja áti roti aperãre, mʉja majuuna átiquetibana quena.
LUK.11.47	’Rooro anigaro mʉjaare. Dio ye quetire ca-buioricarã ãnana na maja operi buina caroa wiiriacã mʉja nʉco. To bairo ána, na ca-ãnaje oco bairo ca-añupa ĩirã mʉja áa. Mʉja ñicʉ jãapʉ na ca-jĩa jʉgo ájupa. 
LUK.11.48	Mʉjaa Dio ye quetire buiori maja na ca-buioriquere mʉja átiquẽe. Yʉ quenare mʉja api nʉcʉbʉgoquẽe. To bairo baibana mʉja ñicʉ jãa na cá-átajere mʉja ca-bai buicʉti aninemorijere mʉja bai iñoo aperãre. Dio ye quetire buiori majare ca-jĩa reecõañupa. Mʉja maca na maja operi buirire caroa wiiriacãre mʉja nʉco.
LUK.11.49	’To bairi Dio ca-jʉgoyepʉna cʉ̃ ca-majirije mena oco bairo ca-ĩiñupi: “Nare yʉ buio roti joogʉ yʉ ye quetire ca-buioparãre. Jicãarãre na jĩagarãma. Aperãre to canacã wame rooro na átigarãma,” ca-ĩiñupi Dio, ca-ĩi buioyupʉ Jesú. 
LUK.11.50	—Dio ye queti buiori maja nipetirore na ca-jĩa reerique wapa na popiyeyegʉmi Dio ati yʉtea macanapʉre. 
LUK.11.51	Ati yepa ca-ani jʉgori paʉpʉna Abel ca-wamecʉcʉre na ca-jĩa jʉgorique mena, pʉʉʉ, Sacaría ca-wamecʉcʉre, Dio wii recomacapʉ na ca-jĩarique mena yapacʉ. Cariape mʉjaare yʉ ĩi buiogʉ: Na ca-jĩa jʉgo atáje wapa ati yʉtea macanare tamuorique anigaro, na ca-ĩiñupʉ Jesú.
LUK.11.52	’Rooro anigaro mʉjaare, Moisé cʉ̃ ca-ucariquere ca-buerãre. Tiere buebana quena aperãre cariape ca-anie macare na mʉja buioquẽe. Cariape macaje macare mʉja nʉcʉbʉgoquẽe. To bairo ána aperã quenare tiere na ca-api nʉcʉbʉgoquẽto na mʉja ĩi matanucu, na ca-ĩiñupʉ Jesú.
LUK.11.53	To bairo cʉ̃ ca-ĩi yaparo, buti aáto bero judío majare cabuerã, fariseo maja quena seeto cʉ̃ ca-punijini tʉgooñañuparã. To bairi capee cʉ̃ ca-jeniña patowãcoogayuparã. 
LUK.11.54	To bairi seeto cʉ̃ ca-tʉjʉ coteyuparã. “Ricati cʉ̃ ca-buioata ʉparãre cʉ̃ mani wadajãgarã,” ĩirã ca-baiyuparã.
LUK.12.1	Camaja capaarã Jesúre apigarã cʉ̃ tʉpʉ ca-neñapo ejayuparã. Capaarã majuu aniri na majuuna ca-ame cʉtayuparã. Mai, cʉ̃ cabuerã jetorena na neopori na ca-buio jʉgoyupʉ Jesú:
LUK.12.1	—Fariseo maja na ya wame pan to wauato ĩirã levadura na ca-ĩrije tiepʉ na ca-ajurijere caroaro tʉjʉ majiri tiere átiquẽja, na ca-ĩiñupʉ Jesú. To bairo ĩi, fariseo maja na ca-buiori wame ca-ĩitorijere apiʉjaqueticõaña ĩi, na ca-ĩiñupʉ. 
LUK.12.2+LUK.12.3	—Na majimi Dio caroorije na cá-átiere. Rooro na ca-ĩrije quenare majimi Dio. Nipetiro na cá-áti rutirije to ca-anibato quena camaja nipetirã na ca-apijoro buiogʉmi Dio, na ca-ĩi buioyupʉ Jesú cʉ̃ cabuerãre.
LUK.12.4	’Yʉ mena macanare oco bairo mʉjaare yʉ ĩi buio: Mʉjaare ca-jĩagarãre na uwiqueticõaña. Mʉja rupaʉrire jĩari bero dope bairo áti majiquẽema mʉja catíriquere. 
LUK.12.5	To bairi Dio jetore caroaro cʉ̃ nʉcʉbʉgoya. Jicãʉna ãmi mʉja catíriquere caroorã ya paʉpʉ peeropʉ ca-ree majii. To bairi caroaro cʉ̃ nʉcʉbʉgoya.
LUK.12.6	’Minia wapa maama. To bairo ca-wapa mana na ca-anibato quena jicãʉ macare majiqueticõa átiquẽemi Dio minia quenare. 
LUK.12.7	Mʉja macare minia netoro mʉja mai tʉjʉ cotemi Dio. To bairi camaja rooro mʉjaare na cá-átigarijere tʉgooñarique pai uwiquẽja. Mʉja poa wẽeriacã quenare tʉjʉ cõoña majimi Dio. To bairo mʉja ca-bairijere caroaro ca-tʉjʉ cõoña majii aniri caroaro mʉja tʉjʉ cote majimi Dio, na ca-ĩiñupʉ Jesú.
LUK.12.8	’Yʉre mʉja ca-nʉcʉbʉgorijere aperãre na ĩi buioya. “Jesú yʉ Ʉpaʉ ãmi. Caroaʉ ãmi. To bairi cʉ̃ ca-boorijere yʉ átigʉ,” na ĩi uwiquẽja. To bairo ca-ĩirã mʉja ca-ano, “Yʉ mena macana ãma,” yʉ ĩigʉ Dio tʉ macana ángel majare. Cariapena mʉjaare yʉ ĩi. 
LUK.12.9	Aperã maca bobobana, “Jesúre ca-api nʉcʉbʉgorã jã ãa,” ĩiquẽema. To bairo ca-ĩirãre yʉ quena, “Yʉ yarã me ãma,” na yʉ ĩigʉ Dio tʉ macanare, ca-ĩi buioyupʉ Jesú cʉ̃ cabuerãre.
LUK.12.10	’Camaja caroorije yʉre ca-ĩi wada pairã na ca-anibato quena na majirio majimi Dio. Dio Espíritu Santo macare caroorije cʉ̃re na ca-ĩi wadaro majirioquetigʉmi Dio Espíritu Santore na ca-wada pairijere, na ca-ĩiñupʉ Jesú.
LUK.12.11	’Aperã mʉja ñe aágarãma neñapo buerica wiiripʉ, maca ʉparã tʉripʉ quenare, na popiyeyeya ĩirã. To bairo mʉjaare na cá-áto ʉparã mʉjaare na ca-jeniñapere, na mʉja ca-yʉʉpere seeto tʉgooñarique paiqueticõaña. “¿Dope bairo na mani ĩirãatí?” ĩi tʉgooñaquẽja. 
LUK.12.12	Na mʉja ca-ĩi yʉʉpere mʉjaare majiogʉmi Dio Espíritu Santo maca mʉjaare na ca-jeniña tutiri paʉna.
LUK.12.13	Jesú camajare to bairo cʉ̃ ca-ĩi buiori paʉ jicãʉ camaja watoapʉ ca-ãcʉ̃ Jesúre cʉ̃ ca-ĩiñupʉ:
LUK.12.13	—Jãare cabuei, jã pacʉ ãnacʉ ye ca-ãnajere yʉ jʉgocʉ cʉ̃ ca-cʉgorijere ricawo nuni rotiya yʉre.
LUK.12.14	Jesú maca oco bairo cʉ̃ ca-ĩi yʉʉyupʉ:
LUK.12.14	—“Dio cʉ̃ cũuricʉmi apeye uniere ca-rotipaʉre o jã ca-ame wada netorijere ca-buio matabojapaʉre,” yʉre ĩi tʉgooñaqueticõaña, cʉ̃ ca-ĩiñupʉ Jesú.
LUK.12.15	To bairo cʉ̃ ĩi, topʉ ca-ãna nipetirãre na ca-ĩi buionemoñupʉ Jesú tunu:
LUK.12.15	—Caroaro api majiña. Apeye unie pairo tʉjʉ boo netoqueticõaña. Apeye unie pairo to ca-anibato quena mʉja ca-ani wariñuuro átiquẽto.
LUK.12.16	To bairo na ĩi, ati wame mena na ca-ĩi buio majioñupʉ Jesú tunu:
LUK.12.16	—Jicãʉ apeye unie capee ca-cʉgoʉ caroa yepa oterica yepa ca-cʉgoyupʉ. Ti yepa cʉ̃ ca-oterica yepa pairo majuu ca-rica cʉjupe cʉ̃ ca-oterique. 
LUK.12.17	Capee ca-ricacʉto tʉjʉʉ, oco bairo ca-ĩi tʉgooñañupʉ: “¿Dope bairo yʉ ácʉati atie capee ca-rica cʉtiere? Noopʉ yʉ ca-cũparo maa,” ca-ĩi tʉgooñañupʉ. 
LUK.12.18	To bairo ĩi tʉgooña, oco bairona ca-ĩi tʉgooña bʉga quenooñupʉ: “Yʉ ʉgarique cũurica wiirire yʉ reecõagʉ, ape wiiri capaca wiiri macare átigʉ. Ti wiiri áti yaparoʉ topʉ yʉ ca-oterique ricare noo, yʉ apeye unie yʉ ca-cʉgorije nipetirijere yʉ cũugʉ. 
LUK.12.19	To bairo yʉ cá-áto yoaro petiquetigaro to bairo yʉ cá-áti quenoo cũurique. To bairi yʉ yerijãgʉ. Yerijã, caroa ʉga, eti, wariñuu yʉ áticõa anigʉ,” ca-ĩi tʉgooñañupʉ. 
LUK.12.20	To bairo cʉ̃ ca-ĩi tʉgooñaro tʉjʉri Dio maca oco bairo cʉ̃ ca-ĩiñupʉ: “Mʉ tʉgooña majiqueti majuucõa mʉa. Ati ñamina mʉ bai yajicoagʉ. Bai yajiri bero mʉ ca-cʉgobatajere mʉ cʉgo wariñuu majiquetigʉ. Aperã maca tiere cʉgo ʉjagarãma,” cʉ̃ ca-ĩi buioyupʉ Dio, ca-ĩiñupʉ Jesú.
LUK.12.21	Ti wamere queti buio majio yaparo oco bairo na ca-ĩi buioyupʉ Jesú:
LUK.12.21	—To bairona ãmi jicãʉ Diore ca-tʉgooñaquẽcʉ apeye unie jetore ca-mai jee cũu cʉgoʉ. Ca-bopacoʉre bairo cʉ̃ tʉgooña tʉjʉmi Dio maca cʉ̃ ucʉ̃re, na ca-ĩiñupʉ Jesú.
LUK.12.22	To bairo na ĩi yaparo cʉ̃ cabuerãre oco bairo na ca-ĩiñupʉ Jesú tunu:
LUK.12.22	—Ape wame mʉjaare yʉ ĩigʉ: Ati yepa macajere seeto tʉgooñaqueticõaña. Dope bairo mʉja ca-baipere, mʉja ca-cʉgopere, mʉja ca-ʉgapere, mʉja ca-jañapere nipetiro tʉgooñarique paiqueticõaña. 
LUK.12.23	Dio manire ca-rupeoricʉ aniri mani ca-ʉgapere, mani ca-jañapere mani joo majimi tie quenare. 
LUK.12.24	Miniare na tʉgooñaña. Ca-oterã me ãma naa. “Mani ca-oterije ca-ricacʉto tiere mani ʉgagarã,” ca-ĩirã me ãma. Na ca-ʉgape quenoo cũurica wiiri ca-anipe quenare ca-cʉgorã me ãma. To bairo ca-bairã na ca-anibato quena na nuumi Dio. To bairi mʉja quenare mʉja cotegʉmi Dio, miniacã netoro cʉ̃ cá-máirã mʉja ca-ano maca. 
LUK.12.25	Ʉmʉabʉjaro mʉja bʉcʉanemo aá majiquẽna, seeto tʉgooñabana quena. 
LUK.12.26	To bairi wame cá-áti majiquẽna aniri apeye unie quenare ca-tʉgooñarique paiquetiparã mʉja ãa.
LUK.12.27	’Oóre tʉgooñaña. Paaquẽtona bʉcʉa, owa, caroa baucõa. Jutii to ca-jañapere paaquẽe. To bairo paaquetibato quena caroaro bau, mani ñicʉ jãa ãnana ʉpaʉ Salomón ãnacʉ caroa jutii cʉ̃ ca-jañarique netoro. 
LUK.12.28	To bairona bai tie ta. Yoaro mee catí, canaiori paʉ ca-anona jini, ape rʉmʉ peeropʉ joe ree ecoocõaro. To bairo yoaro mee ca-jinipe to ca-anibato quena caroa ca-baupere joomi Dio tie taare. To bairi, “Mani quenare mani ca-cʉgopere manire joogʉmi Dio,” cʉ̃ ĩi tʉgooña nʉcʉbʉgoya. 
LUK.12.29	To bairi seeto tʉgooñarique paiqueticõaña mʉja ca-ʉgapere, mʉja ca-etipere. 
LUK.12.30	Ati yepa macana Diore ca-nʉcʉbʉgoquẽna seeto tʉgooñama tiere. Mʉja macare mʉja ca-cʉgopere maji tʉgami mʉja Pacʉ ʉmʉrecóo macacʉ. 
LUK.12.31	To bairi Dio ye macare tʉgooña nʉcʉbʉgo netoña, ati yepa macaje apeye unie macare boo neto tʉgooñaquẽnana. To bairo mʉja ca-bairo mʉja joonemogʉmi Dio ati yepa macaje mʉja ca-boo rʉjarijere, ca-ĩi buioyupʉ Jesú.
LUK.12.32	Oco bairo ca-ĩi buionemoñupʉ Jesú:
LUK.12.32	—Petoacã ca-ãna yʉ yarã mʉjaare yʉ ĩi. Tʉgooñarique pai uwiqueticõaña. Mʉja Pacʉ Dio mʉjaare tʉjʉ wariñuumi. To bairi cʉ̃ mena caroare ca-cʉgoparã mʉja ca-ano boomi. 
LUK.12.33	Mʉja ye apeye uniere mʉja ca-cʉgorijere joo, wapa jeeya. Wapa jeeri, ca-bopacoorãre na jooya. Ati yepa macaje ca-boapere tʉgooñaquẽja. Dio ye, ca-boaquetipe macare tʉgooñaña. Dio tʉpʉ mʉja ca-cʉgope ca-petiquẽtie anicõa anigaro. Topʉre jee rutiri maja manigarãma. Topʉ mʉja ca-cʉgorijere caroorã unaacã ca-ʉga rooye tuu reeparã manigarãma ʉmʉrecóopʉre. 
LUK.12.34	Mʉja ca-mai netorije ca-anopʉre caroaro tʉgooñari tie jetore mʉja tʉgooñacõa aninucugarã. To bairi Dio ye maca jetore áti tʉgooñacõaña, ca-ĩi buioyupʉ Jesú.
LUK.12.34	Oco bairo ca-ĩi buionemoñupʉ Jesú:
LUK.12.35	—Yʉ ca-tunu atípere tʉgooñari mʉja yeri macajere caroaro quenoocõaricarã ani yuuya. Jĩa bujurique pẽo bujuricarore bairo átana anicõaña. 
LUK.12.36	Cʉ̃ paari maja na ʉpaʉ wamo jiarica boje rʉmʉ ca-ano cʉ̃ cá-aáto bero cʉ̃ ca-tunu ejaparore cʉ̃ yuurãma. To bairi tunu ejaʉ jopepʉ na cʉ̃ ca-jeniñaro apirã nemoo cʉ̃ boca pãa jõorãma. 
LUK.12.37	Caniquẽnana caroaro cʉ̃re ca-yuuricarã aniri na ʉpaʉ cʉ̃ ca-tunu ejaro seeto wariñuurãma. Cariapena mʉjaare yʉ ĩi buio. To bairo na ca-bairo na ejaʉ, na ʉpaʉ nemoo ʉgarica cajawapʉ na rui roti, ʉgarique na ricawo nuʉmi. Cʉ̃ majuuna na ʉpaʉ anibacʉ quena na ʉgarique ricawo nuʉmi. 
LUK.12.38	To bairi ñami recomaca o ca-buju atí paʉ ca-caniquẽnare cʉ̃ ca-bʉga ejarã aniri wariñuurãma. To bairi nare bairona cá-átiparã mʉja ãa, yʉ ca-tunu atíparo jʉgoye mʉja yeri quenoo yuurãa. 
LUK.12.39	Ape wame quenare tʉgooñaña. Wii ʉpaʉ, “Ati ñami to ca-paʉ majuu ejagʉmi jee rutiri majocʉ,” ĩi majiquẽcʉmi. Cʉ̃ ca-majiata caroaro bipe, caniquẽcʉna coteboʉmi, jee rutiri majocʉ jãaremi ĩi. 
LUK.12.40	To bairona yʉ quenare, “To ca-paʉ majuu tunu ejagʉmi jã Ʉpaʉ,” mʉja ĩi majiquetigarã. To bairi caroaro yʉ ca-tunu atípere tʉgooñarã caroaro yʉ ca-boorije jetore áticõa aninucuña, na ca-ĩiñupʉ Jesú.
LUK.12.41	To bairi Pedro maca Jesúre cʉ̃ ca-jeniñañupʉ:
LUK.12.41	—Ʉpaʉ, ¿atie camaja nipetirãre na buioʉ mʉ ĩití? O ¿jã jetore que buioʉ mʉ ĩití?
LUK.12.42	To bairo cʉ̃ ca-ĩiro Jesú ca-ĩinemoñupʉ tunu:
LUK.12.42	—Ʉpaʉ jicãʉ aperopʉ aágʉ jʉgoye cʉ̃ paabojari majocʉ jicãʉre oco bairo cʉ̃ ĩimi: “Yʉ paabojari majare na ca-paapere na rotiya. Na ca-ʉgapere to canacã rʉmʉ na jooya.” 
LUK.12.43	To bairo cʉ̃ ĩri aperopʉ aáteñaʉmi. cá-aáteñaʉ aátacʉ tunu ejaʉ cʉ̃ yere ca-rotibojaʉ cʉ̃ ca-ĩi rotiricarore bairona caroaro cʉ̃ cá-áto tʉjʉ, seeto cʉ̃ wariñuu tʉjʉʉmi. 
LUK.12.44	Cʉ̃ wariñuu tʉjʉri, “Nipetiro yʉ yere yʉ ẽoro macacʉ ca-rotii mʉ anigʉ,” cʉ̃ ĩi, ʉpaʉ jõʉmi. 
LUK.12.45	Cʉ̃re ca-rotibojaʉ rooro cʉ̃ cá-ápata, “Yoaro bauquetigʉmi yʉ ʉpaʉ,” ĩi tʉgooñari, cʉ̃ ʉpaʉ paari majare na quẽ, jibiorique ca-eti pairã mena eti cumu, ʉga paca, cʉ̃ ca-baiata rooro popiyeye ecooboʉmi. 
LUK.12.46	“Yʉ ʉpaʉ di rʉmʉ, noo ca-paʉ ca-ano majuu tunu atígʉmi,” cʉ̃ ca-ĩi majiqueti paʉna cʉ̃ tunu ejaboʉmi cʉ̃ ʉpaʉ yua. Tunu eja, caroaro cʉ̃ ca-cotequetajere tʉjʉ, aperã caroorã, cʉ̃re ca-apiʉjaquẽna menapʉ cʉ̃ rocacõaboʉmi caroorã na ca-anopʉre. 
LUK.12.47	To bairi paa coteri majocʉ cʉ̃ ʉpaʉ cʉ̃ ca-boorijere majibacʉ quena cʉ̃ ca-rotirijere átiquẽcʉna ca-bai botioʉ ucʉ̃re seeto cʉ̃ popiyeyegʉmi cʉ̃ ʉpaʉ. 
LUK.12.48	Apeĩ macare cʉ̃ paa coteri majocʉ cʉ̃ ca-boorijere cariape cá-áti majiquẽcʉ cʉ̃ ca-ano jĩabʉjana cʉ̃ popiyeyegʉmi cʉ̃re. To bairi na ʉpaʉ caroaro cʉ̃ ca-boorijere cá-áti majirãre, “Caroaro ája,” na ĩigʉmi. Aperã na netoro ca-majirã macare, “Seeto majuu na netoro caroaro ája,” na ĩigʉmi na ʉpaʉ. “Jĩabʉjana ca-majirã netoro ca-majirã mʉja ãa. To bairi caroaro ája mʉjaa,” na ĩigʉmi. To bairi mʉja cá-áti majiri wame cõo mʉja cá-átipere boomi Dio, ca-ĩiñupʉ Jesú.
LUK.12.49+LUK.12.50	’Ati yepapʉ yʉ ca-ejawʉ, Dio Espíritu Santore camaja na yeripʉre joʉ acʉ́. Na yʉ ca-jooparo jʉgoye yʉ ca-popiye tamuope anigaro. To bairi yʉ ca-popiye tamuope yoaro mee to ca-yaparoro yʉ boobapa. 
LUK.12.51	“Ati yepapʉ ejami Jesú, caroa ãnajere joogʉ,” yʉ ĩi tʉgooñaquẽja. Yʉ ca-ejarije jʉgori camaja ricati yʉ ca-aniere tʉgooñabana ame tuti, amequẽgarãma. 
LUK.12.52	Camaja jicãʉ punaa anibana quena, “Jicãrona caroaro mani anigarã,” ĩi majiquetigarãma. 
LUK.12.53	Jicãʉ yʉ boogʉmi. Apeĩ maca yʉ booquetigʉmi. To bairi ca-pacʉ cʉ̃ macʉ mena ame tutigarãma. Ca-paco cõ maco mena ame tutigarãma. To bairona ame bai punijinigarãma jicãʉ yʉre ca-boʉ, apeĩ maca yʉre ca-booquẽcʉ, to bairo anibana, ca-ĩiñupʉ Jesú.
LUK.12.54	Camajare oco bairo na ca-ĩi buionemoñupʉ Jesú tunu:
LUK.12.54	—Muipu cʉ̃ ca-roca jãa atí nʉgoa macare oco bʉrʉri mʉja ca-tʉjʉata, “Oco ocagaro bai,” mʉja ĩi tʉjʉ majirã. To bairo mʉja ca-ĩirore bairona ocaro. 
LUK.12.55	Wino ca-jõcʉ nʉgoa macai to ca-papuro tʉjʉrã, “Ajigaro bai,” mʉja ĩi. To bairo mʉja ca-ĩirore bairona ajiro. 
LUK.12.56	Mʉjaa ʉmʉrecóo macajere dope bairo ca-baurije tʉjʉrina ati yepa macajere to bairona baigaro bai, mʉja ĩi tʉjʉ maji. To bairo ca-tʉjʉ majirã anibana quena, ¿Nope ĩirã ato cõo mʉjaare yʉ cá-áti iñoobatie macare to bairo ĩigaro áa, mʉja ĩi majigaquẽetí? To bairi, “Ca-majirã jã ãa,” ca-ĩitorã mʉja ãa.
LUK.12.57	’¿Nope ĩirã mʉja majuuna, “Atie cariape macaje cá-átipe ãa,” mʉja ĩi tʉgooña beje majiquẽetí? ¿Nope ĩirã mʉja majuuna caroare mʉja tʉjʉ beje majiquẽetí? 
LUK.12.58	Apeĩ, “Rooro yʉ mʉ ájupa, to bairi yʉ mʉ wapamo,” mʉjaare ĩi tutiri, ʉparãpʉre cʉ̃ ca-wadajãgaro nemoo cʉ̃ mena oca quenoocõaña. Cʉ̃ mena mʉja ca-oca quenooquẽpata ʉpaʉ jues tʉpʉ mʉja jooboʉmi. Cʉ̃ mena mʉja ca-oca quenoata jues tʉpʉ mʉja jooquetigʉmi. To bairo mʉja ca-ĩi oca quenooquẽpata jues tʉpʉ mʉja cʉ̃ ca-jooro cʉ̃ maca polisía maja ʉpaʉre cʉ̃ pijo átiri, presopʉ mʉjaare cʉ̃ cũu rotiboʉmi. 
LUK.12.59	To bairi presopʉ mʉja na ca-jooro nipetiro mʉja ca-wapamorijere mʉja ca-wapaye peoquẽpata mʉja buuquetiborãma, na ca-ĩiñupʉ Jesú.
LUK.13.1	Jesú camajare cʉ̃ ca-buio ani paʉ aperã cʉ̃ tʉpʉ ca-ejayuparã. Eja, Pilato, ti maca ʉpaʉ jicãarã Galilea macanare na cʉ̃ ca-jĩa rotiriquere Jesúre cʉ̃ ca-buioyuparã. Pilato oco bairo na cá-áti jĩa rotiyupʉ. Na maca waibʉcʉrãre jĩa joe buje mʉgori Diore áti nʉcʉbʉgorã cá-átibajuparã. To bairo na cá-áti ani paʉna Pilato cʉ̃ ca-jĩa rotiricarã ejari, na ca-jĩa reecõañuparã.
LUK.13.2	To bairo na ca-ĩi buiorijere apii oco bairo na ca-ĩiñupʉ Jesú:
LUK.13.2	—¿Dope bairo mʉja ĩi tʉgooñatí mʉjaa? Na yarã aperã netoro caroorije cá-ána aniri jĩa ecooricarãma, ¿mʉja ĩi tʉgooñatí? 
LUK.13.3	To bairo ca-baiquẽjupa. Cariape mʉjaare yʉ ĩi buiogʉ. Mʉja quena caroorije mʉja cá-átajere tʉgooñarique pairi mʉja ca-wajoaquẽpata to bairona mʉja tamuo yajigarã mʉja quena, na ca-ĩiñupʉ Jesú. 
LUK.13.4	—Ape wame quenare mʉjaare yʉ ĩi buio. Siloépʉ na ca-wee nʉcorica tutu ca-pua ñaa aáto dieciocho canacãʉ camaja ca-jĩa ecooyuparã ti tuture. Aperã Jerusalén macana netoro caroorije cá-ána aniri jĩa ecooricarãma, ¿mʉja ĩi tʉgooñatí? 
LUK.13.5	To bairo ca-baiquẽjupa. Mʉja quena caroorije mʉja cá-átajere tʉgooñarique pairi mʉja ca-wajoaquẽpata to bairona mʉja tamuo yajigarã mʉja quena, na ca-ĩiñupʉ Jesú.
LUK.13.6	To bairo na ĩri bero queti buio majiorica wame oco bairo na ca-ĩi buioyupʉ Jesú:
LUK.13.6	—Jicãʉ camajocʉ cʉ̃ ya wejepʉre higuera ca-wamecʉtii yucʉre ca-oteyupʉ. Cabero, “Meere, rica cʉticoato,” ĩi ca-tʉjʉ aábajupʉ. Ca-rica maañupe. 
LUK.13.7	Ca-rica mano tʉjʉri cʉ̃ ya wejere ca-paabojaʉre oco bairo cʉ̃ ca-ĩiñupʉ: “Itia cʉma aápá. Atii ricare jeegʉ nairoacã yʉ tʉjʉ atínucubapa. Jicã unoacã yʉ bʉgaquẽe. To bairi tiire queti rocacõaña. Ca-ñuuquẽtii majuuna apeye caroa macare yʉ ca-oteborore mata tʉjʉnucu.” 
LUK.13.8+LUK.13.9	To bairo cʉ̃ ca-ĩiro: “Ʉpaʉ, mani rocaquẽna mai. Tii pʉtore yʉ yejea aju õwa tuuñagʉ, ¿ape cʉma to rica cʉtiquetibocʉtí? ĩi. To ca-rica cʉtiqueticõaata to cõona mani queti rocacõagarã,” cʉ̃ ca-ĩiñupʉ cʉ̃ ca-paabojaʉ, ca-ĩi buioyupʉ Jesú. Tiere to bairo ĩi camaja na ca-wajoapere na yʉ yuugʉ mai, nemoona na yʉ popiyeyequetigʉ ĩi, to bairo ca-ĩiñupʉ.
LUK.13.10	Jicã rʉmʉ yerijãrica rʉmʉ ca-ano neñapo buerica wiipʉ camajare na ĩi buio ãcʉ̃ cá-ájupʉ Jesú. 
LUK.13.11	Ti wiipʉ ca-añupo cãromio cá-aá wamʉnʉca po aá majiquẽco. Yeri wãti to bairo cõ ca-bairo maca ca-añupo. Dieciocho cʉmari to bairo ca-bai ãcõ ca-añupo. 
LUK.13.12	Jesú maca cõre cõ tʉjʉʉ, cõre ca-pi jooyupʉ:
LUK.13.12	—Mʉ ca-riaye cʉtiere mʉ yʉ netoocõa, cõ ca-ĩiñupʉ.
LUK.13.13	To bairo cõ ĩina, cʉ̃ wamori mena cõ ca-ñupeoyupʉ. Cõ cʉ̃ ca-ñupeorona, meere cariape ca-wamʉ pooyupo. Wamʉ poona, Diore, “Seeto ñuubʉja,” ca-ĩi wariñuuñupo. 
LUK.13.14	Neñapo buerica wii ʉpaʉ Jesúre cʉ̃ ca-punijini tʉjʉyupʉ, yerijãrica rʉmʉrena cõ ca-riaye cʉtiere cõ cʉ̃ ca-netooro tʉjʉri. Punijini tʉjʉri, camajare oco bairo na ca-ĩiñupʉ:
LUK.13.14	—Seis rʉmʉrina ãa paarica rʉmʉri. To bairi ti rʉmʉri paarica rʉmʉri jetore netoo rotira ajá mʉja ca-riaye cʉtiere. Yerijãrica rʉmʉ ca-paaya mani rʉmʉre mʉja ca-riaye cʉtiere netoo rotira atíqueticõaña, na ca-ĩiñupʉ ti wii ʉpaʉ to ca-ãnare.
LUK.13.15	To bairo cʉ̃ ca-ĩrijere apii mani Ʉpaʉ Jesú oco bairo cʉ̃ ca-ĩiñupʉ:
LUK.13.15	—Seeto ca-ĩito pairã majuu mʉja anicõa. Yerijãrica rʉmʉ to ca-anibato quena mʉja yarãre wecʉare, o burrore jia tu nʉcoricarãre na popiori na tʉ̃ga aá átiri ocore na mʉja tĩaborã na etirica paʉpʉre. 
LUK.13.16	To bairona atio Abraham ãnacʉ pãrameo quenare yerijãrica rʉmʉ to ca-anibato quena cõ cá-átipe ãa. Cõre ca-netoope ãa Sataná yoaro jiaricarore bairo cõ cʉ̃ cá-átibatajere. Yerijãrica rʉmʉ to ca-anibato quena to bairo cõ cá-átipe ãa, ca-ĩiñupʉ.
LUK.13.17	To bairo cʉ̃ ca-ĩiro apirã cʉ̃ ca-punijini tʉjʉricarã maca nipetiro dope bairo cʉ̃ ca-ĩi wada canamu majiquẽjuparã. Aperã maca camaja pato ca-wariñuuñuparã Jesú caroaro cʉ̃ cá-áti iñoorijere tʉjʉrã.
LUK.13.18+LUK.13.19	Oco bairo na ca-ĩi buio majioñupʉ Jesú tunu:
LUK.13.18+LUK.13.19	—Ʉpaʉ Dio cʉ̃ ca-anie queti oco bairo ãa: Jicãʉ cʉ̃ ya wejepʉ jicã ape mostasa ca-wamecʉtii rica apeacãre oteimi. Tii putiro pairicʉ majuu bʉcʉaro. To bairi tiipʉre minia eja, na ria bati ca-anipere peorãma tii rʉpʉripʉre. Tii apeacãre bairona ani jʉgo Ʉpaʉ Dio cʉ̃ ca-anie queti. Cabero pairicʉ ca-bʉtirore bairona nipetiropʉ cʉ̃ ye queti jeja aáto. Minia to na ca-peja ani wariñuurore bairona camaja Jesúre apiʉjari yerijã wariñuuriquere bʉgagarãma ĩi, to bairo ca-ĩi buioyupʉ Jesú.
LUK.13.20+LUK.13.21	Oco bairo ca-ĩiñupʉ Jesú tunu:
LUK.13.20+LUK.13.21	—Ʉpaʉ Dio cʉ̃ ca-anie queti ati wamere bairo ãa: Cãromio pan átigo trigo pocare itia bapa jee átiri oco mena pʉgo ajuomo. Cabero tunu tiepʉre petoacã levadura na ca-ĩrijere ajuomo, to wauato ĩo. Tieacã mena cõ ca-ajurona pan ca-anipa bʉrʉa pairo wauacoato yua. Tieacã ca-wauorije ti bʉrʉa nipetiro ca-wauarore bairona Ʉpaʉ Dio cʉ̃ ca-anie queti quena ati yepa nipetiropʉ jeja batecoato.
LUK.13.22	Cabero Jesú Jerusalén'pʉ aácʉ cʉ̃ ca-neto aáto canacã macapʉrena camajare na ca-buio neto aájupʉ. 
LUK.13.23	To bairo cʉ̃ ca-ĩi buio aátopʉ jicãʉ Jesúre cʉ̃ ca-ĩi jeniñañupʉ:
LUK.13.23	—Jã Ʉpaʉ, ¿petoacã na anicʉtí Dio cʉ̃ ca-catíorã mʉ tʉpʉ ca-neto ejaparã?
LUK.13.23	To bairo cʉ̃ ca-ĩiro:
LUK.13.24	—Capaarã Dio tʉpʉ ejagabana quena eja majiquetigarãma, Diore ca-nʉcʉbʉgoquẽna aniri. Mʉja maca Diore ca-api nʉcʉbʉgorã ca-ejaqueti jopeacãpʉ ca-jãa aánaare bairona mʉja ãa, jicãarãacã aniri. To bairi ti jopeacãpʉ ca-jãagarãre bairo maca anicõaña.
LUK.13.25	Apeye na ca-ĩi buio majioñupʉ Jesú tunu:
LUK.13.25	—Wii ʉpaʉ cʉ̃ ca-bia jãato bero cʉ̃ jopepʉ ca-ñoje tʉjʉnucurãre bairona mʉja anigarã Dio tʉpʉre jãagarã. To bairi mʉjaa, “Ʉpaʉ, jã pãa jõo joʉ ajá,” cʉ̃ mʉja ĩibagarã. To bairo mʉja ca-ĩrijere mʉja yʉʉquetigʉmi. “Mʉjaare yʉ majiquẽe. Noo macana mʉja ãnaa ta, mʉjaare yʉ majiquẽe,” mʉja ĩicõagʉmi. 
LUK.13.26	To bairo cʉ̃ ca-ĩiro oco bairo mʉja ĩicõa ani bʉgañagarã: “Jãana mʉ mena jã ca-bapacʉti eti, ʉganucuwʉ. Jã ya macapʉre Dio ye quetire mʉ ca-buio teñawʉ,” cʉ̃ mʉja ĩigarã. 
LUK.13.27	To bairo cʉ̃ mʉja ca-ĩiro, “Mʉjaare yʉ majiquẽe. Meere, mʉjaare yʉ ĩiwʉ. Aperopʉ aánaja. Caroorã mʉja ãa nipetiro,” mʉja ĩigʉmi. 
LUK.13.28	Topʉ Ʉpaʉ Dio cʉ̃ ca-anopʉ Abraham, Isaá, Jacobo, Dio ye quetire ca-buioricarã tirʉmʉpʉ macanare Dio tʉpʉ ca-ãnare na mʉja tʉjʉgarã. Na tʉjʉrã, “Manire reecõañupi,” mʉja ĩi tʉgooñarique paigarã. “¡Agʉ!” mʉja ĩi otigarã, seeto tʉgooñarique pairique mena. 
LUK.13.29	To bairi camaja nipetirãpʉ macana Dio tʉpʉ ejagarãma. Topʉ cʉ̃ mena ʉga ruigarãma, na ca-ĩiñupʉ Jesú. 
LUK.13.30	To bairo ca-bairi paʉre oco bairo baigaro: Ati yʉteapʉ ca-ãna jicãarã cawatoa ca-ãna na ca-ĩi tʉgooñabatana maca ʉparãre bairo anigarãma Dio tʉpʉ. Aperã ati yʉteapʉ ca-ãna jicãarã caʉparã ca-ãna una maca topʉre cawatoa ca-ãna anicõagarãma, ca-ĩiñupʉ Jesú.
LUK.13.31	Jesú to bairo camajare cʉ̃ ca-buiori paʉna fariseo maja jicãarã cʉ̃ tʉpʉ ca-ejayuparã. Cʉ̃ tʉpʉ eja, oco bairo cʉ̃ ca-ĩiñuparã:
LUK.13.31	—Ʉpaʉ Herode mʉ jĩagami. To bairi yoaro mee aperopʉ aácʉja.
LUK.13.32	To bairo cʉ̃ na ca-ĩiro:
LUK.13.32	—Herodere ca-ĩitorique paiire oco bairo cʉ̃ ĩi buioya: “ ‘Yucʉ, bujiyʉ camaja na yeripʉ ca-jañarã wãtiare na yʉ buu reebojagʉ mai. Ca-riayecʉna quenare na yʉ catíogʉ. Bujiyʉ ape rʉmʉ maca to cõona yʉ áti yaparogʉ,’ ĩmi Jesú,” cʉ̃ ĩiña Herodere. 
LUK.13.33	Bujiyʉ ape rʉmʉpʉ yʉ eja aágʉ Jerusalén'pʉre. To bairi yucʉ, bujiyʉ, to bairona áticõa ãcʉ̃ yʉ áa mai Jerusalén'pʉ yʉ ca-eja aáparo jʉgoye. Topʉ ejaʉ to cõona yʉ áti janacõagʉ tiere. Jicãʉ maca Dio ye quetire buiori majocʉ aperopʉ Jerusalén ca-aniquẽtopʉ jĩa ecoorique maa, na ca-ĩiñupʉ Jesú.
LUK.13.33	To bairi Jerusalén'pʉ na ca-jĩapaʉ yʉ ãa ĩi, to bairo na ca-ĩi buioyupʉ Jesú fariseo majare. To bairo na ĩi, oco bairo ca-ĩiñupʉ Jesú Jerusalén macanare:
LUK.13.34	—Mʉjaa Jerusalén macana Dio ye quetire ca-buiorãre ca-jĩa reerã mʉja ãa. Mʉja tʉpʉ Dio cʉ̃ ca-buio roti joobanare ʉ̃ta rupaa mena ca-ree jĩarã mʉja ãa. Mʉjaare maii capee yʉ tʉpʉ mʉjaare yʉ pii neonucugabapa. Ãboco cõ punaacãre maio nare cõ ca-jee neo cũurore bairona mʉjaare yʉ átiganucubapa. Yʉre mʉja booquẽe. 
LUK.13.35	To bairi mʉja ca-ani paʉre rocagʉmi Dio. Cariapena mʉjaare yʉ ĩi. Meere, to cõona yʉ mʉja tʉjʉ tʉja. Yʉre mʉja tʉjʉnemoquetigarã ati yepapʉ yʉ ca-tunu atíparo jʉgoye. Ti paʉ ca-ano yʉre tʉjʉrã oco bairo yʉre mʉja ĩigarã: “Ca-jʉgoyepʉ Dio, ‘Cʉ̃ yʉ joogʉ,’ cʉ̃ ca-ĩricʉna ãmi Jesú. Ca-ñuu majuucõaʉ ãmi,” yʉre mʉja ĩigarã, ca-ĩiñupʉ Jesú.
LUK.14.1	Jicã rʉmʉ na yerijãrica rʉmʉ ca-ano Jesú ca-ʉgaʉ aájupʉ fariseo majocʉ ʉpaʉ jicãʉ cʉ̃ ya wiipʉ. Topʉ cʉ̃ ca-ano fariseo maja seeto Jesúre cʉ̃ ca-tʉjʉ coteyuparã. 
LUK.14.2	Topʉ Jesú riape majuure ca-añupʉ jicãʉ rupaʉna ca-bipii. 
LUK.14.3	To bairi judío majare ca-buerãre, fariseo maja quenare na ca-jeniñañupʉ Jesú:
LUK.14.3	—Yerijãrica rʉmʉ ca-ano ¿Moisé cʉ̃ ca-ucarique ca-riaye cʉnare to catío rotiquetibauparí?
LUK.14.4	To bairo na cʉ̃ ca-ĩi jeniñaro dope bairo cʉ̃ ca-boca ĩi yʉʉquẽjuparã. To bairi ca-riaʉre cʉ̃ pañari cʉ̃ ca-catíoyupʉ Jesú. Cʉ̃ catío yaparo cʉ̃ ca-tunu aá rotiyupʉ. 
LUK.14.5	Cʉ̃ tunu aá rotiri bero cʉ̃re ca-tʉjʉ coterãre oco bairo na ca-ĩiñupʉ:
LUK.14.5	—Mʉja yaʉ burro, o wecʉ oco jeerica opepʉ cʉ̃ ca-roca jãa aápata nemoona cʉ̃ mʉja ne buuborã yerijãrica rʉmʉ to ca-anibato quena, na ca-ĩiñupʉ Jesú.
LUK.14.6	Na maca dope bairo cʉ̃ ca-ĩi yʉ majiquẽjuparã yua.
LUK.14.7	Fariseo majocʉ, yʉ tʉpʉ na ʉgaato ĩi, cʉ̃ ca-pi jooricarã caroa paʉri ʉparã na ca-ruirijepʉre na ca-beje ruiro tʉjʉri oco bairo na ca-ĩi buioyupʉ Jesú:
LUK.14.8	—Wamo jiarica boje rʉmʉ mʉjaare na ca-ʉga rotiata ʉparã na ca-ruirijere ruigaqueticõaña. Ʉparã yepʉre mʉja ca-ruiata jicãʉ mʉja beropʉ caʉpaʉ maca ejaboʉmi. 
LUK.14.9	Cʉ̃ ca-ejaro, “Ani ʉpaʉ cʉ̃ ca-ruiparore wamʉnʉcaña. Jõo maca ruija,” mʉja ĩiboʉmi mʉjaare ca-pi jooricʉ. To bairo mʉja cʉ̃ ca-ĩiro aperã na ca-tʉjʉ jooro boboro mʉja baiborã. 
LUK.14.10	To bairi mʉja na ca-ʉga rotiata ca-ʉjaro maca ruiya mʉjaa. To bairo mʉja ca-bairo tʉjʉʉ mʉjaare ca-ʉga rotiricʉ mʉja ĩigʉmi, “Yʉ yaʉ, atobʉjaacã ʉparã mena ruiya,” ĩiboʉmi. To bairo mʉja cʉ̃ ca-ĩiro apirã mʉja tʉ ca-ruirã boboro tʉjʉquetigarãma. “Ati maja ca-ñuurã ãñupa,” mʉja ĩigarãma. 
LUK.14.11	Nii, “Ca-ãni majuʉ yʉ ãa, cʉ̃ majuuna ca-ĩi tʉgooñaʉ cawatoa macacʉ cʉ̃ ca-ano cʉ̃ átigʉmi Dio.” “Cawatoa ca-ãcʉ̃ yʉ ãa yʉa,” ca-ĩi tʉgoonaʉ maca aperã netoro ca-ãcʉ̃ anigʉmi, na ca-ĩi buioyupʉ Jesú.
LUK.14.12	Na ĩi yaparo, “Yʉ mena ʉgaya,” cʉ̃ ca-ĩricʉre, oco bairo cʉ̃ ca-ĩi buioyupʉ Jesú:
LUK.14.12	—Mʉa aperãre mʉ mena na ʉga rotii mʉ mena macanare, mʉ bairãre, mʉ yarãre, pairo ca-cʉgorãre na pii jooqueticõaña. Nare mʉ ca-pi jooata na quena mʉre ʉga rotirã mʉ pijo ameborãma. Nare mʉ ca-pi joo jʉgorique wapare bairona mʉ ĩirã mʉ ĩiborãma. 
LUK.14.13	Mʉ tʉpʉ aperãre mʉ ca-ʉga rotigaata ca-bopacoorã macare na pijoya. cá-aá majiquẽnare, jicã rʉpo ca-rooye tuaricarãre, ca-cape manare, to bairo ca-bairã macare na pijoya. 
LUK.14.14	To bairo mʉ cá-áto wariñuuriquere mʉ joogʉmi Dio. Na maca mʉ ʉga roti ame majiquẽema. Mʉ maca to bairo ácʉ Dio yarã caroarã na ca-tunu catíri paʉpʉre caroa majuure mʉ bʉgagʉ.
LUK.14.15	To bairo Jesú cʉ̃ ca-ĩiro apii jicãʉ cʉ̃ mena ca-ʉgaʉ oco bairo cʉ̃ ca-ĩiñupʉ Jesúre:
LUK.14.15	—Ʉpaʉ Dio cʉ̃ ca-anopʉ cʉ̃ mena ca-ʉgaparã wariñuugarãma, cʉ̃ ca-ĩiñupʉ.
LUK.14.16	Jesú maca oco bairo cʉ̃ ca-ĩi buio majioñupʉ:
LUK.14.16	—Jicãʉ caroaro boje rʉmʉ áti ʉgagʉ ca-quenooñupʉ. Quenoo yaparori capaarã majuure na cá-atí roti joobajupʉ. 
LUK.14.17	Ca-ʉgapa paʉ majuu ca-ano cʉ̃ paa cotebojari majocʉre, “Yʉ mena ca-ʉgaparã yʉ ca-buioricarãre, ‘Meere na ʉgara apáro. Yʉ quenoo yaparo mʉja ĩi joomi,’ na ĩi buioʉja,” ca-ĩiñupʉ. To bairi cʉ̃ paabojari majocʉ maca na ca-buioʉ aábajupʉ yua. 
LUK.14.18	To bairo na cʉ̃ ca-ĩi buioʉ ejarijere apirã nipetiro cʉ̃ ca-piibatana, “Jã aá majiquẽe,” cʉ̃ ca-boca ĩiñuparã. Jicãʉ oco bairo cʉ̃ ca-ĩiñupʉ: “Jicã yepa oterica yepa yʉ wapaye yaparo. To bairi yucʉacã ti yepare tʉjʉ aácʉ yʉ áa. To bairi, ‘Atí majiquẽemi,’ cʉ̃ ĩiña mʉ ʉpaʉre,” cʉ̃ ca-ĩiñupʉ. 
LUK.14.19	Apeĩ, “Pʉga wamo cõo canacãʉ wecʉare na yʉ wapaye yaparo. To bairi yucʉacã na tʉjʉ aácʉ yʉ áa mai. To bairi, ‘Atí majiquẽemi,’ cʉ̃ ĩiña mʉ ʉpaʉre,” cʉ̃ ca-ĩiñupʉ. 
LUK.14.20	Apeĩ quena, “Yʉ nʉmo cʉticoapʉ yucʉacana. To bairi yʉ aá majiquẽe,” cʉ̃ ca-ĩiñupʉ. 
LUK.14.21	To bairo na ca-ĩiro ca-tunucoajupʉ paabojari majocʉ cʉ̃ ʉpaʉ tʉpʉ. Tunu aá, cʉ̃ ʉpaʉre na ca-ĩrica wame cõo cʉ̃ ca-buio peocõañupʉ. To bairo na ca-ĩriquere apiri, ca-punijiniñupʉ caʉpaʉ. Punijini, cʉ̃ paabojari majocʉre oco bairo cʉ̃ ca-ĩiñupʉ yua: “Uwaro macapʉ aácʉja. Nipetiro maca watoaripʉ noo ca-ani paʉriacãpʉ ca-ãna ca-bopacoorã macare na piya. To bairi cá-aá majiquẽnare, ca-cape tʉjʉquẽnare, ca-rʉpori rooye tuaricarãre, to canacã paʉ macana to bairo ca-bairã jetore na piya.” 
LUK.14.22	To bairi cʉ̃ paabojari majocʉ cʉ̃ ʉpaʉ ca-bopacoorãre cʉ̃ ca-pii rotiricarore bairona na ca-pii aájupʉ. Na pii yaparo oco bairo cʉ̃ ca-ĩiñupʉ cʉ̃ ʉpaʉre: “Ʉpaʉ, yʉ mʉ ca-rotiricarore bairona yʉ pii yaparowʉ. Yʉ cá-átibato quena wii maca jiraquẽe mai,” cʉ̃ ca-ĩiñupʉ. 
LUK.14.23	To bairo cʉ̃ ca-ĩiro apii oco bairo cʉ̃ ca-ĩiñupʉ cʉ̃ ʉpaʉ tunu: “Aácʉja maca tʉjaroripʉ macanare ma mʉ cá-aáti paʉ ca-ãna quenare na piija. To bairo mʉ cá-áto yʉ wii jiragaro yua,” cʉ̃ ca-ĩiñupʉ paabojari majocʉre cʉ̃ ʉpaʉ. 
LUK.14.24	“Yucʉra yua yʉ ca-ʉga roti jʉgobatana maca ʉgaqueti majuucõagarãma, jocʉ mee yʉ ĩi,” cʉ̃ ca-ĩiñupʉ cʉ̃ ʉpaʉ, na ca-ĩiñupʉ Jesú yua.
LUK.14.25	Camaja capaarã Jesúre cʉ̃ ca-ʉja aájuparã. To bairo na ca-bairo Jesú na amojore nʉca tʉjʉri, oco bairo na ca-ĩiñupʉ:
LUK.14.26	—Aperã mʉja ca-mairo netoro yʉre maiña. Yʉre mʉja ca-mairo netoro aperã macare mʉja ca-maiata yʉ mena macana mʉja ani majiquetigarã. To bairi mʉja pacʉare, mʉja nʉmoare, mʉja punaare, mʉja bairãre, mʉja ca-anie cʉtie quenare mʉja ca-mairo netoro yʉre maiña. 
LUK.14.27	Yʉa yʉ popiye tamuogʉ. Apeĩ yʉ cabuei anigabacʉ quena, “Cʉ̃ ca-bairicarore bairo yʉ popiye tamuogatee yʉa,” ca-ĩi ucʉ̃ maca yʉ mena macacʉ aniquetigʉmi, na ca-ĩiñupʉ Jesú. 
LUK.14.28	—Jicãʉ ca-ʉmʉari wiire átigʉ cʉ̃ niyerure cõoña jʉgoʉmi, ti wiire paarique wapa ¿yʉ ca-wapayepe to ejagabaparí? ĩi. 
LUK.14.29	Cʉ̃ ca-cõoña jʉgoquẽpata ti wii recomaca ca-anona cʉ̃ niyeru cʉ̃ ca-wapayerique peticoaboro. To bairi cʉ̃ cá-átibata wiire áti yaparo majiquetiboʉmi. To bairo ca-bairijere tʉjʉrã aperã cʉ̃ ĩi epeborãma ti wiire ca-paabatacʉre. 
LUK.14.30	“Ani ca-pairi wiire átigabajupi. Yaparo majiquẽjupi,” cʉ̃ ĩi epeborãma. 
LUK.14.31	To bairo quena jicãʉ ʉpaʉ apeĩ ʉpaʉ mena cʉ̃ ca-amequẽparo jʉgoye oco bairo tʉgooñaʉmi: “¿Yʉa peeto bʉjaacãna yʉ ʉmʉa mena cʉ̃ maca yʉ netobʉjaro caʉmʉa cʉcʉre cʉ̃ yʉ amequẽ ocabʉtibocʉtí?” ĩi tʉgooñaʉmi. 
LUK.14.32	To bairi apeĩ ʉpaʉ maca jõopʉna cʉ̃ yarã jĩari maja pato mena cʉ̃ ca-ano, “Mani amequẽqueticõato,” ĩi, cʉ̃ queti joʉmi. 
LUK.14.33	To bairi yʉ cabuerã anigarã caroaro tʉgooña jʉgoya mʉja cá-átipere. Na ca-cõoña jʉgoricarore bairona ája. To bairi nii cʉ̃ yere maii tiere ca-cũu aáweogaquẽcʉ yʉ mena macacʉ ani majiquetigʉmi, na ca-ĩiñupʉ Jesú.
LUK.14.34	’Moa ca-ocaarije ñuubʉja. Ca-ocaaquẽtie macare dope bairo apeye unie ʉgariquepʉre jaña maniboro. 
LUK.14.35	Õwa turique quena ñuuquetiboro ca-ocaaquẽtie aniri. Ca-reepe aniboro. Noa yʉre ca-apirã yʉ ca-ĩi buiorijere caroaro apiʉjaya, ca-ĩiñupʉ Jesú.
LUK.15.1	Camaja yere gobiernore niyeru jeebojari maja, aperã caroorã quena Jesú tʉpʉ ca-ejanucuñuparã, cʉ̃ ca-buiorijere apigarã. 
LUK.15.2	To bairi fariseo maja, aperã judío majare cabuerã roorije Jesúre cʉ̃ ca-ĩi wada pai coteyuparã:
LUK.15.2	—Ani caroorãre na bapacʉti ʉganucumi, ca-ame ĩiñuparã.
LUK.15.3	To bairo na ca-ĩiro apii oco bairo na ca-ĩi buio majioñupʉ Jesú:
LUK.15.4	—Jicãʉ cien ovejare ca-cʉgoʉ jicãʉ cʉ̃ ca-bauquẽpata nare noventa y nueve majuu ca-rʉjarãre caroa ta ca-ani paʉpʉ na cũucõari ca-yajiricʉre cʉ̃ macaʉ aáboʉmi. 
LUK.15.5	Cʉ̃ maca bʉgacõaripʉ cʉ̃ ne apa, wariñuuboʉmi. 
LUK.15.6	Wariñuuri cʉ̃ ya wiipʉ tunu eja, aperã cʉ̃ yarãre, cʉ̃ mena macanare neñapo rotiboʉmi. “Cʉ̃ yʉ bʉgawʉ yʉ oveja ca-yajiricʉre. Mʉja quena yʉ wariñuunemorã ajá,” na ĩiboʉmi. 
LUK.15.7	To bairi oco bairo mʉjaare yʉ ĩigʉ: Oveja ca-yajiricʉre cʉ̃ ca-bʉga wariñuurore bairona, jicãʉ ucʉ̃ caroorije cʉ̃ cá-átajere cʉ̃ ca-jʉtiriti wajoa reata ʉmʉrecóopʉre Dio cʉ̃ tʉ macana mena wariñuu netogʉmi. Aperã, “Ca-ñuurã jã ãa. Caroorije maa jãarã. To bairi jã jʉtiritiquẽe,” ca-ĩi tʉgooñarã macare na jʉgo tʉjʉ wariñuuquetigʉmi Dio cʉ̃ tʉ macana mena, na ca-ĩi buioyupʉ Jesú.
LUK.15.8	Ape wame na ca-ĩi queti buio majioñupʉ Jesú tunu:
LUK.15.8	—Cãromio pairo ca-wapacʉti tiiri pʉga wamo cõo canacã tii ca-cʉgoo jicã tii ca-yajiro tʉjʉo jĩa bujuricarore jĩa buju átiri to canacã paʉpʉre owa macabomo, ti tiire bʉgago. 
LUK.15.9	Ti tiire bʉgacõaripʉ wariñuo aperãre cõ yarãre, cõ mena macanare na pii neobomo, yʉ wariñuunemoña mʉja quena na ĩo. “Yʉ niyeru tii ca-yajirica tiire yʉ bʉgacõawʉ,” na ĩibomo. 
LUK.15.10	Cariapena mʉjaare yʉ ĩi: Cõ ca-wariñuurore bairona wariñuu netogʉmi Dio cʉ̃ tʉ macana mena camajocʉ carooʉ caroorije cʉ̃ cá-átajere jʉtiriticõari cʉ̃ ca-wajoaro, na ca-ĩiñupʉ Jesú.
LUK.15.11	Ape wame queti buio majiorica wame ca-buioyupʉ Jesú tunu:
LUK.15.11	—Jicãʉ camajocʉ cʉ̃ punaa caʉmʉa pʉgarã ca-añuparã. 
LUK.15.12	Ca-bai maca cʉ̃ pacʉre oco bairo cʉ̃ ca-ĩiñupʉ: “Caacʉ, mʉ ca-cʉgorijere mʉ ca-bai yajiro bero ca-recomaca yʉ cʉgo ʉjagʉ. To bairi nemoona yʉ ricawoya yʉ ca-cʉgo ʉjapere,” cʉ̃ ca-ĩiñupʉ. To bairo cʉ̃ ca-ĩiro na pʉgarãpʉrena na ca-ricawoyupʉ cʉ̃ yere yua. 
LUK.15.13	Noo canacã rʉmʉ bero meena ca-bai maca cʉ̃ ye apeye uniere nipetiro jee, aperopʉ ca-yoaropʉ cá-aáteñaʉ aácoajupʉ. Topʉ cʉ̃ cá-aáteñari paʉpʉ cʉ̃ ye niyeru cʉ̃ pacʉ cʉ̃ ca-ricawobatajere caroorije cʉ̃ ca-boorijerena ca-wapaye ree peticõañupʉ. 
LUK.15.14	Cʉ̃ niyeru cʉ̃ ca-wapaye ree petiro bero ti yepapʉ quena ca-ʉgarique peticoajupe. To bairo to ca-bairo seeto ca-ñigo tamuo jʉgoyupʉ. 
LUK.15.15	Ñigo riabacʉ ti yepa macacʉre ca-paarique jenii aájupʉ. To bairi ti yepa macacʉ maca cʉ̃ yejeare cʉ̃ ca-nu cote rotiyupʉ. 
LUK.15.16	To bairi na coteipʉ caroorije yejea na ca-ʉgarijerena ca-ʉgaganucuñupʉ, seeto ñigo riabacʉ. Camaja noa aperã cʉ̃ ca-ʉgarique nuuquẽjuparã.
LUK.15.17	To bairi rooro baibacʉ cʉ̃ yeripʉ oco bairo ca-ĩi tʉgooñañupʉ: “Capaarã yʉ pacʉ ʉmʉa na ʉgarique petiquẽto. Yʉ maca ¿nope ĩi atopʉ yʉ ñigo riacʉti yʉa?” ca-ĩi tʉgooñañupʉ. 
LUK.15.18	“Yʉ pacʉ tʉpʉ ca-tunu aápaʉ yʉ ãcʉ̃. Tunu ejaʉ oco bairo cʉ̃ yʉ ĩigʉ: ‘Caacʉ, rooro mʉ yʉ ca-oca apiʉjaquẽpʉ. Dio quenare to bairona rooro cʉ̃ yʉ ca-oca apiʉjaquẽpʉ. 
LUK.15.19	Mʉ macʉre bairo yʉ cʉgoqueticõaña yucʉra yua. Jicãʉ mʉ ʉmʉ mʉre ca-paabojari majocʉre bairo yʉ cʉgoya,’ yʉ pacʉre cʉ̃ yʉ ĩigʉ,” ca-ĩi tʉgooñañupʉ.
LUK.15.20	’To bairo ĩi tʉgooñari cʉ̃ pacʉ tʉpʉ ca-tunucoajupʉ yua. Topʉ cʉ̃ ca-tunu aáto jõopʉna cʉ̃ ca-tʉja ató cʉ̃ pacʉ maca cʉ̃ ca-tʉjʉ jooyupʉ. Topʉna cʉ̃ tʉjʉ joori, cʉ̃ atʉ boca, cʉ̃ wamo ñee, cʉ̃ ca-pabarioyupʉ. 
LUK.15.21	To bairo cʉ̃ ca-boca tʉjʉro, “Caacʉ, rooro mʉ yʉ ca-oca apiʉjaquẽpʉ. Dio quenare rooro cʉ̃ yʉ ca-oca apiʉjaquẽpʉ. To bairi, ‘Yʉ macʉ ãmi,’ yʉ ĩiqueticõaña yucʉra yua,” cʉ̃ ca-ĩiñupʉ cʉ̃ pacʉre. 
LUK.15.22	To bairo cʉ̃ ca-ĩrije to ca-anibato quena cʉ̃ pacʉ na ca-ĩiñupʉ cʉ̃ ʉmʉare: “Uwaro jutii caroare jeerãja cʉ̃ ca-jañapere. Wamo jãarica beto cʉ̃ ca-jãapa beto, rʉpo jutii cʉ̃ ca-cʉtape jeerãja,” na ca-ĩiñupʉ. 
LUK.15.23	“Wecʉre cʉ̃ jĩarã aája, caroaro ca-riicʉcʉ mani ca-nuu nucuecʉre. Yʉ macʉ cʉ̃ ca-tunu ejarijere boje rʉmʉ mani áato, yʉ macʉ cʉ̃ ca-tunu ejarijere wariñuurã. 
LUK.15.24	Ani yʉ macʉre, ‘Bai yajiricʉmi,’ yʉ ĩi tʉgooñanucubapʉ. Bai yajiquẽjupi. Catíyupi. Cá-aá yajiricʉre yʉ macʉre cʉ̃ yʉ tʉjʉ bʉga,” na ca-ĩi wariñuuñupʉ cʉ̃ pacʉ cʉ̃ ʉmʉare. To bairi boje rʉmʉ cá-áti wariñuuñuparã.
LUK.15.25	’To bairo na cá-áti ani paʉ cʉ̃ jʉgocʉ wejepʉ ca-paaricʉ tunu acʉ́ na ca-bajarijere ca-api tunu ajupʉ. 
LUK.15.26	Tiere apiri cʉ̃ pacʉ ʉmʉ jicãʉre cʉ̃ ca-pi jooyupʉ. Cʉ̃ pijo, cʉ̃ ca-jeniñañupʉ. “¿Dope bairo to baití wiipʉre?” cʉ̃ ca-ĩi jeniñañupʉ. 
LUK.15.27	To bairo cʉ̃ ca-ĩi jeniñaro, “Mʉ bai tirʉmʉpʉ cá-aáteñaʉ aátacʉ tunu ejami. To bairi, ‘Bai yajiquẽjupi yʉ macʉ ĩri boje rʉmʉ mani áato,’ ĩmi mʉ pacʉ, mʉ bai cʉ̃ ca-tunu ejaro tʉjʉri. To bairi wecʉ caroaʉ ca-rii cʉcʉre mani ca-nuunucuecʉre jĩa rotimi, boje rʉmʉ átigʉ,” cʉ̃ ca-ĩiñupʉ cʉ̃ pacʉ ʉmʉ. 
LUK.15.28	To bairo cʉ̃ ca-ĩi buiorijere apii punijini, ca-jãagaquẽjupʉ. To bairo cʉ̃ ca-bairo tʉjʉʉ cʉ̃ pacʉ maca cʉ̃ ca-pii buti ajupʉ. 
LUK.15.29	To bairi, “Caacʉ, yoaro majuu caroaro mʉre yʉ ca-paanemonucuwʉ. Yʉ mʉ ca-rotirijere mʉ yʉ ĩi botioquetinucu. To bairo mʉ yʉ ca-bairije to ca-anibato quena jicãʉ nuuricʉ ucʉ̃acãre yʉ mʉ jooquetinucu, yʉ mena macana mena boje rʉmʉ yʉ cá-áti ʉgabopaʉre. 
LUK.15.30	Ani mʉ macʉ macare aperopʉ mʉ ye niyerure cá-áti bate rei aátacʉ cʉ̃ ca-tunu ejaro tʉjʉʉ wecʉ caroaʉ ca-rii cʉcʉre na mʉ jĩa roti, cʉ̃re boje rʉmʉ yʉ áti wariñuugʉ ĩi. To bairi caroaro cʉ̃ mʉ átiboja mʉ niyeru cʉ̃ mʉ ca-joobatajere caroorã romiri mena cá-áti reecõaricʉ cʉ̃ ca-anibato quena,” cʉ̃ ca-ĩiñupʉ. 
LUK.15.31	To bairo cʉ̃ ca-ĩiro, “Macʉ, yʉ mena ato mʉ aninucu mʉa. Atie yʉ ca-cʉgorije mʉ ye jeto ãno bai. 
LUK.15.32	Ani mʉ bai cá-aáteñaʉ aátacʉ, ‘Bai yajicoatacʉmi,’ yʉ ca-ĩi tʉgooñanucubapʉ. Catiyupi. Tunu ejami. cá-aá yajiricʉre mʉ baire cʉ̃ mani tʉjʉ bʉga tunu. To bairi cʉ̃re wariñuurã boje rʉmʉ cá-átipe ãa,” cʉ̃ ca-ĩiñupʉ cʉ̃ pacʉ, na ca-ĩi buioyupʉ Jesú camajare.
LUK.16.1	Ape wame queti buio majiorica wame na ĩi buioyupʉ Jesú cʉ̃ cabuerãre:
LUK.16.1	—Jicãʉ ca-apeye unie paii cʉ̃ yere ca-rotibojari majocʉ ca-cʉgoyupʉ. Aperã maca, “Mʉ yere ati rei áami mʉre ca-rotibojari majocʉ,” cʉ̃ ca-ĩi wadajãñuparã cʉ̃ ʉpaʉre. 
LUK.16.2	To bairo na ca-ĩiro apii cʉ̃ yere rotibojari majocʉre cʉ̃ pijori oco bairo cʉ̃ ca-ĩiñupʉ: “Aperã mʉ cá-áti reerijere yʉ buioma. To bairi mʉ cá-átajere cõoñari yʉ uca tuu jooya. To cõona yʉ yere mʉ rotibojaquetigʉ yua.”
LUK.16.3	To bairo cʉ̃ ca-ĩiro cʉ̃ rotibojari majocʉ ca-ĩi tʉgooñañupʉ: “¡Abʉ! ¿Dope bairo yʉ baiatí? Yʉ ʉpaʉ yʉ buumi. Ape wame paarique ca-otepa yeparire yejearique uno yʉ áti ocabʉtiquẽcʉ. Boboro aperãre niyeru yʉ jeni rui teñagaqueticʉpʉ. 
LUK.16.4	Baiyupa oco bairo yʉ átigʉ yʉ ʉpaʉ yʉre cʉ̃ ca-buuro bero, aperã na tʉpʉ yʉre na ani rotiato ĩi, yʉre na átinemoato ĩi,” ca-ĩiñupʉ.
LUK.16.5	To bairi cʉ̃ ʉpaʉre ca-wapamorãre na ca-ano cõo na ca-pii peticõañupʉ. Na pii, oco bairo cʉ̃ ca-ĩiñupʉ ca-ani jʉgoʉre: “¿Noo cõo majuu yʉ ʉpaʉre mʉ wapamootí mʉa?” cʉ̃ ca-ĩi jeniñañupʉ. 
LUK.16.6	To bairo cʉ̃ ca-ĩi jeniñaro: “Capee ʉgarique ajurique ʉje raperi cien majuu yʉ wapamo,” cʉ̃ ca-ĩiñupʉ. To bairo cʉ̃ ca-ĩiro: “Rúiya yoaro mee. Atie mʉ ca-wapamorije ca-tujari pũuropʉ cincuenta raperi jeto uca tuuya,” cʉ̃ ca-ĩiñupʉ rotibojari majocʉ.
LUK.16.7	To bairo cʉ̃ ĩi, apeĩ macare tunu, “¿Noo cõo majuu mʉ wapamootí, mʉ quena?” cʉ̃ ca-ĩi jeniñañupʉ. “Capee, cien poori majuu ca-pan quenoopere trigore pan cá-átipere yʉ wapamo yʉa,” cʉ̃ ca-ĩiñupʉ. To bairo cʉ̃ ca-ĩiro: “Atie mʉ ca-wapamorije ca-ani pũuropʉre rʉgaro maca, ochenta poori jeto uca tuuya,” cʉ̃ ca-ĩiñupʉ. 
LUK.16.8	Cʉ̃re cʉ̃ yere ca-rotibojaricʉre cʉ̃ ca-ĩitorijere cʉ̃ ca-majicõañupʉ cʉ̃ ʉpaʉ. Majiri, “Cá-áti majii majuu ãñupi,” ca-ĩiñupʉ cʉ̃ ʉpaʉ.
LUK.16.8	Ti wamere buio yaparo oco bairo na ca-ĩinemoñupʉ Jesú:
LUK.16.8	—Ati yepa macana Diore ca-apiʉjaquẽna seeto áti majima na cá-átiere. Diore ca-apiʉjarã na cá-átie na cá-áti majiro netoro áti majima. 
LUK.16.9	To bairi mʉja maca apeye uniere cʉgorã tie mena aperãre na átinemoña. Ca-bopacoorãre mʉja yere na jooya, mʉja mena na ca-wariñuuparore bairo ĩirã. To bairo ána ʉmʉrecóopʉre caroa ãnajere mʉja bʉgagarã.
LUK.16.10	’Jicãʉ õcoacãrena caroaro ca-cote majii pairo majuu quenare caroaro cote majigʉmi. Õcoacãrena ca-cote majiquẽcʉ maca pairo quenare cote majiquetiboʉmi. 
LUK.16.11	To bairi ati yepa macaje apeye unieacã mena caroaro mʉja cá-átiquẽpata mʉja jooquetigʉmi Dio cʉ̃ tʉ macajere caroa pairo ca-wapa cʉtiere. 
LUK.16.12	Aperã na yere caroaro na mʉja ca-cotebojaquẽpata mʉja ye mʉja ca-cʉgope macare mʉja jooquetiborãma.
LUK.16.13	’Jicãʉ paabojari majocʉ pʉgarã ʉparã cʉti majiquẽcʉmi. To bairo cʉ̃ ca-ãmata jicãʉre maiquetiboʉmi, apeĩ macare maii. Jicãʉ cʉ̃ ca-rotirijere átiboʉmi, apeĩ cʉ̃ ca-rotirije macare átiquẽcʉna. To bairona Diore áti nʉcʉbʉgorã apeye unie macare mai netoquẽja. Apeye uniere mʉja ca-mai netoata Diore mʉja áti nʉcʉbʉgo majiquetiborã, na ca-ĩiñupʉ Jesú.
LUK.16.14	Fariseo maja to bairo cʉ̃ ca-ĩrijere apirã cʉ̃ ca-ĩi épeyuparã Jesúre, apeye uniere, niyerure ca-mairã aniri. 
LUK.16.15	To bairo na ca-ĩiro oco bairo na ca-ĩiñupʉ Jesú fariseo majare:
LUK.16.15	—Camaja, “Ca-ñuurã ãma,” jãare na ĩi tʉjʉato ĩirã cá-átito pairã mʉja ãa. Dio maca caroorije mʉja cá-átiere mʉja yeripʉre caroaro tʉjʉ majimi. Camaja, “Caroarã majuu ãma,” mʉja na ca-ĩi tʉjʉrije to ca-anibato quena mʉja tʉjooqueti majuucõami Dio, mʉja yeripʉre caroaro ca-tʉjʉ majii aniri.
LUK.16.16	’Nemoopʉre Dio yere Moisé cʉ̃ ca-rotiriquere, aperã Dio ye quetire buiori maja na ca-buiorijere camaja na cá-áti nʉcʉbʉgorije ca-añupa. Tie jetore na cá-áti nʉcʉbʉgobataje Juan bautisari majocʉ cʉ̃ ca-buiari paʉna ca-ani ejooyupa yua. Ti paʉna cawama queti maca ca-ani jʉgoyupa. Tie queti jetore api nʉcʉbʉgori Ʉpaʉ Dio cʉ̃ ca-anopʉ eja majima camaja. To bairi tie quetire yʉ ca-buioro camaja seeto apigama.
LUK.16.17	’Ati ʉmʉrecóo, ati yepa yoaro anigaro. To bairona Dio cʉ̃ ca-rotirique maca jicã wame uno ani petiquetigaro, na ca-ĩi buioyupʉ Jesú.
LUK.16.18	’Jicãʉ cʉ̃ nʉmore rocari, apeo macare nʉmocʉcʉ rooro ácʉ áami. Apeĩ quena apeĩ cʉ̃ ca-rocaricore cʉ̃ ca-nʉmo cʉpata rooro ácʉ áami cʉ̃ quena.
LUK.16.19	Oco bairo na ca-ĩi buioyupʉ Jesú tunu:
LUK.16.19	—Ca-añupʉ jicãʉ ca-apeye unie paii. Caroa jutii ca-wapa pacarije jetore ca-jañanucuñupʉ. To canacã rʉmʉ pairo ʉgarique caroa jetore ca-ʉga wariñuunucuñupʉ. 
LUK.16.20	Cʉ̃ ya wii jope tʉre jicãʉ ca-bopacoʉ yepapʉre ca-cuña cotenucuñupʉ, Lásaro ca-wamecʉcʉ. Rupaʉna ca-camicʉcʉ ca-añupʉ. 
LUK.16.21	Jope tʉacãpʉ cote cuñaʉ, ca-apeye unie paii cʉ̃ ca-ʉga reerijere seeto ca-ʉgaganucuñupʉ. To bairo cʉ̃ ca-bairo yaia cʉ̃ camiire cʉ̃ ca-weronucuñuparã. 
LUK.16.22	Cabero ca-bai yajiyupʉ yua. Cʉ̃ ca-bai yajiro bero cʉ̃ yerire Dio tʉ macana jõ buipʉ Abraham ãnacʉ cʉ̃ ca-anopʉ cʉ̃ ca-ne aájuparã.
LUK.16.22	’Cabero ca-apeye unie paii quena ca-bai yajiyupʉ. Cʉ̃ ca-bai yaji aáto bero camaja cʉ̃ ca-yaa rocayuparã yua. 
LUK.16.23	To bairi ca-bai yajiricarã ya paʉpʉ seeto ca-popiye tamuoñupʉ cʉ̃ maca. Popiye tamuo, tʉjʉ mʉgobacʉ Abraham're cʉ̃ ca-tʉjʉyupʉ jõopʉ ca-ãcʉ̃re. Lásaro quenare cʉ̃ ca-tʉjʉyupʉ Abraham mena cʉ̃ ca-ano. 
LUK.16.24	Na tʉjʉʉ oco bairo ca-ĩi awajayupʉ: “Ñicʉ Abraham, yʉ bopaco tʉjʉya. Seeto popiye tamuoʉ yʉ áticʉpʉ ati peeropʉ. Lásarore yʉ tʉpʉ cʉ̃ aá rotiya. Oco petoacã cʉ̃ waa apáro yʉ ca-etipere.”
LUK.16.25	’To bairo cʉ̃ ca-ĩiro oco bairo cʉ̃ ca-boca ĩi yʉʉyupʉ Abraham maca: “Tʉgooñaña mʉa. Mʉ ca-ãna yepapʉre ãcʉ̃ caroare mʉ ca-cʉgonucuwʉ wariñuurique mena. Lásaro maca topʉre ãcʉ̃ seeto ca-tamuowĩ. Yucʉra caroa wariñuurique mena ãcʉ̃ baimi. Mʉ maca popiye tamuoʉ mʉ bai yua,” cʉ̃ ca-ĩiñupʉ Abraham. 
LUK.16.26	“Mʉre yʉ ĩi tunu, pairi ope ãa mani recomacapʉre. To bairi jã tʉpʉ ca-ãna mʉ tʉpʉre aá majiquẽema. To bairona topʉ mʉ tʉpʉ ca-ãna quena jã tʉpʉre eja atí majiquẽema,” cʉ̃ ca-ĩiñupʉ Abraham.
LUK.16.27+LUK.16.28	’To bairo cʉ̃ ca-ĩiro: “Ñicʉ, yʉ bairã jicã wamo canacãʉ ãma. Lásarore cʉ̃ buio roti jooya yʉ pacʉ ya wiipʉ. Na quena yʉre bairona ati paʉ tamuorica paʉpʉre ejarema,” cʉ̃ ca-ĩiñupʉ ca-apeye unie paii ca-anibatacʉ Abraham're.
LUK.16.29	’To bairo cʉ̃ ca-ĩiro: “Moisé ãnacʉ cʉ̃ ca-ucariquere, Dio ye quetire ca-buioricarã ãnana na ca-ucarique quenare, meere tiere cʉgoma. Mʉ yarã tiere na bue nʉcʉbʉgoato,” cʉ̃ ca-ĩi yʉʉyupʉ Abraham.
LUK.16.30	’To bairo Abraham cʉ̃re cʉ̃ ca-ĩiro: “Baiquẽe, ñicʉ Abraham. Jicãʉ ca-bai yajiricʉpʉ tunu catíri na cʉ̃ ca-buioro na ca-tʉgooñarije wajoari caroorije na cá-átajere janaborãma,” cʉ̃ ca-ĩiñupʉ tamuorica paʉpʉ ca-ãcʉ̃ maca.
LUK.16.31	’To bairo cʉ̃ ca-ĩiro: “Moisé, aperã Dio ye quetire buiori maja ãnana na ca-ucariquere ca-apiʉjaquẽna aniri to bairo na ca-baiata quena apiʉjaquetiborãma. To bairona ca-bai yajiricʉ tunu catícõari na cʉ̃ ca-buioʉ eja aápata quenare apiʉjaquetiborãma,” cʉ̃ ca-ĩiñupʉ Abraham, ca-ĩi buioyupʉ Jesú yua.
LUK.17.1	Oco bairo ca-ĩiñupʉ Jesú cʉ̃ cabuerãre:
LUK.17.1	—Caroorije aperãre cá-áti rotirã anigarãma. To bairi caroorijere aperãre cá-áti rotii ucʉ̃ pairo majuu popiye tamuogʉmi, to bairo caroorijere cʉ̃ cá-áti rotirije bui. 
LUK.17.2	To bairi aperãre caroorije nare cʉ̃ áti rotiqueticõato ĩirã ʉ̃ta ca-pairica mena cʉ̃ wamʉapʉre jia yo, ca-pairi yapʉ cʉ̃re roca ñua rocacõaata ñuuboro. To bairo átato mena yʉre ca-api nʉcʉbʉgorãre caroorijere na ĩi wadajãquetiboʉmi. 
LUK.17.3	Atiere caroaro tʉgooñaña. Mʉja yaʉ caroorije mʉjaare cʉ̃ cá-ápata, “Átiquẽja, caroorije ãa tie,” cʉ̃ ĩiña. To bairo cʉ̃ mʉja ca-ĩiro apiri caroorije mʉjaare cʉ̃ cá-átiere cʉ̃ ca-jʉtiritiata cʉ̃ majirioya. 
LUK.17.4	Jicã rʉmʉre siete canacã ni caroorijere mʉjaare cʉ̃ cá-ápata to canacã nina tunu jʉtiritirique mena, “Yʉ majirioya,” mʉja cʉ̃ ca-ĩata cʉ̃ majirioya, na ca-ĩiñupʉ Jesú.
LUK.17.5	Jesú cʉ̃ cabuerã oco bairo cʉ̃re ca-ĩiñuparã:
LUK.17.5	—Ʉpaʉ, Diore jã ca-tʉgooña ocabʉtirije jã joonemoña, cʉ̃ ca-ĩiñuparã.
LUK.17.6	To bairo cʉ̃ na ca-ĩiro:
LUK.17.6	—Jĩacãna Diore mʉja ca-tʉgooña ocabʉtirije to ca-anibato quena atiire sicómoro ca-wame cʉtiire mʉja cá-aá rotiata, to majuuna wʉgue, jõo maca ria recomacapʉ tʉjʉnucuro aáboro.
LUK.17.7	’Paabojari majocʉ mʉja ca-cʉgoata cʉ̃ mʉja ca-rotirijere tʉgooñaña. Ca-otepa yepare mʉja yejeaboja, ovejare mʉja coteboja, cʉ̃ paariquere peo, cʉ̃ ca-tunu ejaropʉ nemoona mʉja jʉgoye cʉ̃ mʉja ʉga rotiquẽna. 
LUK.17.8	Oco bairo maca cʉ̃ mʉja rotirã: “Jã ca-ʉgapere jã átibojaya. Jã ca-ʉga yaparoro bero mʉ ʉgagʉ mʉa,” cʉ̃ mʉja ĩirã. 
LUK.17.9	Cʉ̃ mʉja ca-rotirijere cʉ̃ cá-áto tʉjʉʉ, “Caroa majuu mʉ ájupa,” cʉ̃ mʉja ĩiquẽna. “Cʉ̃ ye riapena paʉ ácʉmi,” cʉ̃ mʉja ĩi tʉgooñacõarã. 
LUK.17.10	Mʉja quena, “Dio, ‘Caroaro yʉre mʉ átibojawʉ,’ yʉre cʉ̃ ĩato,” ĩi tʉgooñaqueticõaña. Dio cʉ̃ cá-áti rotirijere áti yaparorã oco bairo cʉ̃ ĩiña mʉjaa: “Mʉ paabojari maja jã ãa, cawatoa ca-ãna jã ãa. Jã ye riapere, ‘Oco bairo cá-átipe ãa,’ mʉ ca-ĩi rotirique jetore jã ápʉ́. To bairi aperãre átinemorique me ãmʉ,” ca-ĩipe ãa, ca-ĩiñupʉ Jesú.
LUK.17.11	Cabero Jesú Jerusalén'pʉ aácʉ, Galilea yepapʉ ca-ãnacʉ, neto aácʉna, Samaria yepapʉ ca-ejayupʉ. 
LUK.17.12	Topʉ aácʉ jicã macapʉ ca-ejayupʉ. Ti macapʉ cʉ̃ ca-ejaro pʉga wamo canacãʉ ca-ajeri boarã cʉ̃ ca-bocayuparã. Tie ca-penirije ca-ano maca cʉ̃ tʉacãpʉ ejaquẽnana yoaropʉna cʉ̃ ca-ĩi piiyuparã:
LUK.17.13	—¡Jesú, camajare cabuei! ¡Jã bopaco tʉjʉya! cʉ̃ ca-ĩi piiyuparã.
LUK.17.14	Jesú na tʉjʉʉ oco bairo na ca-ĩiñupʉ:
LUK.17.14	—Aánaja sacerdote maja tʉpʉ. Na iñoorãja mʉja ca-bairijere, na ca-ĩiñupʉ.
LUK.17.14	To bairo na cʉ̃ ca-ĩiro apirã cá-aájuparã. Ma na cá-aátopʉna na ca-boabataje ca-yaticoajupe. 
LUK.17.15	Jicãʉ na ca-boarije ca-yatiro tʉjʉʉ jicãʉna ca-amojorecõa tunu aájupʉ Jesú tʉpʉ.
LUK.17.15	—¡Seeto ñuu majuucõa! Diore ca-ĩi wariñuuñupʉ baujarije.
LUK.17.16	Jesú tʉpʉ eja, rʉpopatuapʉ tuatu mubia cumuri cʉ̃ ca-ĩiñupʉ Jesúre:
LUK.17.16	—Caroaro majuu yʉre mʉ átibojayupa.
LUK.17.16	To bairo ca-ĩi Samaria yepa macacʉ ca-añupʉ cʉ̃a. 
LUK.17.17	Jesú maca cʉ̃ jetore cʉ̃ tʉjʉri oco bairo ca-ĩiñupʉ:
LUK.17.17	—Pʉga wamo canacãʉre na yʉ catíowʉ. ¿Aperã maca noo na aátí? 
LUK.17.18	Ani jicãʉna judío majocʉ aniquetibacʉ quena Diore, “Ñuu majuucõa,” cʉ̃ ĩi acʉ́ tunu ajupi, ca-ĩiñupʉ Jesú.
LUK.17.19	To bairo ĩi, Samaria macacʉ ca-ajeri boabatacʉre cʉ̃ ca-ĩiñupʉ:
LUK.17.19	—Wamʉnʉcaña. Mʉ ya paʉpʉ tunu aácʉja. Yʉ mʉ apiʉja nʉcʉbʉgowʉ, cʉ̃ ca-ĩiñupʉ Jesú.
LUK.17.20	Fariseo maja Jesúre oco bairo cʉ̃ ca-ĩi jeniñañuparã:
LUK.17.20	—¿Noo cõopʉ Dio ati yepare Ʉpaʉ majuu cʉ̃ joʉatí?
LUK.17.20	To bairo cʉ̃re na ca-ĩi jeniñaro:
LUK.17.20	—Baujarije tʉjʉriquena aniquetigaro. 
LUK.17.21	To bairi ape wame ca-acʉori wamere tʉjʉrã, “Atopʉ roti jʉgoʉmi,” o “Jõopʉ máca roti jʉgoʉmi Ʉpaʉ Dio cʉ̃ ca-joʉ,” ĩi majiquetigarãma camaja. Ʉpaʉ Dio cʉ̃ ca-joʉ mʉja tʉpʉ ani tʉgami, na ca-ĩi buioyupʉ Jesú fariseo majare.
LUK.17.22	Cabero Jesú cʉ̃ cabuerãre oco bairo na ca-ĩiñupʉ:
LUK.17.22	—Cabero ape rʉmʉ ca-ano, “Cʉ̃ ca-tunu atípere jã boobapa,” yʉre mʉja ĩigarã. To bairo mʉja ca-ĩrije to ca-anibato quena yʉ bauquetigʉ. Yʉre mʉja tʉjʉquetigarã. 
LUK.17.23	Aperã, “Meere eja tʉgami. Atopʉ ãmi,” mʉja ĩigarãma. Aperã, “Jõopʉ ãmi,” mʉja ĩigarãma. To bairo na ca-ĩiro na tʉjʉ ʉja aáqueticõaña. 
LUK.17.24	Bʉpo cʉ̃ ca-yaberije muipu cʉ̃ ca-wamʉ ató maca yabe roca jooro muipu cʉ̃ ca-roca jãari jopepʉ ca-yabe roca turore bairona yʉ ca-tunu ató baugaro. 
LUK.17.25	To bairo yʉ ca-baiparo jʉgoye seeto yʉ popiye tamuogʉ. Ati yʉtea macana, “Dio cʉ̃ ca-jooricʉ me ãmi,” yʉ ĩibana yʉ ca-popiye tamuoro yʉre átigarãma. 
LUK.17.26	Noé cʉ̃ ca-ãna yʉteapʉre na cá-áti ãnatore bairona áticõa anigarãma yʉ ca-tunu ejari paʉpʉ quenare. 
LUK.17.27	Oco bairo cá-áticõañupa Noé cumua ca-pairicapʉ cʉ̃ ca-jãaparo jʉgoye, oco pairo ca-ocaparo jʉgoye: Ti yʉtea macana ʉga, eti cumu, nʉmocʉti, cãromia manapʉacʉti, to bairona cá-áticõa aninucuñuparã na ca-rua petiparo jʉgoye. Ti yʉtea macana na cá-átatore bairona camaja áticõa anigarãma, yʉ ca-tunu ejari paʉpʉ quenare. 
LUK.17.28+LUK.17.29+LUK.17.30	Lote ca-wamecʉcʉ ãnacʉ cʉ̃ ca-ani yʉtea quenare Sodoma ca-wamecʉti maca cʉ̃ ca-ruti butiro bero nemoo peero ca-ʉ̃rije oco ca-ocarore bairo ca-ree peayupe ʉmʉrecóo macaje. To bairo baibato na cá-áti jĩa ree peticõañupe Sodoma macanare. To bairije na to cá-áti jĩa reeparo jʉgoye oco bairo ca-bai ãñuparã ti maca macana quena: Ʉga, eti cumu, apeyere wapaye cʉgo, nuni wapatanucu, ote, wiiriye, cá-áticõa aninucuñuparã. To bairona átigarãma camaja Lote cʉ̃ ca-ani yʉtea macana na cá-átatore bairona, yʉ ca-tunu ejari paʉpʉ quenare. To bairo na cá-áticõanona yʉ atígʉ.
LUK.17.31	Yʉ ca-ejari paʉ ca-anore jicãarã na ya wiiri tʉbʉja ca-paa ãna na ya wiiripʉre na tunu jãaqueticõato. Na yere na jeeyora aáqueticõato. Aperã quena wejeripʉ ca-paa ãna na ya wiiripʉre na tunu aáqueticõato. 
LUK.17.32	Lote nʉmo ca-aniñarico ca-bairiquere tʉgooñaña. Cõ ya maca, Sodoma ca-ʉ̃ro cõ apeyere maibaco seeto ca-tʉgooñarique paiyupo. To bairi Dio cõ ca-rocayupʉ Lote nʉmore, apeye uniere seeto cõ ca-tʉgooña mai netorije bui. To bairi cõre bairo baiqueticõaña. Apeye uniere tʉgooña mai tunuoqueticõaña. 
LUK.17.33	Noa na majuuna na ca-boorijere cá-áticõa ãna maca yajigarãma. Aperã maca na majuuna na ca-boorijere átiquẽnana Dio cʉ̃ ca-boorije macare cá-ána caroa na ca-anicõa anipere bʉgagarãma, ca-ĩi buioyupʉ yua.
LUK.17.34	Na ca-ĩi buionemoñupʉ Jesú tunu:
LUK.17.34	—Yʉ ca-tunu atí paʉ ñami ca-ano caʉmʉa pʉgarã jicã arʉarena canigarãma. To bairo na ca-bairi paʉna ejaʉ, jicãʉre cʉ̃ yʉ ne aágʉ. Apeĩ maca tuagʉmi, yʉre ca-apiʉjaquẽcʉ aniri. 
LUK.17.35	Ʉmʉreco ca-ano yʉ ca-ejaata cãromia pʉgarã ʉgarique ca-wãia tʉjʉnucurã anigarãma. Jicãore cõ yʉ ne aágʉ. Apeo tuagomo, yʉre ca-apiʉjaquẽco aniri. 
LUK.17.36	Caʉmʉa pʉgarã wejepʉ paa anigarãma. Jicãʉre cʉ̃ yʉ ne aágʉ. Apeĩ tuagʉmi, yʉre ca-apiʉjaquẽcʉ aniri.
LUK.17.37	To bairo cʉ̃ ca-ĩiro:
LUK.17.37	—¿Atie noopʉ to bairije to bairoatí? cʉ̃ ca-ĩi jeniñañuparã cʉ̃ cabuerã.
LUK.17.37	To bairo cʉ̃ na ca-ĩi jeniñaro:
LUK.17.37	—Yucaa na ca-wʉʉ amojorero tʉjʉrã, “Ca-boaʉ ãcʉmi,” mʉja ĩi maji. To bairona yʉ ca-tunu atópʉ caroaro mʉja majigarã. “Meere caroorã, Jesúre ca-apiʉjaquẽnare na cʉ̃ ca-popiyeyeri paʉ eja tʉga,” mʉja ĩi majigarã, na ca-ĩi buioyupʉ Jesú.
LUK.18.1	Oco bairo ca-ĩiñupʉ Jesú cʉ̃ cabuerãre:
LUK.18.1	—Diore cʉ̃ jeninucuña, “Apiquẽcʉmi,” ĩi tʉgooñaquẽnana.
LUK.18.1	To bairo na ĩi, oco bairo queti buio majiorica wame na ca-ĩi buioyupʉ:
LUK.18.2	—Jicã macare ʉpaʉ jues ca-añupʉ, caroorije cá-ánare ca-popiyeye rotii. Diore ca-nʉcʉbʉgoquẽcʉ ca-añupʉ. Camaja dope bairo na ca-boori wamere nare cá-átinemogaquẽcʉ ca-añupʉ. 
LUK.18.3	Cʉ̃ ya macapʉre jicão ca-wapearico nairoacã oco bairo cʉ̃ ca-ĩi jenio ejanucuñupo: “Yʉ átinemoña. Yʉre ca-tʉjʉ tutii ñuuquẽto yʉre átinucumi,” cʉ̃ ca-ĩinucubajupo. 
LUK.18.4	Nemoona cõ cá-átinemogaquẽjupʉ. Nairoacã to canacã nina cʉ̃re cõ ca-ĩi jeniro maca oco bairo ca-ĩi tʉgooñañupʉ: “Diore cá-áti nʉcʉbʉgoquẽcʉ yʉ ãa yʉa. Camaja quenare na ca-boori wamere yʉ tʉgooñaquẽe. 
LUK.18.5	To bairo ca-nʉcʉbʉgoquẽcʉ yʉ ca-anibato quena atio ca-wapearico nairoacã yʉ jeni patowãcoomo. To bairi cõ yʉ átinemogʉ. Cõre yʉ cá-átinemoquẽpata yʉ quepeboʉ nairoacã cõ ca-jenio ejanucuro,” ca-ĩi tʉgooñañupʉ.
LUK.18.6	Ti wamere na ĩi buio yaparo oco bairo na ca-ĩi buioyupʉ Jesú cʉ̃ cabuerãre:
LUK.18.6	—To bairona cá-ájupʉ jues ca-ñuuquẽcʉ. Cõ ca-apiquẽjupʉ nairoacã cõ ca-jenirije to ca-anibato quena. 
LUK.18.7	Dio maca cʉ̃ yarã cʉ̃ ca-bejerã nairoacã cʉ̃ na ca-jeniro na átibojagʉmi. Yoaro mee na átibojagʉmi Dio maca. 
LUK.18.8	Cʉ̃ na ca-jeniro nemoo na átibojagʉmi. To bairi yʉa ati yepapʉ tunu acʉ́pʉ ¿caroaro yʉre ca-apiʉja nʉcʉbʉgo jenirãre na yʉ bʉgaʉatí? na ca-ĩiñupʉ Jesú.
LUK.18.9	Jicãarã to macana oco bairo ca-ĩi tʉgooñañuparã: “Ca-ñuurã majuu jã ãa. Aperã maca caroorã ãma.” To bairo ca-ĩi tʉgooñarãre atiere queti buio majiorica wamere na ca-ĩi buioyupʉ Jesú:
LUK.18.10	—Caʉmʉa pʉgarã Dio wiipʉ jenira aána cá-aájuparã. Jicãʉ fariseo majocʉ ca-añupʉ. Apeĩ gobiernore camaja yere niyeru jeebojari majocʉ ca-añupʉ. 
LUK.18.11	Fariseo majocʉ maca Dio wiipʉre jãa, ejanʉca, oco bairo ca-ĩiñupʉ, Diore jenigabacʉ: “Dio, aperãre bairo yʉ aniquẽe. Ca-jee ruti pairã, cá-átito pairã, cá-áti epericarã cʉnare bairo yʉ aniquẽe. Jĩi gobiernore camaja yere niyeru jeebojari majocʉ, cʉ̃re bairo yʉ aniquẽe. To bairi mʉre yʉ ĩi wariñuu. 
LUK.18.12	To canacã semana pʉgani ʉgaquẽcʉna mʉre yʉ jeni nʉcʉbʉgonucu. Yʉ ca-paarije wapa pʉga wamo cõo canacã tiiri niyeru tiirire wapataʉ, jicã tiire mʉ yʉ joonucu,” Diore ca-ĩibajupʉ.
LUK.18.13	Apeĩ gobiernore camaja yere niyeru jeebojari majocʉ maca jõopʉna macapʉ tuacõari ca-tʉjʉ mʉgogaquẽjupʉ, caroorije cʉ̃ cá-átajere bobobacʉ. “Seeto caroorije paii yʉ ãa,” ĩi jʉtiriti netocõari oco bairo Diore cʉ̃ ca-ĩi jeniñupʉ: “Dio, carooʉ majuu yʉ ãa. Yʉre bopaco tʉjʉya,” ca-ĩi jeniñupʉ Diore, na ca-ĩiñupʉ Jesú. 
LUK.18.14	—Cariape mʉjaare yʉ ĩi buio: Cʉ̃ ca-ñuuquetacʉ maca, meere caroorije cʉ̃ cá-átajere majirioricʉpʉ cʉ̃ ya wiipʉ ca-tunucoajupʉ. Apeĩ fariseo majocʉ maca caroorije cʉ̃ cá-átajere ca-majirioya mácʉna ca-tunucoajupʉ. To bairi jicãʉ, “Aperã netoro ca-ñuʉ yʉ ãa,” ca-ĩi tʉgooñaʉ ucʉ̃ cawatoa ca-ãcʉ̃ cʉ̃ ca-ano cʉ̃re átigʉmi Dio. Apeĩ maca, “Cawatoa ca-ãcʉ̃ yʉ ãa,” ca-ĩi ucʉ̃ macare aperã netoro ca-ãcʉ̃re cʉ̃ cũugʉmi Dio, na ca-ĩiñupʉ Jesú.
LUK.18.15	Aperã na punaare ca-jee ajuparã Jesú tʉpʉ, Jesú nare cʉ̃ ñiga peoato jã punaare ĩirã. To bairo nare na cá-áto tʉjʉrã Jesú cʉ̃ cabuerã maca nare matagabana:
LUK.18.15	—Cawimarãre na jee atíqueticõaña, Jesúre cʉ̃ patowãcoorema, na ca-ĩiñuparã.
LUK.18.16	To bairo na ca-ĩi matarijere apii Jesú maca cawimarãre na pijori oco bairo na ca-ĩiñupʉ cʉ̃ cabuerãre:
LUK.18.16	—Cawimarã yʉ tʉpʉ na apáro. Na mataqueticõaña. Ʉpaʉ Dio cʉ̃ ca-anopʉ cá-aáparã ãma ati maja cawimarãre bairona caroaro yʉre ca-tʉgooñarã. 
LUK.18.17	Cariape mʉjaare yʉ ĩi. Ati maja cawimarã yʉre na ca-boorore bairo ca-baiquẽna maca Ʉpaʉ Dio cʉ̃ ca-anopʉ aáquetigarãma, na ca-ĩiñupʉ Jesú yua.
LUK.18.18	Jicãʉ judío majare ca-rotii Jesúre cʉ̃ ca-jeniñañupʉ:
LUK.18.18	—Jesú, caroaro camajare cabuei mʉ ãa. Ca-ñuʉ mʉ ãa. To bairi yʉre buioya. ¿Ñee uniere yʉ ácʉati ca-catícõa anipere bʉgagʉ?
LUK.18.19	To bairo cʉ̃ ca-ĩiro:
LUK.18.19	—¿Nope ĩi ca-ñuʉ yʉre mʉ ĩití? Dio jicãʉna ca-ñuʉ ãmi. 
LUK.18.20	Dio cʉ̃ ca-roti cũuriquere mʉ majii: “Áti eperico cʉtiqueticõaña. Camajare jĩaquẽja. Aperã na yere emaqueticõaña. Ĩitoqueticõaña. Mʉ pacʉ, mʉ pacore na nʉcʉbʉgoya,” cʉ̃ ca-ĩiñupʉ Jesú.
LUK.18.21	To bairo cʉ̃ ca-ĩiro:
LUK.18.21	—Tie Dio cʉ̃ ca-rotiriquere, meere, cawimaʉacã ãcʉ̃pʉ tie nipetirijere yʉ cá-áti bʉtiwʉ, Jesúre cʉ̃ ca-ĩiñupʉ.
LUK.18.22	To bairo cʉ̃ ca-ĩiro:
LUK.18.22	—Jicã wame mʉre rʉja. Mʉ ca-cʉgorijere nuni wapa jee peticõaña. Tie mʉ ca-wapa jeerijere ca-bopacoorãre na ricawo nuni peocõaña. To bairo ácʉ ʉmʉrecóopʉre pairo ca-ñuu netorijere mʉ cʉgogʉ. To bairo áti yaparo, to cõona yʉ mena ajá, cʉ̃ ca-ĩiñupʉ Jesú.
LUK.18.23	To bairo Jesú cʉ̃ ca-ĩrijere apii seeto ca-tʉgooñarique paiyupʉ, ca-apeye unie paii aniri. 
LUK.18.24	To bairo cʉ̃ ca-bairo tʉjʉʉ oco bairo ca-ĩiñupʉ Jesú:
LUK.18.24	—Ca-apeye unie pairãre majiriobʉja Dio tʉpʉ eja aágabapata. 
LUK.18.25	Cameyo na ca-ĩi waibʉcʉ capaii apopota yʉta wẽe pĩorica opeacãre cʉ̃ ca-ame butigaata majiriobʉja. To bairona majiriobʉja, ca-apeye unie pairã Dio tʉpʉ na cá-aágabatie.
LUK.18.26	To bairo cʉ̃ ca-ĩiro:
LUK.18.26	—Baiyupa to bairo cariape mʉ ca-ĩata noa majuu Dio tʉpʉ eja majiquẽnama, cʉ̃ ca-ĩiñuparã cʉ̃re ca-apirã maca.
LUK.18.27	To bairo na ca-ĩiro:
LUK.18.27	—Camaja na cá-áti majiquẽtiere cá-áti majii ãmi Dio. Cʉ̃ jeto na netoo majimi.
LUK.18.28	Oco bairo cʉ̃ ca-ĩiñupʉ Pedro:
LUK.18.28	—Ʉpaʉ, jã ca-cʉgorijere jã wiirire nipetiro jã cá-aáweocõawʉ, mʉ mena macana anigarã.
LUK.18.29+LUK.18.30	To bairo cʉ̃ ca-ĩiro:
LUK.18.29+LUK.18.30	—Cariape mʉjaare yʉ ĩi. Jicãʉ ucʉ̃ cʉ̃ ya wii, cʉ̃ pacʉa, cʉ̃ bairã, cʉ̃ nʉmo, cʉ̃ punaa nare cʉ̃ cá-aáweocoapata Dio cʉ̃ ca-boorije macare átigʉ, capee caroa cʉ̃ ca-cʉgo jʉgorique netoro bʉganemogʉmi ati yepapʉre. Bai yajiri bero cʉ̃ ca-catícõa anipe quenare bʉgagʉmi, na ca-ĩiñupʉ Jesú yua.
LUK.18.31	Jesú cʉ̃ cabuerã mena jeto doce canacãʉre apero bʉjaacã na pii aá, oco bairo na ca-ĩi buioyupʉ:
LUK.18.31	—Caroaro apiya. Yucʉacã Jerusalén'pʉ mani aágarã. Topʉ yʉ ca-ejaro rooro yʉre átigarãma. Tirʉmʉpʉ macana Dio ye quetire buiori maja nipetirã yʉre na ca-ĩi ucariquere bairona yʉre baigaro. 
LUK.18.32+LUK.18.33	Topʉ yʉ ca-ejaro apero macana mena yʉre ĩi epe, yʉ roo epe, yʉre ʉcoo eo ree tuti, yʉre átigarãma. To bairo áticõari judío maja ca-aniquẽnare yʉ joogarãma, cʉ̃ bapeya, cʉ̃ jĩaña na ĩirã. Yʉ na ca-jĩaro bero itia rʉmʉ bero yʉ tunu catícõagʉ, na ca-ĩiñupʉ Jesú cʉ̃ cabuerãre.
LUK.18.34	Cʉ̃ cabuerã to bairo cʉ̃ ca-ĩrijere ca-api majiquẽjuparã. “To bairo ĩi ĩmi,” ca-ĩi majiquẽjuparã. Jesú to bairo cʉ̃ ca-ĩi buiorije ca-api majiña manie ca-añupa.
LUK.18.35	Jesú Jericó na ca-ĩri macapʉ cʉ̃ cá-aáto ma tʉre ca-ruiyupʉ jicãʉ ca-tʉjʉ majiquẽcʉ. Ca-niyeru jeni ruinucuñupʉ. 
LUK.18.36	Camaja capaarã na cá-aá netorijere apii:
LUK.18.36	—¿Dope bairo to baití? ca-ĩi jeniñañupʉ.
LUK.18.37	To bairo cʉ̃ ca-ĩi jeniñaro:
LUK.18.37	—Jesú Nasaré macacʉ neto aácʉ áami, cʉ̃ ca-ĩiñuparã.
LUK.18.38	To bairo na ca-ĩiro apii ca-awaja jooyupʉ:
LUK.18.38	—¡Jesú! ¡Ʉpaʉ ãnacʉ David pãrami, Dio cʉ̃ ca-jooricʉ mʉ ãa. To bairi yʉre bopaco tʉjʉya! ca-ĩi pii awajayupʉ.
LUK.18.39	To bairo cʉ̃ ca-ĩi awajarijere apirã:
LUK.18.39	—¡Awajaqueticõaña! ¡Janaacʉja! cʉ̃ ca-ĩi tutiyuparã Jesú jʉgoye cá-aána maca.
LUK.18.39	To bairo na ca-ĩi tutirije to ca-anibato quena seeto ca-ĩi awaja nemoñupʉ tunu:
LUK.18.39	—¡Ʉpaʉ David ãnacʉ pãrami, yʉre bopaco tʉjʉya!
LUK.18.40	To bairo cʉ̃ ca-ĩi awajarijere apii Jesú ca-tua nʉcañupʉ. Tuanʉca átiri cʉ̃re ca-pii awajaʉre aperãre cʉ̃ tʉpʉ na ca-tʉ̃ga atí rotiyupʉ Jesú. Cʉ̃ tʉpʉ cʉ̃ na ca-ne ejaro:
LUK.18.41	—¿Ñee uniere mʉ yʉ cá-átibojapere mʉ bootí? cʉ̃ ca-ĩi jeniñañupʉ Jesú.
LUK.18.41	To bairo cʉ̃ ca-ĩi jeniñaro:
LUK.18.41	—Ʉpaʉ, yʉ cape ca-tʉjʉ bʉga majipere yʉ boo, Jesúre cʉ̃ ca-ĩiñupʉ.
LUK.18.42	To bairo cʉ̃ ca-ĩiro:
LUK.18.42	—“Yʉre ca-tʉjʉ majiro áti majiimi,” yʉre mʉ ĩi tʉgooña nʉcʉbʉgoyupa. To bairi ca-tʉjʉ bʉgaʉ mʉ anicõagʉ, cʉ̃ ca-ĩiñupʉ Jesú. 
LUK.18.43	To bairo Jesú cʉ̃ ca-ĩri paʉna ca-tʉjʉ bʉga majicõañupʉ yua. To cõona Diore, “Ñuu majuucõa,” ĩri, Jesúre cʉ̃ ca-ʉjacoajupʉ ca-tʉjʉquetibatacʉ. To bairo cʉ̃ cá-áto ca-tʉjʉrã maca nipetirã seeto:
LUK.18.43	—Caroaro majuu áami Dio, cʉ̃ ca-ĩi wariñuu nʉcʉbʉgoyuparã Diore yua.
LUK.19.1	Jesú Jericó na ca-ĩri macapʉ eja, neto aácʉ cá-ájupʉ. 
LUK.19.2	Ti macapʉre ca-añupʉ Saqueo ca-wamecʉcʉ. Cʉ̃a gobiernore camaja yere niyeru jeebojari maja ʉpaʉ ca-añupʉ. To bairi ca-apeye unie paii ca-añupʉ. 
LUK.19.3	Jesú cʉ̃ cá-atíere apii seeto cʉ̃ ca-tʉjʉgabajupʉ. Camaja capaarã na ca-ani mataro dope bairo cʉ̃ cá-áti tʉjʉ majiquẽjupʉ, ʉmʉaquetibacʉ. 
LUK.19.4	To bairi Jesú cʉ̃ ca-neto aápa wãpʉ cʉ̃ jʉgoye atʉ aá, yucʉpʉ ca-wamʉ pea aájupʉ, Jesúre cʉ̃ tʉjʉgʉ. 
LUK.19.5	Topʉ cʉ̃ ca-pejaro ca-ejayupʉ Jesú cʉ̃ ca-pejari paʉ ẽoro majuu. Eja, Saqueore cʉ̃ ca-tʉjʉ mʉgoñupʉ. Cʉ̃ tʉjʉ mʉgo:
LUK.19.5	—Saqueo, yoaro mee rui ajá. Yucʉ mʉ ya wiipʉ yʉ anigʉ, cʉ̃ ca-ĩiñupʉ Jesú. 
LUK.19.6	To bairo cʉ̃ ca-ĩiro apii Saqueo yoaro mee wariñuurique mena Jesúre cʉ̃ ca-bocaʉ rui ajupʉ. Rui atí, Saqueo cʉ̃ ya wiipʉ cʉ̃ ca-jʉgo aájupʉ Jesúre. 
LUK.19.7	To bairi Saqueo tʉpʉ Jesú cʉ̃ cá-aáto tʉjʉri oco bairo ca-ame ĩiñuparã camaja aperã:
LUK.19.7	—¿Nope ĩi caroorije cá-áti paii tʉpʉre cʉ̃ anigatí? cʉ̃ ca-ĩi wada paiyuparã Jesúre.
LUK.19.8	Saqueo maca wamʉnʉcari oco bairo mani Ʉpaʉ Jesúre cʉ̃ ca-ĩiñupʉ:
LUK.19.8	—Ʉpaʉ, yʉ ca-cʉgorije apeye uniere ca-bopacoorãre na yʉ ricawo nunigʉ ca-recomacare. Aperã yere na ĩitori yʉ majuuna yʉ ca-jeewʉ. To bairi ĩitori na yʉ ca-emaricaro netobʉjaro na yʉ tunuogʉ. Jicã tii niyeru tiire na ĩitori yʉ ca-emaricaro bero to ca-ãmata bapari canacã tii macare na yʉ tunuogʉ, Jesúre cʉ̃ ca-ĩiñupʉ Saqueo.
LUK.19.9	To bairo cʉ̃ ca-ĩiro:
LUK.19.9	—Yucʉ ati wii macanare mʉjaare netoo catíomi Dio caroorije mʉja cá-átibatajere. Mʉ quena Abraham pãramerã mena macacʉna mʉ ãa. 
LUK.19.10	To bairi ca-yajiricarãre bairo ca-ãna Diore ca-tʉgooñaquẽnare na macaʉ acʉ́ yʉ cá-apʉ́ ati yepapʉre. Na maca bʉga, na yʉ netoo catíogʉ, ca-ĩiñupʉ Jesú.
LUK.19.11	“Camajare na netoo catíoʉ acʉ́ yʉ cá-apʉ́,” Saqueore Jesú cʉ̃ ca-ĩrijere ca-apiyuparã to macana. To bairo na ca-apiro buio majiorica wame mena na ca-ĩi buionemoñupʉ Jesú. Jerusalén tʉacãna ãcʉ̃ to bairo na ca-ĩiñupʉ. Na maca, “Nemoo ati yepare ca-rotii jãagʉmi Jesú,” ca-ĩi tʉgooñabajuparã. 
LUK.19.12	To bairi ati wame na ca-ĩi buio majioñupʉ Jesú:
LUK.19.12	—Jicãʉ apeyere ca-rotii aperopʉ cá-aájupʉ, ʉpaʉ ãnajere yʉre na jõoato ĩi. “Cabero na caʉpaʉ jõocõaricʉpʉ yʉ tunu atígʉ,” ca-ĩiñupʉ. 
LUK.19.13	Cʉ̃ cá-aáparo jʉgoye cʉ̃ paabojari majare pʉga wamo cõo canacãʉre na ca-piiyupʉ. Na piiri, to canacãʉpʉrena niyeru tiiri pairo ca-wapacʉtiere jicã tiiri jeto na ca-jooyupʉ. Na joo, oco bairo na ca-ĩiñupʉ: “Yʉ ca-mano atie niyeru wajoa wapayeya, pairo niyeru to bʉato ĩirã,” na ca-ĩiñupʉ. 
LUK.19.14	Cʉ̃ ya maca macana majuu maca caʉpaʉ cʉ̃ ca-anipere ca-booquẽjuparã. To bairi cʉ̃ cá-aáto bero aperãre oco bairo na ca-ĩi jooyuparã: “Cʉ̃re jã ʉpaʉ cʉ̃ ca-anipere jã booquẽe.” 
LUK.19.15	To bairo cʉ̃ na ca-ĩi joorije to ca-anibato quena cʉ̃ maca na caʉpaʉ jõocõaricʉpʉ ca-tunu ejayupʉ cʉ̃ ya macapʉre. Tunu eja, cʉ̃ yarã cʉ̃ ca-niyeru jooricarãre na ca-pi jooyupʉ, niyeru mʉjaare yʉ ca-joorique mena ¿noo cõo mʉja ca-wapata bʉorí? na ĩi majigʉ. 
LUK.19.16	Ca-eja jʉgoʉ oco bairo cʉ̃ ca-ĩiñupʉ: “Ʉpaʉ, yʉ mʉ ca-jooepa tii mena yʉ wapata nemowʉ pʉga wamo cõo canacã tiirire,” cʉ̃ ca-ĩiñupʉ. 
LUK.19.17	To bairo cʉ̃ ca-ĩiro: “Caroaro mʉ ájupa. Caroaro paa cotebojari majocʉ mʉ ãñupa. Õcoacã mʉ yʉ ca-joorique menana caroaro mʉ ájupa. To bairi pʉga wamo cõo canacã macarire yʉre ca-rotibojapaʉre mʉ yʉ jõogʉ,” cʉ̃ ca-ĩiñupʉ cʉ̃ ʉpaʉ. 
LUK.19.18	Cʉ̃ bero apeĩ ca-ejayupʉ tunu. “Yʉ ʉpaʉ, yʉ mʉ ca-jooepa tii mena jicã wamo cõo canacã tiirire yʉ wapata nemowʉ,” cʉ̃ ca-ĩiñupʉ cʉ̃ ʉpaʉre. 
LUK.19.19	To bairo cʉ̃ ca-ĩiro: “Jicã wamo cõo canacã macarire yʉre ca-rotibojapaʉre mʉ yʉ jõogʉ mʉre,” cʉ̃ ca-ĩiñupʉ cʉ̃ ʉpaʉ.
LUK.19.20+LUK.19.21	’Cʉ̃ bero apeĩ ca-ejayupʉ tunu. Eja, cʉ̃ ʉpaʉre oco bairo jocʉna cʉ̃ ca-ĩiñupʉ: “Ʉpaʉ, tutuaro ca-rotii mʉ ãa. Aperã na ca-paa wapatarijere ca-jei mʉ ãa. To bairi, ‘Yʉ ca-paa wapatarije to ca-anibato quena yʉ wapa jooquetiboʉmi,’ yʉ ca-ĩi tʉgooña uwiwʉ. To bairo mʉ cá-átinucurijere tʉgooñari mʉ niyeru tiire jutiiro ajero mena umari caroaro mʉ yʉ ca-quenoo cũu cotebojawʉ. Ʉ̃jʉ, mʉ niyeru tiire neña,” cʉ̃ ʉpaʉre cʉ̃ ca-ĩiñupʉ. 
LUK.19.22	To bairo cʉ̃ ca-ĩrijere apii cʉ̃ ʉpaʉ oco bairo cʉ̃ ca-ĩiñupʉ: “Yʉ mʉ ca-ĩrije jʉgori rooro mʉ cá-átajere yʉ maji tʉga. Mʉ ñuuquẽjupa mʉa. To bairi mʉ yʉ popiyeyegʉ. Jocʉna, ‘Aperã yere na ca-wapatarijere ca-jei ãmi yʉ ʉpaʉ,’ yʉre mʉ ĩi. ‘Yʉ ca-wapatabato quena yʉ wapa jooquetiboʉmi,’ mʉ ĩi tʉgooñabacʉ. 
LUK.19.23	To bairi yʉ niyeru tiire niyeru cũurica wiipʉ to macanare na mʉ ca-quenoo cũu rotipe anibajupa, to ani bʉnemoato ĩi. To bairi topʉ mʉ ca-cũata cabero tunu ejaʉ pairo ca-aniere ca-bʉnemorique menare niyeru tiire yʉ neeboricʉ,” cʉ̃ ca-ĩiñupʉ cʉ̃ ʉpaʉ. 
LUK.19.24	To bairo cʉ̃ ĩi, topʉ ca-tʉjʉnucurãre oco bairo na ca-ĩiñupʉ: “Anire cʉ̃ yʉ ca-joobata tiire cʉ̃ emaña. Cʉ̃ emari, pʉga wamo cõo canacã tiiri ca-wapata nemoricʉ macare cʉ̃ jooya,” na ca-ĩiñupʉ.
LUK.19.25	’To bairo na cʉ̃ ca-ĩiro: “Ʉpaʉ, meere, pairo pʉga wamo cõo canacã tii cʉgomi,” cʉ̃ ca-ĩiñuparã. 
LUK.19.26	To bairo cʉ̃ na ca-ĩiro: “Cariape mʉjaare yʉ ĩi. Noa maca na ca-cʉgorije mena caroaro cá-ánare netobʉjaro na yʉ joonemogʉ. Aperã maca na ca-cʉgorije mena caroaro cá-átiquẽna aniri na ca-cʉgobatiere cá-áti reenucurã maca cʉgoquetigarãma. To bairi ani cʉ̃ ca-cʉgorijeacã quenare cʉ̃ emari cʉ̃ jooya pairo ca-wapataricʉ macare. 
LUK.19.27	To bairi ati maja yʉre ca-tʉjʉteericarã ʉpaʉ yʉ ca-jãaro ca-booquetanare na jee ajá. Na jee atíri na jĩacõaña yʉ ca-tʉjʉrona,” na ca-ĩiñupʉ caʉpaʉ, na ca-ĩi buioyupʉ Jesú.
LUK.19.28	To bairi atie queti buio majiorica wame ĩi buio yaparo Jesú cá-aácoajupʉ, Jerusalén'pʉ aácʉ. 
LUK.19.29	Aá, pʉga macari Betfagé, Betania ca-wamecʉti macariacã tʉpʉ ca-ejayupʉ. Ti macariacã Olivo ʉ̃taʉ na ca-ĩricʉ pʉtore ca-añupe. Topʉ ejaʉ cʉ̃ cabuerã pʉgarãre oco bairo na ca-ĩi jooyupʉ:
LUK.19.30	—Aánaja jĩ macapʉ. Ti macapʉ ejarã cʉ̃ mʉja bʉgagarã burro cawamaʉ, na ca-jia nʉcoricʉ, na ca-pejañaquẽcʉre. Cʉ̃ tʉjʉ bʉga, cʉ̃ popiori, yʉ tʉpʉ cʉ̃re mʉja neapá. 
LUK.19.31	Aperã, “¿Nope ĩirã cʉ̃ mʉja popiotí?” mʉja na ca-ĩata, “Jã Ʉpaʉ cʉ̃ boomi,” na ĩiña, na ca-ĩi jooyupʉ Jesú.
LUK.19.32	To bairi cʉ̃ cabuerã pʉgarã ti macapʉre cá-aájuparã. Ti macapʉre eja, burrore ca-bʉga ejayuparã Jesú na cʉ̃ ca-ĩi jooricarore bairona. 
LUK.19.33	Cʉ̃ bʉga eja, cʉ̃ ca-popioyuparã. Cʉ̃ na ca-popioro tʉjʉrã cʉ̃ ʉparã na ca-ĩiñuparã:
LUK.19.33	—¿Nope ĩirã cʉ̃ mʉja popiotí mʉjaa?
LUK.19.34	To bairo na na ca-ĩiro:
LUK.19.34	—Jã Ʉpaʉ cʉ̃ boomi, na ca-ĩiñuparã Jesú cʉ̃ cabuerã maca.
LUK.19.35	Cʉ̃ ca-ne aájuparã Jesú tʉpʉ yua. Cʉ̃ ne eja, na jutii ca-bui macajere cʉ̃ bui peo átiri Jesúre cʉ̃ ca-peja rotiyuparã. 
LUK.19.36	To bairi Jesú burro bui cʉ̃ ca-peja aápa wãre na ye jutii ca-bui macaje mena cʉ̃ ca-cũu jʉgoye cʉjuparã, seeto cʉ̃ wariñuurã. 
LUK.19.37	Olivo ca-wamecʉtii ʉ̃taʉ tʉ cʉ̃ ca-tʉja roaáti paʉna capaarã cʉ̃re ca-ʉjarã cʉ̃ nʉcʉbʉgorã wariñuurique mena ca-ĩi awajayuparã. Nipetirije Jesú cʉ̃ cá-áti iñooriquere na ca-tʉjʉrique jʉgori Diore ca-ĩi wariñuu awajayuparã. 
LUK.19.38	Oco bairo ca-ĩi awaja wariñuuñuparã:
LUK.19.38	—¡Caroaro to baiato mani Ʉpaʉre, Dio cʉ̃ ca-jooricʉre! ¡Wariñuurique to ani neto majuucõato ʉmʉrecóopʉre! ¡Camaja nipetirã Diore na nʉcʉbʉgoato! ca-ĩiñuparã.
LUK.19.39	Na ca-awajarijere apirã jicãarã fariseo maja topʉ ca-ãna oco bairo Jesúre cʉ̃ ca-ĩiñuparã:
LUK.19.39	—Ca-majioʉ, mʉre ca-ʉjarãre, “Ĩi awajaqueticõaña,” na ĩiña.
LUK.19.40	To bairo na ca-ĩiro:
LUK.19.40	—Ati maja na ca-janaata atie ʉ̃taa rupaarena yʉre to ca-awaja wariñuupere rotiboʉmi Dio, na ca-ĩiñupʉ Jesú fariseo majare.
LUK.19.41	To bairi Jesú Jerusalén maca tʉ tʉja acʉ́ tʉjʉ joori, ti macare ca-oti tʉjʉyupʉ. Ti macare oti tʉjʉ, oco bairo ca-ĩiñupʉ:
LUK.19.42	—Yucʉna Jerusalén macana caroa ani wariñuuriquere nare Dio cʉ̃ ca-joogarije na ca-majiata ñuuboricaro. Na majuuna apiʉjaquẽjupa. To bairi ani wariñuu majiqueti majuucõagarãma naa. 
LUK.19.43	To bairi ñuuquẽtie tamuorique na anigaro. Nare ca-tʉjʉ tutirã na ejagarãma. Na eja átiri na jotoo amojoregarãma, na quẽgarã. 
LUK.19.44	Na jotoo amojore, na ca-ruti butibopere mata, caroaro na jĩa baurio peo reecõagarãma ati maca macanare. Dio cʉ̃ ca-jooricʉ na tʉpʉ yʉ ca-ano na ca-booquẽtie wapa to bairona na baigaro tie, ati majare Jerusalén macanare, ca-ĩiñupʉ Jesú.
LUK.19.45	To bairo ĩi yaparo, ti macapʉ ejaʉ Dio wiipʉ ca-jãa aájupʉ Jesú. Jãa, camaja topʉ ca-ame wapaye ãnare na ca-tʉjʉyupʉ. Nare to bairo na cá-áti aniere booquẽcʉ na ca-buuyupʉ. 
LUK.19.46	Na buʉ oco bairo na ca-ĩiñupʉ:
LUK.19.46	—Dio Wadarique oco bairo ĩi: “Ati wii yʉ ya wii Diore jeni nʉcʉbʉgorica wii jeto ãa.” Mʉja maca to bairo ána ca-jee ruti pairã ya paʉre bairona to ca-ano mʉja áa, na ca-ĩiñupʉ Jesú.
LUK.19.47	Ti paʉ Jerusalén ãcʉ̃pʉ to canacã rʉmʉ Dio wiipʉ Dio ye quetire ca-buionucuñupʉ Jesú. To bairo cʉ̃ ca-buiorijere apirã sacerdote maja ʉparã, judío majare cabuerã, aperã camajare ca-jʉgo ãna maca cʉ̃ ca-rocagabajuparã Jesúre. 
LUK.19.48	Camaja maca caroaro cʉ̃ ca-buiorijere ca-apiganucuñuparã. To bairi dope bairo cʉ̃ cá-áti majiquẽjuparã, camaja mani punijiniborãma ĩirã.
LUK.20.1	Jicã rʉmʉ Jesú Dio wiipʉre camajare na buioʉ, camajare cʉ̃ ca-netoo catíorije quetire na ca-buio añupʉ. To bairo cʉ̃ ca-buio ani paʉna cʉ̃ tʉpʉ ca-ejayuparã sacerdote maja ʉparã, judío majare cabuerã, aperã cabʉcʉrã camajare ca-jʉgo ãna. Cʉ̃ tʉpʉ ejari, oco bairo cʉ̃ ca-ĩi jeniñañuparã:
LUK.20.2	—¿Ñamʉ atie mʉ cá-átiere, camajare mʉ ca-buiorije mʉre cʉ̃ rotití?
LUK.20.3	To bairo cʉ̃ na ca-ĩiro:
LUK.20.3	—Yʉ quena mʉjaare yʉ jeniñapa. 
LUK.20.4	¿Ñamʉ Juan're cʉ̃ cʉ̃ ca-bautisa rotiyuparí? ¿Diona cʉ̃ ca-rotiyuparí? O ¿camaja maca cʉ̃ na ca-rotiyuparí que? ¿Ñamʉ maca cʉ̃ ãtí cʉ̃re ca-rotiricʉ? na ca-ĩi jeniñañupʉ Jesú.
LUK.20.5	To bairo na cʉ̃ ca-ĩi jeniñaro na majuu oco bairo ca-ame ĩi wadapeniñuparã:
LUK.20.5	—¿Dope bairo cʉ̃ mani ĩicʉtí? “Diona cʉ̃ rotiricʉmi,” cʉ̃ mani ca-ĩata, “¿Nope ĩirã Dio cʉ̃ ca-rotiricʉ cʉ̃ ca-anibato quena Juan're mʉja ca-apiʉja nʉcʉbʉgoquẽtí?” mani ĩiboʉmi Jesú. 
LUK.20.6	“Dio ye quetire ca-buioʉ ca-ãmi Juan,” ca-ĩirã ãma camaja. To bairo na ca-ĩirena jocarãna, “Camajana cʉ̃ rotiricarãma Juan're,” cʉ̃ mani ca-ĩata tunu camaja maca manire ree jĩaborãma ʉ̃ta rupaa mena, manire punijinirã. 
LUK.20.7	To bairo ame ĩi wadapeni, oco bairo Jesúre cʉ̃ ca-boca ĩi yʉʉyuparã:
LUK.20.7	Ʉ̃ʉbaa. Ñamʉ cʉ̃ rotiricʉmi jã ĩi majiquẽe, Jesúre cʉ̃ ca-ĩiñuparã. 
LUK.20.8	To bairo Jesúre na ca-ĩiro:
LUK.20.8	—Baiyupa yʉ quena, “Yʉre cʉ̃ ca-rotiro mena yʉ áa,” mʉjaare yʉ ĩi buioquẽe, na ca-ĩiñupʉ Jesú yua.
LUK.20.9	Cabero atie queti buio majiorica wame camajare na ca-ĩi buioyupʉ Jesú:
LUK.20.9	—Ca-añupʉ ʉje miji wẽeri wejere ca-otericʉ. Ti wejere ote yaparoʉ ti wejere ca-coteparãre na ca-cũuñupʉ, aperopʉ aáteñaʉ aágʉ. Na cũʉ oco bairo na ca-ĩi cũuñupʉ: “Yʉ ʉje wejere yʉ cotebojaya. Yʉre mʉja ca-cotebojaro mʉjaare yʉ ricawogʉ ca-recomaca ca-ricare.” To bairo na ĩi yaparo, aperopʉ cá-aáteñaʉ aácoajupʉ yoaro. 
LUK.20.10	Cabero ʉje ca-ricacʉti yʉtea ca-ejaro apeĩ cʉ̃ paabojari majocʉre cʉ̃ ca-jooyupʉ ʉje wejere cʉ̃ ca-cote rotiricarã tʉpʉ. “Yʉ yere na ricawo joato,” cʉ̃ ca-ĩiñupʉ. To bairo cʉ̃ ca-ĩiro paabojari majocʉ maca cá-aácoajupʉ cʉ̃ ʉpaʉ ya wejepʉ. Topʉ cʉ̃ ca-ejaro ti wejere ca-coterã maca seeto cʉ̃ ca-boca quẽcõañuparã, ʉjere cʉ̃ joogaquẽna. 
LUK.20.11	To bairo cʉ̃ na cá-áto cʉ̃ ʉpaʉ maca apeĩre cʉ̃ cá-aá rotiyupʉ tunu. Cʉ̃ quenare to bairona cʉ̃ quẽ, rooro cʉ̃ ca-boca áti acʉo tunuocoa jooyuparã, cʉ̃ quenare cʉ̃ joogaquẽna. 
LUK.20.12	To bairo cʉ̃ na cá-áto apeĩre cʉ̃ cá-aá rotiyupʉ tunu. Cʉ̃ quenare to bairona rooro cʉ̃ quẽ camiye, cʉ̃ ca-boca áti acʉo tunuocoa jooyuparã.
LUK.20.13	’To bairo jeto na na cá-áto tʉjʉʉ ʉje miji wẽeri weje ʉpaʉ oco bairo ca-ĩi tʉgooñañupʉ: “¿Dope bairo yʉ ácʉatí? Baiyupa yʉ macʉre yʉ ca-maiire cʉ̃ yʉ aá rotigʉ. Yʉ macʉre cʉ̃ tʉjʉrã cʉ̃ tʉjʉ nʉcʉbʉgogarãma,” ca-ĩi tʉgooñañupʉ. To bairo ĩi tʉgooñari cʉ̃ macʉre cʉ̃ cá-aá rotiyupʉ yua. 
LUK.20.14	To bairi ti wejere ca-coterã maca cʉ̃ macʉ cʉ̃ ca-jooricʉre cʉ̃ tʉjʉrã oco bairo ca-ame ĩiñuparã: “Ani ati weje ʉpaʉ macʉ ãmi. Cʉ̃ pacʉ cʉ̃ ca-bai yajiro bero atie wejere ca-cʉgo wajoapaʉ ãmi. To bairi cʉ̃ mani jĩa rocacõato. To bairo ána ti wejere mani majuuna mani cʉgogarã.” 
LUK.20.15	To bairo ame ĩi, cʉ̃re ñe aáti, ti weje tʉjaropʉ cʉ̃ ca-jĩa rocacõañuparã, na ca-ĩi buioyupʉ Jesú.
LUK.20.15	—To bairi cʉ̃ ya wejere cʉ̃ ca-cote rotiricarã cʉ̃ macʉrena na ca-jĩa rocacõaro tʉjʉʉ, ¿Dope bairo na átacʉmi mʉja ĩi tʉgooñatí? 
LUK.20.16	To bairi cʉ̃ majuuna aá, na ca-jĩa ree peocõañupʉ ti wejere cʉ̃ ca-cote rotibatanare. To bairo na áti ree peocõa, cabero aperã macare na ca-jooyupʉ.
LUK.20.16	To bairo na cʉ̃ ca-ĩiro apirã:
LUK.20.16	—¡Mʉ ca-ĩi buiori wame to baiqueticõato! ca-ĩiñuparã.
LUK.20.17	To bairo na ca-ĩiro Jesú na tʉjʉ, oco bairo na ca-ĩiñupʉ tunu:
LUK.20.17	—¿Dope bairo ĩigaro ĩi, mʉja ĩi tʉgooñatí Dio Wadarique oco bairo ca-ĩri wamere?
LUK.20.17	Ʉ̃ta wiire weegarã jicã ʉ̃taare ca-beje rocacõañuparã, tia ʉ̃ta ñuuquẽe ĩirã. Tia na ca-rocabatacarena ca-ne cũuñuparã aperã maca, atia ca-ñuu majuucõarica ãa ĩirã. To bairi tiarena wii pucua ca-aniparore ca-wee peo jʉgoyuparã, tia mena mani ca-cõoñaata cariape eja majigaro ĩirã.
LUK.20.17	To bairona ĩi ucarique ãa.
LUK.20.18	To bairi camaja nipetirã tiapʉre ca-pʉga ta ree cumurã na õwa pecoanucugarãma. Tia maca na buipʉre to ca-roca peaata caroaro na roca aboo reecõagaro, ca-ĩiñupʉ Jesú. To bairona baigarãma yʉre ca-apiʉjaquẽna ĩi, na ca-ĩiñupʉ Jesú.
LUK.20.19	Ti wame queti buio majiorica wamere Jesú na cʉ̃ ca-buioro apirã judío majare cabuerã, sacerdote maja ʉparã, “Manirena buioʉ ácʉmi,” cʉ̃ ca-ĩi tʉjʉyuparã. To bairo ĩirã ti paʉna nemoo cʉ̃ ca-ñeegabajuparã. Camajare na uwibana dope bairo cʉ̃ cá-áti ñee majiquẽjuparã. 
LUK.20.20	To bairi aperãre na ca-ĩiñuparã, “Cʉ̃re ca-nʉcʉbʉgorãre bairona baitori caroaro cʉ̃ jeniña tʉjʉ coteya. To bairi roorije cʉ̃ ca-boca ĩi yʉata nemoona gobierno macanare cʉ̃ mani wadajãgarã, cʉ̃re na ñeato ĩirã,” na ca-ĩiñuparã. 
LUK.20.21	To bairo na ca-ĩi jeniña rotiricarã maca Jesú tʉpʉ ejari oco bairo cʉ̃re ca-ĩi jeniñañuparã:
LUK.20.21	—Jãare ca-majioʉ, cariape jeto mʉ buionucu Dio yere. To bairi camaja nipetirã jicãrore bairona ca-ãna na mʉ tʉjʉnucu. 
LUK.20.22	To bairi jã ĩi buioya: ¿Roma macana ʉparã jãare ca-rotirã niyeru jãare na ca-jeninucurijere nare jã ca-jooro Dio cʉ̃ rotibocʉtí? Jesúre cʉ̃ ca-ĩi jeniñañuparã.
LUK.20.23	Jesú maca caroorije cʉ̃re na ca-ĩi tʉgooñarijere tʉjʉ majiri oco bairo na ca-ĩiñupʉ:
LUK.20.24	—Niyeru tiire yʉ iñooña.
LUK.20.24	To bairo cʉ̃ ca-ĩiro niyeru tiire nee, cʉ̃ ca-iñooñuparã. Cʉ̃ na ca-iñooro tʉjʉʉ:
LUK.20.24	—¿Ñamʉ wame to tujatí? ¿Ñamʉ riyare bairo ca-baurije uca tuurique to tujatí? na ca-ĩi jeniñañupʉ Jesú.
LUK.20.24	To bairo cʉ̃ ca-ĩiro:
LUK.20.24	—Romano maja Ʉpaʉ majuu wame ãa. Cʉ̃ ye macaje ãa, cʉ̃ ca-ĩiñuparã.
LUK.20.25	—Baiyupa Romano maja Ʉpaʉre cʉ̃ jooya cʉ̃ ye ca-anipere. To bairona Dio cʉ̃ ca-boorije mʉjaare cʉ̃ ca-jenirije quenare Diore cʉ̃ jooya, na ca-ĩi yʉʉyupʉ Jesú.
LUK.20.26	To bairo cʉ̃ ca-ĩiro apirã oco bairo ca-ame ĩiñuparã:
LUK.20.26	—¡Ago name! Caroaro mani yʉ majimi. Ricati caroori wamere ĩi buioquẽemi camaja na ca-apiro, ca-ĩiñuparã.
LUK.20.26	To bairi ʉparãre cʉ̃ na ca-wadajãpere dope bairo cʉ̃ ca-ĩi jeniña bʉga majiquẽjuparã. To bairi cʉ̃ ca-jeniña janacoajuparã yua.
LUK.20.27	Cabero saduceo maja mena macana maca Jesúre cʉ̃ ca-jeniñarã ejayuparã tunu. Camaja ca-bai yajiricarã tunu catíquẽnama ca-ĩirã ca-añuparã saduceo maja. 
LUK.20.28	To bairi naa Jesú tʉpʉ eja, oco bairo cʉ̃ ca-ĩi jeniñañuparã:
LUK.20.28	—Jãare ca-majioʉ, Moisé ati wame rotiriquere ca-ĩi ucayupi jã ca-buenucuri wamere: “Jicãʉ nʉmocʉti, punaa mácʉna cʉ̃ ca-bai yajiata cʉ̃ bai maca cʉ̃ nʉmo cʉ́paro cʉ̃ jʉgocʉ nʉmo ca-anibatacore. To bairo cʉ̃ cá-áto cʉ̃ macʉ ca-buia jʉgoʉ ca-bai yajiricʉ macʉ anibojagʉmi,” ca-ĩi ucayupi Moisé, ca-ĩiñuparã. 
LUK.20.29	To bairi siete canacãʉ jicãʉ punaa ca-añuparã. Ca-ani jʉgoʉ ca-nʉmo cʉtibajupʉ. Punaa mácʉna ca-bai yajiyupʉ. 
LUK.20.30	Cabero macacʉ quena cʉ̃ jʉgocʉ cʉ̃ ca-bai yajiro bero cõrena ca-wapearicore ca-nʉmo cʉtibajupʉ. Cʉ̃ quena to bairona ca-bai yajicoajupʉ punaa mácʉna. 
LUK.20.31	Na bero macacʉ quena nare bairona cõrena nʉmo cʉtiba, punaa mácʉna ca-bai yajicoajupʉ. To bairo jetona jicãʉ punaa siete canacãʉ ca-anibatana cõ jetorena nʉmo cʉtibana punaa manana ca-yaji peticoajuparã. 
LUK.20.32	Na bero na nʉmo ca-anibataco ca-bai yajiyupo cõ quena. 
LUK.20.33	Na nipetiro siete canacãʉna cõre ca-nʉmo cʉtibajuparã. To bairi na ca-bai yajiricaro bero tunu catírãpʉ ¿ni maca cõ cʉ̃ nʉmocʉti majibocʉtí? Jesúre cʉ̃ ca-ĩi jeniñañuparã.
LUK.20.34	To bairo na ca-ĩi jeniñaro apii Jesú na ca-ĩi yʉʉyupʉ:
LUK.20.34	—Caʉmʉa ati yepa macana nʉmocʉma. Cãromia quena manapʉcʉma. 
LUK.20.35	Cabero Dio cʉ̃ ca-bejerã na cʉ̃ ca-tunu catíoro bero nʉmo cʉtiquẽema. Cãromia quena manapʉ cʉtiquẽema. 
LUK.20.36	Dio tʉ macana ángel majare bairo ca-ãna anigarãma. Dio mena ca-catícõa ãna anigarãma. Bai yaji bapooquetigarãma. 
LUK.20.37	Moisé cʉ̃ ca-ucariquere tʉjʉrã, “Ca-bai yajiricarã tunu catígarãma,” mani ĩi maji. Moisé yucʉ puti ca-ʉ̃ʉ tʉjʉnucurijere cʉ̃ ca-tʉjʉ ejanʉcaro oco bairo cʉ̃ ca-ĩiñupʉ Dio yucʉ puti ca-ʉ̃rijepʉ: “Yʉa Diona yʉ ãa. Mʉ ñicʉ jãa na cá-áti nʉcʉbʉgoʉ yʉ ãa. Abraham, Isaá, Jacobo jãa na cá-áti nʉcʉbʉgoʉ yʉ ãa,” cʉ̃ ca-ĩiñupʉ Dio Moisére. “Mʉ ñicʉ jãa tirʉmʉpʉ macana na cá-áti nʉcʉbʉgoricʉ yʉ ãa,” ca-ĩiquẽjupʉ. 
LUK.20.38	To bairi, yucʉ quena yʉ áti nʉcʉbʉgoma ĩi, ca-ĩiñupʉ Dio. To bairi yucʉ quenare na yeri ca-catícõa ãna aniri cʉ̃re cá-áti nʉcʉbʉgorã ãma. Cʉ̃re ca-apiʉjarãre na tunu catíogʉmi Dio. To bairi yucʉ quenare ca-catícõa ãnare bairona na tʉjʉmi Dio.
LUK.20.39	To bairo cʉ̃ ca-ĩrijere apirã jicãarã judío majare cabuerã:
LUK.20.39	—Jãare ca-majioʉ, cariape majuu mʉ buio, cʉ̃ ca-ĩiñuparã.
LUK.20.40	Cabero cʉ̃ ca-jeniña nemogaquẽjuparã, “Mani buio netoremi,” ĩirã.
LUK.20.41	Cabero na ca-ĩi jeniñañupʉ Jesú tunu:
LUK.20.41	—Aperã, “Cristo Dio cʉ̃ ca-bejericʉ David pãramipʉ anigʉmi,” ĩinucuma. ¿Nope ĩirã to bairo na ĩinucutí? na ca-ĩi jeniñañupʉ. 
LUK.20.42	—David cʉ̃ majuuna Salmo ca-wamecʉti pũuropʉ oco bairo ca-ĩi ucayupi:
LUK.20.42	Ato yʉ mena ruiya yʉ tʉ maca, yʉ mena ca-rotii anigʉ.
LUK.20.43	Yʉ mena ruiri mʉ ca-rotiro mʉre ca-tʉjʉ tutirãre na yʉ reegʉ,
LUK.20.44	—¿Dope bairo, “Yʉ Ʉpaʉpʉ ãmi,” David cʉ̃ ca-ĩi anibacʉ quena cʉ̃ pãramipʉ cʉ̃ ãtí Dio cʉ̃ ca-bejericʉ? na ca-ĩi jeniñañupʉ Jesú.
LUK.20.44	To bairo na cʉ̃ ca-ĩi jeniñaro dope bairo cʉ̃ ca-ĩi yʉ majiquẽjuparã yua.
LUK.20.45	Camaja nipetirã na ca-apijoro oco bairo ca-ĩi buioyupʉ Jesú cʉ̃ cabuerãre:
LUK.20.46	—Judío majare cabuerãre na tʉjʉ majiña. Nare bairo átiqueticõaña. Jutii ca-yoarije mena jaña aáteñaganucuma, aperã caroaro manire na tʉjʉ nʉcʉbʉgoato ĩirã. To bairi macapʉ wapayerica paʉripʉ na cá-aáteñari paʉri camaja nare na ca-ñuu roti nʉcʉbʉgopere booma. Neñapo buerica wiiripʉ ejarã to bairi wamena nare na cá-áti nʉcʉbʉgopere booma. To bairi caʉparã na ca-ruinucurijepʉ jetore ruiganucuma. Na ca-boje rʉmʉri áti ʉgari paʉri quenare to bairo jeto baiganucuma. 
LUK.20.47	Ca-wapearicarã romiri yere na ca-cʉgorije ca-jee pairã anibana quena Dio wiipʉre jãa aána yoaro Diore jeni nʉcʉbʉgotoma. Baitoriquere bairã camaja na ca-tʉjʉro bainucuma. Narena aperã netoro ca-bai buicʉna na ca-ano maca aperã netoro na popiyeyegʉmi Dio, na ca-ĩiñupʉ Jesú cʉ̃ cabuerãre.
LUK.21.1	Jesú Dio wiipʉ ãcʉ̃ niyeru Dio wii na ca-quenoope wapa na ca-jãari patapʉ camaja niyeru na ca-jãaro ca-tʉjʉyupʉ. Pairo ca-cʉgorã ti patapʉre pairo ca-jãañuparã. 
LUK.21.2	Na berore ca-wapearico ca-bopacoo pʉga tiiriacã ca-wapa mániacãre ca-jãañupo. 
LUK.21.3	Tiere cõ ca-jãaro tʉjʉʉ Jesú oco bairo ca-ĩiñupʉ:
LUK.21.3	—Cariape mʉjaare yʉ ĩi. Atio ca-wapearico ca-bopacoo maca Dio cʉ̃ ca-tʉjʉro aperã nipetirã na netoro joo netocoamo. 
LUK.21.4	Na maca pairo ca-cʉgorã aniri nare ca-rʉjarijere jooma. Cõ maca, “Ca-bopacoo yʉ ãa,” ĩi tʉgooñaquẽcona nipetirije cõ ca-cʉgobatajeacãre joomo. Cõ ca-ʉga catíboriqueacãrena joo peocõamo, ca-ĩiñupʉ Jesú. 
LUK.21.5	Aperã Dio wii ca-aniere wadapenirã Jesúre cʉ̃ ca-ĩiñuparã:
LUK.21.5	—Tʉjʉya ati wiire Dio wii. Caroa wii majuu anicõa. Ʉ̃ta rupaa caroa rupaa mena jeto áta wii ãa. Diore na ca-joorique mena caroa jeto ca-bauri wiire cá-ájupa.
LUK.21.6	To bairo na ca-ĩiro:
LUK.21.6	—Ape rʉmʉpʉ atie mʉja ca-tʉjʉrije nipetirije ree peocõagarãma aperã. Ʉ̃ta rupaa na ca-peobataje jicã rʉjaricaro mano ree peticõagarãma aperã.
LUK.21.7	Cabero Jesúre cʉ̃ ca-jeniñañuparã:
LUK.21.7	—Jãare ca-majioʉ, ¿noo cõopʉ to bairoatí mʉ ca-ĩri wame? ¿Dope bairo jã majirãatí to bairo ca-baiparo jʉgoye?
LUK.21.8	To bairo cʉ̃ na ca-ĩi jeniñaro oco bairo na ca-ĩi buioyupʉ Jesú:
LUK.21.8	—Aperã mʉjaare na ca-ĩitorijere mani apiʉjare ĩirã caroaro tʉgooña majiña. “Dio cʉ̃ ca-jooricʉna yʉ ãa. Cristo Dio cʉ̃ ca-joʉ cʉ̃ ca-ejari paʉ ani tʉga,” ĩitogarãma. To bairo na ca-ĩitorijere api nʉcʉbʉgoqueticõaña. 
LUK.21.9	Camaja amequẽri ame jĩagarãma. Camaja ati yepa macana na ʉparãre ĩi punijiniri na reegarãma. To bairo ca-bairijere queti apirã uwiqueticõaña. To bairo jeto baigaro mai. To ca-baibato quena ati ʉmʉrecóo ca-petiparo rʉjagaro mai, na ca-ĩi buioyupʉ Jesú.
LUK.21.10	To bairo na ĩi, oco bairo na ca-ĩinemoñupʉ Jesú:
LUK.21.10	—Jicã maja ape maja mena amequẽgarãma. Jicã yepa macana ape yepa macana mena amequẽgarãma na ʉparã na ca-amequẽ rotiro. Ati yepa nipetiropʉ to bairo jeto ame átigarãma. 
LUK.21.11	Ati yepa seeto nanaagaro. Ape paʉri ʉgarique ca-mano ñigo boagarãma camaja. Ape paʉri riaye tamuo yaji petigarãma. Ʉmʉrecoopʉre ca-uwiorije ape wame mʉja ca-tʉjʉñaquẽtie baugaro.
LUK.21.12	’To bairo ca-baiparo jʉgoye yʉ ye quetire ca-apigateerã rooro atigarãma mʉjaare. Na neñapo buerica wiiripʉ mʉja ñe aánucu, mʉja jeniñacõari, presopʉ mʉja joogarãma, yʉre mʉja cá-áti nʉcʉbʉgorije wapa. Maca ʉparã tʉripʉ mʉja joogarãma, “Na popiyeyeya,” ĩirã. 
LUK.21.13	To bairo mʉjaare na cá-átibato quena caroaro na mʉja boca buiocõagarã yʉre mʉja cá-áti nʉcʉbʉgorijere. 
LUK.21.14	Mʉjaare na ca-ĩi jeniñaparo jʉgoye, “Oco bairije na mani ĩi yʉʉ majigarã rooro manire na cá-átiquetiparore bairo ĩirã,” ĩi tʉgooña yuuqueticõaña. 
LUK.21.15	Yʉ maca mʉjaare yʉ majiogʉ nare mʉja ca-ĩi yʉʉpere. To bairi mʉjaare ca-tʉjʉ tutirã mʉja wada neto majiquetigarãma. 
LUK.21.16	Mʉja pacʉa, mʉja bairã, mʉja yarã majuu, mʉja mena macana anibana quena mʉja wadajãgarãma mʉjaare ca-tʉjʉ tutirãre. To bairo mʉjaare na ca-wadajãro jicãarãre mʉjaare jĩa reegarãma. 
LUK.21.17	Yʉre ca-apiʉjarã mʉja ca-ano maca camaja to canacã maca macana mʉja teegarãma. 
LUK.21.18	To bairo mʉjaare átibana quena, jĩacã jicã wame uno mʉja áti rooye tuuquetigarãma mʉja catíriquere. 
LUK.21.19	To bairi yʉre api nʉcʉbʉgocõa aninucuña. To bairo bairã catírique majuu mʉja bʉgagarã.
LUK.21.20	’Uwamarã capaarã Jerusalén macare na ca-jotoo ame jorero na tʉjʉrã, “Meere ati macare rocagarã áama,” mʉja ĩi tʉjʉ majigarã. 
LUK.21.21	To bairi Judea yepapʉ ca-ãna ʉ̃ta yucʉpʉ na ruti aáparo. Camaja Jerusalén macapʉre ca-ãna aperopʉ na ruti aáparo. Maca tʉjaro ca-ãna macapʉ na tunu piya atíquẽparo. 
LUK.21.22	Ti paʉna Jerusalén macanare Dio nare cʉ̃ ca-popiyeyeri rʉmʉri anigaro. Dio ye queti ucarica pũuri ca-ĩirore bairona na baigaro. 
LUK.21.23	Ti paʉre rooro nare anigaro ʉta pacoa romirire, aperã cawimarãacãre ca-ũpuorã romiri quenare. Atʉ ruti aá majiquetigarãma. Ti paʉ judío majare seeto popiye tamuorique nare anigaro Dio nare cʉ̃ ca-popiyeyerije jʉgori. 
LUK.21.24	Camaja capaarã bai yajigarãma ame jĩarique jʉgori. Aperãre na jee aá bate cʉgogarãma aperoripʉ. To bairo na átiri Jerusalén macare jĩa baurio rocacõagarãma. Judío maja ca-aniquẽna to bairije átigarãma ati macapʉre. “To cõona ája,” Dio nare cʉ̃ ca-ĩri paʉ ca-anopʉ janagarãma yua.
LUK.21.25	’To bairi ʉmʉrecóopʉre ricati ca-baurije anigaro. Muipu ca-ajii, ñami macacʉ muipu quena, ñocoa quena ricati ca-baurã anigarãma. Ria capaca yari mar seeto paca jabe ocacʉtigaro. Pairo ca-jabe ocacʉto apirã camaja ati yepa macana seeto acʉa uwigarãma. 
LUK.21.26	Ñocoa quena yuguigarãma. To bairi, “¿Dope bairo to bairoatí ati yepapʉ? ¿Ñeere ĩiro to baití?” ĩi tʉgooñagarãma camaja, uwi netobana. 
LUK.21.27	To bairo ca-bairi paʉna yʉ ca-tutuarije mena yʉ rui atígʉ. To bairo baii bujeri bʉrʉapʉ seeto yʉ ca-aji baterije mena yʉ cá-ató tʉjʉgarãma camaja. 
LUK.21.28	To bairi atie ca-uwiorije ca-bai jʉgoro tʉjʉrã tʉjʉ wariñuu ocabʉticõaña. Ati yepapʉ ca-bairijere nemoo manire netoo catíogʉ atígʉmi Jesú ĩirã wariñuu ocabʉtiya, na ca-ĩi buioyupʉ Jesú.
LUK.21.29	To bairo na ĩi, oco bairo na ca-ĩi buioyupʉ Jesú tunu:
LUK.21.29	—Higuera ca-wamecʉtii, ape wame yucʉ ca-bairije quenare tʉgooñaña. 
LUK.21.30	Apeye ca-pũu ca-wajoarijere tʉjʉrã, “Yucʉacana cʉma anigaro bai,” ĩi majirique ãa. 
LUK.21.31	To bairo mʉjaare yʉ ca-buiori wamerire bairo ca-bairo tʉjʉrã, “Yucʉacã Jesú tunu atígʉmi ati yepapʉ, Ʉpaʉ anigʉ,” mʉja ĩi tʉjʉ majigarã.
LUK.21.32	’Cariapena mʉjaare yʉ ĩi. Atie nipetiro mʉjaare yʉ ca-ĩri wamere bairona baigaro ati yepa macaje ca-petiparo jʉgoye. 
LUK.21.33	Ʉmʉrecoo, ati yepa quena to cõona wajoagaro. “To bairo yʉ átigʉ,” yʉ ca-ĩrije maca wajoaquetigaro. Yʉ ca-ĩi buiorore bairona baigaro.
LUK.21.34	’To bairi caroaro tʉgooña maja catíya, mʉja cá-átiere ána. Ati yepa macajere tʉgooñarique paiqueticõaña. Eti cumuqueticõaña. “Caroorije jeto mani áticõa anire,” ĩirã caroorijere átigaqueticõaña. To bairo caroorije cá-átiquetinucurã mʉja ca-ãmata yʉre mʉja tʉjʉ acʉaquetigarã yʉ ca-tunu ejari paʉ ca-ano. 
LUK.21.35	Camaja nipetirã na yʉ ca-popiyeyepere yʉ ruti majiquetigarãma. 
LUK.21.36	To bairi caroaro quenoo yuuricarãre bairo yʉ ca-boorijere áticõa aninucuña. Tie popiye tamuorique mʉja ca-netooparore bairo ĩirã Diore jenicõa aninucuña. To bairo ána boboricaro mano yʉre mʉja boca tʉjʉgarã, na ca-ĩiñupʉ Jesú yua.
LUK.21.37	Ti rʉmʉrire to canacã rʉmʉ Dio wiipʉ cʉ̃ ye quetire camajare ca-buio añupʉ Jesú. Ñami ca-ano ti macare buti aá, Olivo ca-wamecʉtii ʉ̃taʉpʉ ca-cani ñamicʉti bujucoajupʉ. 
LUK.21.38	To bairi ca-bujuri paʉ ca-ano camaja nipetirã Dio wiipʉ cá-aájuparã, Jesú cʉ̃ ca-buiorijere apigarã.
LUK.22.1	Pan levadura na ca-ĩrije ca-wauorije ca-ajuya manie na ca-ʉgapa rʉmʉ pascua rʉmʉ jʉgoyeacã ca-añupe yua. 
LUK.22.2	To bairi sacerdote maja ʉparã, judío majare cabuerã Jesúre cʉ̃ ca-jĩagayuparã. “¿Dope bairo cʉ̃ áti ñeeri cʉ̃ mani jĩarãatí?” ca-ame ĩiñuparã. To bairo ĩibana quena camajare na ca-uwiyuparã, capaarã cʉ̃re ca-nʉcʉbʉgorã na ca-ano maca.
LUK.22.3	To bairo na ca-ĩri paʉre Judas Iscariote ca-wamecʉcʉpʉre ca-jãañupʉ Sataná. Jesú cʉ̃ cabuerã doce canacãʉ mena macacʉ ca-anibajupʉ Judas. 
LUK.22.4	To bairi cʉ̃re Sataná cʉ̃ ca-jãaro cá-aácoajupʉ Judas sacerdote maja ʉparã, aperã Dio wii coteri maja tʉpʉre. Na tʉpʉ eja, Jesúre dope bairo cʉ̃re na cá-áti ñeepere na mena ca-wadapeniñupʉ. 
LUK.22.5	To bairo cʉ̃ ca-ĩi wadajãrijere apirã, seeto ca-wariñuuñuparã:
LUK.22.5	—To bairo jã mʉ ca-ĩi buioro niyeru mʉre jã wapayegarã, Judare cʉ̃ ca-ĩiñuparã.
LUK.22.6	—Jaʉ, na ca-ĩiñupʉ Judas. “Jaʉ,” na ĩi, “¿Dope bairo áti Jesúre cʉ̃ yʉ wadajãʉatí ʉparãpʉre, aperã yʉre na ca-majiquẽtopʉ?” ca-ĩi tʉgooñañupʉ Judas.
LUK.22.7	Cabero pan ca-wauorije mena ca-ajuya manie na ca-ʉgari rʉmʉ majuu ca-añupe. Ti rʉmʉna ca-añupe Diore tʉgooñari nuuricʉ waibʉcʉ oveja na ca-ĩi cawamaʉre na ca-jĩanucurica rʉmʉ. Pascua rʉmʉ ca-ano to canacã cʉma to bairo jeto cá-átinucuñuparã ti rʉmʉ unore. 
LUK.22.8	To bairi ti rʉmʉ ca-ano Pedrore, Juan're oco bairo na ca-ĩiñupʉ Jesú:
LUK.22.8	—Pascua boje rʉmʉ macaje mani ca-ʉgapere quenoo yuurãja.
LUK.22.9	To bairo nare cʉ̃ ca-ĩiro:
LUK.22.9	—¿Noopʉ jã quenoo yuurãatí? cʉ̃re ca-ĩi jeniñañuparã.
LUK.22.10	To bairo cʉ̃ na ca-ĩi jeniñaro:
LUK.22.10	—Jerusalén macapʉre aánaja. Maca ejarã jicãʉ cʉ̃ mʉja tʉjʉgarã ca-oco jotʉ tu peo aácʉre. Cʉ̃ tʉjʉrã di wii cʉ̃ ca-jãa aáti wiire cʉ̃ mʉja ʉja jãa aágarã. 
LUK.22.11	Cʉ̃ mena jãa aá, oco bairo ti wii ʉpaʉre cʉ̃ mʉja ĩigarã: “Jãare ca-majioʉ oco bairo jã ĩi joomi, ‘¿Noopʉ to ãtí pascua boje rʉmʉ ca-ano yʉ cabuerã mena yʉ ca-ʉgapa arʉa? cʉ̃ ĩi jeniñarãja ti wii ʉpaʉre,’ jã ĩi joomi,” cʉ̃ mʉja ĩigarã. 
LUK.22.12	To bairo cʉ̃ mʉja ca-ĩiro, ca-bui macá arʉa, ca-pairi arʉa, quenoo yaparorica arʉare mʉja iñoogʉmi. Ti arʉapʉ mani ca-ʉgapere quenoo yuurãja, na ca-ĩiñupʉ Jesú Pedrore, Juan're.
LUK.22.13	To bairi macapʉ cá-aácoajuparã na pʉgarã. Aá, ca-bʉga ejayuparã Jesú cʉ̃ ca-ĩricarore bairona. To bairi ti arʉapʉre pascua ca-ano na ca-ʉgapere ca-quenoo yuuyuparã.
LUK.22.14	Nipetiro na ca-quenoo yaparoricaro bero Jesú cʉ̃ cabuerã mena ʉgagarã ca-neñapoyuparã ti arʉapʉre. 
LUK.22.15	Ʉgarica cajawa tʉ na ca-rui petiro tʉjʉʉ oco bairo na ca-ĩiñupʉ Jesú:
LUK.22.15	—Atie pascua macaje ʉgarique mʉja mena seeto yʉ ʉgaga yʉ ca-popiye tamuoparo jʉgoye. Atie pascua macaje mʉja mena yʉ ca-ʉga tʉjarije anigaro bai. 
LUK.22.16	Cariape mʉjaare yʉ ĩi: Atie pascua macajere mʉja mena yʉ ʉganemoquetigʉ. Cabero tunu Ʉpaʉ Dio yʉre cʉ̃ ca-jõori paʉ ca-anopʉ, tiere mʉja mena yʉ ʉganemogʉ, na ca-ĩiñupʉ Jesú.
LUK.22.17	To bairo na ĩi, etirica jotʉre nee, Diore, “Ñuubʉja,” cʉ̃ ĩi, oco bairo na ca-ĩiñupʉ:
LUK.22.17	—Atie etiriquere neri etiya mʉja ca-ano canacãʉna. 
LUK.22.18	Cariapena mʉjaare yʉ ĩi: Atie ʉje wẽe rica ocore Ʉpaʉ Dio yʉre cʉ̃ ca-jõoparo jʉgoye yʉ etinemoquetigʉ.
LUK.22.19	To bairo na ĩi, ʉgarique pan're ca-neñupʉ Jesú. Tiere nee, Diore, “Ñuubʉja,” cʉ̃ ca-ĩiñupʉ tunu. To bairo Diore cʉ̃ ĩi, ʉgarique pan're pe bate, na ca-ricawoyupʉ. Na ricawo, oco bairo na ca-ĩi buioyupʉ:
LUK.22.19	—Atie yʉ rupaʉ ãa. Mʉjaare yʉ ca-bai yajibojapere tʉgooñari ʉgaya atiere, na ca-ĩiñupʉ Jesú.
LUK.22.20	Ʉgarique pan're ricawori bero tunu etirica jotʉre nee, oco bairo na ca-ĩiñupʉ:
LUK.22.20	—Dio, “Camaja caroorije na cá-átiere na yʉ majiriogʉ,” ca-ĩi cũuwĩ. Mʉjaare yʉ ca-rií yajibojape jʉgori jeto majiriomi Dio caroorije mʉja cá-átajere. Yʉ rií ca-yuyurijena mʉja ye wapa anigaro. To bairi atiere etirã ti wamere tʉgooñaña.
LUK.22.21+LUK.22.22	’Yʉre baigaro Dio ye queti ucarica pũuripʉ tirʉmʉpʉ macana na ca-ĩi ucaricarore bairona. To bairi jicãʉ ati cajawapʉ mani mena ca-ʉga ruii yʉre ca-jĩaparãre yʉ wadajãgʉmi. To bairo ca-ĩire seeto ñuuquetigaro cʉ̃re na ca-ĩiñupʉ Jesú.
LUK.22.23	To bairo Jesú na cʉ̃ ca-ĩiro:
LUK.22.23	—¿Ni maca mani mena macacʉ to bairo ca-ĩipaʉ cʉ̃ ãtí? ca-ame ĩi jeniñañuparã.
LUK.22.24	Jesú to bairo na cʉ̃ ca-ĩi buioro bero cʉ̃ cabuerã oco bairo ca-ame ĩi wada netoñuparã:
LUK.22.24	—¿Ni maca cʉ̃ ãcʉ̃atí manire ca-jʉgo ani majuupaʉ? ca-ame ĩi wada netoñuparã.
LUK.22.25	To bairo na ca-ame ĩi wada netorijere apii oco bairo na ca-ĩiñupʉ Jesú:
LUK.22.25	—Ati yepa macana na ʉparã tutuaro na rotima. “Jã ʉparã caroaro jã rotima, caroaro jã átinemoma,” jãare na ĩato ĩirã tutuaro na rotima. 
LUK.22.26	Mʉja maca nare bairo baiqueticõaña mʉjaa. Nii aperãre ca-jʉgo anipaʉ anigʉ cawatoa macacʉre bairona cʉ̃ anicõato. Nii aperãre ca-rotii anigʉ nare ca-paabojaʉre bairo maca cʉ̃ anicõato. 
LUK.22.27	Oco bairo ĩima camaja: “Caʉpaʉ ca-ani majuʉ ãmi. Cʉ̃re ca-paabojaʉ maca cawatoa macacʉ ãmi,” ĩima camaja. Yʉ maca mʉja Ʉpaʉ anibacʉ quena mʉjaare ca-paabojaʉre bairona yʉ ãa.
LUK.22.28	’Aperã rooro yʉre na ca-ĩi eperije to ca-anibato quena yʉ menana mʉja anicõa. Yʉre mʉja aáweoquẽe. 
LUK.22.29	To bairi yʉ Pacʉ Ʉpaʉ yʉre cʉ̃ ca-jõoricarore bairona yʉ quena mʉjaare ʉparã mʉjaare yʉ jõogʉ. 
LUK.22.30	To bairi Ʉpaʉ yʉ ca-ani paʉpʉ yʉ mena eti, ʉga, mʉja áti ruigarã. Israel macanare doce canacã poari macanare mʉja rotigarã, na ca-ĩiñupʉ Jesú.
LUK.22.31	Jesú Simón Pedrore oco bairo cʉ̃ ca-ĩiñupʉ:
LUK.22.31	—Simón, apiya. Sataná wadajãgami, caroorije mʉja cá-átiparore bairo ĩi. Trigo aperire ti ajerire jʉgá papu bate reericarore bairona mʉja átigami Sataná. 
LUK.22.32	To bairi Diore mʉ yʉ jenibojawʉ, yʉre mʉ ca-apiʉja nʉcʉbʉgo janaquetiparore bairo ĩi. To bairi yʉre ca-tutirãre uwibacʉ, yʉre mʉ ca-ĩitoro bero tunu yʉre ca-tʉgooña ocabʉtii ãcʉ̃pʉ aperã yʉ cabuerãre na mʉ tʉgooña ocabʉtiogʉ, Pedrore cʉ̃ ca-ĩiñupʉ.
LUK.22.33	To bairo cʉ̃ ca-ĩiro:
LUK.22.33	—Ʉpaʉ, presopʉ mʉre na ca-joata yʉ quena yʉ aágʉ. Mʉre na ca-jĩaata quena yʉ quenare na jĩato, cʉ̃ ca-ĩiñupʉ Simón Pedro.
LUK.22.34	To bairo cʉ̃ ca-ĩiro:
LUK.22.34	—Pedro, cariape mʉ yʉ ĩi. Ati ñamina ãbocʉ cʉ̃ ca-piiparo jʉgoye itiani, “Jesúre cʉ̃ yʉ majiquẽe,” na mʉ ĩitogʉ, cʉ̃ ca-ĩiñupʉ Jesú.
LUK.22.35	Cabero Jesú oco bairo na ca-ĩi jeniñañupʉ cʉ̃ cabuerãre:
LUK.22.35	—Tirʉmʉ mʉjaare yʉ ca-buio teña rotiro mʉja wajopori mʉja niyeru, mʉja rʉpo jutii jee aáquẽnana mʉja cá-aápʉ. To bairona mʉja ca-buio teñaropʉ ¿noo cõo mʉja ca-boori wame mʉja to ca-rʉjarí? na ca-ĩi jeniñañupʉ.
LUK.22.35	—Jã ca-rʉjaquẽpʉ. Caroaro jã ca-baiwʉ, cʉ̃ ca-ĩiñuparã.
LUK.22.36	To bairo na ca-ĩiro:
LUK.22.36	—Yucʉacã ca-wajoporicʉna jee aánaja. Niyeru jãarica poori quenare jee aánaja. Nii ca-jarerica pãi mácʉ cʉ̃ ye jutii ca-bui macajere nuni wapa jee, jarerica pãi macare cʉ̃ wapayeato. 
LUK.22.37	Oco bairo mʉjaare yʉ ĩi buio: Dio ye queti ucarica pũuripʉ oco bairo ĩi ucarique ãa yʉ ca-baipere: “Caroorãre átatore bairona cʉ̃ átigarãma, cʉ̃ popiyeyerã,” ĩi ucarique ãa. To bairona yʉre átigarãma yucʉra, na ca-ĩiñupʉ Jesú.
LUK.22.38	Cʉ̃ cabuerã oco bairo cʉ̃ ca-ĩiñuparã:
LUK.22.38	—Ʉ̃jʉ, Ʉpaʉ, atona pʉga pãi jarerica pãirire jã cʉgo.
LUK.22.38	To bairo cʉ̃ na ca-ĩiro:
LUK.22.38	—Ñuugaro, na ca-ĩiñupʉ Jesú yua.
LUK.22.39	To bairo na ĩri bero Jerusalén ca-ãnacʉ ca-buti aájupʉ Jesú. Buti aácʉ, cʉ̃ ca-bainucuricarore bairo, Olivo ca-wamecʉtii ʉ̃taʉpʉ cá-aájupʉ. Cʉ̃ cabuerã quena cʉ̃ ca-ʉja aájuparã. 
LUK.22.40	Topʉ ejaʉ oco bairo na ca-ĩiñupʉ Jesú:
LUK.22.40	—Diore cʉ̃ jeniya, Sataná mʉjaare cʉ̃ ca-wadajãquetiparore bairo ĩirã, na ca-ĩiñupʉ.
LUK.22.41	To bairo na ĩi, na jʉgoyebʉjaacã cá-aájupʉ ʉ̃taa ree ejooricaro cõo yoaroacã. Aá, yepapʉre rʉpopatuapʉ tuatu cumuri Diore cʉ̃ ca-jeniñupʉ:
LUK.22.42	—Caacʉ, ca-ĩiñupʉ. —Mʉ ca-booata yʉ ca-popiye tamuope yʉre to ca-baiquẽto ája. To bairo mʉre yʉ ca-jenirije to ca-anibato quena mʉ maca mʉ ca-boori wame ája. Yʉ maca yʉ ca-boori wame átiquẽja, ca-ĩiñupʉ Jesú Diore.
LUK.22.43	To bairo cʉ̃ ca-ĩri paʉna ʉmʉrecóo macacʉ jicãʉ ángel cʉ̃ tʉna ca-buianʉca ejayupʉ, tʉgooña ocabʉtiriquere cʉ̃ joʉ. 
LUK.22.44	Jesú seeto yeri tʉgooñarique pairique mena ca-tamuoñupʉ. To bairo baibacʉ Diore ca-jeninemoñupʉ tunu. Seeto ca-ajipuayupʉ. Cʉ̃ ca-ajipuarije riíre bairo ca-wẽeñupe yepapʉre.
LUK.22.45	To bairo Diore cʉ̃ ĩi yaparo wamʉnʉca, cʉ̃ cabuerã tʉpʉ aá, ca-canirãre na ca-ejayupʉ. Yoaro jʉtiriti cote anibana wʉgo ejari ca-canicoajuparã. 
LUK.22.46	To bairo ca-canirãre na tʉjʉʉ:
LUK.22.46	—¿Nope ĩirã mʉja canití? ¡Yupiya! Diore cʉ̃ jeniya, Sataná manire cʉ̃ ca-wadajãro caroorije jã átiqueticõato ĩirã, na ca-ĩiñupʉ Jesú tunu.
LUK.22.47	To bairo na cʉ̃ ca-ĩi wada ani paʉna, camaja capaarã ca-ejayuparã. Judas ca-wamecʉcʉ, Jesú cʉ̃ cabuerã mena ca-anibatacʉ na ca-jʉgo ajupʉ. Na jʉgo atí, Jesú tʉ eja, caroarona, “Manibaparé,” ĩri cʉ̃ ca-ñee pabarioyupʉ.
LUK.22.48	To bairo cʉ̃ cá-áto:
LUK.22.48	—Judas, ¿nope ĩi caroaro roti pabariori yʉre ca-jĩaparãre yʉ tʉpʉ na mʉ jʉgo ejatí? cʉ̃ ca-ĩiñupʉ Jesú.
LUK.22.49	Jesú mena ca-ãna maca cʉ̃ na ca-ñeegaro tʉjʉrã, oco bairo cʉ̃ ca-ĩi jeniñañuparã:
LUK.22.49	—Ʉpaʉ, ¿jarerica pãiri mena na mani quẽrãatí? cʉ̃ ca-ĩiñuparã.
LUK.22.50	To bairo na ca-ĩri paʉna Jesú cʉ̃ cabuei sacerdote maja ʉpaʉ cʉ̃ paabojari majocʉ jicãʉre cʉ̃ ca-amooro pa ta rocacõañupʉ, cariape nʉgoa macatore. 
LUK.22.51	To bairo cʉ̃ cá-áto tʉjʉʉ Jesú maca:
LUK.22.51	—Átiqueticõaña, cʉ̃ ca-ĩiñupʉ.
LUK.22.51	To bairo cʉ̃ cabueire cʉ̃ ĩi, cʉ̃ ca-pa taricʉre cʉ̃ amoorore paña, cʉ̃ ca-tu quenoocõañupʉ. 
LUK.22.52	Cabero cʉ̃re ca-ñeegarãre, sacerdote majare, Dio wii coteri majare, aperã cabʉcʉrã judío majare ca-rotirãre oco bairo na ca-ĩiñupʉ Jesú:
LUK.22.52	—¿Nope ĩirã jee rutiri majocʉre ánare bairo jarerica pãiri, yucʉ rʉcari jee atíri, yʉ mʉja áti ñeegatí? 
LUK.22.53	To canacã rʉmʉ Dio wiipʉ mʉja mena yʉ ca-ano to bairo yʉre mʉja cá-áti ñeequẽpʉ. Yucʉra mʉja ca-boorijere mʉja átigarã. Sataná caroorije ʉpaʉ cʉ̃ ca-boorije mʉja cʉ̃ cá-áti rotirijere mʉja átigarã, na ca-ĩiñupʉ Jesú.
LUK.22.54	To bairo na cʉ̃ ca-ĩiro bero Jesúre cʉ̃ ca-ñe aájuparã sacerdote maja ʉpaʉ ya wiipʉ. Topʉ cʉ̃ na ca-ñe aáto Pedro quena na beropʉ ca-ʉja aájupʉ. 
LUK.22.55	Jesúre cʉ̃ na ca-ne aáti wii jania amojorerica janiro pupeapʉ ca-peero rioyuparã Dio wii paabojari maja. Peero rio átiri ca-juma ruiyuparã. To bairo na ca-bairo tʉjʉʉ Pedro quena na tʉ ca-juma ejanumu ajupʉ. 
LUK.22.56	Peero ca-ʉ̃ʉ bujuro cʉ̃ ca-juma ruiro cʉ̃ tʉjʉo jicão paabojari majoco caroaro cʉ̃ tʉjʉ quenoo, oco bairo ca-ĩiñupo to ca-ãnare:
LUK.22.56	—Ani quena Jesú mena ca-aninucuepaʉ ãmi, ca-ĩiñupo.
LUK.22.57	To bairo cõ ca-ĩrije apii:
LUK.22.57	—Cʉ̃ yʉ majiquẽe, ca-ĩiñupʉ Pedro.
LUK.22.58	Petoacã bero apeĩ Pedrore cʉ̃ tʉjʉʉ oco bairo cʉ̃ ca-ĩiñupʉ:
LUK.22.58	—Mʉa Jesú cabuerã mena macacʉna mʉ ãa mʉ quena, cʉ̃ ca-ĩiñupʉ. 
LUK.22.58	To bairo cʉ̃ ca-ĩiro:
LUK.22.58	—Yʉ baiquẽe yʉa, cʉ̃ ca-ĩiñupʉ Pedro.
LUK.22.59	Jicã hora yoaroacã bero apeĩ ca-ĩiñupʉ tunu:
LUK.22.59	—Ani Jesú mena macacʉna ãmi, jocʉ mee yʉ ĩi. Cʉ̃ quena Galilea macacʉ ãmi, ca-ĩiñupʉ.
LUK.22.60	To bairo cʉ̃ ca-ĩiro:
LUK.22.60	—¡Yʉ mʉ ca-ĩrijere yʉ majiqueti majuucõa, name! cʉ̃ ca-ĩiñupʉ Pedro.
LUK.22.60	To bairo cʉ̃ ca-ĩi ani paʉna ãbocʉ ca-piiyupʉ yua. 
LUK.22.61	Ãbocʉ cʉ̃ ca-piiro Jesú cʉ̃ ca-amojore nʉca tʉjʉyupʉ Pedrore. Cʉ̃ ca-amojore nʉca tʉjʉro Pedro ca-tʉgooña bʉgayupʉ Jesú cʉ̃re cʉ̃ ca-ĩriquere. “Ati ñami ãbocʉ cʉ̃ ca-piiparo jʉgoye itiani, ‘Cʉ̃ yʉ majiquẽe,’ mʉ ĩitogʉ,” mani Ʉpaʉ Jesú cʉ̃ ca-ĩriquere ca-tʉgooña bʉgayupʉ. 
LUK.22.62	Ti wamere tʉgooña bʉga, buti aá, ca-otiyupʉ Pedro seeto, jʉtiritibacʉ.
LUK.22.63	Jesúre ca-ñeericarã cʉ̃ ĩi eperi cʉ̃ ca-payuparã. 
LUK.22.64	Cʉ̃ capere juti ajero mena jia bipecõari cʉ̃ ca-pa epeyuparã. Cʉ̃ pa átiri:
LUK.22.64	—¿Ni maca mʉre cʉ̃ paarí? Dio ye quetire buiori majocʉ mʉ ca-ãmata mʉ majuuna tʉgooña bʉga majiri jã buioya, cʉ̃ ca-ĩi epeyuparã.
LUK.22.65	Ape wame capee caroorije cʉ̃ ca-ĩi wada epeyuparã Jesúre.
LUK.22.66	Ca-bujuri paʉ yua, cabʉcʉrã rotiri maja, sacerdote maja ʉparã, aperã judío majare cabuerã ca-neñapoyuparã, Jesúre cʉ̃ jeniñagarã. To bairi Jesúre cʉ̃ ca-ne aájuparã na ca-wadapeniri arʉapʉ. 
LUK.22.67	Cʉ̃ ne aá, oco bairo cʉ̃ ca-ĩi jeniñañuparã:
LUK.22.67	—Mʉa Dio cʉ̃ ca-jooricʉna Cristona mʉ ca-ãmata mʉ ca-aniere jã ĩi buioya.
LUK.22.67	To bairo cʉ̃ na ca-ĩi jeniñaro:
LUK.22.67	—To bairo mʉjaare yʉ ca-buiorije to ca-anibato quena yʉre mʉja api nʉcʉbʉgoquetiborã. 
LUK.22.68	Ape wame mʉjaare yʉ ca-jeniñarije to ca-anibato quena yʉre mʉja yʉquetiborã. 
LUK.22.69	Yucʉ bero mena to cõona Dio tʉ ruiri cʉ̃ mena yʉ rotigʉ, na ca-ĩiñupʉ Jesú.
LUK.22.70	To bairo cʉ̃ ca-ĩiro:
LUK.22.70	—¿Mʉa Dio Macʉna mʉ ãtí? cʉ̃ ca-ĩi jeniñañuparã.
LUK.22.70	To bairo na ca-ĩiro:
LUK.22.70	—Cʉ̃na yʉ ãa, mʉja ca-ĩirore bairona, na ca-ĩiñupʉ Jesú.
LUK.22.71	To bairo cʉ̃ ca-ĩiro:
LUK.22.71	—To cõona aperã caroorije cʉ̃ ca-ĩi wadarijere ca-apiricarã na ca-buiorijere mani apinemoqueticõato. Mani majuuna, meere, Jesú cʉ̃ ca-ĩrijere mani apicõa, ca-ame ĩiñuparã.
LUK.23.1	Cabero na nipetiro na ca-neñapori arʉapʉ ca-ãnana Pilato tʉpʉ Jesúre cʉ̃ ca-ne aájuparã. 
LUK.23.2	Topʉ ejarã oco bairo cʉ̃ ca-ĩiñuparã:
LUK.23.2	—Ani jãare judío majare ca-ĩito paii ãmi. Niyeru gobierno macacʉ romano maja ʉpaʉ camajare cʉ̃ ca-wapa jee roti joorijere, “Jooqueticõaña,” camajare na ĩinucumi. Tunu, “Yʉa Dio tʉpʉ ca-ãnacʉ camaja tʉpʉ cʉ̃ ca-jooricʉ majuu yʉ ãa,” ĩimi. To bairo ĩi, “Ʉpaʉ yʉ ãa,” ĩi ĩinucumi, cʉ̃ ca-ĩi buioyuparã Pilatore.
LUK.23.3	To bairo na ca-ĩiro apii Pilato oco bairo cʉ̃ ca-ĩi jeniñañupʉ Jesúre:
LUK.23.3	—Mʉa, ¿judío maja Ʉpaʉna mʉ ãtí? cʉ̃ ca-ĩi jeniñañupʉ.
LUK.23.3	—To bairona yʉ ãa mʉ ca-ĩirore bairona, cʉ̃ ca-ĩiñupʉ Jesú.
LUK.23.4	To bairo cʉ̃ ca-ĩiro bero Dio wii ʉparãre, camaja capaarã to ca-ãnare oco bairo na ca-ĩiñupʉ Pilato:
LUK.23.4	—Ani caroorije cá-átacʉ ãmi, ca-bai buicʉcʉ ãmi, yʉ ĩi majiquẽe, na ca-ĩiñupʉ.
LUK.23.5	To bairo nare cʉ̃ ca-ĩrije to ca-anibato quena oco bairo cʉ̃ ca-ĩinemoñuparã Pilatore:
LUK.23.5	—Camajare ĩi rooye tuu teñanucumi, Judea yepa nipetiropʉ. Galilea yepapʉre to bairo ca-ĩi rooye tuu teña jʉgoyupi. Atopʉ quenare to bairona ĩi rooye tuu teñaʉ ejami, cʉ̃ ca-ĩinemoñuparã Pilatore.
LUK.23.6	Pilato to bairo na ca-ĩrije apii oco bairo na ca-ĩi jeniñañupʉ:
LUK.23.6	—¿Ani Jesú Galilea macacʉna cʉ̃ ãtí?
LUK.23.6	—Ʉ̃ʉjʉ, cʉ̃na ãmi, ca-ĩiñuparã.
LUK.23.7	“Cʉ̃na ãmi,” na ca-ĩiro apii:
LUK.23.7	—Herode tʉpʉ cʉ̃ ne aánaja, na ca-ĩiñupʉ.
LUK.23.7	Herode maca Galilea yepa ʉpaʉ ca-añupʉ. To bairo ca-bairi rʉmʉri ca-ano cʉ̃ quena Jerusalén'pʉna ca-añupʉ. To bairo Pilato na cʉ̃ ca-ĩrijere apii Jesúre cʉ̃ ca-ne aájuparã Herode tʉpʉ. 
LUK.23.8	Herode maca cʉ̃ tʉ Jesúre na ca-ne ejaro tʉjʉʉ seeto ca-wariñuuñupʉ, Jesúre cʉ̃ tʉjʉʉ. Ca-jʉgoyepʉre seeto Jesúre cʉ̃ ca-tʉjʉganucubajupʉ Herode. “Jesú añupʉ,” na ca-ĩrijere ca-queti apinucuñupʉ. Seeto cʉ̃ cá-áti iñoorijere ca-tʉjʉganucubajupʉ. 
LUK.23.9	To bairi Jesúre cʉ̃ tʉjʉʉ capee wameri cʉ̃ ca-jeniñabajupʉ. Jesú maca cʉ̃ ca-yʉʉquẽjupʉ. 
LUK.23.10	Sacerdote maja ʉparã, aperã judío majare cabuerã to ca-tʉjʉnucurã tutuaro mena, “Carooʉ majuu ãmi Jesú,” cʉ̃ ca-ĩiñuparã Herodere. 
LUK.23.11	To cõona Herode cʉ̃ polisía maja mena rooro cʉ̃ ca-ĩi epeyuparã Jesúre. To bairo cʉ̃ ĩi eperã caʉpaʉ jañarique jutii caroa mena cʉ̃ ca-jãa epeyuparã. To bairona rooro Jesúre cʉ̃ áti epe, cʉ̃ ca-tunuo jooyupʉ Pilato tʉpʉ tunu. 
LUK.23.12	Ti rʉmʉna Herode Pilato mena ca-ame oca quenooñuparã, ca-jʉgoye ca-ame tʉjʉgaquetibatana.
LUK.23.13	Cabero Pilato na ca-jʉgo neñapoyupʉ sacerdote maja ʉparãre, camajare ca-jʉgo ãnare, camaja aperã quenare yua. 
LUK.23.14	Na jʉgo neñapo, oco bairo na ca-ĩiñupʉ:
LUK.23.14	—Anire yʉ tʉpʉ cʉ̃ mʉja neajupa, “Camajare ca-rooye tuʉ ãmi,” ĩirã. To bairi mʉja ca-apiro caroaro cʉ̃ yʉ jeniñawʉ. Caroorije cʉ̃ cá-átaje cʉ̃ mʉja ca-ĩrijere yʉ bʉgaquẽe. Ca-bai bui cʉtiquẽcʉ ãñupi. 
LUK.23.15	Herode quena jã tʉpʉ cʉ̃ tunuo jooyupi, “Ca-bai bui cʉtiquẽcʉ ãmi,” ĩi. To bairi ñe unie cá-átiquẽcʉrena cʉ̃ ca-jĩaquetipe ãa. 
LUK.23.16	Baiyupa cʉ̃re wecʉ ajero wẽeri mena na bape roti átiri to cõona cʉ̃ yʉ buucõagʉ, na ca-ĩiñupʉ Pilato.
LUK.23.17	To canacã cʉma pascua boje rʉmʉ ca-ano jicãʉre na ca-buunucuñupʉ Pilato presopʉ ca-ãcʉ̃re. 
LUK.23.18	To bairi Pilato, “Jesúre cʉ̃ yʉ buugʉ,” cʉ̃ ca-ĩiro apirã ca-awajayuparã:
LUK.23.18	—¡Anire Jesúre cʉ̃ na jĩa rocacõato! ¡Barrabá macare cʉ̃ buuya! ca-ĩi awajayuparã.
LUK.23.19	Barrabá ca-wamecʉcʉ cʉ̃ mena macanare na ca-jʉgo quẽricʉ ca-añupʉ ʉparãre. To bairo jʉgo quẽi camajare na ca-jĩañupʉ. To bairo cʉ̃ cá-átaje wapa presopʉ ca-añupʉ. 
LUK.23.20	Pilato maca seeto Jesúre cʉ̃ buugʉ na ca-ĩibajupʉ tunu. 
LUK.23.21	To bairo na cʉ̃ ca-ĩi buiorije to ca-anibato quena seeto ca-ĩi awajayuparã:
LUK.23.21	—¡Yucʉ pãi tẽorica pãipʉ Jesúre na papuacõato!
LUK.23.22	To bairo na ca-ĩiro oco bairo na ca-ĩiñupʉ Pilato tunu:
LUK.23.22	—¿Ñee unie caroorije cʉ̃ cá-átaje to ãtí cʉ̃re? Ñee unie cá-átiquẽcʉrena cʉ̃ ca-jĩaquetipe ãa. To bairi wecʉ ajero wẽeri mena na bape rotiri cʉ̃ yʉ buugʉ, na ca-ĩiñupʉ Pilato.
LUK.23.23	Na maca to bairo cʉ̃ ca-ĩrijere apirã seeto janaricaro mano ca-awaja nemoñuparã sacerdote maja ʉparã jãa:
LUK.23.23	—¡Yucʉ tẽorica pãipʉ cʉ̃ na papuacõato! To bairi seeto na ca-ĩi jeni awaja netorijere ca-apicõañupʉ Pilato. 
LUK.23.24	To cõona na ca-boori wame cʉ̃ na ca-jeniri wame na cá-áti rotiyupʉ yua. 
LUK.23.25	Barrabá, gobierno macanare ca-tei, camajare ca-jʉgo jĩaricʉ macare ca-buuyupʉ, presopʉ ca-anibatacʉre. Jesú macare mʉja ca-boorore bairo cʉ̃ ája ĩi, na ca-jooyupʉ yua.
LUK.23.26	To bairi Jesúre cʉ̃ ca-ne aájuparã, yucʉ pãipʉ cʉ̃ papua jĩagarã. Cʉ̃ na ca-ne aáto na ca-bocayupʉ Simón ca-wamecʉcʉ. Maca tʉjaro aáteña tunu acʉ́ cá-ájupʉ. Sirene ca-wamecʉti maca macacʉ ca-añupʉ Simón. To bairi Simón na cʉ̃ ca-bocaro tʉjʉrã Jesúre cʉ̃ na ca-papua tupa pãire cʉ̃ ne peori Jesú bero cʉ̃ ca-pʉja ʉja rotiyuparã.
LUK.23.27	Jesúre na ca-ne aáto camaja capaarã cʉ̃ ca-ʉja aájuparã. Cãromia capaarã jʉtiritiri ca-oti ʉjayuparã. 
LUK.23.28	To bairo na ca-otiro apii na amojore nʉca tʉjʉ, oco bairo na ca-ĩiñupʉ Jesú:
LUK.23.28	—Mʉjaa, Jerusalén macana romiri yʉre tʉjʉ jʉtiriti otiqueticõaña. Mʉja majuuna, mʉja punaa macare na tʉjʉ jʉtiriti otiya. 
LUK.23.29	Caberopʉ camaja oco bairo ĩigarãma: “Ca-punaa mana mani ca-ãmata mani wariñuuboyupa.” 
LUK.23.30	Uwi netobana, “Ʉ̃ta yucʉ ñaa ató, manire to jĩa reecõato,” ĩi tʉgooñagarãma. 
LUK.23.31	Roorije yʉre ána áama, caroorije mácʉrena. To bairi naa caroorijecʉna aniri seeto popiye tamuogarãma na maca, na ca-ĩiñupʉ Jesú ca-otirã romirire.
LUK.23.32	Aperã tunu pʉgarã caroorije cá-átinucuricarãre na ca-jee aájuparã, Jesú mena na jĩagarã. 
LUK.23.33	Na jee aá, Calavera na ca-ĩri paʉpʉ eja, topʉ cʉ̃ ca-papuayuparã Jesúre, caroorã mena. Cariape nʉgoa jicãʉ, ca-jõcʉ nʉgoa tʉ apeĩ na ca-papuayuparã. 
LUK.23.34	Cʉ̃re na ca-papuari paʉna oco bairo cʉ̃ Pacʉ Diore cʉ̃ ca-ĩiñupʉ Jesú:
LUK.23.34	—Caacʉ, yʉre ca-papuarãre na cá-átiere na majirioya. Na cá-átiere majiquẽema, ca-ĩiñupʉ Jesú.
LUK.23.34	Cʉ̃ jutii ca-anibatajere ca-ame ricawo epeyuparã.
LUK.23.35	To bairo ca-bairi paʉ camaja ca-tʉjʉ, tʉjʉnucu jooyuparã. Na ʉparã quena rooro Jesúre cʉ̃ ca-ĩi epeyuparã:
LUK.23.35	—Aperãre ca-catíowĩ. Yucʉra cʉ̃ majuuna cʉ̃ catíoato Dio cʉ̃ ca-jooricʉ majuu cʉ̃ ca-ãmata, cʉ̃ ca-ĩi epeyuparã.
LUK.23.36+LUK.23.37	Polisía quena to bairona cʉ̃ ĩi eperi, cʉ̃ tʉpʉ eja, ʉje oco ca-mucurijere cʉ̃ tĩa, oco bairo cʉ̃ ca-ĩi epeyuparã:
LUK.23.36+LUK.23.37	—Mʉa judío maja Ʉpaʉ mʉ ca-ãmata mʉ majuuna catíoya, cʉ̃ ca-ĩi epeyuparã na quena Jesúre.
LUK.23.38	To bairi cʉ̃ na ca-papua turica pãipʉre cʉ̃ rʉpoa buire uca tuurica pãi ca-tujayupe, “Ani judío maja Ʉpaʉ ãmi,” ĩrique.
LUK.23.39	Jicãʉ carooʉ Jesú mena na ca-papuaricʉ quena rooro cʉ̃ ca-ĩi punijiniñupʉ Jesúre:
LUK.23.39	—Mʉa Dio tʉpʉ ca-ãnacʉ cʉ̃ ca-jooricʉ majuu yʉ ãa ĩri, mʉ majuuna catíori, jã quenare jã catíoya.
LUK.23.40	To bairo cʉ̃ ca-ĩiro apii apeĩ cʉ̃ bapa maca oco bairo cʉ̃ ca-ĩi tutiyupʉ:
LUK.23.40	—Mʉ quenare na ca-jĩarije to ca-anibato quena ¿nope ĩi mʉa Diore mʉ nʉcʉbʉgoquẽetí? 
LUK.23.41	Mani maca mani cá-átaje wapa cariape manire áama. Cʉ̃ maca caroorije cá-átiquẽcʉ cʉ̃ ca-anibato quena cʉ̃ áama.
LUK.23.42	To bairo cʉ̃ yaʉre cʉ̃ ĩi, oco bairo Jesú macare cʉ̃ ca-ĩiñupʉ:
LUK.23.42	—Yʉ Ʉpaʉ, mʉ ca-roti ejari paʉ ca-anopʉ yʉ mʉ tʉgooña majiwã.
LUK.23.43	To bairo cʉ̃ ca-ĩiro:
LUK.23.43	—Ati rʉmʉna yʉ mena mʉ anigʉ ca-ñuu majuucõari paʉpʉ, Dio tʉpʉ, cariape mʉ yʉ ĩi, cʉ̃ ca-ĩiñupʉ Jesú.
LUK.23.44	Jesúre na ca-jĩari paʉ majuu paaribota ca-ano nipetiropʉ ca-naitĩacoajupe yua. Ñamicaa maca muipu cʉ̃ ca-ani rui aáto las tres ca-ano majuu ca-bujucoajupe tunu, itia hora beropʉ. 
LUK.23.45	Muipu cʉ̃ ca-bujuqueti áti paʉna Dio wii pupeapʉ macá arʉare na ca-yoo matarica ajero juti ajero ca-woocoa aájupe ca-recomacapʉ, to majuuna.
LUK.23.46	To bairo ca-bairi paʉna Jesú ca-ĩi pii awajayupʉ cʉ̃ Pacʉre:
LUK.23.46	—¡Caacʉ, mʉ tʉpʉ yʉ yerire joʉ yʉ áa!
LUK.23.46	To bairo ĩi, ca-bai yajicoajupʉ Jesú yua.
LUK.23.47	Polisía maja ʉpaʉ maca to bairo ca-bairijere tʉjʉʉ Diore cʉ̃ nʉcʉbʉgori oco bairo ca-ĩiñupʉ:
LUK.23.47	—Ania cariape ca-bai buicʉtacʉ me ãñupi, ca-ĩiñupʉ.
LUK.23.48	Camaja capaarã ca-tʉjʉrã ejaricarã to bairo Jesú cʉ̃ ca-bai yajirijere tʉjʉrã seeto ca-tʉjʉ jʉtiriti tʉgooñarique paicõa tunu aájuparã yua. 
LUK.23.49	Jesú mena ca-anibatana, Galilea macana romiri cʉ̃re ca-ʉjabatana quena yoabʉjaroacãpʉ tie ca-bairijere ca-tʉjʉcõa tʉjʉnucuñuparã.
LUK.23.50	Jesúre na ca-jĩari paʉre José ca-wamecʉcʉ, ca-ñuʉ tona ca-añupʉ. Cʉ̃a Judea yepapʉre Arimatea ca-wamecʉti maca macacʉ ca-añupʉ. Cabʉcʉrã rotiri maja mena macacʉ ca-añupʉ. 
LUK.23.51	Na mena macacʉ anibacʉ quena Jesúre cʉ̃ na ca-jĩarijere ca-booquetibajupʉ. Dio joogʉmi ati yepapʉre Ʉpaʉ ca-anipaʉ majuure ca-ĩi tʉgooña yuʉ ca-añupʉ. 
LUK.23.52	To bairi Jesú cʉ̃ ca-bai yajiro tʉjʉʉ José Pilato tʉpʉ Jesú rupaʉ ãnatore ne ruiogʉ cʉ̃ ca-jenii aájupʉ. 
LUK.23.53	Cʉ̃ jeniri bero yucʉ tẽorica pãipʉ na ca-papua turicʉre cʉ̃ ca-ne ruioyupʉ. Cʉ̃ ne ruio yaparo caroa jutii cabotirije mena cʉ̃ ca-umañupʉ. Cʉ̃ umá, ʉ̃ta toti na ca-yejea wee quenoorica totipʉ camaja ca-yaaya mani totipʉ ca-cũuñupʉ Jesú rupaʉ ãnatore yua.
LUK.23.54	Judío maja na ca-yerijãnucuri rʉmʉ jʉgoye macá rʉmʉ canaiori paʉ jʉgoyeacã ca-añupe. 
LUK.23.55	To bairi Galileapʉ Jesú mena cá-atána romiri quena ti totipʉre aáti, Jesú rupaʉre na ca-peoro caroaro ca-tʉjʉyuparã. 
LUK.23.56	Tʉjʉ, ca-tunucoajuparã. Tunu ejarã na wiiripʉ, caroa ca-jʉti ñuurije mena Jesú rupaʉre na ca-quenooñuparã. Quenoo yaparo, yerijãrica rʉmʉ ca-ano ca-yerijãñuparã. To bairo bairã judío maja na ca-roti jʉgoricarore bairona ca-baiyuparã.
LUK.24.1	Ape semana judío maja na paa jʉgorica rʉmʉ ca-bujuri paʉacã ca-ano cãromia Jesúre na ca-yaarica paʉpʉ cá-aájuparã. Caroa ca-jʉti ñuurijere na ca-quenooriquere jee aána cá-ájuparã. 
LUK.24.2	Ti paʉpʉ ejarã ʉ̃taa ti opere na ca-cũu bipebataca ne wooricaro ca-ano ca-tʉjʉyuparã. 
LUK.24.3	Ne wooricaro ca-ano tʉjʉrã ca-neto jãabajuparã, Jesú rupaʉ ãnatore na ca-peorica paʉpʉre tʉjʉrã aána. Topʉ na ca-peoricaropʉre na ca-tʉjʉata mani Ʉpaʉ Jesú rupaʉ ãnato ca-maañupe. 
LUK.24.4	Cʉ̃ rupaʉ ca-mano tʉjʉrã, “¿Dope bairo to baiyuparí?” ca-ĩi tʉgooñañuparã. To bairo na ca-ĩi tʉgooñari paʉna caʉmʉa pʉgarã seeto ca-aji baterijere ca-jañarã na tʉpʉ ca-buia eja nʉcañuparã. 
LUK.24.5	Nare na ca-buia eja nʉcarona ca-tʉjʉ acʉacoajuparã na romiri. Tʉjʉ acʉabana, uwirique mena ca-mubia ree cumucoajuparã. To bairo na ca-tʉjʉ acʉaro tʉjʉrã oco bairo na ca-ĩiñuparã ca-jutii aji baterã:
LUK.24.5	—¿Nope ĩirã ca-catiirena ca-bai yajiricarãre na ca-cũri paʉpʉre cʉ̃ mʉja macarã ejatí? 
LUK.24.6	Maami atore. Meere, tunu catícoami. Tʉgooñaña Galileapʉ ãcʉ̃ mʉjaare cʉ̃ ca-ĩriquere. 
LUK.24.7	Oco bairo ca-ĩiwĩ mʉjaare: “Yʉre joogarãma caroorãre. Caroorã yucʉ tẽorica pãipʉre yʉ papua jĩagarãma. Itia rʉmʉ yʉre na ca-jĩaro bero yʉ tunu catígʉ tunu.” Atie cʉ̃ ca-ĩriquere tʉgooñaña, na ca-ĩi buioyuparã ca-aji baterijere ca-jañarã.
LUK.24.8	To bairo na ca-ĩrijere apirã Jesú na mena ãcʉ̃pʉ nare cʉ̃ ca-ĩriquere ca-tʉgooña bʉgayuparã yua. 
LUK.24.9	Tʉgooña bʉga, Jesú rupaʉ ãnatore na ca-cũu rocarica paʉre ca-tʉjʉra ejabatana ca-tunucoajuparã. Tunu aá, nipetiro ca-bairije na ca-tʉjʉriquere na ca-buioyuparã Jesú cʉ̃ ca-buericarãre once canacãʉre, aperã na mena macana quenare. 
LUK.24.10	Tie quetire nare ca-buioricarã ato canacão ca-añuparã: María Magdalena, Juana, apeo María Jacobo paco. To bairi aperã romiri quena ca-añuparã. 
LUK.24.11	To bairo na ca-ĩiro apirã, “Jocarã mʉja ĩi,” na ca-boca ĩiñuparã, to bairo na ca-ĩrijere api nʉcʉbʉgoquẽna.
LUK.24.12	To bairo na ca-ĩrijere ca-api nʉcʉbʉgoquẽcʉ anibacʉ quena Pedro maca Jesúre cʉ̃ na ca-cũu rocaricaropʉre atʉ aá, ti toti pupeapʉre ca-mubia tʉjʉ jõoñañupʉ. Topʉre cʉ̃ ca-tʉjʉ jooñaata Jesúre, cʉ̃ na ca-umabata ajero jutiiro jetore ca-tʉjʉyupʉ. Tie jetore tʉjʉ, ca-tunucoajupʉ. “¿Dope bairo to baibauyuparí?” ca-ĩi tʉgooñacõa tunu aájupʉ.
LUK.24.13	Ti rʉmʉna Jesú cʉ̃ ca-buericarã mena macana pʉgarã cá-aájuparã Emaú na ca-ĩri macapʉ. Jerusalén mena aácʉ pʉga hora aátato cõo yoaro ca-añupe ti wã. 
LUK.24.14	Ti wãpʉ aána nipetirã Jerusalén macana Jesúre na cá-átajere ca-ame wadapeni aájuparã. 
LUK.24.15	To bairo Jesúre na ca-ame ĩi wadapeni aáti paʉna cʉ̃na na tʉpʉ eja, na mena cá-aájupʉ. 
LUK.24.16	Na mena cʉ̃ cá-aáto, “Jesú ãcʉmi,” ca-ĩi majiquẽjuparã, cʉ̃ tʉjʉbana quena. 
LUK.24.17	To bairo na ca-bairo:
LUK.24.17	—¿Ñeere mʉja ame wadapeni aáparí? na ca-ĩi jeniñañupʉ Jesú.
LUK.24.17	Na maca seeto tʉgooñarique pairã ca-añuparã. 
LUK.24.18	Oco bairo cʉ̃ ca-ĩiñupʉ Cleopas ca-wamecʉcʉ:
LUK.24.18	—¿Mʉ jetona cá-aáteñaʉ Jerusalén'pʉ ca-baiyaejere ca-majiquẽcʉ mʉ ãtí? cʉ̃ ca-ĩi jeniñañupʉ Cleopas.
LUK.24.19	To bairo cʉ̃ ca-ĩiro:
LUK.24.19	—¿Dope bairo ca-baiyaejere mʉ ĩití? cʉ̃ ca-ĩiñupʉ Jesú.
LUK.24.19	—Jesú Nasaré macacʉre na cá-átiyaejere, cʉ̃ ca-ĩiñuparã na maca. —Cʉ̃a Dio ye quetire ca-buio majii, caroa macajere cá-áti iñoʉ, ca-tutuaʉ majuu Dio cʉ̃ ca-ĩi tʉjʉʉ aniiñabami. Camaja quena, “Ca-tutuaʉ majuu ãmi,” cʉ̃ ca-ĩi tʉgooñabama. 
LUK.24.20	Yucʉra sacerdote maja ʉparã, aperã jã ʉparã mena, Jesúre cʉ̃ na papua jĩaato ĩirã cʉ̃ jooyawã romano maja yarã na polisíare. 
LUK.24.21	“Cʉ̃a Israel macanare mani wapanare manire ca-matabojaʉ anigʉmi,” jã ca-ĩi tʉgooñabapʉ. Meere, itia rʉmʉ neto cʉ̃ na ca-jĩaeto bero. 
LUK.24.22	To bairo to ca-baibato quena, jã mena macana romiri acʉori wame jã buiowã cʉ̃ na ca-cũu rocaricaropʉ ca-bujuri paʉpʉ ca-tʉjʉra aábatana. 
LUK.24.23	“Cʉ̃ rupaʉ ãnatore jã tʉjʉquẽpʉ, Dio tʉ macana ángel maja jetore jã tʉjʉwʉ,” jã ĩiwã. “ ‘Meere, Jesú catícoami tunu,’ jã ĩiwã Dio tʉ macana,” jã ĩi buiowã cãromia. 
LUK.24.24	To bairo na ca-ĩiro bero jã mena macana jicãarã cʉ̃ na ca-cũu rocarica paʉpʉre tʉjʉra aána cãromia na ca-buioetore bairona tʉjʉyuparã na quena. Jesú rupaʉ ãnatore bʉgaquẽjuparã, cʉ̃ ca-ĩiñuparã. 
LUK.24.25	To bairo na ca-ĩiro apii:
LUK.24.25	—Ca-majiquẽna mʉja ãa. Dio ye quetire buiori maja ãnana na ca-ucariquere mʉja apiʉja nʉcʉbʉgoquẽe. 
LUK.24.26	Dio cʉ̃ ca-jooricʉ majuu cʉ̃re ca-popiye tamuo jʉgope ca-ãmʉ Ʉpaʉ cʉ̃ ca-aniparo jʉgoye. ¿Tiere mʉja majiquẽetí? na ca-ĩiñupʉ Jesú cʉ̃re na ca-tʉjʉ majiquẽtie to ca-anibato quena. 
LUK.24.27	To bairi Cristo cʉ̃ ca-baipere Moisé tirʉmʉpʉ macacʉ cʉ̃ ca-ĩi ucarique, aperã nipetirã Dio ye quetire ca-buioricarã na ca-ĩi ucariquere na ca-ĩi buioyupʉ Jesú.
LUK.24.28	Na cá-aáta macare cooña aána ca-baiyuparã yua. Jesú maca na jʉgoyepʉ neto aágʉ ca-baibajupʉ. 
LUK.24.29	To bairi:
LUK.24.29	—Neto aáqueticõaña. Atona jã mena tuaya. Meere, ñamicaapʉ ãa, cʉ̃ ca-ĩiñuparã.
LUK.24.29	To bairo seeto cʉ̃ na ca-ĩiro apii Jesú na mena na ca-ani wiipʉre ca-jãa aájupʉ, na mena tuagʉ. 
LUK.24.30	Jãa eja, na mena ʉgarica cajawa tʉpʉre rui, pan're nee, Diore, “Ñuubʉja,” cʉ̃ ĩi, ti rupaare na ca-pee bate nuniñupʉ. 
LUK.24.31	Nare cʉ̃ ca-pee bate nuniri paʉna to cõona, “Jesúna ãmi,” cʉ̃ ca-ĩi tʉjʉ majicõañuparã. To cõona Jesú ca-bauqueticõa atʉ aájupʉ yua. 
LUK.24.32	Cʉ̃ ca-bairo bero:
LUK.24.32	—Maapʉ manire cʉ̃ ca-buioro, “Oco bairo ĩigaro ĩi Dio ye queti ucarica pũuri,” manire cʉ̃ ca-buioro mani yeripʉ caroaro mani ca-tʉgooña wariñuuwʉ manire cʉ̃ ca-buiorijere apirã, ca-ame ĩiñuparã.
LUK.24.33	To bairo ame ĩi, nemoopʉre wamʉnʉca, Jerusalén'pʉ ca-tunucoajuparã. Jerusalén'pʉ tunu aá, Jesú cʉ̃ ca-buericarã once canacãʉ aperã na yarã mena na ca-neñaporo na ca-bʉga ejayuparã. 
LUK.24.34	Topʉ ca-neñaporã maca oco bairo na ca-ĩi buioyuparã Emaúpʉ cá-atánare:
LUK.24.34	—Mani Ʉpaʉ Jesú catími, jocarã mee jã ĩi. Simón Pedro cʉ̃ tʉjʉyupʉ.
LUK.24.35	To bairo na ca-ĩiro apirã na quena maapʉ na cá-aáto na cʉ̃ ca-buia ejariquere na ca-ĩi buioyuparã:
LUK.24.35	—Cabero jãare pan cʉ̃ ca-jʉgo pe bate ʉgari paʉna to cõona cʉ̃re jã tʉjʉ majiwʉ, na ca-buioyuparã na quena.
LUK.24.36	Tiere na ca-ame buiori paʉna Jesú maca na watoapʉ ca-buia ejanʉcañupʉ. Buia ejanʉca, na ñuu roti, “Caroa wariñuurique mʉjaare to ãmaro,” na ca-ĩiñupʉ Jesú.
LUK.24.37	To bairo cʉ̃ ca-ĩiro seeto ca-tʉjʉ acʉacoajuparã. “¡Abʉ! Ca-bai yajiricʉ ãnacʉ wãti ãcʉmi,” ca-ĩi tʉgooñañuparã. 
LUK.24.38	To bairi Jesú na ca-ĩiñupʉ:
LUK.24.38	—¿Nope ĩirã yʉ mʉja uwití? ¿Nope ĩirã cariape mʉja tʉgooñaquẽetí? 
LUK.24.39	Tʉjʉya yʉ wamorire, yʉ rʉporire. Yʉna yʉ ãa. Yʉ pañarã ajá. Ca-bai yajiricʉ ãnacʉ wãti maca rii mácʉmi. Õwaa mácʉmi. Yʉa yʉ ani peticõa, tʉjʉya, na ca-ĩiñupʉ Jesú.
LUK.24.40	To bairo na ĩi, cʉ̃ wamorire, cʉ̃ rʉporire na ca-iñooñupʉ. 
LUK.24.41	To bairi seeto wariñuurica wame nare to ca-anibato quena ca-tʉjʉ nʉcʉbʉgoquẽjuparã mai. To bairo na ca-bairo:
LUK.24.41	—¿Ʉgarique to anicʉtí? na ca-ĩiñupʉ Jesú.
LUK.24.42	To bairo cʉ̃ ca-ĩiro wai ãjʉricʉ rʉca jicã rʉca cʉ̃ ca-jooyuparã. 
LUK.24.43	Na ca-joori rʉcare boca nee, ca-ʉgayupʉ Jesú na ca-tʉjʉro. 
LUK.24.44	Ʉga yaparo oco bairo na ca-ĩiñupʉ Jesú yua:
LUK.24.44	—Nipetirijere yʉre ca-baiejere ca-jʉgoyepʉ mʉja mena ãcʉ̃ mʉjaare yʉ ca-buiobapʉ. Nipetiri wame Moisé yʉre cʉ̃ ca-ĩi ucarique, aperã Dio ye quetire buiori maja ãnana yʉre na ca-ĩi ucarique, to bairi Salmo na ca-ĩri pũuropʉ yʉre na ca-ĩi ucariquere bairona yʉre baiwʉ. Yʉre na ca-ĩi ucarique cõona aáto baiwʉ, na ca-ĩiñupʉ.
LUK.24.45	To bairo na ĩi, na ca-buioyupʉ Jesú Dio ye queti ucarica pũuripʉ ca-ĩrijere, tiere caroaro na majiato ĩi.
LUK.24.46	—Oco bairo ĩi ucarique ca-ãmʉ yʉre: “Dio cʉ̃ ca-jooricʉ majuu jĩa ecoogʉmi. Cʉ̃ ca-bai yajiro itia rʉmʉ bero tunu catígʉmi tunu. 
LUK.24.47	To bairi cʉ̃ ca-rotiro atie caroa quetire ca-buio majiope ãa aperã nipetiropʉ macanare. Jerusalén'pʉ tiere ca-buio jʉgope ãa, cabero nipetiro macanare ca-buiope anigaro. Na buiorã oco bairo na ĩi buiogarãma: ‘Caroorije mʉja cá-átajere mʉja ca-tʉgooñarique pai jʉtiritiata mʉja majiriogʉmi Dio,’ ĩi buiogarãma,” ca-ĩi ucayupa na ãnana, na ca-ĩiñupʉ Jesú. 
LUK.24.48	—Mʉjaana to bairo yʉre ca-bairijere ca-tʉjʉrã aniri, “Cariapena ãa. To bairona ca-baiwʉ,” mʉja ĩi maji. 
LUK.24.49	Mʉjaare yʉ joogʉ yʉ Pacʉ cʉ̃ ca-ĩi majio cũuricarore bairona mʉja mena ca-anipaʉre, Dio Espíritu Santore. Jerusalén'pʉ yuuya mai. Espíritu Santo rui ejaʉ tutuariquere mʉja joogʉmi. Mʉjaare cʉ̃ ca-jooro beropʉ mʉja buio teñara aágarã yua, na ca-ĩiñupʉ Jesú.
LUK.24.50	Cabero Jesú na ca-jʉgo aájupʉ Jerusalén maca jʉgoye Betaniapʉ cá-aáti wãpʉ. Topʉ ejaʉ, cʉ̃ wamorire ñu mʉgo:
LUK.24.50	—Yʉ Pacʉ caroaro mʉjaare cʉ̃ áparo, ca-ĩiñupʉ.
LUK.24.51	To bairo ĩina na ca-wamʉ ame pea weocoajupʉ ʉmʉrecóopʉ yua. 
LUK.24.52	Cʉ̃ ca-wamʉ aáto seeto cʉ̃ cá-áti nʉcʉbʉgoyuparã. Cʉ̃ áti nʉcʉbʉgo yaparo Jerusalén'pʉ ca-tunucoajuparã, seeto wariñuurique mena yua. 
LUK.24.53	Cabero Dio wiipʉ Diore ca-ĩi wariñuucõa aninucuñuparã.
LUK.24.53	To cõona ãa.
JHN.1.1	Nemoopʉna ca-ani tʉgayupi Dio Macʉ, Dio Ye Quetire Ca-buioʉ Majuu ca-wamecʉcʉ. Ati yepare Dio cʉ̃ cá-átiparo jʉgoye ca-ani tʉgayupi. Dio mena ca-añupi Dio Ye Quetire Ca-buioʉ Majuu ca-wamecʉcʉ. Cʉ̃ quena Diona ca-añupi. 
JHN.1.2	Nemoopʉna Dio mena ca-anicõañupi. 
JHN.1.3	Dio cʉ̃ Macʉ mena nipetirijere cá-ájupi. Ati yepapʉre nipetirije cʉ̃ mena cʉ̃ cá-átaje jeto ãa. Dio Ye Quetire Ca-buioʉ Majuu ca-wamecʉcʉ cʉ̃ ca-mamata ati yepa macaje maniboro. 
JHN.1.4	Catíriquere ca-joʉ ãmi Dio Macʉ. To bairo aniri ati yepa macanare na ca-jĩa bujubojaʉre bairo ãmi Dio Macʉ, cariape macajere camajare na iñoʉ. Cariape macaje na majiato ĩi to bairo ca-baiwĩ Dio Macʉ, Dio Ye Quetire Ca-buioʉ Majuu ca-wamecʉcʉ maca. 
JHN.1.5	Atie jĩa bujuriquere bairije ãa Dio ye quetire buiorique, ca-naitĩaropʉre bairo ca-ãnare, Diore ca-majiquẽnare. Cʉ̃ Pacʉ yere iñoogʉ ca-ejayupi Dio Macʉ. To bairi ca-naitĩarije jĩa bujuriquere to ca-yaa majiquẽtore bairona neto majiquẽe caroorije átaje Dio ye quetire buiorique macare.
JHN.1.6	Dio ca-jooyupi Juan ca-wamecʉcʉre cʉ̃ ye quetire ca-buio jʉgoyeyepaʉre. 
JHN.1.7	Dio Macʉ, ati yepa macanare ca-jĩa bujubojaʉre bairo ca-ãcʉ̃ majuu cʉ̃ cá-atípere ca-buio jʉgoyeyeyupi Juan. Camaja Dio Macʉre na nʉcʉbʉgoato ĩi to bairo ca-buio jʉgoyeyeyupi. 
JHN.1.8	Juan ati yepa macanare ca-jĩa bujubojaʉre bairona ca-ãcʉ̃ majuu mee ca-añupi. Ca-jĩa bujubojaʉre bairo ca-ãcʉ̃ majuu macare, Dio Macʉ majuu cʉ̃ cá-atípe macare ca-buio jʉgoyeyei ca-añupi Juan. 
JHN.1.9	Ati yepa macana nipetirãre Dio ye quetire caroaro buioʉ acʉ́ ca-ejayupi Dio Macʉ, ca-jĩa bujubojaʉre bairo ca-ãcʉ̃ majuu.
JHN.1.10	Dio Macʉ ati yepapʉ ca-ejayupi, Dio cʉ̃ ca-aniere iñoʉ acʉ́. Dio mena ati yepare cá-átacʉ cʉ̃ ca-anibato quena ati yepa macana maca cʉ̃re, “Cʉ̃na ãmi,” cʉ̃ ca-ĩi tʉjʉ majiquẽma ati yepapʉ cʉ̃ ca-ejaro. 
JHN.1.11	Cʉ̃ cá-áta yepa macana tʉpʉ cʉ̃ ca-ejabato quena cʉ̃ yarã cʉ̃ ca-booquẽma. 
JHN.1.12	Jicãarã maca cʉ̃re ca-nʉcʉbʉgowã. To bairo cʉ̃re na ca-nʉcʉbʉgoro Dio punaa cʉ̃ yarã majuu na ca-ani rotiwĩ, “Jã mena caroaro ãña,” cʉ̃re ca-ĩirã macare. 
JHN.1.13	Camaja punaa cʉtajere bairo aniquẽema Dio punaa maca. Camaja na cá-átaje mena na ca-boorije mena punaa cʉtima. Dio punaa maca cʉ̃ jʉgori jeto cʉ̃ punaa ca-ãna ãma.
JHN.1.14	To bairi Dio Macʉ, Dio Ye Quetire Ca-buioʉ Majuu maca ati yepapʉ ca-buiayupi. Camajocʉ macʉre bairona buiari, jã mena ca-ãmi. Camajare ca-mai netocõawĩ. Nipetirije cʉ̃ ca-buiorijere cariape jeto ca-ĩiwĩ. Cʉ̃ cá-átaje quena cariape jeto cá-ámí. Dio Macʉ majuu jicãʉna ãmi. To bairi cʉ̃ Pacʉre bairona ãmi. To bairo caroaro majuu cʉ̃ ca-aniere, cʉ̃ ca-tutuarije mena cʉ̃ cá-átaje quenare jã ca-tʉjʉwʉ. 
JHN.1.15	Juan maca Dio Macʉ ye quetire buioʉ oco bairo ca-ĩiwĩ:
JHN.1.15	—Anina ãmi mʉjaare yʉ ca-ĩi buioricʉ. Oco bairo yʉ ca-ĩi buiowʉ: “Caberopʉ jicãʉ atígʉmi. Nemoopʉna ca-anicõañupi. To bairi yʉ netoro ca-ani majuʉ ãmi. Cʉ̃ rʉgaro ca-ãcʉ̃ majuu yʉ ãa,” ca-ĩiwĩ Juan.
JHN.1.16	Mani nipetirãre ca-mai tʉjʉ netoñupi Jesucristo. To bairi ca-ñuu netorijere manire ca-jooyupi. 
JHN.1.17	Moisé tirʉmʉpʉ macacʉ Dio cʉ̃ ca-rotirijere ca-jooyupi. Jesucristo maca mani mai tʉjʉri ca-ejayupi, cariape macaje buiori. 
JHN.1.18	Jicãʉ maca Diore ca-tʉjʉricʉ maami. Cʉ̃ Macʉ jicãʉna cʉ̃ mena ca-aninucuʉ maca cʉ̃ Pacʉre mani ca-majiro cá-ájupi.
JHN.1.19	Jerusalén macana judío maja sacerdote maja ʉparãre, aperã levita poa macanare Juan tʉpʉ cʉ̃ jeniña rotirã na ca-jooyupa. To bairi na ca-jooricarã Juan tʉpʉ ejarã:
JHN.1.19	—¿Ñamʉ majuu mʉ ãtí mʉa? cʉ̃ ca-ĩi jeniñawã.
JHN.1.20	Cariapena na ca-ĩi yʉʉwĩ Juan:
JHN.1.20	—Yʉa Dio cʉ̃ ca-jooricʉ anibacʉ quena cʉ̃ ca-bejericʉ majuu mee yʉ ãa. Cristo mee yʉ ãa.
JHN.1.21	To bairo na cʉ̃ ca-ĩiro cʉ̃ ca-ĩi jeniñanemowã:
JHN.1.21	—¿To roque ñamʉ majuu mʉ ãtí? ¿Tirʉmʉpʉ macacʉ Dio ye queti buiori majocʉ Elías ca-wamecʉcʉ ca-tunu catíricʉ mee mʉ ãtí? cʉ̃ ca-ĩi jeniñawã.
JHN.1.21	—Yʉ aniquẽe, na ca-ĩi yʉʉwĩ Juan.
JHN.1.21	To bairo cʉ̃ ca-ĩiro cʉ̃ ca-ĩi jeniñanemowã tunu:
JHN.1.21	—¿Dio yere buiori majocʉ jicãʉ atígʉmi na ca-ĩricʉ mee mʉ ãtí? cʉ̃ ca-ĩi jeniñawã.
JHN.1.21	—Yʉ aniquẽe, na ca-ĩiwĩ Juan.
JHN.1.22	To bairo cʉ̃ ca-ĩiro apirã:
JHN.1.22	—To roque ¿Ñamʉ ucʉ̃ majuu mʉ ãtí? Jãare ca-jeniña jooricarãre mʉ ca-yʉʉrijere jã ca-buio majiparore bairo jãare buioya. ¿Mʉ majuu ñamʉ yʉ ãa mʉ tʉgooñatí? cʉ̃ ca-ĩi jeniñawã.
JHN.1.23	To bairo na ca-ĩiro oco bairo na ca-ĩi yʉʉwĩ Juan:
JHN.1.23	—Tirʉmʉpʉ macacʉ Dio ye quetire buio jʉgoyeyeri majocʉ Isaía ca-wamecʉcʉ oco bairo ca-ĩiñupi: “Jicãʉ ca-yucʉ manopʉ, camaja na ca-aniquẽtopʉ ca-awajanucu teñaʉ anigʉmi,” cʉ̃ ca-ĩricʉ yʉ ãa. Oco bairo ca-ĩiñupi Isaía: “ ‘Mani Ʉpaʉ cʉ̃ cá-atíparo jʉgoye caroaro quenoo yuuya. Cariape ca-ani wãa caroa wãa mʉja cá-átore bairo quenoo yuuya mʉja yerire,’ ca-ĩi anigʉmi,” ca-ĩiñupi Isaía. Cʉ̃ ca-ĩricarore bairona ca-baii yʉ ãa.
JHN.1.24	Juan're ca-jeniñaricarã fariseo maja mena cabuerã na ca-jooricarã ca-ãma. 
JHN.1.25	Oco bairo cʉ̃ ca-ĩi jeniñanemowã tunu:
JHN.1.25	—Baiyupa, “Dio cʉ̃ ca-bejericʉ Cristo mee yʉ ãa,” mʉ ĩi. “Elías ãnacʉ ca-tunu catíricʉ mee yʉ ãa,” mʉ ĩi. “ ‘Jicãʉ Dio ye quetire buiori majocʉ majuu atígʉmi,’ na ca-ĩricʉ mee yʉ ãa,” mʉ ĩi. ¿Nope ĩi camajare na mʉ bautisatí, “Na mee yʉ ãa,” ĩibacʉ quena? cʉ̃ ca-ĩi jeniñawã.
JHN.1.26	To bairo cʉ̃re na ca-ĩi jeniñaro:
JHN.1.26	—Yʉ bautisanucu oco mena. Apeĩ maca ãmi jicãʉ mʉja watoapʉre mʉja ca-majiquẽcʉ. 
JHN.1.27	Cʉ̃ maca yʉ bero buio teñagʉmi. Yʉ bero anibacʉ quena yʉ netoro majuu ca-ãcʉ̃ ãmi. Cʉ̃ paabojari majocʉre bairo ca-ãcʉ̃ maca yʉ ãa. Ca-ñuu netoʉ ãmi, na ca-ĩiwĩ Juan.
JHN.1.28	Tie to bairije ca-baiwʉ Betábara ca-wamecʉtopʉ, Jordán ca-wamecʉti ya ape nʉgoa tʉ maca. Topʉ camajare ca-bautisawĩ Juan.
JHN.1.29	Cabero ape rʉmʉ maca cʉ̃ tʉpʉ Jesú cʉ̃ ca-ejaro ca-tʉjʉwĩ Juan. Cʉ̃re tʉjʉʉ oco bairo ca-ĩiwĩ topʉ ca-ãnare:
JHN.1.29	—¡Tʉjʉya! Cʉ̃na ãmi Dio cʉ̃ ca-jooricʉ. Oveja waibʉcʉ cawimaʉre na ca-jĩa joe buje mʉgoʉre bairo ca-ãcʉ̃ ãmi. Ca-jʉgoye macana judío maja na caroorijere reerã jã áa ĩirã oveja cawimaʉre jĩa, ca-joe buje mʉgo joonucuñupa Diore. Tie na cá-átinucuriquere bairona ãmi ani. Cʉ̃a ati yepa macana nipetirã rooro na cá-átinucurijere majiriobojagʉmi. 
JHN.1.30	Ca-jʉgoye mʉjaare buioʉ oco bairo mʉjaare yʉ ca-ĩi buiowʉ: “Caberopʉ jicãʉ atígʉmi. Nemoopʉna ca-anicõañupi. To bairi yʉ netoro ca-ãcʉ̃ ãmi,” yʉ ca-ĩiwʉ, ca-ĩiwĩ Juan. 
JHN.1.31	—Cʉ̃ tʉjʉʉ, “Cʉ̃na ãmi,” cʉ̃ yʉ ca-ĩi majiquẽpʉ. Majiquetibacʉ quena Israel macana cʉ̃re na majiato ĩi oco mena na yʉ ca-bautisaʉ apʉ́.
JHN.1.32	’Cãnʉ Espíritu Santo buare bairo ca-bauʉ rui atí, ani Jesú buipʉ eja peawĩ. 
JHN.1.33	Nemoo to bairo ca-baiire yʉ majiquẽpʉ. To jʉgoyepʉ Dio oco mena yʉre ca-bautisa rotii oco bairo yʉ ca-ĩiwĩ: “Espíritu Santo rui atí, jicãʉ cʉ̃ buire cʉ̃ ca-eja pearo mʉ tʉjʉgʉ. To bairo ca-bairo tʉjʉʉ, ‘Camajare Espíritu Santore ca-joʉ ãmi,’ mʉ ĩi majigʉ,” yʉ ca-ĩiwĩ Dio. 
JHN.1.34	Atie ca-jʉgoye Dio yʉre cʉ̃ ca-ĩricarore bairona ca-bairije tʉjʉʉ cʉ̃re yʉ tʉjʉ majiwʉ. To bairi mʉjaare yʉ buio. Cʉ̃na ãmi Dio Macʉ, ca-ĩi buiowĩ Juan camajare.
JHN.1.35	Cabero ape rʉmʉ cʉ̃ ca-bautisanucuropʉna ca-ãmi Juan tunu. Jã pʉgarã yʉ, André quena Juan buerã jã ca-ãmʉ. 
JHN.1.36	Cʉ̃ mena jã ca-ano Jesú jãare cʉ̃ ca-neto aáto tʉjʉri oco bairo ca-ĩiwĩ Juan:
JHN.1.36	—¡Tʉjʉya! Jĩina ãmi Dio cʉ̃ ca-jooricʉ. Ati yepa macana rooro na cá-átiere ca-reei atácʉ ãmi jĩa, ca-ĩiwĩ Juan.
JHN.1.37	To bairo cʉ̃ ca-ĩrijere apirã Jesú macare cʉ̃ jã ca-ʉjacoapʉ Juan're ca-ʉjabatana yua. 
JHN.1.38	To bairo jã ca-bairo Jesú jã ca-amojore tʉjʉwĩ cʉ̃ bero jã ca-ʉja aánare.
JHN.1.38	—¿Ñeere boorã yʉre mʉja ʉja atí? jã ca-ĩi jeniñawĩ.
JHN.1.38	To bairo jãare cʉ̃ ca-ĩi jeniñaro:
JHN.1.38	—¿Noopʉ mʉ ca-ani paʉ to ãtí? cʉ̃re jã ca-ĩi jeniña yʉʉwʉ.
JHN.1.39	—Adʉja. Mʉjaare yʉ iñoopa, jã ca-ĩiwĩ Jesú yua.
JHN.1.39	To bairo cʉ̃ ca-ĩiro cʉ̃ mena jã cá-aápʉ. Canaiori paʉ ca-ano topʉ cʉ̃ mena jã ca-ani naiocoapʉ.
JHN.1.40	Yʉ mena Jesúre ca-ʉjaʉ Simón Pedro bai André ca-wamecʉcʉ ca-ãmi. 
JHN.1.41	To bairi cʉ̃ jʉgocʉ Simón're nemoona ca-macaʉ aácoami André. Cʉ̃ bʉgaʉ oco bairo cʉ̃ ca-ĩiwĩ:
JHN.1.41	—Mesíare jã bʉgawʉ.
JHN.1.41	Mesía Cristo Dio cʉ̃ ca-bejericʉ ati yepapʉre cʉ̃ ca-jooricʉ ĩigaro ĩi.
JHN.1.42	André Simón're cʉ̃ ca-pii ejawĩ Jesú tʉpʉ. To bairi Jesú maca cʉ̃re tʉjʉri oco bairo cʉ̃ ca-ĩiwĩ:
JHN.1.42	—Simón mʉ ãa, Jonás macʉ. Cabero Cefa mʉ wamecʉtigʉ. Cefa Pedro o, ʉ̃taa ĩigaro ĩi.
JHN.1.43	Cabero macá rʉmʉ maca Jesú Galileapʉ aágʉ ca-ãmi. Topʉ cʉ̃ cá-aáparo jʉgoye Felipe ca-wamecʉcʉre bʉga ejari oco bairo cʉ̃ ca-ĩiwĩ:
JHN.1.43	—Jitá yʉ mena.
JHN.1.44	Felipe Betsaida ca-wamecʉti maca macacʉ ca-ãmi. Pedro quena cʉ̃ bai André mena ti maca macanana ca-ãma. 
JHN.1.45	Felipere, “Jitá,” Jesú cʉ̃ ca-ĩiro apiri Natanael're cʉ̃ ca-pii aámi. Natanael tʉpʉ ejaʉ oco bairo cʉ̃ ca-ĩiwĩ:
JHN.1.45	—Dio cʉ̃ ca-joʉre jã bʉgawʉ, Moisé cʉ̃ ca-ucarica pũuropʉ cʉ̃ ca-ucaricʉrena. Dio ye quetire buiori maja quena cʉ̃rena ca-ĩi ucayupa. Jesúna ãmi na ca-ucaricʉ, José macʉna Nasaré macacʉ, ca-ĩiwĩ Felipe. Nemoona, “José macʉ ãcʉmi,” ca-ĩi tʉgooñabami Felipe.
JHN.1.46	Natanael maca cʉ̃ ca-ĩiwĩ:
JHN.1.46	¿Mʉ ca-tʉgooñaro Nasarépʉre caroarã na anicʉtí? cʉ̃ ca-ĩiwĩ.
JHN.1.46	To bairo cʉ̃ ca-ĩiro:
JHN.1.46	—Jitá, mani tʉjʉto, cʉ̃ ca-ĩi yʉʉwĩ Felipe.
JHN.1.47	Cabero Natanael cʉ̃ cá-ató tʉjʉri oco bairo ca-ĩiwĩ Jesú:
JHN.1.47	—Ani Israel macacʉ, ca-ĩitorique mácʉ majuu ãmi.
JHN.1.48	To bairo Jesú cʉ̃ ca-ĩiro apii oco bairo cʉ̃ ca-ĩi jeniñawĩ Natanael:
JHN.1.48	—¿Dope bairi yʉ mʉ majití?
JHN.1.48	To bairo cʉ̃ ca-ĩi jeniñaro Jesú oco bairo cʉ̃ ca-ĩi yʉʉwĩ:
JHN.1.48	—Felipe mʉre cʉ̃ ca-piiparo jʉgoye mʉ yʉ tʉjʉ tʉgawʉ, higueraʉ ca-wamecʉtii ẽoro mʉ ca-ano.
JHN.1.49	To bairo cʉ̃ ca-ĩiro Natanael maca cʉ̃ ca-ĩiwĩ:
JHN.1.49	—Dio Macʉna mʉ ãcʉ̃ mʉa. Israel macana Ʉpaʉ majuu mʉ ãcʉ̃.
JHN.1.50	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.1.50	—“Higuera yucʉ ẽoropʉ mʉ ãmʉ,” mʉ yʉ ca-ĩrijere apii, “Dio Macʉna mʉ ãcʉ̃,” ¿yʉre mʉ ĩi nʉcʉbʉgotí? Caberopʉ atie netoro caroa áti iñoorica wamerire mʉ tʉjʉgʉ. 
JHN.1.51	Cariape mʉ yʉ ĩi. Caberopʉ ʉmʉrecóo ca-pãaro mʉja tʉjʉgarã. To bairo ca-pãaro yʉ tʉpʉ ángel maja rui atínucu, na ca-wamʉ aánucurijere mʉja tʉjʉgarã. Camaja tʉpʉ Dio cʉ̃ ca-jooricʉ yʉ ca-ano maca to bairo yʉre mʉja tʉjʉgarã.
JHN.2.1	Itia rʉmʉ Felipere, Natanael're Jesú cʉ̃ ca-piiricaro bero Galilea yepapʉ Caná ca-wamecʉti macapʉ jicãʉ to macacʉ ca-wamo jiawĩ. To bairi boje rʉmʉ cá-ámá. Jesú paco quena ca-ãmo ti boje rʉmʉ ca-ano. 
JHN.2.2	Jesú quenare, jãare cʉ̃ buerã quenare jã ca-piiwã. 
JHN.2.3	Boje rʉmʉ na cá-áto na ca-etirije ʉje oco ca-peticoapʉ. Ca-petiro tʉjʉo oco bairo ca-ĩiwõ Jesú paco cõ Macʉ Jesúre:
JHN.2.3	—Macʉ, ʉje oco etirique peticoapʉ.
JHN.2.4	To bairo cõ ca-ĩiro oco bairo cõ ca-ĩiwĩ Jesú cʉ̃ pacore:
JHN.2.4	—Caaco, ¿nope ĩo yʉre mʉ buiotí yʉ macare? Yʉ Pacʉ yʉre cʉ̃ ca-cũrique yʉ áti rotiquẽemi mai, cõ ca-ĩiwĩ Jesú cʉ̃ pacore. 
JHN.2.5	To bairo cʉ̃ ca-ĩibato quena cõ maca ti wii macana ca-tĩa coterãre oco bairo na ca-ĩiwõ:
JHN.2.5	—Mʉjaare cʉ̃ ca-rotipe nipetiro caroaro ája.
JHN.2.6	Topʉ seis jotʉri ʉ̃ta mena na cá-áta jotʉri ca-ãmʉ. Judío maja caroorije jã cá-átajere reerã jã áa ĩi majiorã na ca-oco pio jãanucuri jotʉri ca-ãmʉ. Veinte o treinta galones cõo ca-jañari rʉri capaca rʉri ca-ãmʉ to canacã jotʉna. 
JHN.2.7	To bairi Jesú ti wii macana ca-tĩa coterãre oco bairo na ca-ĩiwĩ:
JHN.2.7	—Atie jotʉrire oco pio jãaña.
JHN.2.7	To bairo na cʉ̃ ca-ĩirore bairona cá-ámá. Ca-pio jãawã ti rʉri caroaro jiraropʉ. 
JHN.2.8	To bairo na cá-áti yaparoro oco bairo na ca-ĩiwĩ Jesú:
JHN.2.8	—Petoacã waa ne aánaja boje rʉmʉ ca-jʉgo ácʉ tʉpʉ.
JHN.2.8	“Jaʉ,” ĩirã ca-ne aáma.
JHN.2.9	Ti boje rʉmʉ ca-jʉgo ácʉ, “Jesú cʉ̃ ca-jeeñoorije ãno,” ca-ĩi majiquẽmi. Topʉ ca-tĩa coterã jeto oco ca-ãnajere ʉje oco Jesú cʉ̃ ca-jeeñoorijere ca-majiwã. To bairi ti boje rʉmʉ ca-jʉgo ácʉ tiere etiñari ca-wamo jiaʉre cʉ̃ pijo, oco bairo cʉ̃ ca-ĩiwĩ:
JHN.2.10	—Nipetirã ʉje ocore ca-tĩarã caroa macare tĩa jʉgonucuma. Ati maja cawatoa ca-anie macare tĩa jʉgoyupa manire. Pairo etiricaro bero cawatoa macajere ca-tĩa bui peope nibapa. Caroa macare mʉ tĩa jʉgo rotiquẽjupa mʉa, ca-ĩiwĩ.
JHN.2.11	Jesú atiere Galilea ca-wamecʉtopʉ Caná ca-wamecʉti macapʉ cá-áti iñoowĩ. Tiere ácʉ topʉ nemoona cʉ̃ cá-áti majirije mena cá-áti iñoo jʉgowĩ. Tiere cʉ̃ cá-áto tʉjʉrã jã cʉ̃ buerã, “Dio cʉ̃ ca-joʉna ãmi,” cʉ̃re jã ca-ĩi nʉcʉbʉgowʉ.
JHN.2.12	Ca-bairo bero Jesú Capernaum ca-wamecʉti macapʉ cá-aámi. Cʉ̃ paco, cʉ̃ bairã cʉ̃ mena cá-aáma. Jã quena cʉ̃ buerã quena jã cá-aápʉ. Ti macapʉre capee rʉmʉriacã mee jã ca-ãmʉ.
JHN.2.13	Judío maja na boje rʉmʉ pascua na ca-ĩri rʉmʉ jʉgoyeacã Jerusalén'pʉ cá-aámi Jesú. 
JHN.2.14	Jerusalén'pʉ ejaʉ Dio wiipʉ ca-jãa aámi. Ti wiipʉre waibʉcʉrã joori ca-wapatarãre na ca-tʉjʉwĩ. Wecʉare, ovejare, buaare camaja na ca-jĩa joe buje mʉgoparãre joori ca-wapatawã. Aperã quena topʉ ca-ruiwã ape yepari macaje niyeru wajoari ca-wapatarã. 
JHN.2.15	To bairo na cá-áto tʉjʉʉ Jesú yʉta miji wẽeri mena ca-quenoowĩ baperica wẽere. Ti wẽe mena waibʉcʉrã ca-joorãre na ca-bape acu buucõawĩ. Niyeru ca-wajoari maja na ye niyeru cuirire ca-ma bate reecõawĩ. Na ye cajawori quenare ca-tu ne roca cũucõawĩ. 
JHN.2.16	Buaare ca-joo wapatarãre oco bairo na ca-ĩiwĩ:
JHN.2.16	—Ati majare na jee buti aánaja. Yʉ Pacʉ ya wiire apeye joorica wii átiqueticõaña.
JHN.2.17	To bairo cʉ̃ cá-áto tʉjʉrã tirʉmʉpʉ macacʉ David, cʉ̃ ca-ucariquere jã ca-tʉgooñawʉ. Oco bairo ca-ucayupi David: “Dio, mʉ ya wiire yʉ mai neto.”
JHN.2.18	Judío maja ʉparã to bairo ca-joo wapatarãre cʉ̃ ca-ree buuro tʉjʉrã oco bairo cʉ̃ ca-ĩi jeniñawã:
JHN.2.18	—¿Ñamʉ mʉre cʉ̃ ca-rotiro apeye ati wiipʉ ca-joo wapata ánare na mʉ acu buutí? “Dio yʉ cʉ̃ ca-rotiro na yʉ acu buu,” mʉ ca-ĩata cʉ̃ ca-majirije mena tʉjʉ acʉarica wamere jã áti iñooña, ca-ĩiwã Jesúre.
JHN.2.19	To bairo na ca-ĩiro oco bairo na ca-ĩi yʉʉwĩ Jesú:
JHN.2.19	—Ati wiire rocacõaña. Mʉja ca-rocaro bero itia rʉmʉna yʉ áti quenoogʉ ati wiire tunu, na ca-ĩi yʉʉwĩ Jesú.
JHN.2.20	To bairo cʉ̃ ca-ĩiro ʉparã cʉ̃ ca-ĩiwã tunu:
JHN.2.20	—Áti majiña maa. Ati wiire ána yoaro majuu cuarenta y seis cʉmari ca-paawã. ¿Mʉ maca itia rʉmʉna mʉ wajoa nʉco ocabʉtibocʉtí mʉa?
JHN.2.21	Jesú ti wiire ĩi, cʉ̃ majuuna cʉ̃ rupaʉ macare ĩi buio majioʉ ca-ĩibami. 
JHN.2.22	Cʉ̃re na ca-jĩaricaro bero ca-tunu catíipʉ cʉ̃ ca-ano cʉ̃ buerã cʉ̃ ca-buioriquere jã ca-tʉgooña majiwʉ. Tiere tʉgooñarã, “Cʉ̃ ca-buioriquere cariapena ca-ĩiñupi,” jã ca-ĩi nʉcʉbʉgowʉ. To bairi Dio ye quetire ca-buiori maja tirʉmʉpʉ macana Jesú cʉ̃ ca-baipere na ca-uca jʉgoyeyerique quenare, “Cariape ca-ĩiñupa,” jã ca-ĩi nʉcʉbʉgowʉ yua.
JHN.2.23	Capaarã Jerusalén'pʉ Pascua boje rʉmʉ ca-ano ca-neñaporicarã Dio cʉ̃ ca-majirije mena Jesú cʉ̃ cá-áti iñoorijere tʉjʉrã, “Dio cʉ̃ ca-jooricʉ ãcʉmi,” cʉ̃ ca-ĩi tʉgooña nʉcʉbʉgowã Jesúre yua. 
JHN.2.24	Na ca-tʉgooñarijere ca-tʉjʉ maji peocõawĩ Jesú. To bairi, “Yʉre ca-apiʉjarã ãma,” ca-ĩiquẽmi. 
JHN.2.25	Aperã cʉ̃ na ca-buioquetibato quena cʉ̃ majuu na ca-tʉgooñarijere ca-maji peocõawĩ.
JHN.3.1	Jicãʉ fariseo na ca-ĩirã mena macacʉ Nicodemo ca-wamecʉcʉ ca-ãmi. Cʉ̃ quena judío majare ca-rotirã mena macacʉ ca-ãmi. 
JHN.3.2	To bairi jicã ñami Jesúre jeniñagʉ cʉ̃ tʉpʉ ca-ejawĩ. Ejaʉ oco bairo cʉ̃ ca-ĩiwĩ Jesúre:
JHN.3.2	—Mʉ mena ãcʉmi Dio. To bairi apeyere mʉ áti iñoo majii cʉ̃ tutuarique jʉgori. Mʉ cá-áti iñoonucurijere tʉjʉrã, “Camajare cʉ̃ buioato ĩi mʉre ca-jooyupi Dio,” jã ĩi maji, ca-ĩiwĩ Nicodemo Jesúre.
JHN.3.3	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.3.3	—Cariapena mʉ yʉ ĩi. Noo ca-ãcʉ̃ nemoopʉ cʉ̃ ca-buia jʉgoricarore bairona cʉ̃ ca-buianemoquẽpata Ʉpaʉ Dio cʉ̃ ca-anopʉ aá majiquetigʉmi, cʉ̃ ca-ĩiwĩ Jesú.
JHN.3.4	To bairo cʉ̃ ca-ĩiro Nicodemo cʉ̃ ca-ĩi jeniñawĩ:
JHN.3.4	—Mani ca-bʉcʉaro bero dope bairo mani paco ya paropʉ mani buianemo majiquẽna. Mani pacopʉre mani buia bapoo majiquẽna, Jesúre cʉ̃ ca-ĩiwĩ Nicodemo.
JHN.3.5	—Cariapena mʉ yʉ ĩigʉ, cʉ̃ ca-ĩiwĩ Jesú. —Noo ca-ãcʉ̃ ucʉ̃ Ʉpaʉ Dio cʉ̃ ca-anopʉ aágʉ Espíritu Santo mena, oco mena ca-buianemope ãa. To bairo ca-buianemoquetacʉ maca Ʉpaʉ Dio cʉ̃ ca-anopʉ aá majiquetigʉmi. 
JHN.3.6	Camaja na ca-punaacʉna na punaana ãma. Dio punaa maca ãma Espíritu Santo napʉre cʉ̃ ca-ani ejarije jʉgori yua. 
JHN.3.7	To bairi camaja nemoopʉ na ca-buia jʉgoricarore bairona ca-buianemope ãa yʉ ca-ĩrijere apii tʉgooña mawijiaqueticõaña. 
JHN.3.8	Espíritu Santo camajapʉre cʉ̃ ca-ani ejarijere mʉ yʉ buio, ca-buianemope ãa mʉre ĩi buioʉ. Espíritu Santo mena ca-buiarã nipetirã winore bairona ãma. Na yeri macajere mani tʉjʉquẽe. Wino quenare mani ca-tʉjʉquẽtie noo ca-booro bʉjʉ papu tuuro. ¿Noo macaje to ajuparí? mani ĩi majiquẽe. Topʉ aáto áa mani ĩi majiquẽe tie quenare, ca-ĩiwĩ Jesú.
JHN.3.9	To bairo cʉ̃ ca-ĩiro Nicodemo cʉ̃ ca-ĩi jeniñawĩ tunu:
JHN.3.9	—¿Dope bairo Espíritu Santo mena buiarique to anicʉtí?
JHN.3.10	Oco bairo cʉ̃ ca-ĩi yʉʉwĩ Jesú:
JHN.3.10	—¿Israel macanare Dio yere cabuei anibacʉ quena tiere mʉ majiquẽetí? 
JHN.3.11	Cariapena mʉ yʉ ĩigʉ. Yʉ, yʉ Pacʉ Dio mena jã ca-majirijere, jã ca-tʉjʉriquere mʉjaare jã ca-buiobapʉ. Mʉja apiʉjaquẽe. 
JHN.3.12	Ati yepa macajere yʉ ca-buioro mʉja api nʉcʉbʉgoquẽe. To bairi ʉmʉrecóo macaje Dio yere yʉ ca-buioata quenare yʉre mʉja api nʉcʉbʉgoqueti majuucõaborã.
JHN.3.13	’Jicãʉ maca camajocʉ ʉmʉrecóopʉre ca-wamʉñaʉ aátacʉ maami. Yʉa jicãʉna ʉmʉrecóopʉ ca-ãnacʉ yʉ ca-rui apʉ́. Yʉa camaja tʉpʉ Dio cʉ̃ ca-jooricʉ ʉmʉrecóopʉ ca-ãnacʉ majuu yʉ ãa. To bairi ʉmʉrecóo macaje Dio yere yʉ maji.
JHN.3.14	’Tirʉmʉpʉ yucʉ ca-manopʉ Moisé añare bairo ca-bauʉ cʉ̃ ca-wericʉre yucʉpʉ cʉ̃ ca-nʉcoñupi. Moisé aña cʉ̃ ca-wericʉre cʉ̃ cá-átatore bairona camaja yucʉpʉ yʉ nʉcogarãma yʉ quenare. 
JHN.3.15	To bairi nipetirã yʉre ca-api nʉcʉbʉgorã caroorã ya paʉpʉ aáquetigarãma. Anicõa aninucugarãma Dio tʉpʉre, ca-ĩiwĩ Jesú Nicodemore yua.
JHN.3.16	’Dio ati yepa macanare seeto maii cʉ̃ Macʉ jicãʉna ca-ãcʉ̃re cʉ̃ ca-jooyupi. To bairo cʉ̃ cá-áto noa una cʉ̃ Macʉre ca-nʉcʉbʉgorã yajiquetigarãma popiye tamuorica paʉpʉre. Cʉ̃ mena anicõa aninucugarãma. 
JHN.3.17	Dio ati yepa macanare cʉ̃ popiyeyeato ĩi mee ca-jooyupi cʉ̃ Macʉre. Nare yʉ netoogʉ ĩi cʉ̃ ca-jooyupi Dio cʉ̃ Macʉre ati yepapʉre. 
JHN.3.18	Cʉ̃ Macʉre ca-nʉcʉbʉgorãre na popiyeyequetigʉmi Dio. Cʉ̃ Macʉ jicãʉna ca-ãcʉ̃re ca-nʉcʉbʉgoquẽna macare, “Yʉ ca-popiyeyeparã ãma,” ca-ĩi tʉgayupi Dio, meere. 
JHN.3.19	Cʉ̃re ca-nʉcʉbʉgoquẽna cʉ̃ ca-popiyeyeparã ani tʉgama. Oco bairo ãa: Jesucristo jĩa bujuricarore bairo ca-ãcʉ̃ cʉ̃ cá-ató cʉ̃ ca-booquẽjupa camaja. Rooro átaje macare boo netobana ca-naitĩaropʉ ca-ãnare bairo ca-tuayupa. 
JHN.3.20	Nipetirã caroorije cá-ána Dio Macʉ mena anigaquẽema, caroorije jã cá-átinucurijere tʉjooquẽcʉmi ĩirã. Cʉ̃ mena macana anigaquẽema, caroorije na cá-átinucurijere mairã. 
JHN.3.21	Dio cʉ̃ ca-booro caroaro cá-ána maca cʉ̃ mena macana anigama, na cá-átinucurije ca-yajioquẽna aniri. Dio cʉ̃ ca-tʉjoorije macare cá-ána aniri boboquẽema. To bairi baujaro átinucuma.
JHN.3.22	Nicodemo Jesú mena cʉ̃ ca-wadapeniro bero Judea ca-wamecʉtopʉ cʉ̃ buerãre jã ca-jʉgo aámi Jesú. Topʉre camajare jã ca-bautisawʉ. Yoabʉjaroacã jã ca-ãmʉ. 
JHN.3.23+JHN.3.24	Juan, bautisari majocʉre presopʉ cʉ̃ na ca-jooparo jʉgoye cʉ̃ quena bautisaʉ cá-ámí Salim ca-wamecʉto, Enón ca-wamecʉti majuuri paʉpʉ. Topʉ pairo oco ca-ãmʉ. To bairi camaja cʉ̃ tʉpʉ bautisa rotira anaa ca-ejawã Juan tʉpʉ.
JHN.3.25	To bairo cʉ̃ ca-bautisa ani paʉ jicã rʉmʉ Juan cʉ̃ ca-buiorijere ca-apiʉjarã aperã judío maja yere cá-átinucurã mena ca-ame wada netowã. Caroorije jã cá-átaje coje reerã jã áa ĩirã na cá-átinucurije unie ca-ame ĩi wada netowã.
JHN.3.26	To bairo ca-bairo bero Juan buerã oco bairo cʉ̃ ca-ĩiwã:
JHN.3.26	—Jãare cabuei, tirʉmʉbʉjaacã Jordán i nʉgoapʉ mʉ mena jicãʉ, jãare mʉ ca-buioricʉ yucʉra cʉ̃ buerã camajare na bautisarã áama na quena. Nipetirã cʉ̃ ʉjanucuma cʉ̃re, cʉ̃ ca-ĩiwã Juan're, Jesú cʉ̃ ca-aniere cʉ̃ ĩi buiorã.
JHN.3.27	To bairo na ca-ĩiro oco bairo na ca-ĩi yʉʉwĩ Juan:
JHN.3.27	—Dio cʉ̃ ca-rotiquẽpata camaja cʉ̃ ʉjaquetiborãma. 
JHN.3.28	Mʉjaare yʉ ca-buioriquere mʉja ca-api tʉgawʉ. “Yʉa Dio cʉ̃ ca-bejericʉ Cristo mee yʉ ãa,” mʉjaare yʉ ca-ĩiwʉ. Cʉ̃ jʉgoye cʉ̃ ca-joo jʉgoricʉ yʉ ãa yʉa. 
JHN.3.29	Oco bairo maca ãa: Jicãʉ cʉ̃ nʉmore cʉ̃ ca-nero cʉ̃ yao majuu ãcomo. Cʉ̃ mena macacʉ cõre cʉ̃ ca-nero tʉjʉʉ wariñuunemoʉmi. Jesú jicãʉ ca-nʉmo nericʉre bairona ãmi. Camaja cʉ̃re ca-ʉjarã cʉ̃ nʉmo cʉ̃ ca-nericore bairona ãma. To bairi yʉ, cʉ̃ mena macacʉ camaja cʉ̃re na ca-ʉjaro tʉjʉʉ yʉ wariñuunemo. 
JHN.3.30	Cʉ̃ maca yʉ netoro ca-ãcʉ̃ ani nutuagʉmi Jesú. Yʉ maca cawatoa macacʉ yʉ anicõagʉ, ca-ĩiwĩ Juan cʉ̃ buerãre.
JHN.3.31	Jesú ʉmʉrecóopʉ cá-atácʉ nipetirã netoro ãmi. Ati yepa macana ati yepa macajere buioma. 
JHN.3.32	Ʉmʉrecoopʉ cá-atácʉ maca nipetirã netoro ca-ãcʉ̃ ãmi. Ʉmʉrecoopʉ cʉ̃ ca-tʉjʉriquere, cʉ̃ ca-apirique quenare buiomi. Cariape cʉ̃ ca-buiorije to ca-anibato quena cʉ̃ apiʉjaquẽema camaja. 
JHN.3.33	Jicãarã cʉ̃re ca-apiʉjarã ãma bairã pʉa. To bairi cʉ̃re ca-apiʉjarã aniri, “Cariape buiomi,” ĩi majima. 
JHN.3.34	Jesucristo Dio cʉ̃ ca-jooricʉ aniri Dio cʉ̃ ca-buio rotirijere ca-buioʉ ãmi. Dio cʉ̃ Espíritu Santore tutuaro cʉ̃re cʉ̃ ca-jooro to bairo áami. 
JHN.3.35	Cʉ̃ Macʉre mairi, “Nipetirijere ca-rotii mʉ anicõagʉ,” cʉ̃ ca-ĩiñupi Dio. 
JHN.3.36	Cʉ̃ Macʉre ca-nʉcʉbʉgorã catícõa aninucugarãma. Cʉ̃re ca-nʉcʉbʉgoquẽna maca catícõa aniquetigarãma. Seeto na popiyeyegʉmi Dio to bairo cʉ̃ Macʉre ca-nʉcʉbʉgoquẽnare.
JHN.4.1+JHN.4.2+JHN.4.3	Capaarã camaja Jesúre ca-ʉjawã. Juan ca-bautisari majocʉ netoro Jesú buerã maca camajare jã ca-bautisawʉ. Jesú cʉ̃ majuu na ca-bautisaquẽmi. Capaarã cʉ̃re na ca-ʉjarijere, na cʉ̃ ca-bautisarijere ca-queti apiyupa fariseo maja. Tie quetire apiyuparã ĩi, cá-aácoami Jesú Judeapʉ ca-ãnacʉ Galileapʉ.
JHN.4.4	Topʉ aácʉ Samaria yepapʉ ca-neto aámi. 
JHN.4.5	Ti yepapʉre Sicar ca-wamecʉti macapʉ ca-ejawĩ. Ti maca tʉpʉ Jacobo tirʉmʉpʉ macacʉ cʉ̃ macʉ Josére cʉ̃ ca-joorica yepa ca-ãmʉ. 
JHN.4.6	Topʉ oco waarica ope Jacobo cʉ̃ ca-yejearica ope ca-ãmʉ. Jesú maare cá-atíbatacʉ jʉtiri, ti ope tʉre ca-ejanumu ejawĩ. Muipu ʉmʉrecóo recomacã majuu cʉ̃ ca-anipaʉ ca-ãmʉ. 
JHN.4.7+JHN.4.8	Topʉ cʉ̃ ca-ruiri paʉ ʉgariquere wapayera aána macapʉ jã cá-aápʉ. Jã ca-wapayera aáto jicão cãromio Samaria macaco oco wao acó ca-ejayupo ti opepʉre. Topʉ cõ ca-ejaro tʉjʉʉ:
JHN.4.7+JHN.4.8	—Oco yʉ tĩaña, cõ ca-ĩiñupʉ Jesú. 
JHN.4.9	Cõ maca oco bairo cʉ̃ ca-ĩiñupo:
JHN.4.9	—¿Nope ĩi mʉa Judío majocʉ anibacʉ quena yʉre Samaria macacore yʉre mʉ oco jenití? cʉ̃ ca-ĩiñupo.
JHN.4.9	Ti yʉteapʉre judío maja Samaria macana mena ca-ame tʉjʉteebʉjanucuwã. Tie jʉgori to bairo cʉ̃ ca-ĩiñupo Jesúre. 
JHN.4.10	To bairi Jesú cõ ca-ĩiñupʉ:
JHN.4.10	—Dio camajare cʉ̃ ca-joorijere mʉ majiquẽe mʉa, cõ ca-ĩiñupʉ Jesú. —Yʉ quenare mʉ majiquẽe. Yʉre mʉ ca-majiata yʉ macare ocore yʉre mʉ jeniborico. Tiere yʉre mʉ ca-jeniata yʉ maca ca-catícõa aninucupere ca-joorije ocore mʉre yʉ jooboricʉ.
JHN.4.11	To bairo cʉ̃ ca-ĩiro cõ maca cʉ̃ ca-ĩinemoñupo tunu:
JHN.4.11	—¿Ñee mena ocore mʉ waa neebocʉtí? Ati ope pupeapʉ majuu anicõa. ¿Noopʉ ca-catícõa aninucupere ca-joorije ocore mʉ bʉgabocʉti mʉa? 
JHN.4.12	Mani ñicʉ Jacobo ati ope macajere ca-etinucuñañupi. Cʉ̃ punaa, cʉ̃ yarã cʉ̃ nuuricarã quena ca-etinucuñañupa. Ati opere manire ca-cũuñupi cʉ̃a. ¿Mʉ maca cʉ̃ netoro ca-ãcʉ̃ mʉ ãtí? cʉ̃ ca-ĩiñupo.
JHN.4.13	Oco bairo cõ ca-ĩi yʉʉyupʉ Jesú:
JHN.4.13	—Nipetirã ati ope macaje ocore ca-etirã oco etigacõa aninucugarãma. 
JHN.4.14	Yʉ ca-joorije macare ca-etirã oco etinemogaquetigarãma. Yepapʉre oco ca-buticõa ani opere bairona na anigaro wariñuurique na yeripʉre. Tie jʉgori catícõa aninucugarãma, cõ ca-ĩiñupʉ Jesú.
JHN.4.15	—To roquere tie ocore yʉ jooya. Yʉre mʉ ca-jooro yʉ oco etiga nemoquetigo. To bairi ati opepʉre oco waago yʉ atíquetinucugo yua, ca-ĩiñupo.
JHN.4.16	Jesú cõ ca-ĩiñupʉ:
JHN.4.16	—Mʉ manapʉre cʉ̃ pioja.
JHN.4.17	To bairo cʉ̃ ca-ĩiro cõ maca oco bairo cʉ̃ ca-ĩi yʉʉyupo:
JHN.4.17	—Ca-manapʉ máco yʉ ãa yʉa.
JHN.4.17	Jesú cõ ca-ĩiñupʉ tunu:
JHN.4.17	—Ca-manapʉ máco yʉ ãa ĩo cariapena mʉ ĩi. 
JHN.4.18	Jicã wamo canacãʉ mena ca-manapʉ cʉtiñarico mʉ anibapa. Yucʉacã mʉ ca-cʉgoʉ mʉ manapʉ majuu me ãmi. To bairi cariapena mʉ ca-ĩrije ãa.
JHN.4.19	To bairo cʉ̃ ca-ĩiro apio oco bairo cʉ̃ ca-ĩiñupo Jesúre:
JHN.4.19	—Dio ye quetire buiori majocʉ mʉ ãcʉ̃. 
JHN.4.20	To bairi jã ñicʉ jãa Samaria macana icʉ ʉ̃taʉpʉ Diore cá-áti nʉcʉbʉgonucuñupa. Mʉjaa judío maja maca, “Jerusalén'pʉ Diore cʉ̃ cá-áti nʉcʉbʉgonucupe ãa,” mʉja ĩinucu, cʉ̃ ca-ĩiñupo.
JHN.4.21	To bairo cõ ca-ĩiro oco bairo cõ ca-ĩiñupʉ Jesú:
JHN.4.21	—Yʉ ca-ĩrijere apiya. Cabero icʉ ʉ̃taʉpʉ aáquetibana quena, Jerusalén'pʉ aáquetibana quena mani Pacʉ Diore mʉja áti nʉcʉbʉgogarã. 
JHN.4.22	Mʉjaa Samaria macana mʉja cá-áti nʉcʉbʉgorijere caroaro mʉja majiquẽe. Jã maca jã cá-áti nʉcʉbʉgonucurijere jã maji. Oco bairo ãa: Camajare caroorijere na ca-netoobojapaʉ judío majocʉ anigʉmi. 
JHN.4.23	Mani Pacʉ Diore áti nʉcʉbʉgorica yʉtea majuu ejagaro. Meere, ti yʉtea ani tʉga. Camaja Diore na yeripʉ jeto áti nʉcʉbʉgogarãma. To bairona na yeripʉ caroaro cʉ̃re cá-áti nʉcʉbʉgorãre boomi Dio. 
JHN.4.24	Dio ca-tʉjʉya mácʉ ãmi. Cʉ̃re cá-áti nʉcʉbʉgorã na yeripʉ jeto cʉ̃ cá-áti nʉcʉbʉgoparã ãma, cõ ca-ĩiñupʉ Jesú.
JHN.4.25	To bairo cʉ̃ ca-ĩiro oco bairo cʉ̃ ca-ĩiñupo:
JHN.4.25	—Yʉ maji. Dio cʉ̃ ca-joʉ Mesía o Cristo ca-wamecʉcʉ atígʉmi. Ejaʉ cʉ̃ majuuna nipetirijere mani buiogʉmi, ca-ĩiñupo.
JHN.4.26	To bairo cõ ca-ĩiro Jesú cõ ca-ĩi majioñupʉ:
JHN.4.26	—Yʉna mʉ mena ca-wadapeniina Dio cʉ̃ ca-jooricʉna yʉ ãa, cõ ca-ĩiñupʉ Jesú.
JHN.4.27	To bairo na ca-wadapeniri paʉna ca-ʉgarique wapayera aátana Jesú tʉpʉ jã ca-tunu ejawʉ. Ejarã jã ca-tʉjʉ acʉacoapʉ Jesú cãromio mena cʉ̃ ca-wadapeniro tʉjʉrã. Jicãʉ maca ¿ñe uniere cõ bootí? o ¿ñe uniere cõ mena mʉ wadapenití? jã ca-ĩi jeniñaquẽpʉ.
JHN.4.28	To bairi cãromio jã cá-ató tʉjʉo cõ oco waarica jotʉre tona ropocõa, macapʉ cá-aácoamo. Topʉ ejao camajare ca-buioyupo:
JHN.4.29	—Mʉja quena tʉjʉra ajá. Jõo jicãʉ ãmi dope bairo yʉ ca-bairiquere ca-maji peocõaʉ. Dio cʉ̃ ca-jooricʉna ãcʉmi.
JHN.4.30	To bairo cõ ca-ĩi buioro apirã Jesú tʉpʉ cá-ajupá. 
JHN.4.31	To bairo na cá-atí paʉ Jesúre ʉgariquere cʉ̃ nugarã jã cá-átibapʉ. 
JHN.4.32	To bairi jã ca-ĩiwĩ:
JHN.4.32	—Ʉgarique yʉ ca-cʉgorijere mʉja majiquẽna.
JHN.4.33	To bairo cʉ̃ ca-ĩiro apirã cʉ̃ buerã:
JHN.4.33	—¿Aperã, meere, cʉ̃ ʉgariquere na nuu tʉgayuparí? jã ca-ame ĩi jeniñawʉ.
JHN.4.34	Jesú oco bairo jã ca-ĩiwĩ:
JHN.4.34	—Dio yʉre ca-joowĩ. Cʉ̃ ca-boorijere ácʉ yʉ áa. Cʉ̃ cá-áti rotiriquere áti peoʉ ca-ʉgaʉre bairo yʉ tʉgooña. 
JHN.4.35	Oco bairo yʉre mʉja ĩi: Bapari canacãʉ muipua rʉja oterique ca-rica cʉtiparo jʉgoye. Yʉ maca yʉ ca-tʉjʉata, meere ca-jeepe ãa. To bairo mʉjaare buioʉ, camaja na ca-bairijere mʉjaare ĩi yʉ ĩi. Yʉ ca-buiorije na ca-api nʉcʉbʉgoparo petoacã rʉja. 
JHN.4.36	Oterique ricare jeeri maja na paarique wapa wapatarãma. Nare bairona camaja yʉre na ca-api nʉcʉbʉgoro cá-ána una quenare na yʉ wapa joogʉ. Aperã na ca-buiorijere api nʉcʉbʉgori bero na quena catícõa aninucugarãma. To bairi nemoopʉ ca-buio jʉgoʉ, apeĩ ca-buionemo nutuacʉ na ca-buiorijere na ca-api nʉcʉbʉgoro tʉjʉrã na pʉgarãpʉna wariñuugarãma. 
JHN.4.37	Camaja na ca-buionucuri wamere bairona ãa: Jicãʉ nemoona oteimi. Cabero cʉ̃ ca-oterique ca-rica cʉtopʉ apeĩ jeimi tunu. 
JHN.4.38	Mʉjaa yʉ buerã tiere bairona mʉja bai. Aperã na ca-buio jʉgoriquere buionemo rotii mʉjaare yʉ joo. Nemoopʉ na ca-buio jʉgoricarãre seeto majuu ca-majirioyupa. Yucʉacãre na ca-buioriquepʉre ána mʉjaa. To bairi seeto majuu majirioquẽe mʉjaare, jã ca-ĩiwĩ Jesú yua.
JHN.4.39	Samaria macana cãromio, “Jesú nipetiro yʉ cá-átajere maji peocõami,” cõ ca-ĩiro apirã capaarã cʉ̃ ca-api nʉcʉbʉgowã. 
JHN.4.40	To bairi Jesú tʉpʉ atí, cʉ̃re na tʉpʉ ca-tua rotiwã. To bairi na tʉpʉre pʉga rʉmʉ ca-ãmi. 
JHN.4.41	Cabero Jesú cʉ̃ ca-buiorijere apirã capaarã ca-apiʉja nʉcʉbʉgonemowã. 
JHN.4.42	Cãromiore oco bairo cõ ca-ĩiwã:
JHN.4.42	—Jãare mʉ ca-buiorijere apirã Jesúre jã nʉcʉbʉgowʉ. Cʉ̃ tʉpʉ ejari jã majuuna cʉ̃ ca-buiorijere jã apiwʉ. To bairi, “Dio cʉ̃ ca-jooricʉna ãmi,” caroaro majuu cʉ̃re jã ĩi nʉcʉbʉgo. Cariapena mʉ ĩiñupa. Dio cʉ̃ ca-jooricʉ ati yepa macana caroorã tʉpʉ na cá-aábopere na ca-netoobojaʉ ãmi, cõ ca-ĩiwã yua.
JHN.4.43	Pʉga rʉmʉ Samaria macana mena aniri bero cá-aácoami Jesú Galilea yepapʉ. 
JHN.4.44	Jesú cʉ̃ majuu cʉ̃ ca-ĩricarore bairona ca-baiwʉ: “Dio ye quetire ca-buiori majocʉre cʉ̃ ya yepa macana cʉ̃re tʉjooquẽnama.” 
JHN.4.45	Cʉ̃ ya yepa Galileapʉ cʉ̃ ca-ejaro camaja to macana maca caroaro cʉ̃ ca-tʉjʉ wariñuuwã. Na quena Jerusalén'pʉ pascua boje rʉmʉ ca-tʉjʉra ejayupa. Topʉ Jesú cʉ̃ cá-áti iñooriquere ca-tʉjʉyupa. To bairi cʉ̃re ca-nʉcʉbʉgowã.
JHN.4.46	Jesú Galileapʉ ãcʉ̃ Caná na ca-ĩri macapʉ ocorena apeye ʉje ocore cʉ̃ cá-áti jeeñoorica macapʉ ca-tunu aámi. Ti macapʉre jicãʉ ti yepare ca-rotii ʉpaʉre ca-rotibojaʉ ca-ãmi. Cʉ̃ macʉ ca-riayupʉ. Capernaumpʉ ca-añupʉ ca-riaʉ. 
JHN.4.47	To bairi, “Jesú Judeapʉ ca-ãnacʉ Galileapʉ ejayupʉ,” na ca-ĩrijere queti apii Jesú tʉpʉ cá-aájupi. Ejaʉ, oco bairo cʉ̃ ca-ĩiwĩ Jesúre:
JHN.4.47	—Yʉ macʉre cʉ̃ netoobojaʉ ajá. Bai yajigʉpʉ ãmi, ca-ĩiwĩ.
JHN.4.48	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.4.48	—Yʉ cá-áti iñoorijere tʉjʉquẽnana yʉre mʉja nʉcʉbʉgogaquetibʉja.
JHN.4.49	Ca-riaʉ pacʉ maca oco bairo ca-ĩiwĩ Jesúre:
JHN.4.49	—Ʉpaʉ, jitá, yoaro mee. Yʉ macʉ bai yajiipʉ baimi.
JHN.4.50	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.4.50	—Mʉ ya wiipʉ tunu aácʉja. Mʉ macʉ catícoagʉmi, ca-ĩiwĩ Jesú.
JHN.4.50	To bairo Jesú cʉ̃ ca-ĩrijere apiri cʉ̃ ya wiipʉ ca-tunucoami. 
JHN.4.51	Cʉ̃ ca-tunu aáti paʉ cʉ̃ paabojari maja maapʉ cʉ̃ boca ejari, oco bairo cʉ̃ ca-ĩiwã:
JHN.4.51	—Mʉ macʉ catícoami.
JHN.4.52	To bairo cʉ̃ na ca-ĩi buioro:
JHN.4.52	—¿Di paʉ majuu cʉ̃ catí jʉgori? na ca-ĩi jeniñawĩ.
JHN.4.52	To bairo cʉ̃ ca-ĩiro:
JHN.4.52	—Paaribota beroacã cʉ̃ bʉgo janacoapʉ, ca-ĩiñuparã.
JHN.4.53	To bairo na ca-ĩi buioro:
JHN.4.53	—Ti paʉ majuuna, “Mʉ macʉ catícoagʉmi,” yʉ ĩiwĩ Jesú, na ca-ĩiñupʉ.
JHN.4.53	To bairo ca-bairijere tʉjʉri Jesúre ca-nʉcʉbʉgoyupʉ, cʉ̃ ya wii macana to bairona.
JHN.4.54	Ca-rotibojaʉ macʉre cʉ̃ ca-netoo catíorique Galilea yepapʉre ʉje oco áti jeeñoori bero cʉ̃ cá-áti iñoo bapoorique ca-añupa ti wame.
JHN.5.1	Ca-rotibojaʉ macʉre cʉ̃ ca-netooro bero Jesú judío maja na boje rʉmʉ ca-anopʉ tʉjʉ aácʉ Jerusalén'pʉ ca-tunu aámi yua. 
JHN.5.2	Ti maca Jerusalén ʉ̃ta mena ʉmʉaro jani jãarica maca ca-ãmʉ. Ti janiropʉre jicã jope oveja ca-wamecʉti jope ca-ãmʉ. Ti jope tʉ ujagarã na ca-quenoorica coro pairi coro ca-ãmʉ. Ti coro hebreo ye mena Betesda ca-wamecʉpʉ. Ti coro tʉpʉre jicã wamo canacã arʉari ca-biaya mani arʉari ca-ãmʉ. 
JHN.5.3+JHN.5.4	Ti arʉaripʉre capaarã ca-riarã yepapʉ ca-cuñawã. Capea ca-tʉjʉ majiquẽna, cá-aá majiquẽna, ca-rooye tuaricarã quena ca-ãma. Rupaʉri ca-bʉʉrã quena ca-ãma. Ti coropʉre majiña mano jicãniri Dio tʉ macacʉ ca-rui ejanucuñupʉ. Rui ejari ocore to ca-wãrero cá-átinucuñupʉ. To bairo cʉ̃ cá-áto bero ti coropʉ ca-roca ñua jʉgoʉre cʉ̃ riaye ca-netonucuñupe. To bairi Dio tʉ macacʉ ángel ocore to ca-wãrero cʉ̃ cá-áto coterã topʉ ca-cuñawã. 
JHN.5.5	Topʉre jicãʉ ca-riaʉ ca-ãmi. Treinta y ocho cʉmari to bairona ca-riayecʉcʉ ca-ãmi. 
JHN.5.6	To bairi Jesú ti coro tʉpʉ neto aácʉ topʉ ca-cuñaʉre ca-tʉjʉwĩ. Yoaro cʉ̃ ca-riayecʉto tʉjʉri cʉ̃ ca-ĩi jeniñawĩ Jesú:
JHN.5.6	—¿Mʉ riaye ca-netoro mʉ bootí? cʉ̃ ca-ĩiwĩ Jesú.
JHN.5.7	To bairo cʉ̃ ca-ĩiro Jesúre ca-ĩi yʉʉwĩ ca-riaʉ:
JHN.5.7	—Ʉpaʉ, yʉre cá-átinemoʉ máni majuucõami. To canacã nina oco ca-wãreri paʉ ti coropʉ yʉ ca-jañagaro aperã yʉ jʉgoye jañanucuma, cʉ̃ ca-ĩiwĩ Jesúre.
JHN.5.8	To bairo cʉ̃ ca-ĩiro:
JHN.5.8	—Wamʉnʉcaña. Mʉ ca-cuñari ajerore ne aácʉja, cʉ̃ ca-ĩiwĩ Jesú.
JHN.5.9	To bairo cʉ̃ ca-ĩirona ca-ñuucoami. Meere, ca-ñuʉ aniri wamʉnʉca, cʉ̃ ca-cuñari ajerore nee, cá-aá jʉgowĩ. Cʉ̃ ca-netori rʉmʉ sábado ca-ãmʉ, judío maja na ca-yerijãnucuri rʉmʉ. 
JHN.5.10	To bairi Jesú cʉ̃ ca-netoo catíoricʉ cʉ̃ ca-cuñari ajerore cʉ̃ ca-ne aáto tʉjʉrã judío maja ʉparã oco bairo cʉ̃ ca-ĩiwã:
JHN.5.10	—¿Nope ĩi yucʉ yerijãrica rʉmʉ to ca-anibato quena mʉ ca-cuñari ajerore mʉ ne aáteñatí? To bairo manire ca-rotiquẽtie ãa.
JHN.5.11	To bairo na ca-ĩiro oco bairo na ca-ĩi yʉʉwĩ ca-riabatacʉ:
JHN.5.11	—Yʉre ca-riaye netooecʉ, “Mʉ ca-cuñari ajerore ne aácʉja,” yʉ ĩiwĩ, na ca-ĩiwĩ.
JHN.5.12	Oco bairo cʉ̃ ca-ĩiwã tunu:
JHN.5.12	—¿Ñamʉ majuu to bairo mʉre cʉ̃ áti rotirí?
JHN.5.13	Jesúre ca-majiquẽcʉ ca-ãmi mai ca-riabatacʉ. Jesú maca cʉ̃re cʉ̃ netoo yaparo capaarã camaja watoapʉ cá-aá ajuyacoami Jesú. To bairi Jesúre ca-tʉjʉ majiquẽmi ca-riaye cʉtibatacʉ. 
JHN.5.14	Cabero Jesú maca Dio wiipʉ ca-riabatacʉre bʉga ejaʉ oco bairo cʉ̃ ca-ĩiwĩ:
JHN.5.14	—Caroare mʉ ápa. Meere ca-netooricʉpʉ mʉ ãa. Caroorije mʉ átinemoquẽpa. Caroorije mʉ cá-átinemoata netoro rooro majuu mʉ baigʉ, cʉ̃ ca-ĩiñupʉ Jesú.
JHN.5.15	To bairo Jesú cʉ̃ ca-ĩiro apii judío maja ʉparãre ca-buioʉ aájupʉ:
JHN.5.15	—Yʉre ca-netoo catíoricʉ Jesú ca-wamecʉcʉ ãmi.
JHN.5.16	To bairo cʉ̃ ca-ĩiro apirã judío maja ʉparã Jesú sábado ca-ano camajare cʉ̃ ca-netoorique quetire ca-majiñuparã. To bairi cʉ̃re punijinirã cʉ̃ ca-jĩagayupa.
JHN.5.17	To bairo na ca-bairo oco bairo na ca-ĩiwĩ Jesú:
JHN.5.17	—Yʉ Pacʉ caroa macajere cá-átinucuʉ ãmi. Yʉ quena cʉ̃re bairo caroa macajere yʉ átinucu.
JHN.5.18	Judío maja, sábado ca-ano ca-riarãre na netoʉ áti rotiquetaje áami Jesú ĩirã cʉ̃ ca-jĩagawã. Cabero, “Dio yʉ Pacʉ ãmi,” cʉ̃ ca-ĩrijere apirã netobʉjaro cʉ̃ ca-jĩagawã. “To bairo ĩi, ‘Dio mena jicãro ca-ãcʉ̃ yʉ ãa,’ ĩi áami,” ca-ĩiwã judío majare ca-jʉgo ãna.
JHN.5.19	To bairo na ca-ame ĩiro oco bairo na ca-ĩiwĩ Jesú:
JHN.5.19	—Cariape majuu mʉjaare yʉ buiogʉ. Yʉ Dio Macʉ anibacʉ quena yʉ majuuna áti iñooriquere yʉ áti majiquẽe. Yʉ Pacʉ cʉ̃ cá-átigarijere majiri cʉ̃ ca-rotirije mena jeto tiere yʉ áti maji. Nipetirije yʉ Pacʉ yʉ cá-átipe cʉ̃ ca-booro majiri tiere yʉ átinucu. 
JHN.5.20	Yʉ Pacʉ yʉre maii nipetirije cʉ̃ cá-átinucurijere yʉ iñoomi. Yucʉacã cá-aá majiquẽcʉre cʉ̃ yʉ ca-netooeje netoro yʉ áti iñoo rotigʉmi caberopʉre. Tiere mʉja tʉjʉ acʉa majuucõagarã. 
JHN.5.21	Yʉ Pacʉ camaja ca-bai yajiricarãre tunu catíocoami. Cʉ̃re bairona yʉ quena yʉ ca-tunu catíogarãre na yʉ tunu catíogʉ. 
JHN.5.22+JHN.5.23	Yʉ Pacʉ camajare na tʉjʉ bejequẽemi. Yʉ macare camajare yʉ tʉjʉ beje rotimi. Camaja yʉ Pacʉre nʉcʉbʉgoma. To bairo cʉ̃ na ca-nʉcʉbʉgorore bairona yʉ quenare na nʉcʉbʉgoato ĩi to bairona yʉre tʉjʉ beje rotimi. Yʉre cá-áti nʉcʉbʉgoquẽna yʉ Pacʉ yʉre ca-jooricʉ quenare áti nʉcʉbʉgoquẽema. 
JHN.5.24	Cariapena mʉjaare yʉ ĩi. Yʉ ca-buiorijere ca-apirã, Dio yʉre ca-jooricʉre ca-nʉcʉbʉgorã catícõa aninucugarãma. Popiyeye ecooquetigarãma. Ca-popiye tamuoboricarã anibana quena catícõa aninucurique cʉgo tʉgama, meere. 
JHN.5.25	Cariape yʉ ĩi tunu. Petoacã rʉja camaja yʉre na ca-apiʉjaparo. Meere, yʉre na ca-apiʉjari yʉtea ani tʉga. Yʉre ca-apiʉjaquẽna maca ca-bai yajiricarãre bairona ãma. Yʉ ca-buiorijere ca-apirã maca tiere ána catícõa aninucugarãma. 
JHN.5.26	Yʉ Pacʉ camajare ca-anicõa aninucurijere ca-joʉ ãmi. To bairi yʉ quenare camajare ca-anicõa aninucurijere na yʉ ca-jooro yʉ rotimi. 
JHN.5.27	Camajare ca-bejei mʉ anigʉ, yʉ ca-ĩi cũuwĩ Dio yʉre. To bairi camaja tʉpʉ Dio cʉ̃ ca-jooricʉ aniri camajare yʉ bejenucu. 
JHN.5.28	To bairo yʉ ca-ĩrijere apirã acʉaqueticõaña. Jicã rʉmʉ nipetirã ca-bai yajiricarã quena yʉ ca-buiorijere apigarãma. Tiere apirã maja operipʉ ca-anibatana tunu catícoagarãma tunu. 
JHN.5.29	Caroaro cá-átinucuricarã ca-catícõa ãna aninucugarãma. Caroorije cá-átana macare na popiyeyegʉmi Dio, nare tunu catíori.
JHN.5.30	’Yʉ majuu jicãʉna camajare yʉ beje majiquẽe. Yʉ Pacʉ cʉ̃ ca-booro cʉ̃ ca-rotirore bairona yʉ beje maji. Yʉ majuuna yʉ ca-booro yʉ cá-átigarijere yʉ átiquẽe. Yʉ Pacʉ yʉre ca-jooricʉ cʉ̃ ca-boorijere yʉ áa. To bairi yʉ cá-átie cariape ãa. 
JHN.5.31	Yʉ cá-áti aniere, “Caroa jeto ãa,” yʉ majuuna yʉ ca-ĩibato quena, “Cariape ĩimi,” yʉre mʉja ĩi nʉcʉbʉgo majiquetiborã. 
JHN.5.32	Apeĩ ãmi yʉ cá-áti aniere, “Caroa jeto ãa,” ca-ĩi. To bairo ca-ĩi yʉ Pacʉ ãmi. “Mʉ cá-áti anie caroa jeto ãa,” yʉre cʉ̃ ca-ĩrije cariapena ãa. To bairi yʉre cʉ̃ ca-ĩrijere mʉja ca-api nʉcʉbʉgope anibapa. 
JHN.5.33	Juan ca-bautisari majocʉpʉre yʉ ca-bairijere mʉja ca-jeniña roti jooyupa. Cariape majuu mʉjaare ca-yʉʉyupi cʉ̃a. 
JHN.5.34	Yʉ ca-bairijere, “Caroa majuu ãa,” camaja yʉre na ca-ĩipere macaʉ mee yʉ áa. Caroorije mʉja cá-átie wapare mʉjaare Dio cʉ̃ ca-netoobojape macare yʉ boo. To bairo boʉ atiere mʉjaare yʉ buio. 
JHN.5.35	Juan ca-jĩa buju jʉgori majocʉre bairona ca-ãmi. Ca-jĩa bujurica ca-ʉ̃ʉ bujuro caroaro buju. Tia jĩa bujurica ca-ʉ̃ʉ bujurore bairona ca-ãmi Juan caroaro yʉ ye quetire buioʉ. Cʉ̃ ca-buiorijere apirã jicã rʉmʉriacã jeto tiere mʉja ca-api wariñuuwʉ. 
JHN.5.36	Yʉ cá-áti iñoorije maca Juan cʉ̃ ca-buiorique netoro ca-anie ãa. Yʉ cá-áti iñoorije yʉ Pacʉ cʉ̃ cá-áti rotirique ãa. To bairo yʉ cá-áti iñoorije tʉjʉri cariapena, “Mani Pacʉ Dio cʉ̃ ca-jooricʉ ãmi,” yʉre mʉja ca-ĩi majipe anibajupa. 
JHN.5.37	Yʉ Pacʉ, yʉre ca-jooricʉ yʉ ca-aniere caroaro buiomi. Dio cʉ̃ ca-wadarijere mʉja ca-apiquetibato quena, cʉ̃ ca-baurijere mʉja ca-tʉjʉquetibato quena to bairona yʉre buiomi yʉ Pacʉ. 
JHN.5.38	Yʉre ca-jooricʉre mʉja nʉcʉbʉgoquẽe. To bairi cʉ̃ ca-buiorijere mʉja apiʉjaquẽe. 
JHN.5.39	Catícõa aninucuriquere jã bʉgagarã ĩirã Dio ye queti ucarica pũurore nʉcʉbʉgorique mena mʉja buecõa aninucu. Ti pũuro ca-ĩrijere buerã yʉ ye quetirena mʉja buenucubapa. 
JHN.5.40	Catícõa aninucuriquere boobana quena yʉre mʉja api nʉcʉbʉgogaquẽe.
JHN.5.41	’Camaja, “Caroaro majuu ca-buioʉ ãmi,” yʉ na ca-ĩiro yʉ macaquẽe. 
JHN.5.42	Mʉja yeripʉre caroaro yʉ tʉjʉ maji. Diore mʉja nʉcʉbʉgoquẽe. 
JHN.5.43	Yʉ Pacʉ cʉ̃ ca-rotiro mena yʉ cá-apʉ́ ati yepapʉre. To bairo yʉ ca-baibato quena yʉre mʉja booquẽe. Aperã maca mʉja tʉpʉ na majuuna na ca-booro mena ca-ejarã na ca-anibato quena caroaro nare mʉja apiʉja na macare. 
JHN.5.44	Aperã, “Caroarã mʉja ãa,” mʉjaare na ca-ĩrijere seeto mʉja boo. Dio jicãʉ ca-ãcʉ̃ maca, “Caroarã mʉja ãa,” mʉjaare cʉ̃ ca-ĩipe macare mʉja macaquẽe. To bairo ca-bairã aniri dope bairo yʉre mʉja áti nʉcʉbʉgo majiquẽe. 
JHN.5.45+JHN.5.46	“Yʉ Pacʉ Diopʉre, ‘Ñuuquẽema,’ manire ĩi wadajãgʉmi,” yʉre ĩi tʉgooñaqueticõaña mʉjaa. Moisé tirʉmʉpʉ macacʉ maca, “Ñuuquẽema,” Diore mʉja ĩiboʉmi. “Cʉ̃ ca-ucarique cõo apiʉjarã Dio tʉpʉ mani aágarã,” mʉja ĩi tʉgooñabapa. Cʉ̃ ca-ucarique yʉ ye quetina ca-ãmʉ. To bairi cʉ̃ ca-ucariquere ca-apiʉjarã majuu mʉja ca-ãmata yʉre mʉja api nʉcʉbʉgoborã. To bairi Moisé cʉ̃ ca-ucariquere ca-api nʉcʉbʉgorã majuu mʉja ca-aniquẽto maca, “Ñuuquẽema,” mʉja ĩiboʉmi Moisé. 
JHN.5.47	Yʉ ye quetire cʉ̃ ca-ucariquere mʉja nʉcʉbʉgoquẽe. To bairi yʉ ca-buiorije quenare mʉja apiʉjaquẽe, na ca-ĩiwĩ Jesú.
JHN.6.1	Jesú Jerusalén'pʉ judío maja na ya boje rʉmʉ ca-tʉjʉ ejaricʉ ca-tunucoami Galileapʉre tunu. Topʉre ãcʉ̃ Galilea macá ra ʉtabʉcʉrápʉ ape nʉgoapʉ ca-peñawĩ. Ti raana tunu Tiberia wamecʉti. 
JHN.6.2	Camaja cʉ̃ cá-áti iñoorije mena ca-riaye cʉnare cʉ̃ ca-netooro tʉjʉrã capaarã cʉ̃ ca-ʉjawã. 
JHN.6.3	To bairi jã quena cʉ̃ buerã cʉ̃ mena ape nʉgoapʉ peña ejarã ʉ̃taʉpʉ wamʉ aá, jã ca-ruiwʉ. 
JHN.6.4	Ti paʉ ca-ano judío maja na ya boje rʉmʉ pascua ca-aniparo petoacã ca-rʉjawʉ. 
JHN.6.5	Jesú camaja capaarã cʉ̃ na ca-ʉjaro tʉjʉʉ oco bairo cʉ̃ ca-ĩiwĩ Felipere:
JHN.6.5	—¿Noopʉ ʉgariquere mani wapayera aánaatí to cõo capaarãre na mani ca-nuupere?
JHN.6.6	Felipere ¿dope bairo cʉ̃ yʉatí? ¿Noo cõo yʉre cʉ̃ nʉcʉbʉgotí? ĩi, to bairo cʉ̃ ca-jeniñawĩ Jesú. Jesú cʉ̃ majuuna, meere, ca-maji tʉgawĩ dope bairo cʉ̃ cá-átipere. 
JHN.6.7	To bairi Felipe cʉ̃ ca-ĩi yʉʉwĩ Jesúre:
JHN.6.7	—Jicã cʉma camajocʉ cʉ̃ ca-paarije wapa cõo pan na mani ca-wapaye nuubato quena, nipetirãre petoriacã ca-anie bʉquetiboro.
JHN.6.8	To bairo cʉ̃ ca-ĩiro apii jã mena macacʉ André, Simón Pedro bai oco bairo cʉ̃ ca-ĩiwĩ Jesúre:
JHN.6.9	—Atopʉre ãmi cawimaʉ jicãʉ. Jicã wamo canacã rupaa cebada mena na cá-átaje pan're cʉgomi. To bairi wai pʉgarã cʉgomi. Atie ʉgariqueacã, ati maja paarãacãre na eja tuaqueti majuucõaboro. 
JHN.6.10	To bairo cʉ̃ ca-ĩiro apii oco bairo ca-ĩiwĩ Jesú:
JHN.6.10	—Na rui rotiya nipetirãre.
JHN.6.10	To na ca-ruiro caroaro ta cʉto ca-ãmʉ. To bairi ca-ruiwã nipetirã. Jicã wamo canacã mil majuu caʉmʉa ca-ãma. 
JHN.6.11	To na ca-ruiro Jesú pan rupaa ca-newĩ. Ne, Diore, “Ñuu majuucõa atiere jãare mʉ ca-joorije,” cʉ̃ ĩi nʉcʉbʉgo, yepapʉre ca-ruirãre tiere ca-bate ricawowĩ. To bairona cá-ámí wai quenare. Na ca-ʉgagaro cõo na ca-nuuwĩ. 
JHN.6.12	Na ca-ʉgagaro cõo na ca-ʉga yapiro bero oco bairo jã ca-ĩiwĩ Jesú cʉ̃ buerãre:
JHN.6.12	—Na ca-ʉga rʉgarijere yajire ĩirã tiere jee neoña, jã ca-ĩiwĩ Jesú.
JHN.6.13	To bairo cʉ̃ ca-ĩiro jicã wamo cõo pan rupaa ca-anibatajere jã ca-jee neo jiroowʉ doce piiri majuu. 
JHN.6.14	Topʉ camaja paarãacã to bairo Jesú cʉ̃ cá-áti eñoro tʉjʉrã oco bairo ca-ame ĩiwã:
JHN.6.14	—Tirʉmʉpʉ macana, “Atígʉmi ati yepapʉ jicãʉ Dio ye quetire ca-buio majuʉ,” na ca-ĩi buio jʉgoyeyericʉ ãcʉmi anina. Cariapena anibaumi, ca-ame ĩiwã.
JHN.6.15	To bairi camaja seeto ti yepa ʉpaʉ cʉ̃ jõogarã cʉ̃ ca-ne aágabama Jesúre. Cʉ̃ maca to bairo cʉ̃ na cá-átigarijere tʉjʉʉ jicãʉna anigʉ ʉ̃taʉpʉ ca-wamʉcoami yua.
JHN.6.16	Cabero ñamicaa ca-ani nutuati paʉ ʉtabʉcʉrápʉ jã ca-roaápʉ. 
JHN.6.17	Roaá, Capernaumpʉ aágarã cumuapʉ eja jãa, jã ca-peña jʉgowʉ. To cõo canaioro bero ca-ãmʉ yua. Jesú jã tʉpʉ ca-ejaquẽmi mai. 
JHN.6.18	Jã ca-peña aáti paʉ wino seeto ca-papu nutuapʉ. To bairi paca majuu ca-jabewʉ. 
JHN.6.19	Yoaro jicã wamo cõo canacã kilómetro jã cá-aá nutuati paʉ Jesú jã tʉpʉ atígʉ oco buipʉ cʉ̃ cá-atí nutuato jã ca-tʉjʉ joowʉ. Cʉ̃ tʉjʉrã seeto jã ca-acʉawʉ. 
JHN.6.20	To bairo jã ca-acʉa tʉjʉro tʉjʉri:
JHN.6.20	—Yʉna yʉ ãa. Uwiqueticõaña, jã ca-ĩiwĩ Jesú.
JHN.6.21	To bairo cʉ̃ ca-ĩiro cumuapʉ cʉ̃ jã ca-jãa rotiwʉ. Cʉ̃ ca-eja jãaro bero ape nʉgoa tʉpʉ nemoo jã ca-ejacoapʉ.
JHN.6.22	Ape rʉmʉ maca camaja ape nʉgoapʉ ca-tua ricarã ca-ani tʉjari cumua mena jã ca-peñariquere ca-majiñupa. “Jesú cʉ̃ buerã mena peña aáquẽmi,” ca-ĩi majiñupa. 
JHN.6.23	Petoacã bero ca-ejayuparã aperã Tiberia macá cumuu mena. Pan're Jesú na cʉ̃ ca-nuuricaropʉ ca-ejayupa. Jesú, “Ñuu majuucõa atie jãare mʉ ca-joorije,” Diore cʉ̃ ca-ĩricaro bero ca-ʉgaricaropʉ ca-ejayupa. 
JHN.6.24	Ti paʉpʉ ejari Jesú cʉ̃ buerã quena na ca-mano tʉjʉrã ti cumuu eja jãa, aá, Capernaumpʉ Jesúre ca-macarã ejayupa.
JHN.6.25	To bairi na ca-peña ejari nʉgoa tʉpʉ peña ejarã, Jesúre cʉ̃ bʉga eja, oco bairo cʉ̃ ca-ĩi jeniñawã:
JHN.6.25	—¿Ʉpaʉ, dope bairo bairi mʉ peña ejari ati nʉgoapʉre?
JHN.6.26	To bairo na ca-ĩiro oco bairo na ca-ĩi yʉʉwĩ Jesú:
JHN.6.26	—Cariapena mʉja yʉ ĩi. Pan mʉja ca-ʉga yapirique jʉgori yʉre mʉja maca. Yʉ cá-áti iñoorique macare ¿dope bairo ĩigaro to ĩití? mʉja ĩi api majiquẽe. 
JHN.6.27	Mʉja ʉgarique jetore wapatagarã paaqueticõaña. Tie yoaro mee peticoa. Mʉjaare yʉ ca-joogarije macare macaña. Tie maca anicõa aninucugaro. To bairi yʉ Pacʉ Dio yʉre ca-joowĩ, catícõa aninucupere camajare na mʉ joogʉ ĩi, na ca-ĩiwĩ Jesú.
JHN.6.28	To bairo cʉ̃ ca-ĩiro oco bairo cʉ̃ ca-ĩi jeniñawã:
JHN.6.28	—¿Dope bairo jã áticʉti Dio cʉ̃ ca-boorijere caroaro áti peogarã? Jesúre cʉ̃ ca-ĩi jeniñawã.
JHN.6.29	To bairo na ca-ĩi jeniñaro:
JHN.6.29	—Dio mʉjaare cʉ̃ cá-áti rotirije oco bairo ãa: Yʉre, cʉ̃ ca-jooricʉre mʉja api nʉcʉbʉgo rotimi, na ca-ĩi yʉʉwĩ Jesú.
JHN.6.30	To bairi:
JHN.6.30	—¿Ñee unie jãare mʉ áti iñoʉatí jã ca-api nʉcʉbʉgoparore bairo ĩi? ¿Dope bairije mʉ ácʉatí? ca-ĩi jeniñawã tunu. 
JHN.6.31	Mani ñicʉ jãa maná ca-wame cʉtiere ca-ʉgayupa. Cʉ̃ ye queti ucarica pũuripʉ ca-ĩirore bairona tie ʉgarique ʉmʉrecóo macajere Dio cʉ̃ ca-joorique ca-añupa, ca-ĩiwã Jesúre.
JHN.6.32	To bairo na ca-ĩiro, oco bairo na ca-ĩi yʉʉwĩ Jesú:
JHN.6.32	—Cariapena mʉjaare yʉ ĩi: Moisé ʉgarique ʉmʉrecóo macaje majuu na ca-jooquẽjupi. Yʉ Pacʉ maca ʉgarique ʉmʉrecóo macaje majuure ca-joʉ ãmi, caroare. 
JHN.6.33	Dio ʉgarique catícõa aninucurije ca-joorije uniere joʉ yʉre ca-joowĩ ʉmʉrecóopʉ ca-ãnacʉre ati yepa macana tʉpʉ, na ca-ĩiwĩ Jesú.
JHN.6.34	To bairo cʉ̃ ca-ĩiro:
JHN.6.34	—Ʉpaʉ, tie ʉgarique jãare joocõa aninucuña, cʉ̃ ca-ĩiwã.
JHN.6.35	To bairo na ca-ĩiro:
JHN.6.35	—Yʉna yʉ ãa ʉgarique catícõa aninucurijere ca-joʉ. Yʉre ca-apiʉjarã ñigo riaquetigarãma. Yʉre ca-api nʉcʉbʉgorã ñeme jipiquetigarãma. To bairo na ĩi, yʉre ca-api nʉcʉbʉgorãre ñe unie rʉjaquetigaro na ca-ani wariñuu anipere ĩi buio majioʉ, ca-ĩiwĩ Jesú.
JHN.6.35	To bairo ĩi oco bairo na ca-ĩinemowĩ tunu:
JHN.6.36	—Ca-jʉgoye mʉjaare yʉ ĩibapʉ: Yʉre tʉjʉbana quena yʉre mʉja api nʉcʉbʉgoquẽe. 
JHN.6.37	Yʉ Pacʉ, “Cʉ̃re api nʉcʉbʉgogarãma yʉ Macʉre,” cʉ̃ ca-ĩirã nipetirã yʉre api nʉcʉbʉgogarãma. Yʉre na ca-api nʉcʉbʉgoro na booqueticõa yʉ baiquetigʉ. 
JHN.6.38	Ʉmʉrecoopʉ ca-ãnacʉ yʉ cá-apʉ́ yʉre ca-jooricʉ cʉ̃ ca-boorijere átigʉ. Yʉ majuuna yʉ ca-boorije átigʉ mee yʉ cá-apʉ́. 
JHN.6.39	Yʉ Pacʉ yʉre ca-jooricʉ yʉre cʉ̃ ca-jooricarãre na ca-yajiro booquẽemi. To bairi ati ʉmʉrecóo ca-petiro nare yʉ ca-tunu catíoro boomi. 
JHN.6.40	Yʉ Pacʉ oco bairo camaja na cá-áti majuupe macare boomi: Camaja nipetirã yʉ ca-aniere ca-majirã, caroaro yʉre ca-tʉgooñarã, yʉre ca-nʉcʉbʉgorã na ca-catícõa aninucupere boomi. To bairi ati ʉmʉrecóo ca-petiro nare yʉ tunu catíogʉ, ca-ĩiwĩ Jesú.
JHN.6.41	To bairo cʉ̃ ca-ĩiro apirã judío maja ʉparã cʉ̃ ca-wada paiyuparã. Jesú, “Ʉmʉrecoo macaje ʉgarique majuu yʉ ãa,” cʉ̃ ca-ĩiro apirã oco bairo cʉ̃ ca-wada pai coteyuparã:
JHN.6.42	—Ani Jesúna ãmi. José macʉna ãmi. Cʉ̃ pacʉ, cʉ̃ paco mani ca-majirã jeto ãma. ¿Nope ĩi ʉmʉrecóopʉ ca-ãnacʉ yʉ ca-rui apʉ́ cʉ̃ ĩití?
JHN.6.43	To bairo na ca-ĩiro apii oco bairo na ca-ĩiwĩ Jesú:
JHN.6.43	—Yʉre wada paiqueticõaña. 
JHN.6.44	Jicãʉ maca cʉ̃ majuuna cʉ̃ ca-booro yʉre apiʉja majiquẽemi. Yʉ Pacʉ yʉre na ca-nʉcʉbʉgopere cʉ̃ ca-joorã jeto yʉ apiʉja majima. Yʉre ca-apiʉjarãre ati ʉmʉrecóo ca-petiro na yʉ tunu catíogʉ. 
JHN.6.45	Dio ye quetire buiori maja tirʉmʉpʉ macana oco bairo ca-ucayupa: “Dio nipetirãre na majiogʉmi cʉ̃ yere.” To bairi nipetirã yʉ Pacʉ cʉ̃ ca-buiorijere ca-api nʉcʉbʉgorã yʉre apiʉjama.
JHN.6.46	Jicãʉ maca yʉ Pacʉ Diore ca-tʉjʉricʉ maami. Cʉ̃ mena ca-ãnacʉ jicãʉna yʉ ãa cʉ̃ ca-tʉjʉricʉ. 
JHN.6.47	Cariape mʉja yʉ ĩi. Yʉre ca-nʉcʉbʉgorã catícõa aninucugarãma. 
JHN.6.48	Yʉna yʉ ãa ʉmʉrecóo macaje ʉgarique majuure catícõa aninucuriquere ca-joʉ. To bairi ca-catícõa aninucurijere yʉ joo. 
JHN.6.49	Mʉja ñicʉ jãa camaja na ca-aniquẽtopʉ, ñee manopʉ maná na ca-ĩrije ʉgariquere ca-ʉgayupa Dio na cʉ̃ ca-joorijere. Tiere ʉgabana quena ca-bai yaji peticoajupa. 
JHN.6.50	Yʉ maca, ape wame ʉgarique ʉmʉrecóo macaje macare mʉjaare yʉ buio. Tiere ca-ʉgarã catícõa aninucugarãma. 
JHN.6.51	Yʉna yʉ ãa tie ʉgarique ʉmʉrecóopʉ ca-rui atácʉ. Tiere ca-ʉgarã catícõa aninucugarãma. Ʉgarique yʉ ca-joorije yʉ rupaʉ ãa. Ati yepa macana na ca-catícõa aninucuparore bairo ĩi atie ʉgariquere yʉ joogʉ, ca-ĩiwĩ Jesú. Caroorije mani cá-átie wapa cʉ̃ rupaʉpʉre manire cʉ̃ ca-bai yajibojapere ĩi, na ca-ĩi buiobami Jesú tiere.
JHN.6.52	To bairo cʉ̃ ca-ĩiro apirã judío maja ʉparã oco bairo ca-ame ĩi wada netowã:
JHN.6.52	—¿Ani dope bairo cʉ̃ rupaʉre manire cʉ̃ ʉga rotibocʉtí?
JHN.6.53	To bairo na ca-ame ĩiro oco bairo na ca-ĩiwĩ Jesú:
JHN.6.53	—Cariapena mʉja yʉ ĩi. Yʉ rupaʉre ʉgaquẽna, yʉ riíre etiquẽna mʉja catícõa aninucuquetigarã. 
JHN.6.54	Yʉ rupaʉre ca-ʉgarã maca, yʉ riíre ca-etirã maca catícõa aninucugarãma. Na ca-bai yajiricaro bero ati yepa ca-petiro nare yʉ tunu catíogʉ. 
JHN.6.55	Yʉ rupaʉ ʉgarique majuu ãa. Yʉ rií etirique majuu ãa. Tie ʉgarique ati yepa macajere bairo aniquẽe. To bairi petiquetigaro. 
JHN.6.56	Yʉ rupaʉre ca-ʉgarã, yʉ riíre ca-etirã yʉ mena macanana ãma naa. Yʉ quena na menana yʉ ãa. 
JHN.6.57	Yʉ Pacʉ, yʉre ca-jooricʉ catícõa aninucumi. Cʉ̃ jʉgori yʉ ãa. To bairi yʉ rupaʉre ca-ʉgarã yʉ jʉgori catícõa aninucugarãma. 
JHN.6.58	Ʉmʉrecoopʉ macaje ʉgarique majuu ca-rui atáje yʉ buio. Atie ʉgarique maná ca-wame cʉtaje, mʉja ñicʉ jãa na ca-ʉgariquere bairo aniquẽe. Tie manáre ʉgabana quena ca-bai yaji peticoajupa naa. Yʉ rupaʉre ca-ʉgarã maca catícõa aninucugarãma, ca-ĩiwĩ Jesú.
JHN.6.59	Atiere Capernaumpʉ judío maja na neñapo buerica wiipʉ to bairijere na ca-ĩi buiowĩ Jesú.
JHN.6.60	Jesúre ca-ʉjarã to bairo cʉ̃ ca-buiorijere apirã oco bairo ca-ĩiwã:
JHN.6.60	—Atie cʉ̃ ca-buiorije majirio neto. Noa tiere api puo majiquetiborãma.
JHN.6.61	To bairo na ca-ĩrijere majii oco bairo na ca-ĩiwĩ Jesú:
JHN.6.61	—¿To bairo yʉ ca-ĩi buiorijere mʉja api tʉjooquẽetí? 
JHN.6.62	¿Dope bairo mʉja tʉgooñabocʉtí ca-jʉgoye yʉ ca-ãnatopʉ yʉ ca-tunu wamʉ aáto mʉja ca-tʉjʉata? 
JHN.6.63	Catíriquere mani ca-cʉgoro mani rupaʉ catí. Catíriquere mani ca-cʉgoquẽto mani rupaʉ wapa maa. Mepʉ yʉ ca-buioeje ʉgarique, etirique maca yeri macaje ãa. Ca-catícõa aninucurijere ca-joorije ãa. 
JHN.6.64	Jicãarã mʉja mena macana yʉ ca-buiorijere api nʉcʉbʉgoquẽema, ca-ĩiwĩ Jesú.
JHN.6.64	Ca-maji tʉgawĩ Jesú cʉ̃re ca-nʉcʉbʉgoquetiparãre. Cʉ̃re ca-ñeeparãre na ca-wadajãpaʉ quenare ca-maji tʉgawĩ.
JHN.6.65	Oco bairo ca-ĩiwĩ Jesú tunu:
JHN.6.65	—To bairo jicãarã yʉre mʉja ca-nʉcʉbʉgoquẽto maca, mepʉ mʉjaare yʉ ca-ĩie wamere bairona yʉ ĩi tunu: Jicãʉ maca cʉ̃ majuuna cʉ̃ ca-booro yʉre apiʉja majiquẽemi. Yʉ Pacʉ yʉre na ca-api nʉcʉbʉgoro cʉ̃ cá-átana jeto yʉre apiʉja majima, ca-ĩiwĩ Jesú.
JHN.6.66	To bairo cʉ̃ ca-buiorijere api tʉjooquetibana capaarã cʉ̃re ca-ʉjabatana cʉ̃ ca-ʉja janacõawã. 
JHN.6.67	To bairo cʉ̃ na ca-ʉja janaro tʉjʉʉ Jesú cʉ̃ buerãre oco bairo jã ca-ĩi jeniñawĩ:
JHN.6.67	—¿Mʉja quena yʉre mʉja aáweogatí?
JHN.6.68	To bairo cʉ̃ ca-ĩiro oco bairo cʉ̃ ca-ĩi yʉʉwĩ Simón Pedro:
JHN.6.68	—Ʉpaʉ, ¿noa macare jã ʉjabocʉtí? Mʉ jeto mʉre ca-api nʉcʉbʉgorãre catícõa aninucuriquere mʉ buio. Noo apeĩ jã ca-api nʉcʉbʉgopaʉ mácʉmi. 
JHN.6.69	To bairi mʉrena jã nʉcʉbʉgo tʉga. “Jicãʉna mʉ ãa caroaʉ Dio cʉ̃ ca-jooricʉ,” mʉre jã ĩi tʉgooña nʉcʉbʉgo, cʉ̃ ca-ĩiwĩ Simón Pedro.
JHN.6.70	To bairo cʉ̃ ca-ĩiro, Jesú jã ca-ĩiwĩ:
JHN.6.70	—Doce majuu yʉ mena ca-aniparãre mʉjaare yʉ ca-bejewʉ. To bairo mʉjaare yʉ ca-bejerique to ca-anibato quena jicãʉ mʉja mena macacʉna Sataná yaʉ ãmi yua.
JHN.6.71	To bairo ĩi Simón, Iscariote macʉ, Judas Iscariotere cʉ̃ ĩi ca-ĩiwĩ Jesú. Judas jã mena macacʉ anibacʉ quena cabero Jesúre ca-ñeeparãre ca-wadajãwĩ.
JHN.7.1	Jesú camajare to bairo na cʉ̃ ca-buioro bero Galilea yepapʉre ca-ani teñawĩ. Judea yepapʉre cá-aágaquẽmi mai topʉ ca-ãna judío maja cʉ̃ na ca-jĩagaro maca. 
JHN.7.2	Ti paʉ ca-ano judío maja na ñicʉ jãa wiiriacã camaja máni paʉpʉ na ca-aninucuñariquere tʉgooña ʉjagarã cá-ámá. To bairi ti boje rʉmʉ ca-aniparo jʉgoyeacã Jesú bairã oco bairo cʉ̃ ca-ĩiwã:
JHN.7.3	—Atopʉ tuaquẽja. Judeapʉ aácʉja, topʉ macana mʉre ca-tʉjoorã quena mʉ cá-áti iñoorijere na tʉjʉato ĩi. 
JHN.7.4	Nii apeye uniere cá-áti majii ucʉ̃ aperã na ca-tʉjʉrona ácʉmi, camaja yʉre na majiato ĩi. Ca-yajioropʉ áti iñooquetiboʉmi. Mʉa cá-áti iñoʉ mʉ ãcʉ̃. To bairi camaja nipetirã mʉre na majiato ĩi, baujaro áti iñoʉja camaja capaarã na ca-tʉjʉ jooropʉ, ca-ĩiwã.
JHN.7.5	Cʉ̃ bairã anibana quena, “Dio cʉ̃ ca-jooricʉ ãmi Jesú,” cʉ̃ ca-ĩi nʉcʉbʉgoquẽma. To bairi oco bairo na ca-ĩiwĩ Jesú:
JHN.7.6	—Noo yʉ ca-booro yʉ aá majiquẽe. Yʉ Pacʉ rooro yʉ ca-tamuopere rotiquẽemi mai. Mʉja maca noo mʉja ca-booro mʉja aá maji. 
JHN.7.7	Ati yepa macana Diore ca-apiʉjaquẽna mʉjaare tʉjʉtee majiquẽema. Yʉ macare yʉ tʉjʉteebʉjama, “Caroorije cá-ána mʉja ãa,” na yʉ ca-ĩrije jʉgori. 
JHN.7.8	Mʉja jetona boje rʉmʉre tʉjʉrãja. Topʉ yʉ cá-aápa paʉ majuu aniquẽe mai. To bairi yʉ aáquẽe yʉa, ca-ĩiwĩ Jesú. 
JHN.7.9	To bairo na ĩi, Galileapʉna ca-tuacõawĩ.
JHN.7.10	To bairi cʉ̃ bairã Jerusalén'pʉ boje rʉmʉ ca-tʉjʉrã aáma. Na beropʉ Jesú quena boje rʉmʉ recomacapʉ ca-ani nutuati paʉpʉ cá-aámi. Camaja capaarã cʉ̃ na ca-tʉjʉ jooropʉ cá-aáquẽmi paro. Cʉ̃re na ca-tʉjʉ majiqueti paʉ maca cá-aámi. 
JHN.7.11	To bairi ti boje rʉmʉ ca-ano judío maja ʉparã Jesúre macarã, “Jõo ca-aniepaʉate ¿noopʉ cʉ̃ anicʉtí?” ca-ĩiñuparã.
JHN.7.12	Topʉ ca-ãna paarãacã camaja Jesú cʉ̃ ca-aniere ca-ame ĩi wada netowã. “Caroaʉ ãmi,” cʉ̃ ca-ĩiñuparã jicãarã. Aperã maca, “Caroaʉ me ãmi. Camaja na ca-tʉgooña mawijioro cá-áti paii ãmi,” ca-ĩiñuparã.
JHN.7.13	To bairi judío maja ʉparãre na uwirã nipetirã na ca-apijoropʉ, “Caroaʉ ãmi Jesú,” ca-ĩi wadaquẽma.
JHN.7.14	Jerusalén'pʉ boje rʉmʉ recomaca ca-ani atí paʉpʉ Jesú Dio wiipʉ jãa, camajare na ca-buio jʉgowĩ. 
JHN.7.15	Cʉ̃ ca-buiorijere apirã judío maja ʉparã ca-api acʉacoama.
JHN.7.15	—Ani ca-buequetacʉ anibacʉ quena ¿dope bairo to cõo cʉ̃ majití? ca-ĩiwã.
JHN.7.16	To bairi Jesú na ca-ĩiwĩ:
JHN.7.16	—Yʉ ca-buiorije yʉ ye me ãa. Yʉ Pacʉ, yʉre ca-jooricʉ ye macaje maca ãa. 
JHN.7.17	Noo Dio cʉ̃ ca-boorije cá-átigaʉ ucʉ̃ yʉ ca-buiorijere, “Cariapena ãa,” ĩi majigʉmi. “Dio cʉ̃ ca-rotiro mena buiomi. Cʉ̃ majuuna cʉ̃ ca-booro mena buioquẽemi,” ĩi majigʉmi. 
JHN.7.18	Jicãʉ cʉ̃ majuuna cʉ̃ ca-booro camajare buioʉ, yʉre na nʉcʉbʉgoato ĩina to bairona buiomi. Apeĩ Dio cʉ̃ ca-rotiro mena ca-buioʉ maca camaja Diore na nʉcʉbʉgoato ĩi buiomi. To bairo cá-ácʉ cariape buiomi. Ca-ĩitoquẽcʉ ãmi.
JHN.7.19	Dio cʉ̃ ca-rotiriquere mʉjaare ca-jooyupi Moisé tirʉmʉpʉ macacʉ. To bairo cʉ̃ ca-joobato quena jicãʉ maca tie Dio cʉ̃ ca-rotiriquere mʉja átiquẽe. To bairi ¿nope ĩirã yʉre mʉja jĩagatí? na ca-ĩiwĩ Jesú.
JHN.7.20	To bairo cʉ̃ ca-ĩiro oco bairo cʉ̃ ca-ĩiwã:
JHN.7.20	—¿Noa mʉre na jĩagatí? Wãtire ca-cʉgoʉ mʉ ãcʉ̃, cʉ̃ ca-ĩiwã.
JHN.7.21	Jesú na ca-ĩiwĩ:
JHN.7.21	—Sábado, yerijãrica rʉmʉ ca-ano cá-aá majiquẽcʉre cʉ̃ cá-aá majiro yʉ tʉjʉ acʉarã yʉre mʉja jĩaga. 
JHN.7.22	¿Ñeere ĩirã mʉja acʉatí? Moisé circuncisión átajere mʉja cá-áti rotiyupi. To bairo Moisé cʉ̃ ca-rotirije jʉgoye mʉja ñicʉ jãa nemoona to bairo cá-áti jʉgo ájupa. Ape paʉra mʉja punaa na ca-buiari rʉmʉ bero jicã semana cõo sábado anigaro. 
JHN.7.23	To bairi Moisé cʉ̃ ca-rotiriquere cõoricaro átigarã circuncisión mʉja áa mʉja punaare sábado ca-anibato quena. To bairo átibana quena sábado ca-ano jicãʉre cʉ̃ riaye yʉ ca-netooro tʉjʉrã ¿ñeere ĩirã yʉre mʉja tʉjʉ punijinití? 
JHN.7.24	Yʉ ca-aniecʉtiere majiquetibana quena, “Ñuuquẽemi,” yʉre ĩi tʉgooñaqueticõaña. Caroaro majirãpʉ yʉ ca-aniere caroaro mʉja ĩi majigarã, na ca-ĩiwĩ Jesú.
JHN.7.25	To bairo Jesú camajare cʉ̃ ca-ĩi buiori paʉ aperã Jerusalén macana oco bairo ca-ĩiwã:
JHN.7.25	—¿Anina na ca-jĩaganucuʉ cʉ̃ anibautí? 
JHN.7.26	Nipetirã na ca-tʉjʉ jooropʉ camajare buioʉ áami. Na ca-tʉjʉ majiropʉ camajare cʉ̃ ca-buiobato quena, “Janaña,” cʉ̃ ĩi tutiquẽema mani ʉparã. To bairi, “Ani Dio Macʉ cʉ̃ ca-jooricʉna ãcʉmi,” ¿cʉ̃re na ĩi tʉgooña nʉcʉbʉgotí? 
JHN.7.27	Ani, “Dio joogʉmi jicãʉ cʉ̃ ca-bejericʉ,” Dio ye quetire ca-buiorã ca-aniñaricarã na ca-ĩricʉ aniquẽcʉmi. “Topʉ macacʉna ãmi,” cʉ̃ mani ĩi maji. Dio cʉ̃ ca-jooricʉ majuu cʉ̃ ca-ãmata, “Topʉ macacʉ ãmi,” mani ĩi majiquetiborã, ca-ĩiwã. 
JHN.7.28	Jesú yua camajare na cʉ̃ ca-ĩi buiori paʉ to bairo na ca-ĩi wadaro apii tutuaro mena na ca-ĩiwĩ yua:
JHN.7.28	—“Cʉ̃re jã maji, cʉ̃ cá-atátopʉre jã maji,” yʉre mʉja ĩibapa. Jocarãna mʉja ĩi. Yʉre ca-majiquẽna mʉja ãa. Dio cariape cá-ácʉ yʉre ca-joowĩ. To bairi yʉ majuuna yʉ ca-booro mena yʉ cá-atíquẽpʉ. Dio maca cʉ̃ ca-jooepaʉ yʉ ãa. Cariape ca-ĩi ãmi yʉre ca-jooricʉ. Cʉ̃re ca-majiquẽna mʉja ãa. 
JHN.7.29	Yʉ maca caroaro cʉ̃re yʉ maji, cʉ̃ tʉpʉ ca-ãnacʉ aniri, ca-ĩiwĩ Jesú.
JHN.7.30	To bairo cʉ̃ ca-ĩrijere apigateerã cariapena presopʉ cʉ̃ ca-jõogabajuparã. Rooro cʉ̃re na cá-átipe ca-rotiquẽjupi Dio mai. To bairi cʉ̃ ca-ñee majiquẽjuparã. 
JHN.7.31	Camaja capaarã cʉ̃ ca-nʉcʉbʉgowã. Cʉ̃re nʉcʉbʉgori oco bairo ca-ame ĩiwã:
JHN.7.31	—¿Dio cʉ̃ ca-bejericʉ Cristo acʉ́ ani cʉ̃ cá-áti iñoorije netoro cʉ̃ áti majiquetibautí? ca-ame ĩiwã.
JHN.7.32	Fariseo maja maca, “Ani Dio cʉ̃ ca-bejericʉna ãmi,” camaja Jesú na ca-ĩi buioro ca-queti apiyuparã. To bairi fariseo maja sacerdote maja ʉparã mena Dio wiire ca-coterã, polisía maja Jesúre na ñeato ĩirã na ca-jooyuparã. 
JHN.7.33	To bairi Jesú maca oco bairo na ca-ĩiwĩ camajare:
JHN.7.33	—Mʉja mena yoaroacã mee yʉ anigʉ. Cabero yʉre ca-jooricʉ tʉpʉ yʉ aácoagʉ. 
JHN.7.34	To bairi yʉre macabana quena yʉre mʉja bʉgaquetigarã. Yʉ cá-aáti paʉpʉre mʉja aá majiquetigarã.
JHN.7.35	Judío maja ʉparã ca-ame ĩi jeniñawã:
JHN.7.35	—¿Noopʉ cʉ̃ aácʉatí ani, “Yʉre mʉja bʉgaquetigarã,” ca-ĩi? ¿Judío maja griego maja tʉpʉ cá-aá batericarãre cʉ̃ buio teñaʉ aácʉatí? ¿Griego maja quenare cʉ̃ buio teñaʉatí? 
JHN.7.36	¿Dope bairo ĩi, “Yʉre macabana quena yʉre mʉja bʉgaquetigarã,” manire cʉ̃ ĩití? ca-ame ĩi jeniñañuparã.
JHN.7.37	Jesú na ca-boje rʉmʉ áti yaparori rʉmʉ ca-ano wamʉnʉca, tutuaro mena camajare oco bairo na ca-ĩi buiowĩ:
JHN.7.37	—Oco etigarã, yʉ tʉpʉ atí, etirã ajá. 
JHN.7.38	To bairi mʉja yeripʉre ria oco ca-uma yuaánucucõarore bairona anigaro, Dio ye queti ucarica pũuripʉ ca-ĩricarore bairona mʉjaare yʉ ĩi buio, ca-ĩiwĩ Jesú. To bairo na ĩi, mʉja yeripʉ caroa anicõa aninucugarã yʉre apiʉjaya ĩigʉ, ca-ĩiwĩ Jesú.
JHN.7.39	Oco ca-uma yuaánucucõarije buioʉ Espíritu Santore cʉ̃ ca-bairijere ĩi buioʉ ca-ĩiwĩ Jesú. Cʉ̃a Espíritu Santona Jesúre ca-api nʉcʉbʉgorã menapʉre anigʉmi ĩi, ca-ĩiwĩ. Espíritu Santo cʉ̃ cá-atíparo jʉgoye ca-ãmʉ mai. Jesú ca-bai yajiricʉ ca-tunu catíipʉ ʉmʉrecóopʉre cʉ̃ ca-aniparopʉre ca-tunu aáquẽmi mai. To bairi Espíritu Santo jã menapʉre anigʉ cá-atíquẽmi mai.
JHN.7.40	Aperã Jesú cʉ̃ ca-buiorijere apirã oco bairo ca-ĩiwã:
JHN.7.40	—Cariapena ãa, ani, “Dio ye quetire ca-buioʉ majuu atígʉmi,” tirʉmʉpʉ macana na ca-ĩiñaricʉna ãmi Jesú, ca-ĩiwã.
JHN.7.41	Oco bairo ca-ĩiwã aperã tunu:
JHN.7.41	—Ani, “Dio joogʉmi caroaʉ majuu cʉ̃ ca-bejericʉre Cristo,” na ca-ĩricʉna ãcʉmi, ca-ĩiwã. Aperã maca:
JHN.7.41	—Dio cʉ̃ ca-joʉna cʉ̃ ca-ãmata Galilea macacʉ aniquetiboʉmi. 
JHN.7.42	Dio ye queti ucarica pũuropʉ oco bairo ĩrica wame ãa: “Dio cʉ̃ ca-joʉ David ãnacʉ pãrami aniri cʉ̃ ãnacʉ cʉ̃ ca-ãna maca macacʉ, Belén macacʉ anigʉmi. Cʉ̃ pãrami ca-ani buipeaʉpʉ anigʉmi,” ĩi ucarique ãa, ca-ĩiwã aperã.
JHN.7.43	Camaja Jesúre jicãro cõo ca-tʉgooñaquẽma. To bairi ricati jeto ca-tʉgooñawã. 
JHN.7.44	Aperã presopʉ cʉ̃ jõogarã cʉ̃ ca-ñeegawã. Cʉ̃ ñegabana quena cʉ̃ ca-ñee aáquẽma mai.
JHN.7.45	Dio wii ca-coterã polisía maja maca fariseo maja tʉpʉ, sacerdote maja ʉparã tʉpʉ cá-aáma tunu. Topʉ na ca-ejaro tʉjʉrã oco bairo na ca-ĩiwã sacerdote maja ʉparã:
JHN.7.45	—Jesúre cʉ̃ ñeeña ĩirã mʉjaare jã ca-joobapʉ. ¿Nope ĩirã cʉ̃re mʉja ñe atíquẽtí? ca-ĩiñuparã.
JHN.7.46	Polisía maja maca oco bairo na ca-ĩi yʉʉyuparã:
JHN.7.46	—Jicãʉ maca cʉ̃re bairo ca-ĩi buioʉre jã apiñaqueti majuucõanucu, ca-ĩiwã.
JHN.7.47	Fariseo poa macana oco bairo na ca-ĩiñuparã tunu:
JHN.7.47	—¿Mʉja quena cʉ̃ ca-ĩitorijere mʉja apiʉjatí? 
JHN.7.48	Caroaro api majiña. Jicãʉ maca ʉpaʉ ca-ãcʉ̃ o fariseo majocʉ ucʉ̃ cʉ̃ api nʉcʉbʉgoquẽema. 
JHN.7.49	Cʉ̃ ca-buiorijere ca-api nʉcʉbʉgorã Dio cʉ̃ ca-rotiriquere ca-majiquẽna jeto ãma. To bairi rooro baigaro nare, ca-ĩiñuparã.
JHN.7.50	Nicodemo, ñamipʉ Jesúre ca-tʉjʉ ejaricʉ fariseo maja mena macacʉ oco bairo na ca-ĩiñupʉ cʉ̃a:
JHN.7.51	—Manire ca-rotirije oco bairo mani roti: Camajocʉ rooro cʉ̃ cá-átiere caroaro majiquetibana quena, cʉ̃ ca-buioquẽtona cʉ̃ ca-popiyeyequetipe ãa. Cʉ̃ ca-buioro bero, roorije cʉ̃ cá-átaje majiri bero cariapena cʉ̃ ca-popiyeyepe ãa, na ca-ĩiñupʉ Nicodemo.
JHN.7.52	To bairo cʉ̃ ca-ĩiro:
JHN.7.52	—¿Mʉ quena Galilea macacʉ mʉ ãtí? Dio ye queti ucarica pũuripʉ caroaro bueya. Tiere caroaro bueri, “Jicãʉ maca Dio ye quetire ca-buiori majocʉ Galilea macacʉ aniquẽemi,” mʉ ĩi majigʉ, ca-ĩiñuparã.
JHN.7.53	To bairo ame ĩri bero Jerusalén'pʉ boje rʉmʉ ca-ejaricarã na ye wiiripʉ ca-tunu peticoajuparã.
JHN.8.1	Jesú maca cʉ̃ ca-ani wiipʉ tunu aáquẽcʉna Jerusalén tʉacã Olivo ca-wamecʉtii ʉ̃taʉpʉ cá-aámi. 
JHN.8.2	Cabero ape rʉmʉ ca-bujuri paʉ Dio wiipʉ cá-aámi tunu. Camaja nipetirã cʉ̃ tʉpʉ ca-neñapowã, cʉ̃ ca-buiorijere apigarã. To bairo na ca-bairo Jesú topʉ ejanumu ejari nare ca-ĩi buiowĩ. 
JHN.8.3	To bairo cʉ̃ ca-ĩi buiori paʉna judío majare cabuerã, fariseo maja Jesú tʉpʉ ca-ejawã. Jicão cãromio cõ manapʉ ca-aniquẽcʉ mena rooro cá-átacore camaja watoapʉ cõ ca-ne ejawã. 
JHN.8.4	Cõ ne eja, oco bairo ca-ĩiwã Jesúre:
JHN.8.4	—Ʉpaʉ, atio cõ manapʉ ca-aniquẽcʉ mena rooro cá-ácõre jã bʉga ejawʉ. 
JHN.8.5	Moisé ãnacʉ to bairo cá-ácõre ʉ̃ta rupaa mena ca-ree jĩa rotiyupi. ¿Dope bairo mʉ ĩití mʉa?
JHN.8.6	To bairo cʉ̃ ca-ĩi jeniñawã, “Ricati wame cʉ̃ ca-yʉʉ buicʉto, ‘Ca-ñuuquẽcʉ ãmi,’ ʉparãre cʉ̃ mani ĩi wadajãgarã,” ĩi tʉgooñari. To bairo cʉ̃ na ca-ĩi jeniñaro apii, mubia roca cumu, cʉ̃ wamo jũa mena yepapʉ ca-ucawĩ Jesú. 
JHN.8.7	Cʉ̃re na ca-jeniña janaquẽto apii ca-mubiaricʉ cariape poonʉcari oco bairo na ca-ĩiwĩ Jesú:
JHN.8.7	—Mʉja mena macacʉ jicãni uno caroorije cá-átiñaquetacʉ ʉ̃taare neri cõre cʉ̃ ree jʉgoato.
JHN.8.8	To bairo ĩi yaparo mubia, ca-ucanemowĩ tunu. 
JHN.8.9	To bairo cʉ̃ ca-ĩiro apirã, “Ca-bui pacoorã majuu jã ãa,” ĩi tʉgooñari ca-buti peticoama jicãʉri jeto. Cabʉcʉrã majuu ca-ãna ca-buti jʉgowã. Na bero aperã quena ca-ʉja buti aáma. To bairi jicãʉna cãromio mena ca-tua nʉcawĩ Jesú. 
JHN.8.10	To bairi Jesú poonʉca, jicãona cõ ca-ano tʉjʉʉ oco bairo cõ ca-ĩiwĩ:
JHN.8.10	—¿Mʉre ca-wadajãrã noo na aáparí? “Mʉre ca-popiyeyepe ãa,” ¿na ĩiquẽtí?
JHN.8.11	To bairo cʉ̃ ca-ĩiro:
JHN.8.11	—Ĩiquẽema, cʉ̃ ca-ĩiwõ.
JHN.8.11	Jesú oco bairo cõ ca-ĩiwĩ tunu:
JHN.8.11	—Yʉ quena, “Mʉre ca-popiyeyepe ãa,” yʉ ĩiquẽe. Aácoja. Caroorije átinemoqueticõaña, cõ ca-ĩiwĩ Jesú.
JHN.8.12	Ape paʉ tunu Jesú camajare buioʉ oco bairo ca-ĩiwĩ:
JHN.8.12	—Ati yepa macanare ca-jĩa bujubojaʉre bairona yʉ ãa. Yʉre ca-apiʉjarã ca-naitĩaropʉ ca-ãnare bairo aniquẽema. Na mena yʉ aninucu. Dope bairo na cá-átipere na yʉ áti iñoonucu. To bairi caroaro anicõa aninucuma, ca-ĩiwĩ Jesú.
JHN.8.13	To bairo cʉ̃ ca-ĩiro apirã fariseo maja oco bairo ca-ĩiwã Jesúre:
JHN.8.13	—Mʉ majuu mʉ cá-átiere caroaro mʉ ĩi buionucu. Mʉ ca-buiorije wapa maa. Mʉre jã nʉcʉbʉgoquẽe, mʉ majuuna mʉ ca-ĩi buioro maca.
JHN.8.14	Oco bairo na ca-ĩiwĩ Jesú fariseo majare:
JHN.8.14	—Yʉ majuuna yʉ ca-buiorije anibato quena cariape wame ĩrique ãa. Yʉ ca-ãnatopʉ, yʉ ca-tunu aápere yʉ maji. Mʉja maca, “¿Noopʉ cá-atácʉ cʉ̃ ãtí, noopʉ cʉ̃ aácʉatí?” yʉre mʉja ĩi majiquẽe. 
JHN.8.15	Ati yepa macana na ca-beje rotirore bairona mʉja beje, “Caroorã ãma,” ĩigarã. Yʉ maca jicãʉ macare cʉ̃ popiyeyegʉ yʉ bejequẽe. 
JHN.8.16	Yʉ ca-bejeata cariapena yʉ bejeboʉ. Yʉ majuuna yʉ ca-booro yʉ bejequẽe. Yʉ Pacʉ yʉre ca-jooricʉ mena jã bejenucu. 
JHN.8.17	Mʉja ca-rotirije na ca-ucarique oco bairo ãa: “Pʉgarã camaja jicãrore bairo na ca-tʉjʉrique na ca-wadajãro na ca-api nʉcʉbʉgope ãa. 
JHN.8.18	Yʉ ca-buiorije quena to bairona ãa. Yʉ majuuna yʉ ãa yʉ cá-átiere caroaro ca-buioʉ. To bairi yʉ Pacʉ ãmi apeĩ. To bairi yʉ Pacʉ mena cariapena jã buionucu.”
JHN.8.19	Jesúre oco bairo cʉ̃ ca-ĩi jeniñawã:
JHN.8.19	—¿To roquere mʉ Pacʉ noopʉ cʉ̃ anicʉtí?
JHN.8.19	Oco bairo na ca-ĩi yʉʉwĩ Jesú:
JHN.8.19	—Yʉre mʉja majiquẽe mʉjaa. Yʉ Pacʉ quenare mʉja majiquẽe. Yʉre mʉja ca-majiata yʉ Pacʉ quenare mʉja majiborã.
JHN.8.20	Jesú to bairo buioʉ Dio wiipʉ ca-ãmi. Camaja niyeru ca-joorã na ca-jãari patari tʉpʉ ca-tʉjʉnucuwĩ. Topʉ cʉ̃ ca-ano camaja cʉ̃re na ca-jĩape ca-aniquẽjupa. Dio cʉ̃re na ca-ñeero ca-booquẽjupi mai. To bairi Jesúre cʉ̃ ca-ñee majiquẽjupa mai.
JHN.8.21	Oco bairo na ca-ĩiwĩ Jesú judío maja ʉparãre:
JHN.8.21	—Cá-aápaʉ yʉ ãa. Yʉ cá-aáto bero yʉre mʉja macagarã. Caroorije cá-áti aninucurãna mʉja bai yajigarã. Yʉ cá-aáparopʉre mʉja aá majiquetigarã.
JHN.8.22	To bairo cʉ̃ ca-ĩiro na majuuna ca-ame ĩi jeniñawã:
JHN.8.22	—¿Cʉ̃ majuuna cʉ̃ jĩa yajiatí? To bairo cá-átipaʉ yʉ ãa ĩi, “Yʉ cá-aátopʉ mʉja aá majiquetigarã,” ¿cʉ̃ ĩití?
JHN.8.23	Jesú maca oco bairo na ca-ĩiwĩ:
JHN.8.23	—Mʉjaa ati yepa macana mʉja ãa mʉjaa. Yʉ maca jõ buipʉ macacʉ yʉ ãa. Ati yepa macacʉ mee yʉ ãa. 
JHN.8.24	To bairi meepʉbʉja mʉjaare yʉ ĩi buiobapʉ. Caroorije cá-áti aninucurãpʉna mʉja bai yajigarã, yʉ ĩiwʉ. Mʉjaa, “Dio cʉ̃ ca-jooricʉ cʉ̃na ãmi,” yʉre mʉja ĩi nʉcʉbʉgoquẽe. To bairi rooro cá-áti aninucurãpʉna mʉja bai yajigarã, mʉja yʉ ĩi tunu.
JHN.8.25	Oco bairo ca-ĩi jeniñawã Jesúre:
JHN.8.25	—¿Ñamʉ majuu mʉ ãtí mʉa?
JHN.8.25	Oco bairo na ca-ĩiwĩ Jesú:
JHN.8.25	—Meere, nemoo mʉjaare yʉ buio tʉgabapʉ. 
JHN.8.26	Capee majuu ãa rooro mʉja cá-átie buiori mʉjaare yʉ ca-popiyeyepe. Yʉre ca-jooricʉ maca cariapena buiomi. To bairi yʉ Pacʉ cʉ̃ ca-buioriquere ca-apiricʉ aniri tiere yʉ buio neto ati yepa macanare tunu, ca-ĩiwĩ Jesú.
JHN.8.27	To bairo na cʉ̃ ca-ĩi buiorijere ca-api majiquẽma. Cʉ̃ maca cʉ̃ Pacʉre buioʉ ca-ĩibami. 
JHN.8.28	To bairi oco bairo na ca-ĩiwĩ Jesú tunu:
JHN.8.28	—Yucʉ tẽorica pãipʉ yʉre mʉja tu mʉgo nʉcorãpʉ Dio Macʉ yʉ ca-aniere mʉja majigarã. “Cʉ̃ ca-booro átiquẽemi,” yʉre mʉja ĩi majigarã. Yʉ Pacʉ yʉre cʉ̃ ca-buiorique cõona mʉjaare yʉ buio. 
JHN.8.29	Yʉre ca-jooricʉ yʉ mena ãmi. Jicãʉna yʉ cũuquẽemi. Cʉ̃ ca-tʉjoorije jeto yʉ átinucu. To bairi yʉre rocaqueti majuucõami.
JHN.8.30	To bairo Jesú cʉ̃ ca-ĩrijere apirã camaja capaarã cʉ̃ ca-api nʉcʉbʉgowã.
JHN.8.31	Oco bairo ca-ĩiwĩ Jesú judío majare, “Ca-ñuʉna ãcʉmi,” cʉ̃ ca-ĩi tʉgooñarãre:
JHN.8.31	Mʉjaare yʉ ca-buiorijere mʉja ca-api nʉcʉbʉgoata yʉ yarã majuu mʉja anigarã. 
JHN.8.32	Cariape macajere mʉja majigarã. Cariape macajere ca-majirã mʉja ca-ano apeĩ cʉ̃ ca-rotiro, cʉ̃ pojare bairo ca-ãna mʉja aniquetigarã, ca-ĩiwĩ Jesú. To bairo ĩi, Sataná cʉ̃ ca-rotirã mʉja aniquetigarã ĩi, ca-ĩiwĩ. 
JHN.8.33	To bairo cʉ̃ ca-ĩiro:
JHN.8.33	—¿Nope ĩi, “Apeĩ cʉ̃ ca-rotiro, cʉ̃ pojare bairo ca-ãna mʉja aniquetigarã,” mʉ ĩití? Abraham pãramerãna jã ãa. Apeĩ cʉ̃ ca-rotirijere cá-áti aninucurã mee jã ani tʉga, cʉ̃ ca-ĩiwã Jesúre.
JHN.8.34	Jesú oco bairo na ca-ĩinemowĩ tunu:
JHN.8.34	—Cariapena mʉjaa yʉ ĩi: Nipetirã caroorije cá-ána rooro na cá-átinucurijere jana majiquẽema. To bairi caroorijere áticõa aninucuma. 
JHN.8.35	Jicãʉ apeĩre cʉ̃ paabojari majocʉ cʉ̃ ʉpaʉ ya wii macacʉ majuu, cʉ̃ ʉpaʉ macʉre bairo ca-ãcʉ̃ aniquẽemi. Cʉ̃ ʉpaʉ macʉ maca ti wii macacʉ majuu ãmi. 
JHN.8.36	To bairi yʉ Dio Macʉ aniri caroorijere mʉja cá-átinucurijere ca-rotiire cʉ̃ rocaʉ acʉ́ yʉ cá-apʉ́. To bairo mʉjaare cʉ̃ yʉ ca-rocabojaro bero cariapena apeĩ cʉ̃ ca-rotiquẽna majuu mʉja anicõagarã yua. Sataná yarã, cʉ̃ poja mʉja aniquetigarã. 
JHN.8.37	Meere, yʉ maji tʉga Abraham pãramerã mʉja ca-aniere. Cʉ̃ pãramerã anibana quena yʉ ca-buiorijere ca-bai netoo nʉcarã mʉja ãa. To bairi yʉre ca-jĩaga coterã mʉja ãa. 
JHN.8.38	Yʉ Pacʉ yʉre cʉ̃ ca-buio roti jooriquere mʉjaare yʉ buio. Mʉja quena mʉja pacʉ cʉ̃ ca-rotirijere apiri tiere mʉja átinucu.
JHN.8.39	Na maca oco bairo cʉ̃ ca-ĩiwã:
JHN.8.39	—Jã pacʉ Abraham ãmi.
JHN.8.40	Oco bairo na ca-ĩiwĩ Jesú tunu:
JHN.8.40	—Abraham pãramerã majuu mʉja ca-ãmata cʉ̃ cá-átinucuriquere bairona mʉja átiborã. Yʉ Pacʉ yʉre cʉ̃ ca-buiorijere, cariape ca-aniere yʉ ca-buiobato quena yʉre mʉja jĩaga cote. Abraham to bairo cá-átiquẽcʉ ca-añupi. 
JHN.8.41	Mʉja pacʉ cʉ̃ cá-átinucurore bairona mʉja áa, na ca-ĩiwĩ Jesú.
JHN.8.41	To bairo cʉ̃ ca-ĩiro apirã oco bairo cʉ̃ ca-ĩiwã:
JHN.8.41	—Jã pacʉa punaa majuu jã ãa. Cá-áti epericarã punaa mee jã ãa. To bairi Dio jã Pacʉna ãmi.
JHN.8.42	Jesú na ca-ĩiwĩ tunu:
JHN.8.42	—Cariapena, “Dio jã Pacʉna ãmi,” mʉja ca-ĩata yʉre mʉja nʉcʉbʉgoborã. Yʉa Dio mena ca-ãnacʉ yʉ cá-apʉ́. Yʉ majuuna yʉ ca-booro yʉ cá-atíquẽpʉ. Dio majuuna yʉre ca-joowĩ. 
JHN.8.43	¿Nope ĩirã yʉ ca-buiorijere mʉja api puo majiquẽetí? Oco bairo ãa: Yʉ ca-buiorijere mʉja api nʉcʉbʉgogaquẽe. To bairona mʉja bai. 
JHN.8.44	Mʉja pacʉ Satanána ãmi. Cʉ̃ yarã mʉja ãa. To bairi cʉ̃ ca-boorije macare mʉja átiganucu. Nemoopʉna camajare ca-jĩa rei ca-ani tʉgayupi. Cariape cá-átiquẽcʉ majuu ãmi. Jicã wame unoacã cariape buioquetinucumi. Jocʉna ĩinucumi, to bairona ca-ĩito paii ca-ãnaje cʉtinucuʉ aniri. Ca-ĩito paii aniri ca-ĩito pairã pacʉre bairona ca-ãcʉ̃ ãmi, nare ca-rotii aniri. 
JHN.8.45	To bairi mʉjaa cʉ̃ mena macana aniri cariape macaje yʉ ca-buiorije macare mʉja apiʉjaquẽe. 
JHN.8.46	¿Ni maca mʉja mena macacʉ, “Ati wame majuu caroorije cá-átacʉ mʉ ãa,” cariapena yʉre cʉ̃ ĩi majití? Cariape yʉ ca-buiorije to ca-anibato quena yʉre mʉja api nʉcʉbʉgogaquẽe. 
JHN.8.47	Dio yarã caroaro apiʉjama Dio ye quetire. Mʉjaa Dio yarã aniquetibana yʉ ca-buiorijere mʉja api nʉcʉbʉgogaquẽe, na ca-ĩiwĩ Jesú.
JHN.8.48	To bairo cʉ̃ ca-ĩiro apirã oco bairo cʉ̃ ca-ĩiwã judío maja:
JHN.8.48	—Jocarã mee jã ĩi Samaria macacʉ mʉ ãcʉ̃. Ca-wãti cʉgoʉ mʉ ãcʉ̃, cʉ̃ ca-ĩiwã Jesúre.
JHN.8.49	To bairo na ca-ĩiro:
JHN.8.49	—Ca-wãti cʉgoʉ mee yʉ ãa. Yʉ cá-átinucurijere yʉ Pacʉre cʉ̃ nʉcʉbʉgoʉ yʉ áa. Mʉja maca yʉ cá-átiere tʉjʉrã, “Caroorije cá-ácʉ ãmi,” yʉre mʉja ĩi. 
JHN.8.50	Caroaro yʉ cá-átinucurijere ácʉ camaja, “Ca-ãni majuʉ ãmi,” yʉre na ĩato ĩi mee yʉ bai. Jicãʉ ãmi Dio, “Ca-ãni majuʉ ãmi,” yʉre ca-ĩi buioʉ. To bairi yʉre ca-nʉcʉbʉgoquẽnare na popiyeyegʉmi. 
JHN.8.51	Cariapena mʉja yʉ ĩi: Yʉ ca-buiorijere ca-apiʉjarã bai yajiquetigarãma, ca-ĩiwĩ Jesú.
JHN.8.52	To bairo cʉ̃ ca-ĩiro apirã oco bairo cʉ̃ ca-ĩiwã judío maja:
JHN.8.52	—“Yʉ ca-buiorijere ca-apiʉjarã bai yajiquetigarãma,” mʉ ca-ĩrijere apiri, cariapena, “Ca-wãti cʉgoʉna ãmi,” mʉre jã ĩi maji. Ca-jʉgoye macana nipetirã Dio ye quetire ca-buiori maja ca-bai yaji peticoajupa. Abraham quena ca-bai yajiyupi. 
JHN.8.53	¿Mʉa jã ñicʉ Abraham netoro ca-ãcʉ̃ mʉ ãtí? Dio ye quetire buiori maja tirʉmʉpʉ macana quena ca-bai yaji peticoajupa. To bairi, “Seeto majuu ca-ãcʉ̃ yʉ ãa,” ¿mʉ ĩi tʉgooñatí?
JHN.8.54	To bairo na ca-ĩiro oco bairo na ca-ĩiwĩ Jesú:
JHN.8.54	—Yʉ majuuna, “Caroaro cá-ácʉ yʉ ãa,” yʉ ca-ĩata yʉ ca-buiorije wapa maniboro. “Dio jã Ʉpaʉ ãmi,” mʉja ca-ĩiecʉna, “Caroaro cá-ácʉ ãmi,” yʉre ĩinucumi. 
JHN.8.55	Mʉja maca cʉ̃re mʉja majiqueti majuucõa. Yʉ maca cʉ̃re yʉ maji. Cʉ̃re majibacʉ quena: “Cʉ̃re yʉ majiquẽe,” yʉ ca-ĩata mʉjaare bairona ĩitorique paii yʉ aniboʉ. Cariapena yʉ ĩi, “Cʉ̃re yʉ maji,” mʉjaare yʉ ca-ĩata. To bairi cʉ̃ ca-rotirijere yʉ áa. 
JHN.8.56	Mʉja ñicʉ Abraham ati yepapʉ yʉ cá-atípere queti apiri ca-wariñuuñupi.
JHN.8.57	Oco bairo cʉ̃ ca-ĩiwã judío maja tunu:
JHN.8.57	—¿Cincuenta cʉmari cʉgoquetibacʉ quena Abraham tirʉmʉpʉ macacʉre mʉ ca-tʉjʉrí?
JHN.8.58	Oco bairo na ca-ĩiwĩ Jesú tunu:
JHN.8.58	—Cariapena mʉja yʉ ĩi. Abraham cʉ̃ ca-buiaparo jʉgoye ca-aniepaʉpʉna yʉ ãa.
JHN.8.59	To bairo cʉ̃ ca-ĩiro apirã ʉ̃ta rupaa mena cʉ̃re ca-ree jĩagabama. Cʉ̃ maca ti wii, Dio wiipʉ ca-ãnacʉ na watoapʉ ca-ruti buti aámi.
JHN.9.1	Jesú neto aábacʉ jicãʉ ca-cape tʉjʉquẽcʉre ca-tʉjʉwĩ. Cawimaʉpʉna ca-cape tʉjʉquẽcʉ ca-buiaricʉ ca-ãmi. 
JHN.9.2	Jã maca Jesú buerã cʉ̃re tʉjʉrã Jesúre jã ca-jeniñawʉ:
JHN.9.2	—Ʉpaʉ, ¿nope ĩi ani ca-cape mácʉna cʉ̃ ca-buiayuparí? ¿Noa ye wapa to bairo ca-baii cʉ̃ ca-buiayuparí? ¿Cʉ̃ pacʉa ye wapa o cʉ̃ majuuna cʉ̃ ye wapa maca to bairo ca-baii cʉ̃ ca-buiayuparí?
JHN.9.3	To bairo jã ca-ĩiro oco bairo jã ca-ĩiwĩ Jesú:
JHN.9.3	—Rooro cʉ̃ cá-átaje wapa mena mee baimi. To bairona cʉ̃ pacʉa ye wapa mee baimi. Cʉ̃ jʉgori Dio caroaro cʉ̃ cá-átiere iñoogʉ, to bairo ca-baii cʉ̃ ca-buia ca-rotiyupi Dio. 
JHN.9.4	Yʉre Dio cʉ̃ ca-rotiriquere nemoona cá-átipaʉ yʉ ãa. Caberopʉ majiriobʉjaboro. 
JHN.9.5	Ati yepapʉ ãcʉ̃ camajare na ca-jĩa bujubojaʉre bairona ca-ãcʉ̃ yʉ ãa, cariape macajere na tʉjʉ majiato ĩi. 
JHN.9.6	Jesú to bairo ĩi yaparo cʉ̃ ʉcoore, yepapʉ eo roca cũu átiri tiere jitare jee, ca-tʉjʉ majiquẽcʉ capearire ca-tu warewĩ. 
JHN.9.7	Yaparo oco bairo cʉ̃ ca-ĩiwĩ:
JHN.9.7	—Siloé ca-wamecʉto na ca-werica coro, ujarica coropʉ mʉ capearire tu cojeija, ca-ĩiwĩ Jesú. Siloé maca “ca-jooricʉ” ĩigaro ĩi.
JHN.9.7	To bairo Jesú cʉ̃ ca-ĩiro, topʉ aáti cʉ̃ capere ca-tu cojeyupi. Tu cojeri bero, tunu acʉ́ caroaro ca-tʉjʉ majicoajupi yua. 
JHN.9.8	Cʉ̃ ya wii tʉ macana to jʉgoye ca-cape tʉjʉquẽcʉ cʉ̃ ca-ano ca-tʉjʉricarã oco bairo cʉ̃ ca-ĩiñuparã:
JHN.9.8	—¿Ani ca-jʉgoye ca-niyeru jeni ruinucuecʉna cʉ̃ anibautí? ca-ĩiñuparã.
JHN.9.9	Jicãarã:
JHN.9.9	—Cʉ̃na ãmi, ca-ĩiñuparã.
JHN.9.9	Aperã maca:
JHN.9.9	—Cʉ̃ aniquẽcʉmi. Apeĩ cʉ̃re bairona ca-bauʉ ãcʉmi, ca-ĩiñuparã.
JHN.9.9	Cʉ̃ maca:
JHN.9.9	—Yʉna yʉ ãa, ca-ĩiñupʉ ca-tʉjʉ majiquetibatacʉ maca.
JHN.9.10	To bairi cʉ̃ ca-ĩi jeniñañuparã:
JHN.9.10	—¿Dope bairo bairi yucʉacã mʉ cape to quenoo ejatí?
JHN.9.11	Oco bairo na ca-ĩiñupʉ ca-cape mácʉ ca-ãnacʉ yua:
JHN.9.11	—Jõo ca-aniecʉ Jesú ca-wamecʉcʉ jita ca-ococʉtie mena yʉ capearire tu warewĩ. Tu ware yaparoʉ Siloé na ca-werica coropʉ yʉ coje rotiwĩ. Topʉ aá, yʉ ca-cojero bero yʉ tʉjʉ majicoapʉ, na ca-ĩi buioyupʉ.
JHN.9.12	Cʉ̃ ca-ĩi jeniñanemoñuparã tunu:
JHN.9.12	—¿Noopʉ cʉ̃ ani cʉ̃a?
JHN.9.12	—Yʉ majiquẽe. Noopʉ ãcʉ̃ ãcʉmi, ca-ĩiñupʉ.
JHN.9.13	Cabero ca-cape tʉjʉ majiquetacʉre fariseo maja tʉpʉ cʉ̃ ca-ne aájuparã cʉ̃re ca-majirã. 
JHN.9.14	Jesú cʉ̃re cʉ̃ ca-netoorica rʉmʉ sábado ca-ãmʉ, judío maja na yerijãrica rʉmʉ. 
JHN.9.15	To bairi ca-cape tʉjʉ majiquetibatacʉre ca-jeniñañuparã fariseo maja tunu:
JHN.9.15	—¿Dope bairo bairi caroaro mʉ tʉjʉtí?
JHN.9.15	To bairo na ca-ĩiro oco bairo na ca-ĩi yʉʉwĩ:
JHN.9.15	—Jicãʉ yʉ capearire jita ca-ococʉtie mena tu warewĩ. Tiere yʉ ca-cojero bero caroaro yʉ tʉjʉ majicoapʉ, na ca-ĩiñupʉ.
JHN.9.16	Jicãarã fariseo maja oco bairo cʉ̃ ca-ĩiñuparã:
JHN.9.16	—Manire yerijãrica rʉmʉre to bairo cá-ácʉ ucʉ̃ Dio yaʉ aniquẽemi. Dio cʉ̃ ca-jooricʉ cʉ̃ ca-ãmata yerijãrica rʉmʉre nʉcʉbʉgoboʉmi.
JHN.9.16	Aperã maca oco bairo ca-ĩiñuparã:
JHN.9.16	—Caroorije cá-ácʉ cʉ̃ ca-ãmata atie caroare áti iñoo majiquetiboʉmi, ca-ĩiñuparã.
JHN.9.16	To bairi ricati jeto cʉ̃ ca-ĩi tʉgooñañuparã Jesúre. 
JHN.9.17	Cabero ca-cape tʉjʉquetacʉre cʉ̃ ca-ĩi jeniñañuparã tunu:
JHN.9.17	—Mʉate, ¿dope bairo mʉ ĩití mʉ ca-tʉjʉro cá-átacʉre?
JHN.9.17	Oco bairo na ca-ĩi yʉʉyupʉ:
JHN.9.17	—Yʉa, Dio ye quetire ca-buioʉ ãcʉmi, yʉ ĩi.
JHN.9.18	Judío maja, “Ca-jʉgoye ca-cape tʉjʉ majiquẽcʉ ca-ãmi,” ca-ĩrijere ca-api nʉcʉbʉgogaquẽjuparã. 
JHN.9.19	To bairi cʉ̃ pacʉare pijori oco bairo na ca-ĩi jeniñañuparã:
JHN.9.19	—¿Ani mʉ macʉna cʉ̃ ãtí? ¿Cawimaʉpʉna ca-cape tʉjʉquẽcʉ cʉ̃ ca-buiarí? ¿Dope bairo bairi cʉ̃ tʉjʉcoatí yucʉra?
JHN.9.20	Cʉ̃ pacʉa maca oco bairo na ca-ĩi yʉʉyuparã:
JHN.9.20	—Ʉ̃ʉjʉ, jã macʉna ãmi. To bairona ca-cape tʉjʉquẽcʉ ca-buiawĩ. Tie jetore jã maji. 
JHN.9.21	Dope bairo baicõari yucʉacã tʉjʉʉmi, jã ĩi majiqueticʉpʉ. Cʉ̃ capearire ca-quenooricʉ quenare jã majiquẽe. Cʉ̃rena jeniñaña. Cawimaʉ me ãmi. To bairi cʉ̃ majuuna buio majimi, ca-ĩiñuparã.
JHN.9.22	Cʉ̃ pacʉa uwirã to bairo ca-ĩiñuparã. Ca-jʉgoye judío maja ʉparã oco bairo ca-ĩiñuparã: “Noa Jesúre, ‘Dio cʉ̃ ca-jooricʉna ãmi,’ ca-ĩirã unare Dio wiipʉna mani ree buugarã. To bairo ca-ĩirã unare mani mena mani neñapo bue rotiquetigarã,” ca-ĩiñuparã. 
JHN.9.23	To bairo na ca-ĩriquere uwirã, “Cawimaʉ me ãmi. Cʉ̃rena cʉ̃ jeñiñaña,” ca-ĩiñuparã cʉ̃ pacʉa.
JHN.9.24	To bairi judío maja ʉparã ca-cape tʉjʉquetacʉre cʉ̃ ca-tunuo pii jooyuparã tunu. Cʉ̃re:
JHN.9.24	—Dio cʉ̃ ca-apijoropʉre cariape buioya. Mʉre ca-tʉjʉ majiro cá-átacʉ carooʉ ãmi, jã ĩi maji, cʉ̃ ca-ĩiñuparã.
JHN.9.25	Oco bairo na ca-ĩiñupʉ cʉ̃ maca:
JHN.9.25	—Carooʉ ãcʉmi o ca-ñuʉ ãcʉmi, cʉ̃ yʉ ĩi majiquẽe. Atie jetore yʉ maji. To jʉgoyepʉ ca-tʉjʉquẽcʉ yʉ ca-ãmʉ. Yucʉra, meere, yʉ tʉjʉ majicõa yua.
JHN.9.26	Na maca cʉ̃ ca-ĩi jeniñanemoñuparã tunu:
JHN.9.26	—Mepʉ ¿dope bairo mʉre cʉ̃ átí? ¿Dope bairo cʉ̃ cá-áto mʉ capeari mʉ tʉjʉ majirí?
JHN.9.27	To bairo na ca-ĩiro:
JHN.9.27	—Meere, mʉjaare yʉ buio tʉgabapʉ. Yʉre mʉja apiʉjaquẽpʉ. ¿Nope ĩirã yʉre mʉja jeniñanemotí tunu? ¿Mʉja quena cʉ̃re ca-apiʉjarã mʉja anigatí?
JHN.9.28	To bairo cʉ̃ ca-ĩiro apirã cʉ̃ ca-ĩi tutiyuparã yua:
JHN.9.28	—Mʉna cʉ̃ apiʉjaya. Jã maca Moisé cʉ̃ ca-rotirique macare jã apiʉjagarã. 
JHN.9.29	Moisére Dio cʉ̃ ca-buioyupi, jã ĩi maji. Mʉre ca-netooricʉ macare noa na ca-rotiricʉ ãcʉmi, jã ĩi majiquẽe.
JHN.9.30	Oco bairo na ca-ĩiñupʉ cʉ̃ maca:
JHN.9.30	—¡Ayu name! Yʉre ca-tʉjʉquetacʉre ca-quenoʉ cʉ̃ ca-anibato quena, Noa na ca-rotiricʉ ãcʉmi, ¿mʉja ĩi majiquẽetí? 
JHN.9.31	Caroorã cʉ̃re na ca-jenirijere yʉʉquẽcʉmi Dio, caroaro mani ĩi maji. Cʉ̃re ca-nʉcʉbʉgorãre cʉ̃ ca-boorije cá-ána jetore na yʉʉmi. 
JHN.9.32	Jicãni uno, “Jicãʉ cawimaʉpʉna ca-cape tʉjʉquẽcʉ ca-buiaricʉre cʉ̃ ca-tʉjʉro cá-ájupʉ,” camaja na ca-ĩiro apiya maa. 
JHN.9.33	Dio cʉ̃ ca-jooricʉ mee cʉ̃ ca-ãmata yʉ ca-tʉjʉro áti majiquetiboricʉmi.
JHN.9.34	To bairo cʉ̃ ca-ĩiro na maca oco bairo cʉ̃ ca-ĩiñuparã:
JHN.9.34	—Nemoopʉna carooʉ ca-buiaricʉ anibacʉ quena ¿jãare mʉ buiogatí?
JHN.9.34	To bairo cʉ̃ ĩi tutiri na mena ca-neñapo buenemo rotiquẽjuparã yua.
JHN.9.35	To bairo ca-tʉjʉ majiquetibatacʉre cʉ̃ na ca-roca buuriquere quetire ca-apiwĩ Jesú. To bairi cʉ̃ bʉga ejaʉ oco bairo cʉ̃ ca-ĩiwĩ:
JHN.9.35	—¿Mʉa Dio Macʉre ca-nʉcʉbʉgoʉna mʉ ãtí?
JHN.9.36	To bairo cʉ̃ ca-ĩiro:
JHN.9.36	—Ʉpaʉ, cʉ̃re yʉ nʉcʉbʉgogacʉpʉ. To bairi yʉ buioya, ¿nii majuu cʉ̃ ãtí cʉ̃a? Jesúre cʉ̃ ca-ĩiwĩ.
JHN.9.37	—Meere, mʉ ca-tʉjʉecʉna yʉ ãa. Mʉ mena ca-wada peniina yʉ ãa, cʉ̃ ca-ĩiwĩ Jesú.
JHN.9.38	To bairo cʉ̃ ca-ĩiro apii Jesú tʉna ejacumu, oco bairo cʉ̃ ca-ĩiwĩ:
JHN.9.38	—Ʉpaʉ, mʉre yʉ api nʉcʉbʉgo majuucõa.
JHN.9.39	To bairo cʉ̃ ca-ĩiro:
JHN.9.39	—Dio ye quetire ca-majiquẽna ca-cape tʉjʉquẽnare bairona ãma. Na ca-tʉjʉ majipere joʉ acʉ́ yʉ cá-apʉ́. Aperã maca, “Dio ye quetire ca-majirã jã ãa,” ĩi tʉgooñanucuma. To bairo ĩi tʉgooñabana ca-capea tʉjʉquẽnare bairona anicõa aninucugarãma, ca-ĩiwĩ Jesú.
JHN.9.40	To bairo cʉ̃ ca-ĩiro apirã jicãarã fariseo maja topʉ ca-ãna oco bairo cʉ̃ ca-ĩiwã:
JHN.9.40	—Jã quenare, “Ca-cape tʉjʉquẽnare bairona ca-ãna ãma, Dio yere ca-majiquẽna aniri,” ¿jãare mʉ ĩití? cʉ̃ ca-ĩiwã.
JHN.9.41	Jesú maca na ca-ĩi yʉʉwĩ:
JHN.9.41	—Ca-cape tʉjʉquẽnare bairo Dio yere ca-majiquẽna mʉja ca-ãmata seeto ca-bai buicʉna mʉja aniquetiborã. “Caroaro ca-majirã jã ãa,” ca-ĩirã aniri ca-bui pacoorã majuu mʉja ãa, na ca-ĩi yʉʉwĩ Jesú.
JHN.10.1+JHN.10.2	Jesú camajare na buionemoʉ, oco bairo buio majiorica wame mena na ca-ĩi buiowĩ:
JHN.10.1+JHN.10.2	—Cariapena mʉjaare yʉ ĩi. Nuuricarã ovejare ca-cotei oveja na ca-ani janiro macá jope na ca-jani jãarica jopepʉ jetore jãʉmi. Aperã ovejare ca-jee rutigarã maca ca-jope manona jãarãma. 
JHN.10.3	Jopere ca-cotei maca ovejare ca-coteire cʉ̃ pãa jõʉmi. To bairo cʉ̃ ca-jãaro oveja cʉ̃ ca-wadarijere api majirãma nare ca-coteire. Ovejare ca-cotei na wamere piimi. To bairo nare cʉ̃ ca-piiro apirã cʉ̃re ʉjanucurãma. 
JHN.10.4	Nare pii buti aáti na jʉgo aácʉmi. Cʉ̃ ca-wadarijere api majirã cʉ̃ bero cʉ̃ ʉja nutuanama. 
JHN.10.5	Apeĩ na ʉpaʉ ca-aniquẽcʉre, na ca-tʉjʉ majiquẽcʉre cʉ̃ ʉjaquẽnama. Cʉ̃ ca-wadarijere api majiquẽnama. To bairi noo ca-booro cʉ̃ ruti batecoanama, ca-ĩiwĩ Jesú.
JHN.10.6	Fariseo maja atie buio majiorica wame mena cʉ̃ ca-buiorijere to bairo ĩigʉ ĩmi ca-ĩi majiquẽma.
JHN.10.7	Na ca-api majiquẽto tʉjʉʉ oco bairo na ca-ĩinemowĩ Jesú tunu:
JHN.10.7	—Cariapena mʉjaare yʉ ĩi: Yʉna oveja na ca-jãari jopere bairona ca-ãcʉ̃ yʉ ãa. To bairi yʉ jʉgori camaja Dio tʉpʉ aá majigarãma. 
JHN.10.8+JHN.10.9	To bairi yʉre ca-api nʉcʉbʉgorãre na yʉ netoogʉ rooro na ca-tamuoboriquere. Nare yʉ cotegʉ. Caroaro yʉ mena anicõagarãma. Caroa na ca-boorije na yʉ joocõa anigʉ. Oveja nare ca-cotei caroa ta ca-anopʉre nare cʉ̃ ca-jʉgo buti aátore bairona caroaro na yʉ jʉgo anigʉ yʉre ca-apiʉjarãre. Aperã yʉ jʉgoye cá-atána, caroorã maca ovejare jee rutiri majare bairona ca-añupa, ĩitorique mena ca-buiorã aniri. To bairi oveja maca na ca-wadarijere api majiquetiri nare ca-ʉjaquẽjupa.
JHN.10.10	’Ovejare jee rutiri maja nare jee ruti, jĩa reegarãma. Yʉ maca catícõa aninucuriquere na joʉ acʉ́ yʉ ca-baiwʉ. To bairi caroaro majuu na ani wariñuunucucõato ĩi yʉ cá-apʉ́ ati yepapʉre.
JHN.10.11	’Ovejare caroaro ca-coteire bairo ca-ãcʉ̃ yʉ ãa. Caroaro ca-cotei cʉ̃ yarã ovejare apeĩ yai ucʉ̃ nare cʉ̃ ca-ʉgagaro tʉjʉʉ nare matabojaʉ, cʉ̃ ca-buti aáto cʉ̃ macare cʉ̃ jĩa ʉgaboʉmi carooʉ. 
JHN.10.12	Apeĩ maca ovejare ca-cotebojaʉ, ca-cotei majuu mee maca cʉ̃ ca-cotebojarique wapa jetore tʉgooñaʉmi. To bairi yai cʉ̃ cá-ató tʉjʉʉ to bairona na ree nʉco, atʉ ruti aácʉmi. Cʉ̃ yarã majuu na ca-aniquẽto maca to bairo ácʉmi. To bairo cʉ̃ ca-ruti aáto bero yai maca atí, ovejare na ñee, na acʉo ree bate peocõaʉmi. 
JHN.10.13	Ovejare ca-cotebojaʉ nare ca-cotei majuu aniquetiri to bairo na tʉjʉ ʉjaquẽcʉmi. Cʉ̃ yarã majuu na ca-aniquẽto maca cʉ̃ ca-wapatarije jeto tʉgooñaʉmi.
JHN.10.14+JHN.10.15	’Yʉa ovejare caroaro ca-cote majiire bairona yʉ ãa, oveja ʉpaʉre bairona. Yʉ Pacʉ yʉre majimi. Yʉ quena cʉ̃re yʉ maji. To bairona yʉ quena yʉ yarã yʉre ca-apiʉjarãre na yʉ maji. Ovejare ca-cotei cʉ̃ yarã ovejare nare cʉ̃ ca-tʉjʉ majirore bairona yʉ quena yʉre ca-apiʉjarãre na yʉ tʉjʉ maji. Na quena yʉre majima. Na anicõa aninucuato ĩi na yʉ bai yajibojagʉ. 
JHN.10.16	Aperã judío maja aniquetibana quena yʉ yarã ãma na quena. Na quenare yʉ tʉpʉ na yʉ jee neogʉ. Na quena yʉ ca-buiorijere api nʉcʉbʉgogarãma. Nipetirã yʉre ca-nʉcʉbʉgorã jicã poa macanana anigarãma. Yʉna ovejare ca-coteire bairona jicãʉna ca-ãcʉ̃ yʉ anigʉ.
JHN.10.17	’Camajare na yʉ ca-bai yajibojapere ĩi, yʉre maimi yʉ Pacʉ. 
JHN.10.18	Jicãʉ maca cʉ̃ majuuna yʉre jĩa majiquẽcʉmi. Yʉ majuuna yʉ ca-rotiro yʉre jĩagarãma. Yʉre na ca-jĩaro yʉ roti maji. Yʉre na ca-jĩarije ca-anibato quena yʉ tunu catí maji. Yʉ Pacʉ to bairona yʉre cá-áti rotiwĩ, ca-ĩiwĩ Jesú.
JHN.10.19	Judío maja to bairo cʉ̃ ca-ĩiro apirã ricati jeto ca-tʉgooñawã. 
JHN.10.20	Jicãarã oco bairo ca-ĩiwã:
JHN.10.20	—¿Nope ĩirã cʉ̃re mʉja apití? Ca-mecʉ ãmi. Ca-wãti cʉgoʉ ãcʉmi, ca-ĩiwã.
JHN.10.21	Aperã maca:
JHN.10.21	—Ca-wãti cʉgoʉ maca to bairo buioquetiboʉmi. Ca-wãti cʉgoʉ ca-cape tʉjʉquẽcʉre cʉ̃ ca-tʉjʉro áti majiquẽcʉmi, ca-ĩiwã.
JHN.10.22+JHN.10.23	Pue ca-ano judío maja tirʉmʉpʉ macana Dio wiire áti peorã na ca-tʉgooñari rʉmʉ boje rʉmʉ ca-ãmʉ. Ti boje rʉmʉ na cá-áti paʉ Jesú cá-aámi Dio wiipʉ. 
JHN.10.24	Dio wiipʉre aá, Salomón ya arʉa ca-wamecʉtopʉ jãa, cʉ̃ ca-netogari paʉ judío maja ʉparã cʉ̃re ca-rupa beto cʉ̃ amojore nʉca ejari, oco bairo cʉ̃ ca-ĩi jeniñawã:
JHN.10.24	—Jãare ĩitoʉ mʉ áticõabapa mʉa. ¿Noo cõopʉ majuu cariape jãare mʉ buioʉatí? Dio cʉ̃ ca-jooricʉna mʉ ca-ãmata cariapena jãare buioya, cʉ̃ ca-ĩiwã.
JHN.10.25	To bairo cʉ̃ na ca-ĩiro oco bairo na ca-ĩiwĩ Jesú:
JHN.10.25	—Meere, mʉjaare yʉ buio tʉgabapʉ. Yʉre mʉja api nʉcʉbʉgoquẽpʉ. Yʉ Pacʉ cʉ̃ ca-rotiro mena yʉ cá-átie jʉgori Dio cʉ̃ ca-jooricʉ yʉ ca-aniere mʉjaare yʉ iñoo. 
JHN.10.26	Cʉ̃ ca-rotiro mena yʉ cá-áti iñoorije to ca-anibato quena yʉre mʉja api nʉcʉbʉgoquẽe. Yʉ yarã aniquetibana yʉre mʉja api nʉcʉbʉgoquẽe, na ca-ĩiwĩ Jesú. 
JHN.10.27	—Yʉ yarã maca yʉre api nʉcʉbʉgoma, oveja nare ca-cotei cʉ̃ ca-wadarijere na ca-api majirore bairona. Yʉ yarãre na yʉ tʉjʉ maji. Yʉre api nʉcʉbʉgori yʉre ʉjama. 
JHN.10.28	To canacã rʉmʉ catícõa ãnajere na yʉ joo nare. To bairi yajiquetigarãma. Caroaro na yʉ cʉgo. Yʉ mena ca-ãnare yʉ ema majiquetigarãma aperã maca. 
JHN.10.29	Yʉ Pacʉ nare yʉ ca-joowĩ. Cʉ̃a nipetirã netoro ca-tutuaʉ ãmi. To bairi aperã maca yʉ Pacʉ cʉ̃ ca-cʉgorãre cʉ̃ ema majiquetigarãma. 
JHN.10.30	Yʉ, yʉ Pacʉ mena jicãʉna jã ãa.
JHN.10.31	To bairo cʉ̃ ca-ĩiro apirã judío maja ʉ̃ta rupaa mena cʉ̃ ca-ree jĩagawã. 
JHN.10.32	To bairo na cá-átigaro tʉjʉʉ oco bairo na ca-ĩiwĩ Jesú:
JHN.10.32	—Yʉ Pacʉ cʉ̃ cá-áti majirije mena caroare capee mʉjaare yʉ cá-áti iñoowʉ. ¿Di wamere yʉ cá-átaje wapa yʉre mʉja ree jĩagatí? na ca-ĩiwĩ Jesú.
JHN.10.33	Na maca Jesúre cʉ̃ ca-ĩiwã:
JHN.10.33	—Caroaro mʉ cá-átaje wapa mʉre jã jĩaquẽna. Diore rooro mʉ ca-ĩrije wapa mʉre jã jĩaga. Mʉa camajocʉ anibacʉ quena Diore bairo mʉ aniga. Tie wapa mʉre jã jĩaga, cʉ̃ ca-ĩiwã.
JHN.10.34	To bairo na ca-ĩiro oco bairo na ca-ĩiwĩ Jesú tunu:
JHN.10.34	—Dio cʉ̃ ca-rotiriquere ucarica pũuri mʉja ca-cʉgorije oco bairo ĩi ucarique ãa: “Mʉja quena Diore bairona ca-ãna mʉja ãa.” 
JHN.10.35	Mani maji: Dio ye queti ucarica pũuripʉ ca-ĩrijere, “To bairo ca-ĩitorije ãa,” ĩi majiña maa. Dio ye queti ca-api nʉcʉbʉgorãre, “Mʉja quena Diore bairona ca-ãna mʉja ãa,” na ca-ĩiñupi. 
JHN.10.36	Dio ati yepapʉre yʉre joogʉ yʉ ca-bejewĩ. ¿Nope ĩirã que mʉja maca, “Dio Macʉ yʉ ãa,” yʉ ca-ĩrije jʉgori, “Diore rooro ca-ĩi mʉ ãa,” yʉre mʉja ĩití? 
JHN.10.37	Yʉ Pacʉ yʉre cʉ̃ ca-rotiro mena yʉ cá-átiquẽpata yʉre api nʉcʉbʉgoqueticõaña. 
JHN.10.38	Cʉ̃ ca-rotiro mena yʉ cá-áto maca yʉ cá-áti iñoorijere tʉgooña nʉcʉbʉgoya, yʉre nʉcʉbʉgoquetibana quena. Tiere mʉja ca-tʉgooña nʉcʉbʉgoata yʉ Pacʉ yʉ mena cʉ̃ ca-aniere mʉja majigarã. To bairi yʉ quena jicãʉna yʉ Pacʉ mena yʉ ca-aniere mʉja majigarã, ca-ĩiwĩ Jesú.
JHN.10.39	To bairo cʉ̃ ca-ĩi buiorijere apiri presopʉ cʉ̃ ca-ne aágabama tunu. Cʉ̃ maca nare ca-ruticoami.
JHN.10.40	Cabero Jesú Jordán i nʉgoapʉ ca-peña aácoami. Topʉre Juan ca-bautisari majocʉ cʉ̃ ca-bautisanucuricaropʉ ca-tua nʉcawĩ. 
JHN.10.41	Capaarã cʉ̃ tʉ ejarã oco bairo cʉ̃ ca-ĩiwã yua:
JHN.10.41	—Cariapena ca-ĩiñupi Juan ca-bautisari majocʉ anire buio jʉgoyeyei. Juan apeye unie áti iñooquetibacʉ quena Jesú cʉ̃ ca-baipere cariape ca-buio jʉgoyeyeyupi.
JHN.10.42	Topʉ Jesú cʉ̃ ca-ano camaja capaarã cʉ̃ ca-api nʉcʉbʉgowã.
JHN.11.1	Jesú Jordán i nʉgoapʉ cʉ̃ ca-anitoye Lásaro ca-wamecʉcʉ cʉ̃ ya maca Betaniapʉ riaʉ cá-ájupi. Cʉ̃ jʉgoco jãa romiri María, Marta na quena ti macapʉ ca-añupa. 
JHN.11.2	Cõa Maríana ca-ãmo Jesúre cʉ̃ rʉporipʉ ca-jʉti ñuurijere pio peo, cõ poa ñapo mena ca-tu cojerico. 
JHN.11.3	Lásaro seeto cʉ̃ ca-riaro tʉjʉrã cʉ̃ jʉgoco jãa romiri aperãre Jesúre cʉ̃ ca-buio roti jooyupa:
JHN.11.3	—Ʉpaʉ, mʉ mena macacʉ mʉ ca-maii seeto riami, ca-ĩi jooyupa.
JHN.11.4	To bairo tie quetire apii oco bairo ca-ĩiwĩ Jesú:
JHN.11.4	—Cʉ̃ riaye tamuo, riacoagʉmi baii pʉa. Baibacʉ quena catígʉmi. To bairo cʉ̃ ca-bairije jʉgori Dio cʉ̃ ca-tutuarijere iñoorique anigaro. Yʉ Dio Macʉ quenare, “Ca-tutuaʉ majuu ãmi,” yʉ ĩigarãma, yʉ cá-átiere tʉjʉrã.
JHN.11.5	Na ca-maiwĩ Jesú Martare, cõ baio Maríare, Lásaro quenare. 
JHN.11.6	Na maibacʉ quena nemoona cá-aáquẽmi, tie quetire apibacʉ quena. Pʉga rʉmʉ ca-tua nemowĩ topʉna. 
JHN.11.7	Cabero jã ca-ĩiwĩ:
JHN.11.7	—Jitá Judeapʉ tunu.
JHN.11.8	Oco bairo cʉ̃ jã ca-ĩiwʉ jã maca:
JHN.11.8	—Ʉpaʉ, cãnʉ to macana judío maja ʉ̃ta rupaari mena mʉre ca-ree jĩagabama. ¿Mʉre na ca-jĩagarije to ca-anibato quena topʉ mʉ tunu aágati tunu? Jesúre jã ca-ĩiwʉ.
JHN.11.9	To bairo cʉ̃ jã ca-ĩiro:
JHN.11.9	—To canacã rʉmʉna doce hora jeto buju. To bairi ca-bujuropʉ ʉmʉrecopʉ aáteñarã mʉja pʉga ta roca cumuquẽna. Ʉmʉrecopʉ ca-bujuro maca to bairo mʉja aá maji, ñaaquẽnana. Oco bairo ãa: Dio cʉ̃ ca-booro mʉja cá-áto rooro mʉja tamuoquetigarã. 
JHN.11.10	Ca-naitĩaropʉ mʉja cá-aápata nemoo ca-bauquẽtie jʉgori mʉja pʉga ta roca cumucõaborã. To bairona Dio cʉ̃ ca-booquẽto mʉja cá-ápata to bairona rooro mʉja tamuogarã, jã ca-ĩiwĩ Jesú.
JHN.11.11	Cabero oco bairo jã ca-ĩinemowĩ:
JHN.11.11	—Mani mena macacʉ Lásaro canicoajupʉ. To bairi cʉ̃ yʉ yupioʉ aágʉ, ca-ĩiwĩ Jesú.
JHN.11.12	To bairo cʉ̃ ca-ĩiro oco bairo cʉ̃ jã ca-ĩiwʉ:
JHN.11.12	—Ʉpaʉ, cʉ̃ ca-caniata ñuubʉjaro. Cʉ̃ ca-caniro bero jĩacã ñuugʉmi.
JHN.11.13	Jesú, “Lásaro canicoajupʉ,” ĩi, bai yajicoajupʉ ĩi, ca-ĩiwĩ. Jã maca, canirique majuure jã ca-tʉgooñabapʉ. 
JHN.11.14	To bairo cʉ̃ jã ca-api majiquẽto cariape jã ca-ĩi buiowĩ Jesú:
JHN.11.14	—Lásaro bai yajicoajupʉ. 
JHN.11.15	Topʉ mani ca-aniquẽto ñuubʉja. Yʉ wariñuubʉja caroaro mʉja ca-baipere ĩi. To bairo cʉ̃ ca-bai yajirije jʉgori netobʉjaro yʉre mʉja nʉcʉbʉgogarã. Jitá, Lásaro ãnacʉ cʉ̃ ca-anopʉre mani aáparo.
JHN.11.16	Tomás, ca-sʉ̃rʉaricʉ na ca-ĩi oco bairo jã ca-ĩiwĩ:
JHN.11.16	—Jitá, Jesúre cʉ̃ na ca-jĩaro, mani quenare na jĩato ĩirã mani aáparo.
JHN.11.17	Jesú Lásaro ya macapʉ ejaʉ cʉ̃re na ca-yaariquere ca-queti apiwĩ. Cʉ̃re na ca-yaaricaro bero bapari canacã rʉmʉ ca-netocoajupe. 
JHN.11.18	Lásaro ya maca Betania Jerusalén tʉacãna ca-ãmʉ. Itia kilómetro ape kilómetro recomaca cõo yoaro ca-ãmʉ. 
JHN.11.19	To bairi Jerusalén macana capaarã Marta, Maríare na tʉgooña ocabʉtiato ĩirã, na tʉpʉ cá-ajupá. 
JHN.11.20	To bairi Marta Jesú cʉ̃ ca-ejaro queti apio cʉ̃re ca-boca ejawõ. María maca wiipʉna ca-tuacõañupo. 
JHN.11.21	Marta Jesú tʉpʉ ejao oco bairo cʉ̃ ca-ĩiwõ:
JHN.11.21	—Ʉpaʉ, atopʉ mʉ ca-ãmata yʉ bai bai yajiquetiboricʉmi. 
JHN.11.22	Cʉ̃ ca-bai yajirique to ca-anibato quena, “Dio nipetiro cʉ̃re mʉ ca-jenirijere joʉmi,” yʉ ĩi maji, ca-ĩiwõ.
JHN.11.23	To bairo cõ ca-ĩiro:
JHN.11.23	—Mʉ bai tunu catígʉmi, cõ ca-ĩiwĩ Jesú.
JHN.11.24	—Meere yʉ maji, cʉ̃ ca-ĩiwõ Jesúre. —Tunu catígʉmi ati yepa ca-petiro ca-bai yajiricarã nipetirã na ca-tunu catíri paʉpʉ, ca-ĩiwõ.
JHN.11.25	To bairo cõ ca-ĩiro:
JHN.11.25	—Catíriquere ca-joʉ yʉ ãa. Ca-bai yajiricarãpʉ quenare na ca-tunu catíoʉ yʉ ãa. Yʉre ca-nʉcʉbʉgorã ca-bai yajiricarã anibana quena catígarãma tunu. 
JHN.11.26	Yucʉ ca-catírã yʉre ca-nʉcʉbʉgorã ca-petiqueti yeri mena anicõagarãma. To bairo yʉ ca-ĩiro ¿mʉ api nʉcʉbʉgotí? cõ ca-ĩiwĩ Jesú.
JHN.11.27	Cõ maca cʉ̃ ca-ĩiwõ tunu:
JHN.11.27	—Ʉpaʉ, mʉre yʉ api nʉcʉbʉgo. Dio cʉ̃ ca-jooricʉna Cristona, Dio Macʉna mʉ ãa. Mʉna tirʉmʉpʉ macana, “Jicãʉ atígʉmi,” na ca-ĩricʉna mʉ ãa, ca-ĩiwõ.
JHN.11.28	Marta Jesú mena wada peniri bero cõ baio Maríare ca-pio aámo. Aperã na ca-apiquẽtopʉ oco bairo cõ ca-ĩi buioyupo:
JHN.11.28	—Mani Ʉpaʉ eja tʉgawĩ. Meere, mʉre macami.
JHN.11.29	To bairo cõ ca-ĩiro apio cʉ̃ tʉpʉ yoaro mee cá-ajupó. 
JHN.11.30	Jesú macapʉre ca-ejaquẽmi mai. Marta cʉ̃re cõ ca-bocarica paʉpʉna ca-anicõawĩ. 
JHN.11.31	María cõ ya wiipʉ ca-ãnaco patowãcaro cõ ca-buti aáto tʉjʉrã judío maja cõ tʉpʉ cõ ca-ocabʉtiora atána cõ ca-ʉja aájuparã. “Cõ bai ãnacʉ maja opepʉ otio aáco ácomo,” ca-ĩi tʉgooñañuparã.
JHN.11.32	María Jesú tʉpʉ ejao ca-mubia roca cumu ejawõ, cʉ̃ rʉpori tʉpʉ. Mubia roca cumu ejari oco bairo cʉ̃ ca-ĩiwõ:
JHN.11.32	—Ʉpaʉ, atopʉ mʉ ca-ãmata yʉ bai bai yajiquetiboricʉmi.
JHN.11.33	Jesú to bairo cõ ca-ĩi otiro tʉjʉʉ, cʉ̃re ca-ʉja atána quena na ca-otiro tʉjʉʉ seeto tʉgooñarique pai, na ca-bopaco tʉjʉwĩ. 
JHN.11.34	Bopacoo tʉjʉri oco bairo na ca-ĩi jeniñawĩ:
JHN.11.34	—¿Noopʉ cʉ̃ mʉja yaarí? na ca-ĩiwĩ Jesú.
JHN.11.34	Na maca:
JHN.11.34	—Jitá, mani tʉjʉto, cʉ̃ ca-ĩiwã.
JHN.11.35	Topʉ na mena aácʉ Jesú quena ca-otiwĩ.
JHN.11.36	Cʉ̃ ca-otiro tʉjʉrã jicãarã judío maja oco bairo ca-ĩiwã:
JHN.11.36	—Carina. Seeto cʉ̃ ca-maii anibatacʉmi.
JHN.11.37	Aperã maca oco bairo ca-ĩiwã:
JHN.11.37	—¿Ani ca-cape tʉjʉquẽcʉre ca-netooricʉ Lásarore cʉ̃ ca-bai yajiquẽto cʉ̃ áti majiboyuparí?
JHN.11.38	Jesú seeto bopaco tʉgooñari Lásaro maja opepʉ cá-aámi. Cʉ̃ maja ope ʉ̃ta toti ca-ãmʉ. Ti toti jope ʉ̃ta cui mena biarica toti ca-ãmʉ.
JHN.11.39	To bairi ti ope tʉpʉ ejaʉ:
JHN.11.39	—Ʉ̃ta cuire ne weya, na ca-ĩiwĩ Jesú.
JHN.11.39	To bairo cʉ̃ ca-ĩiro:
JHN.11.39	—Ʉpaʉ, ʉnicoatacʉmi. Bapari canacã rʉmʉ netocoapa cʉ̃re jã ca-cũu rocaricaro bero, Jesúre cʉ̃ ca-ĩiwõ Marta.
JHN.11.40	—Mʉre yʉ buiobapʉ. Yʉre mʉ ca-nʉcʉbʉgoata Dio cʉ̃ ca-tutuarijere mʉ tʉjʉgo, mʉ yʉ ĩibapʉ, cõ ca-ĩiwĩ Jesú.
JHN.11.41	To bairo cʉ̃ ca-ĩiro apirã ti totire ca-pã woowã. Jesú ʉmʉrecóore tʉjʉ mʉgori, Diore oco bairo cʉ̃ ca-ĩiwĩ:
JHN.11.41	—Caacʉ, yʉ ca-jeniejere mʉ api tʉgawʉ. Ñuu majuucõa. 
JHN.11.42	Yʉ maji yʉre mʉ ca-apicõa aninucurijere. Ati majare caroaro na yʉ cá-átibojaparo jʉgoye, “Dio cʉ̃ ca-jooricʉna ãmi,” yʉre na ĩi nʉcʉbʉgoato ĩi to bairo mʉ yʉ jeni.
JHN.11.43	To bairo Diore jeniri bero seeto awajarique mena oco bairo ca-ĩiwĩ:
JHN.11.43	—¡Lásaro, buti ajá! ca-ĩiwĩ Jesú. 
JHN.11.44	To bairo Jesú cʉ̃ ca-ĩirona ca-bai yajiricʉ ca-buti amí cʉ̃ maja opepʉre. Cʉ̃ wamori, cʉ̃ rʉpori jutii mena dʉrericʉ ca-ãmi. Cʉ̃ rʉpoa quena jutii ajero mena na ca-umarica ca-ãmʉ. To bairi Jesú oco bairo na ca-ĩiwĩ:
JHN.11.44	—Cʉ̃re mʉja ca-dʉrerica ajerire õwari cʉ̃ ruu jooya.
JHN.11.45	Capaarã judío maja Maríare ca-tʉjʉrã atána Jesúre cʉ̃ ca-nʉcʉbʉgowã. “Dio cʉ̃ ca-jooricʉna ãmi Jesú,” cʉ̃ ca-ĩi nʉcʉbʉgowã to bairo Lásarore cʉ̃ ca-tunu catíoriquere tʉjʉri. 
JHN.11.46	Aperã maca cʉ̃re ca-nʉcʉbʉgoquẽna aniri fariseo majare ca-wadajãrã aáma. 
JHN.11.47	To bairi fariseo maja sacerdote maja ʉparã mena ca-neñapoyuparã. Neñapori oco bairo ca-ame ĩiñuparã:
JHN.11.47	—¿Dope bairo mani ánaatí? Jesú maca capee majuu caroa wameri áti iñoʉ áami. 
JHN.11.48	Cʉ̃re mani ca-camotaquẽpata nipetirã cʉ̃re ca-nʉcʉbʉgorã anigarãma. To bairi Roma macana ʉparã na polisíare joogarãma. Na joori mani ya macapʉ ca-ani wii Dio wiire roca roti joogarãma. Mani ya maca, nipetirije mani ca-aniecʉtie quenare ree roti joogarãma.
JHN.11.49	To bairi jicãʉ na mena macacʉ Caifá ca-wamecʉcʉ ti cʉmare sacerdote maja ʉpaʉ ca-añupi. To bairi cʉ̃ maca oco bairo na ca-ĩiñupʉ:
JHN.11.49	—Mʉja majiqueti majuucõa. 
JHN.11.50	Mani yarã nipetirã mani ya maca macanare Roma macana na ca-jĩaro rooro majuu mani ya maca baiboro. To bairi jicãʉ jeto nare cʉ̃ ca-jĩa ecooro maca ñuugaro. To bairi nipetirã ye wapa ca-bai yajibojaʉ anigʉmi.
JHN.11.51	Caifá cʉ̃ majuu tʉgooñari to bairo ca-ĩiñupʉ. Ti cʉma sacerdote maja ʉpaʉ cʉ̃ ca-anie jʉgori Diona to bairo cʉ̃ ca-tʉgooñaro cá-ájupi. To bairi, judío majare Jesú na bai yajibojagʉmi ĩi, to bairo ca-ĩiñupʉ Caifá. 
JHN.11.52	Jesú judío maja ca-ãna jeto meere ca-bai yajibojayupi. Dio punaa ca-ãna nipetirãre ati yepa nipetiropʉre ca-ani baterã nipetirã jicã poa cʉ̃ punaa na ãmaro ĩi, na ca-bai yajibojayupi Jesú. 
JHN.11.53	To bairo na ca-neñapo wadapeniri rʉmʉna, “¿Dope bairo átiri Jesúre mani jĩabocʉtí?” ca-ame wadapeni jʉgoyuparã yua.
JHN.11.54	To bairi Jesú cʉ̃re na ca-jĩagarijere majiri judío maja na ca-tʉjʉropʉ cá-aáteñaquẽmi. To bairi Judeapʉre buti, jicã maca Efraín ca-wamecʉti maca ca-yucʉ mani maca ca-anopʉre cá-aámi. Ti macapʉ jã mena cʉ̃ buerã mena ca-tuawĩ.
JHN.11.55	Meere petoacã ca-rʉjawʉ judío maja na boje rʉmʉ pascua na ca-ĩri rʉmʉ ca-ejaparo. Camaja capaarã Jerusalén'pʉ cá-aájupa ti boje rʉmʉ jʉgoye caroorije na cá-átajere na ca-rerije iñoogarã. 
JHN.11.56	Ti macapʉ ãnaa Jesúre cʉ̃ tʉjʉgarã ca-macañuparã. Dio wiipʉ ãnaa ca-ame ĩi jeniñañuparã:
JHN.11.56	—¿Mʉja ca-tʉgooñaata boje rʉmʉ ca-ano cʉ̃ atígabautí?
JHN.11.57	Fariseo maja, sacerdote maja ʉparã oco bairo ca-ĩiñuparã camajare:
JHN.11.57	—Jesú topʉ añupʉ ca-ĩrijere queti apirã jãare buioya, ca-ĩi rotiyuparã. Presopʉ cʉ̃re jã jõogarã ĩirã, to bairo ca-rotiyuparã.
JHN.12.1	Seis rʉmʉri pascua boje rʉmʉ ca-ani paro jʉgoye Jesú Efraín ca-wamecʉtopʉ ca-ãnacʉ Betania ca-wamecʉti macapʉ cá-aámi, Lásarore cʉ̃ ca-tunu catíorica macapʉre. 
JHN.12.2	Topʉ cʉ̃ ca-ejaro cʉ̃ ca-boje ʉgapere ca-quenoo yuubojawã. Marta jãare ca-ʉgarique peobojao ca-ãmo. Topʉ ca-ãna mena Lásaro quena Jesú mena ca-ʉga ruiwĩ. 
JHN.12.3	Jã ca-ʉgari paʉ María ca-jʉti ñuurije ca-wapa pacarije Jesú tʉre ca-neamó. Neatí, cʉ̃ rʉporire ca-pio peowõ. Cabero cõ poa ñapo mena ca-tu cojewõ. To bairo cõ cá-áto ti wii nipetiro ca-jʉti ñuu peticoapʉ.
JHN.12.4	To bairo cõ cá-áto tʉjʉʉ Judas Iscariote, Jesú cʉ̃ cabuei, caberopʉ cʉ̃re ca-jĩagarãre ca-wadajãpaʉ oco bairo ca-ĩiwĩ:
JHN.12.5	—¿Nope ĩo atie ca-jʉti ñuurijere aperãre mʉ nuni wapataquetí? Tiere nuni wapatao jicã cʉma paarique wapa cõo mʉ wapataborico. Tie niyerure ca-bopacoorãre na mʉ jooborico.
JHN.12.6	Ca-bopacoorãre na mai tʉjʉquetibacʉ quena to bairo ca-ĩiwĩ. Niyerure ca-jee ruti paii aniri ca-ĩiwĩ Judas Iscariote. Cʉ̃a jã niyerure ca-cotebojaʉ ca-ãmi. To bairi jã niyeru jãarica poapʉ ca-aniere ca-jee ruticõanucuñupi. 
JHN.12.7	Jesú oco bairo cʉ̃ ca-ĩiwĩ yua:
JHN.12.7	—Cõ cá-átigari wame cõ áparo. Yʉre na ca-yaa rocapere tʉgooñari to bairo áamo. 
JHN.12.8	Ca-bopacoorãre na joori nare mʉja átinemonucu anicõagarã. Yʉ macare caberopʉ mʉja átinemo majiquetigarã. Atopʉ mʉja mena ca-anicõa aninucupaʉ mee yʉ ãa. Ca-bopacoorã maca mʉja mena ca-anicõa aninucuparã ãma, ca-ĩiwĩ Jesú Judare.
JHN.12.9	Judío maja capaarã ca-queti apiyupa Jesú Betaniapʉ cʉ̃ ca-aniere yua. To bairi Jesúre cʉ̃ tʉjʉgarã ca-ejawã. Lásaro cʉ̃ ca-tunu catíoricʉ quenare cʉ̃ tʉjʉgarã ca-ejawã. 
JHN.12.10+JHN.12.11	Jesú Lásarore cʉ̃ ca-tunu catíorique tʉjʉrã sacerdote maja ʉparã na ca-rotirique cá-átinucubatana Jesú macare cʉ̃ ca-apiʉjawã capaarã. Aperã maca ca-booquẽma Jesúre. To bairi judío maja ricati jeto ca-tʉgooñawã. To bairo Jesú macare na ca-apiʉjaro tʉjʉrã sacerdote maja ʉparã Lásaro quenare cʉ̃ ca-jĩagawã, Jesúre na ca-jĩagarore bairona.
JHN.12.12	Pascua judío maja boje rʉmʉ ca-ano yua camaja capaarã Jerusalén'pʉre ca-ejawã. Na ca-ejaricaro bero macá rʉmʉ maca Jesú boje rʉmʉ tʉjʉ acʉ́ cʉ̃ cá-atípere ca-queti apiyupa. 
JHN.12.13	Tiere queti apiri bo pũure pajure jee, cʉ̃re ca-bocara aájupa. Cʉ̃ bocara aána oco bairo ca-ĩi awaja nutuama:
JHN.12.13	—¡Dio ca-ñuu netoʉ ãmi! Cʉ̃ ca-jooricʉ quenare caroa cʉ̃re to ãmaro. ¡Cʉ̃na ãmi mani yaʉ Israel macana Ʉpaʉ! ca-ĩi awajawã. 
JHN.12.14	Jesú burrore cʉ̃ tʉjʉʉ cʉ̃ bui ca-peja aámi. To bairo ácʉ Dio ye queti ucarica pũuripʉ ca-buiorore bairona cá-ámí Jesú. Sacaría tirʉmʉpʉ macacʉ Dio ye quetire buiori majocʉ oco bairo ca-ĩi ucayupi:
JHN.12.15	Mʉjaa Sión ca-wamecʉti maca macana uwiqueticõaña. Tʉjʉya, mʉja Ʉpaʉ burro bui peja nutuatími, ca-ĩi ucayupi Sacaría.
JHN.12.16	Jã cʉ̃ buerã nemoo atie na ca-ucariquere, “Jesú cʉ̃ ca-baiperena ca-ĩi ucayupa,” jã ca-ĩi majiquẽpʉ. Cabero ʉmʉrecóopʉ cʉ̃ ca-tunu aáto bero jã ca-majiwʉ yua. “Dio ye queti ucarica pũuripʉ to ca-ĩricarore bairona cariapena ca-baiwʉ Jesúre,” jã ca-ĩi majiwʉ.
JHN.12.17	Lásarore na ca-yaa rocaricʉpʉre Jesú cʉ̃re cʉ̃ tunu catíoriquere ca-tʉjʉricarã aperãre na ca-buioyupa. “Lásaro na ca-yaa rocaricʉ cʉ̃ ca-anibato quena cʉ̃ ca-tunu catíoyupi Jesú, cʉ̃ ãnacʉre pii buujori,” na ca-ĩi buionucuñupa. 
JHN.12.18	To bairi ti wame Jesú cʉ̃ cá-áti iñooriquere ca-queti apiricarã aniri cʉ̃ ca-boca tʉjʉra ajupa. 
JHN.12.19	Fariseo maja maca to bairo na cá-áto tʉjʉrã na majuu oco bairo ca-ame ĩiñuparã:
JHN.12.19	—Tʉjʉya mʉjaa to bairo ca-bairijere. Camaja cʉ̃ mena jeto aá peticoapa. Dope bairo na mani áti mata majiquẽna.
JHN.12.20	Jerusalén'pʉ pascua boje rʉmʉ ca-ano Diore ca-nʉcʉbʉgorã ca-neñaporicarã watoapʉ jicãarã griego maja quena ca-ejawã.
JHN.12.21	Naa Jesúre cʉ̃ tʉjʉgarã Felipe tʉpʉ ca-ejawã. Felipe maca Betsaida Galilea yepapʉ ca-ani maca macacʉ ca-ãmi. To bairi:
JHN.12.21	—Jesúre jã tʉjʉga, ca-ĩiwã Felipere griego maja.
JHN.12.22	To bairo na ca-ĩiro Felipe Andrére cʉ̃ ca-buioʉ aámi. Cabero na pʉgarãpʉna Jesú tʉpʉ aá, cʉ̃ ca-ĩi buiowã. 
JHN.12.23	“Griego maja mʉ tʉjʉgarã ejama,” na ca-ĩiro apii oco bairo ca-ĩiwĩ Jesú:
JHN.12.23	—Petoacã rʉja yʉ camaja tʉpʉ Dio cʉ̃ ca-jooricʉ aniri bai yajiri bero yʉ ca-tunu catí wamʉ aáparo. 
JHN.12.24	Cariapena mʉja yʉ ĩi. Mani ca-otebori apeare mani ca-otequẽto to bairona tuacõa tia jetona. Ti apeare jitapʉ mani ca-otero puticoato. Ca-putiro bero ti ape ãnato boacoato. To ca-boarije to ca-anibato quena bʉcʉa, tia netobʉjaro capee ricacʉto. To bairo ca-bairijere bairona yʉ bai yaji, bai yajiri bero yʉ ca-tunu catírije jʉgori Dio punaa capaarã anigarãma. 
JHN.12.25	Ati yepa macajere ca-mai netorã una maca catícõa aninucuquetigarãma. Ati yepa macajere ca-maiquẽna maca ʉmʉrecóopʉ catícõa aninucugarãma. 
JHN.12.26	Yʉ ca-rotirijere cá-átigarã yʉ cá-átore bairo na áti ʉjaato. Yʉ mena macana anigarãma yʉ ca-ani paʉpʉre. Yʉ ca-rotirijere cá-áti nʉcʉbʉgorãre caroa majuure na joogʉmi yʉ Pacʉ, ca-ĩiwĩ Jesú.
JHN.12.27	Oco bairo ca-ĩiwĩ Jesú:
JHN.12.27	—Yucʉacã seeto yʉ tʉgooñarique pai. ¿Dope bairo Diore cʉ̃ yʉ ĩi jeniatí? “Caacʉ, yʉ ca-popiye tamuope to baiqueticõato. Yʉre netooña,” Diore yʉ ĩiquẽe. Tierena popiye tamuo yaji acʉ́ yʉ cá-apʉ́ ati yepapʉ. 
JHN.12.28	Caacʉ, mʉ ca-tutuarijere iñooña, ca-ĩiwĩ Jesú, Diore jeniri.
JHN.12.28	To bairo cʉ̃ ca-ĩiro bero jicãʉ ʉmʉrecóopʉ cʉ̃ ca-wadarijere jã ca-apiwʉ. Oco bairo ca-ĩiwĩ:
JHN.12.28	—Yʉ ca-tutuarijere, meere, yʉ áti iñoonucuwʉ. Yʉ iñoonemogʉ tunu, ca-ĩiwĩ Dio ʉmʉrecóopʉ wadaʉ.
JHN.12.29	Jicãarã ʉmʉrecóopʉ ca-wadarijere apirã:
JHN.12.29	—Bʉpo bʉjʉwĩ, ca-ĩiwã. Aperã maca:
JHN.12.29	—Dio tʉ macacʉ apeye unie Jesúre cʉ̃ buiowĩ, ca-ĩiwã.
JHN.12.30	Jesú maca oco bairo na ca-ĩiwĩ:
JHN.12.30	—Yʉre api rotii mee wadawĩ. Mʉja macare na apiato ĩi wadawĩ. 
JHN.12.31	Yucʉacana Dio ati yepa macanare na bejegʉmi cʉ̃re ca-api nʉcʉbʉgoquẽnare, na reegʉ. To bairi yucʉacã ati yepa macana ʉpaʉ Satanáre cʉ̃ roca buugʉmi Dio. 
JHN.12.32	Yucʉpʉ yʉre na ca-tu mʉgoro nipetirã yʉ yarã ca-aniparã yʉ mena macana na ãmaro ĩi to bairo yʉ átigʉ, ca-ĩiwĩ Jesú.
JHN.12.33	To bairo ĩi yucʉ tẽorica pãipʉ yʉ papua tu mʉgo jĩagarãma ĩi, ca-ĩiwĩ Jesú. 
JHN.12.34	Camaja tiere apirã oco bairo ca-ĩiwã:
JHN.12.34	—Dio ye queti ucarica pũuripʉ jãare na ca-bue eñoro oco bairo jã ca-apiwʉ: Dio cʉ̃ ca-bejericʉ Cristo catícõa aninucugʉmi, ĩrique jã ca-apiwʉ. ¿Mʉ maca nope ĩi camaja tʉpʉ Dio cʉ̃ ca-jooricʉre yʉ tu mʉgo jĩagarãma, mʉ ĩití? ¿Ni maca cʉ̃ ãtí camaja tʉpʉ Dio cʉ̃ ca-jooricʉ? cʉ̃ ca-ĩi jeniñawã.
JHN.12.35	Oco bairo na ca-ĩiwĩ Jesú:
JHN.12.35	—Yʉa ati yepa macanare ca-jĩa bujubojaʉre bairo ca-ãcʉ̃ yʉ ãa. Yoaroacã mee mʉja mena yʉ anigʉ. To bairi atopʉ yʉ ca-ano yʉ ca-buiorijere apiʉjaya. To bairo mʉja ca-apiʉjaro majiña mano ca-naitĩaropʉ ca-ãnare bairo rooro mʉja baiquetigarã. Yʉre ca-apiʉjaquẽna ca-naitĩaropʉ ca-ãnare bairona baima. “Noopʉ aána jã baití,” ĩi majiquẽema. 
JHN.12.36	Yʉ maca mʉjaare ca-jĩa bujubojaʉre bairo ca-baii yʉ ãa, mʉja mena ãcʉ̃. Mʉja tʉpʉ yʉ ca-ano yʉre apiʉjaya. To bairi mʉja quena aperãre ca-jĩa bujubojarãre bairona mʉja anigarã mʉja quena, yʉ ye quetire na buiorã, ca-ĩiwĩ Jesú.
JHN.12.36	To bairije ĩi buio yaparoʉ Jesú na ca-yaji weocoami yua.
JHN.12.37	Jesú capee wameri cʉ̃ cá-áti iñoobato quena judío maja cʉ̃ ca-apiʉjaquẽma. 
JHN.12.38	Cʉ̃re na ca-apiʉjaquẽto tirʉmʉpʉ macacʉ Isaía cʉ̃ ca-ucarica wamere bairona ca-baiwʉ. Oco bairo ca-ucayayupi Isaía:
JHN.12.38	Jicãʉ mácana jã ca-buiorijere apiʉjaquẽema. Mani Ʉpaʉ Dio cʉ̃ cá-áti iñoorije tʉjʉbana quena apiʉjaquẽema.
JHN.12.39	To bairi Isaía cʉ̃ ca-ĩrica wamere bairona Jesúre ca-apiʉjaqueti majuucõawã. Isaía oco bairo ca-ucayupi ape wame tunu:
JHN.12.40	Dio ye quetire ca-buiorã na ca-buiorijere camaja na ca-api majiquẽto na cá-ájupi Dio. To bairi caroaro cʉ̃ cá-átiere tʉjʉbana quena tʉjʉ majiquetigarãma. Api puo majiquetibana apiʉjaquetigarãma. To bairi, “Caroorije jã cá-átajere jã majirioya,” Diore ĩi majiquetigarãma, ca-ĩiñupi Isaía.
JHN.12.41	Isaía ti wamere buioʉ ca-ĩi ucayayupi. Cʉ̃ majuuna Jesú cʉ̃ ca-tutuarijere, cʉ̃ ca-aji baterijere ca-tʉjʉyayupi cʉ̃ ãnacʉ. Tiere tʉjʉri to bairona ca-ucayayupi.
JHN.12.42	Judío maja capaarã Jesúre, “Dio cʉ̃ ca-jooricʉ ãcʉmi,” cʉ̃ ca-ĩi tʉgooña nʉcʉbʉgowã bairã pʉa. Jicãarã na ʉparã quena to bairona ca-ĩi tʉgooña nʉcʉbʉgowã. To bairo cʉ̃re tʉgooña nʉcʉbʉgobana quena ca-ĩi buio baujaquẽma, fariseo majare uwibana. Neñapo buerica wiipʉ jã ca-ano jã buurema ĩirã ca-ĩi baujaquẽma. 
JHN.12.43	Dio caroaro nare cʉ̃ ca-ĩi tʉjʉro netoro ca-booyupa camaja to bairo caroaro nare na ca-ĩi tʉjʉpe macare.
JHN.12.44	Jesú nipetirã na apiato ĩi tutuaro wadari na ca-ĩi buiowĩ:
JHN.12.44	—Yʉre ca-apiʉjarã yʉ jeto meere apiʉjama. Yʉ Pacʉ, yʉre ca-jooricʉ quenare apiʉjarã áama. 
JHN.12.45	Yʉre ca-majirã yʉre ca-jooricʉ quenare majima. 
JHN.12.46	Ca-jĩa bujubojaʉre bairona ca-ãcʉ̃ yʉ cá-apʉ́ ati yepapʉ. Yʉre ca-apiʉjarã ca-naitĩaropʉre ca-ãnare bairo na aniqueticõato ĩi yʉ cá-apʉ́. Nare yʉ ca-buiorijere api majigarãma. Caroaro ca-api majirã anigarãma. 
JHN.12.47	Yʉ ca-buiorijere apibana quena tiere cá-átiquẽna ca-bui pacoorã anigarãma. To bairo na ca-baibato quena na yʉ popiyeyequetigʉ. Ati yepa macanare na popiyeyei acʉ́ mee yʉ ca-baiwʉ. Nare netooʉ acʉ́ yʉ cá-ápʉ́. 
JHN.12.48	Yʉre ca-booquẽna, yʉ ca-buiorijere cá-átigaquẽna Dio cʉ̃ ca-popiyeyeparã ani tʉgama. Yʉ ca-buiorije na ca-apiʉjaquẽtie jʉgori na popiyeyegʉmi Dio ati ʉmʉrecóo ca-petiropʉre. 
JHN.12.49	Yʉ majuuna yʉ ca-buiogaro yʉ buioquẽe. Yʉ Pacʉ, yʉre ca-jooricʉ, “To bairo ĩi buioya,” yʉre cʉ̃ ca-ĩi rotiro yʉ buionucu. 
JHN.12.50	Yʉ maji, yʉ Pacʉ cʉ̃ ca-rotirijere ca-apiʉjarã catícõa aninucugarãma. To bairi yʉre cʉ̃ ca-buio rotiricarore bairona camajare na yʉ buio, ca-ĩiwĩ Jesú.
JHN.13.1	Judío maja boje rʉmʉ pascua ca-aniparo jʉgoye macá rʉmʉ ca-añupe yua. Jesú ca-maji tʉgawĩ ati yepapʉ ca-ãnacʉ cʉ̃ Pacʉ tʉpʉ cʉ̃ cá-aápere. Ati yepapʉ ca-ãna cʉ̃re ca-apiʉjarã seeto majuu jã ca-mai netocõa aninucuwĩ. To bairi jãare cʉ̃ ca-mai netorijere iñoʉ cʉ̃ majuuna manire ca-bai yajibojawĩ. 
JHN.13.2+JHN.13.3+JHN.13.4	To bairi Simón Iscariote macʉ, Judas Iscariote, “Jesúre ca-ñeeparãre cʉ̃ yʉ wadajãgʉ,” ca-ĩi tʉgooña tʉgayupi, cʉ̃ yeripʉre Sataná cʉ̃ ca-rotiro. Jesú Dio tʉpʉ cá-atácʉ aniri ca-maji tʉgawĩ topʉ cʉ̃ Pacʉ tʉpʉ cʉ̃ ca-tunu aápere. Nipetirije cá-áti majirije cʉ̃ Pacʉ cʉ̃re cʉ̃ ca-joorique quenare ca-maji tʉgawĩ. To bairi jã ca-ʉga ruiri paʉ Jesú wamʉnʉca, cʉ̃ jutiiro ca-bui macatore ca-tu wee cũuwĩ. Tu wee cũu, juti ajero ca-jia tuuwĩ wẽanucuri paʉpʉ. 
JHN.13.5	Jia tu yaparo ocore ca-rupa bapapʉre ca-pio jãawĩ. Tie oco mena jã rʉporire ca-coje jʉgowĩ. Cojeri bero juti ajero mena ca-tu coje ca-roowĩ.
JHN.13.6	Simón Pedro rʉporire cʉ̃ ca-cojegari paʉ Pedro maca oco bairo cʉ̃ ca-ĩiwĩ Jesúre:
JHN.13.6	—Yʉ Ʉpaʉ, yʉ macare yʉ rʉporire ca-cojepaʉ mʉ aniquẽe.
JHN.13.7	Jesú oco bairo cʉ̃ ca-ĩiwĩ Pedrore:
JHN.13.7	—Yucʉacã yʉ cá-átiere mʉ tʉgooña majiquẽe. Caberopʉ mʉ majigʉ.
JHN.13.8	Pedro cʉ̃ ca-ĩiwĩ Jesúre:
JHN.13.8	—Yʉa, yʉ rʉporire mʉ yʉ coje rotiqueti majuucõa.
JHN.13.8	Jesú cʉ̃ ca-ĩiwĩ Pedrore tunu:
JHN.13.8	—Yʉ ca-cojequẽpata yʉ mena macacʉ mʉ ani majiquetigʉ, cʉ̃ ca-ĩiwĩ Jesú.
JHN.13.9	Simón Pedro cʉ̃ ca-ĩiwĩ Jesúre:
JHN.13.9	—To roquere yʉ rʉpori cojei yʉ wamori, yʉ rʉpoa quenare cojeya.
JHN.13.10	Jesú maca oco bairo cʉ̃ ca-ĩiwĩ tunu:
JHN.13.10	—Ujari bero mani ujanemoquẽna. Ujari bero petoacã aána mani rʉpori jeto ʉgueri tuarique ãno. To bairi mani rʉpori jetore tu cojerique ãno. Mʉja yeri ca-ʉgueri manare bairona mʉja anicõa. To bairo ca-bairã anibana quena jicãʉ mʉja mena macacʉ cʉ̃ yeri ca-ʉgueri paiire bairo ãmi, ca-ĩiwĩ Jesú.
JHN.13.11	Jesú cʉ̃re ca-ñeeparãre ca-wadajãpaʉre ca-maji tʉgawĩ. Cʉ̃ tʉjʉ majiri, “Mʉja mena macacʉ jicãʉ cʉ̃ yeri ca-ʉgueri paiire bairo ãmi,” ĩi, ca-ĩiwĩ Jesú.
JHN.13.12	Jã rʉporire coje yaparoʉ cʉ̃ jutiiro cʉ̃ ca-tu weericarore jaña, cajawo tʉ ca-ejanumuwĩ tunu. Ejanumu, oco bairo jã ca-ĩiwĩ:
JHN.13.12	—¿Mʉja majití to bairo mʉjaare yʉ cá-áti iñooro? 
JHN.13.13	Jã Ʉpaʉ, jãare ca-majioʉ, yʉre mʉja ĩinucu. To bairona yʉ ãa mʉja ca-ĩirore bairona. 
JHN.13.14	To bairi yʉ, mʉja Ʉpaʉ, mʉjaare ca-majioʉ anibacʉ quena mʉja rʉporire yʉ cojewʉ. To bairi mʉja quena ame cojeri, paabojari majare bairona ame átiboja aninucuña. 
JHN.13.15	To bairo yʉ cá-átore bairo na áparo ĩi to bairona mʉjaa yʉ ápʉ́. Mʉja quena to bairona ája. 
JHN.13.16	Cariapena mʉjaare yʉ buio. Jicãʉ maca paa coteri majocʉ, “Yʉ ʉpaʉ netoro ca-ãcʉ̃ yʉ ãa,” ĩi majiquẽemi. Jicãʉ cʉ̃ ca-jooricʉ quena cʉ̃re ca-jooricʉ netoro aniquẽemi. 
JHN.13.17	To bairije mʉjaare yʉ ca-ĩi buiorijere api majiri tiere mʉja cá-átinucuata caroaro ca-ani wariñuurã mʉja anigarã.
JHN.13.18	Mʉja nipetirãpʉre buioʉ mee yʉ ĩi. Yʉ ca-bejericarãre yʉ maji. Dio ye queti ucarica pũuripʉ ca-ĩricarore bairona baigaro. Oco bairo ca-ĩi ucayupa: “Yʉ mena ca-ʉga ruii anibacʉ quena yʉre ca-tʉjʉ punijinii ãmi.” 
JHN.13.19	Mʉjaare buio jʉgoyeyei yʉ ĩi. To bairi yʉ ca-ĩricarore bairona ca-bairo tʉjʉrã cariapena, “Dio cʉ̃ ca-jooricʉ ãmi,” yʉre mʉja ĩi nʉcʉbʉgogarã yua. 
JHN.13.20	Cariapena mʉjaare yʉ ĩi. Yʉ ca-joorã na ca-buiorijere ca-api nʉcʉbʉgorã yʉ quenare api nʉcʉbʉgorã áama. Yʉre ca-api nʉcʉbʉgorã maca yʉre ca-jooricʉ quenare api nʉcʉbʉgorã áama, ca-ĩiwĩ Jesú.
JHN.13.21	To bairo ĩri bero Jesú seeto ca-tʉgooñarique paiwĩ. Tʉgooñarique pai, caroaro jã ca-ĩi buiowĩ:
JHN.13.21	—Cariapena mʉjaare yʉ ĩi. Jicãʉ mʉja mena macacʉ yʉre ca-tʉjʉteerãre yʉre na wadajãgʉmi, yʉre na ñeato ĩi, ca-ĩiwĩ.
JHN.13.22	To bairo cʉ̃ ca-ĩiro apirã, ¿ni macare to bairo manire cʉ̃ ĩibautí? ĩirã, jã ca-ame tʉjʉwʉ, “Anina ãcʉmi,” ĩi majiquetibana. 
JHN.13.23	Yʉ, Jesú cʉ̃ ca-mai majuʉ cʉ̃ tʉna yʉ ca-ruiwʉ. 
JHN.13.24	To bairi Simón Pedro cʉ̃ wamori mena cá-áti buiowĩ, Jesúre ¿ñamʉ majuure mʉ ĩití? cʉ̃ jeniñaña, yʉre ĩi. 
JHN.13.25	To bairi Jesú tʉacã pua tuari cʉ̃re yʉ ca-jeniñawʉ:
JHN.13.25	—Ʉpaʉ, ¿ni majuure mʉ ĩití?
JHN.13.26	Oco bairo yʉ ca-ĩiwĩ Jesú:
JHN.13.26	—Pan cuire yojeri yʉ ca-joʉna anigʉmi. To bairo ĩri bero Simón macʉ Judas Iscariotere ca-yoje joowĩ. 
JHN.13.27	To bairo cʉ̃ ca-yoje joori paʉna Judas yeripʉ ca-jãawĩ Sataná yua. To bairo cʉ̃ ca-jãaro majiri Jesú cʉ̃ ca-ĩiwĩ:
JHN.13.27	—Mʉ cá-átigarijere yoaro mee ája.
JHN.13.28	Jã nipetirã topʉ ca-ʉga ruirã, nope ĩi to bairo cʉ̃ ĩimi, jã ca-ĩi majiquẽpʉ. 
JHN.13.29	Jicãarã oco bairo jã ca-ĩi tʉgooñawʉ: Judas niyeru poare ca-cotei cʉ̃ ca-ano Jesú apeye uniere boje rʉmʉ macajere wapaye rotii ĩimi, o ca-bopacoorãre niyeru na joo rotii ĩimi, jã ca-ĩi tʉgooñawʉ. 
JHN.13.30	To bairi Judas Jesú cʉ̃ ca-yoje joori cuire ne ʉgari bero jã tʉpʉ ca-ãnacʉ ca-buticoa aámi. Cʉ̃ ca-buti aáti paʉ ñamipʉ ca-ãmʉ, meere.
JHN.13.31	Judas cʉ̃ ca-buti aáto bero oco bairo jã ca-ĩiwĩ Jesú:
JHN.13.31	—Yucʉacã camaja tʉpʉ Dio cʉ̃ ca-jooricʉ yʉ ca-tutuarije iñoorique anigaro. Dio cʉ̃ ca-tutuarije quena yʉ jʉgori iñoorique anigaro. 
JHN.13.32	Dio cʉ̃ ca-tutuarijere yʉ ca-iñooro yʉ Pacʉ quena yʉ ca-tutuarijere iñoogʉmi. Nemoona átigʉmi. 
JHN.13.33	Yʉ yarã yoaroacã mee mʉja mena yʉ ani tʉjagʉ. Yʉre mʉja macagarã. Ca-jʉgoyepʉ judío majare na yʉ ca-ĩieparore bairona mʉjaare yucʉacã yʉ ĩi tunu: Yʉ cá-aáparopʉre mʉja aá majiquetigarã. 
JHN.13.34	To bairi cawama wame Dio cʉ̃ ca-rotiri wame oco bairi wame mʉjaare yʉ cũu: Mʉjaare yʉ ca-mairore bairona ame maiña mʉja quena. 
JHN.13.35	Mʉja ca-ame mairo tʉjʉrã aperã nipetirã, “Jesú yarã ãnama,” mʉja ĩi majigarãma, ca-ĩiwĩ Jesú.
JHN.13.36	To bairo cʉ̃ ca-ĩiro Simón Pedro oco bairo cʉ̃ ca-ĩi jeniñawĩ Jesúre:
JHN.13.36	—Ʉpaʉ, ¿noopʉ mʉ aácʉatí?
JHN.13.36	Jesú maca cʉ̃ ca-ĩiwĩ Pedrore:
JHN.13.36	—Yucʉacã yʉ cá-aáparopʉre mʉ aá majiquẽe. Caberopʉ mʉ aágʉ.
JHN.13.37	Pedro cʉ̃ ca-ĩiwĩ tunu:
JHN.13.37	—Ʉpaʉ, ¿nope ĩi mʉ mena nemoona yʉ aá majiqueticʉtí? Mʉre yʉ ca-apiʉjarije jʉgori yʉre na ca-jĩagabato quena mʉ menana yʉ aágʉ.
JHN.13.38	To bairo cʉ̃ ca-ĩiro Jesú cʉ̃ ca-ĩiwĩ:
JHN.13.38	—“Jesúre yʉ ca-apiʉjarije jʉgori yʉre na ca-jĩagabato quena cʉ̃ mena yʉ tuagʉ,” ¿mʉ ĩi tʉgooñatí? Cariapena mʉ yʉ ĩi. Ãbocʉ cʉ̃ ca-wadaparo jʉgoye itiani, “Jesúre cʉ̃ yʉ majiquẽe,” na mʉ ĩitogʉ, uwibacʉ, cʉ̃ ca-ĩiwĩ Jesú.
JHN.14.1	Oco bairo jã ca-ĩinemowĩ Jesú:
JHN.14.1	—Mʉjaa seeto majuu yʉre tʉgooñarique paiqueticõaña. Diore tʉgooña nʉcʉbʉgoya. To bairi yʉ quenare tʉgooña nʉcʉbʉgoya. 
JHN.14.2	Yʉ Pacʉ tʉpʉ mʉja ca-anipa wiiri capee ãa. To ca-mamata mʉjaare yʉ buioboricʉ. Ani majuucõa. To bairi mʉja ca-anipa paʉrire quenoo yuʉ aácʉ yʉ áa. 
JHN.14.3	Mʉja ca-anipa paʉrire quenooboja yaparori bero mʉjaare yʉ jei atígʉ. Topʉ mʉja quena yʉ ca-anopʉre yʉ mena mʉja anicõa aninucugarã. 
JHN.14.4	Yʉ cá-aátopʉre mʉja majirã. Dope bairo topʉ ejarique to anicʉtí mʉja ĩi majirã, ca-ĩiwĩ Jesú.
JHN.14.5	—Ʉpaʉ, cʉ̃ ca-ĩiwĩ Tomás, —mʉ cá-aátopʉre jã majiquẽe. ¿Dope bairo majuu jã aá majibocʉti mʉ cá-aátopʉre ejagarã?
JHN.14.6	Jesú cʉ̃ ca-ĩiwĩ:
JHN.14.6	—Yʉna yʉ ãa camaja yʉ Pacʉ tʉpʉ na ca-ejaro cá-ácʉ. Yʉ jʉgori jeto yʉ Pacʉ tʉpʉ ejarique ãa. Cariape macajere yʉ buio. Catícõa aninucuriquere ca-joʉ yʉ ãa. Yʉre ca-nʉcʉbʉgorã jeto yʉ Pacʉ tʉpʉ ejagarãma. 
JHN.14.7	Yʉre majirã yʉ Pacʉ quenare mʉja majigarã. Yucʉ mena, meere, cʉ̃re mʉja maji tʉga. Meere, cʉ̃re ca-tʉjʉcõa aninucurã mʉja ãa, ca-ĩiwĩ Jesú.
JHN.14.8	Felipe Jesúre cʉ̃ ca-ĩiwĩ:
JHN.14.8	—Ʉpaʉ, mʉ Pacʉre jãare iñooña. Cʉ̃re tʉjʉrã to cõona jã ani wariñuugarã, cʉ̃ ca-ĩiwĩ Felipe.
JHN.14.9	Jesú cʉ̃ ca-ĩiwĩ tunu:
JHN.14.9	—Felipe, mʉja mena yoaro yʉ ca-ãmʉ. ¿Yʉre mʉja tʉjʉ majiquẽetí mai? Noa yʉre ca-tʉjʉrã yʉ Pacʉ quenare tʉjʉma. ¿Nope ĩi, mʉ Pacʉre jã iñooña, yʉre mʉ ĩití? 
JHN.14.10	Yʉ, yʉ Pacʉ mena pʉgarã anibana quena jicãʉna jã ãa. ¿Tiere mʉja majiquẽetí? Yʉ ca-buiorijere yʉ majuuna yʉ buioquẽe. Yʉ Pacʉ yʉpʉre ca-ãcʉ̃ maca cʉ̃na cʉ̃ ca-boorije áami yʉ jʉgori. 
JHN.14.11	Yʉ, yʉ Pacʉ mena pʉgarã anibana quena jicãʉna jã ca-aniere yʉ ca-ĩi buiorijere api nʉcʉbʉgoya. Tiere api nʉcʉbʉgoquẽna maca yʉ cá-átie macare tʉjʉ nʉcʉbʉgoya. 
JHN.14.12	Cariapena mʉjaare yʉ ĩi. Yʉre ca-api nʉcʉbʉgorã una yʉ cá-átiere bairona átigarãma na quena. Yʉ cá-átie netoro átigarãma. Yʉ Pacʉ tʉpʉ yʉ cá-aá jʉgoyecʉto maca to bairo átigarãma. 
JHN.14.13	Nipetirije yʉ jʉgori yʉ wame mena Diore mʉja ca-jeniro mʉjaare yʉ átibojagʉ. Yʉ jʉgori yʉ Pacʉ cʉ̃ ca-tutuarijere na majiato ĩi to bairo mʉjaare yʉ átibojagʉ. 
JHN.14.14	Noo nipetirije yʉ jʉgori yʉ wame mena Diore mʉja ca-jeniro mʉjaare yʉ átibojagʉ.
JHN.14.15	’Yʉre mʉja ca-nʉcʉbʉgoata yʉ ca-rotirijere mʉja átigarã. 
JHN.14.16+JHN.14.17	Yʉ Pacʉre mʉja yʉ jenibojagʉ, Espíritu Santore na jooya ĩi. Cʉ̃ maca mʉja átinemori, mʉja ca-tʉgooña tutuaro átigʉmi Espíritu Santo. To bairi mʉja mena anicõa aninucugʉmi. Espíritu Santo cariape mʉjaare majiogʉmi. Aperã ati yepa macana yʉre ca-apiʉjaquẽna cʉ̃re majiquẽema. To bairi cʉ̃re cʉgoquetigarãma naa. Mʉja maca cʉ̃re mʉja majigarã. Mʉja mena anigʉmi. Mʉjaapʉre anicõa aninucugʉmi. 
JHN.14.18	Mʉjaare yʉ aáweoqueticõagʉ. Mʉja mena anigʉ yʉ atígʉ tunu. 
JHN.14.19	Caberoacã yʉre ca-apiʉjaquẽna yʉre tʉjʉnemoquetigarãma yua. Mʉja maca yʉre mʉja tʉjʉgarã. Ca-catícõa aninucuʉ yʉ ãa. To bairi mʉja quena mʉja catícõa aninucugarã. 
JHN.14.20	Yʉ Pacʉ cʉ̃ Espíritu Santore joogʉmi mʉjaare. To bairo mʉjaare cʉ̃ ca-jooro caroaro mʉja majigarã yʉ Pacʉ mena jicãʉna jã ca-aniere. To bairi yʉ mena mʉja ca-anie quenare mʉja majigarã. Mʉja mena yʉ ca-anie quenare caroaro mʉja majigarã. 
JHN.14.21	Nii yʉ ca-rotirijere majii, tiere ca-apiʉjaʉ ucʉ̃ cariapena yʉre ca-maii ãmi. Yʉre ca-maii ucʉ̃re cʉ̃ maigʉmi yʉ Pacʉ. Yʉ quena cʉ̃re yʉ maigʉ. To bairi yʉ ca-aniecʉtiere cʉ̃ yʉ majiogʉ to bairo cariapena yʉre ca-maii ucʉ̃re, ca-ĩiwĩ Jesú.
JHN.14.22	Juda ca-wamecʉcʉ, Iscariote mee oco bairo cʉ̃ ca-ĩiwĩ Jesúre:
JHN.14.22	—Ʉpaʉ, ¿dope bairo ácʉ mʉ ca-aniecʉtiere jãare mʉ majioʉatí, ati yepa macana mʉre ca-apiʉjagaquẽna macare na majioquẽcʉna?
JHN.14.23	Oco bairo cʉ̃ ca-ĩi yʉʉwĩ Jesú:
JHN.14.23	—Yʉre ca-nʉcʉbʉgorã ãnaa yʉ ca-buiorijere mʉja apiʉjagarã. To bairi mʉja maigʉmi yʉ Pacʉ. Jã pʉgarãpʉna mʉja mena jã anicõagarã. 
JHN.14.24	Yʉre ca-nʉcʉbʉgoquẽna maca yʉ ca-buiorijere apiʉjaquẽema. Mʉjaare yʉ ca-buiorije yʉ ye me ãa. Yʉ Pacʉ yʉre ca-jooricʉ yʉre cʉ̃ ca-buio rotirique maca ãa.
JHN.14.25	’Mʉja mena ãcʉ̃ mai atie nipetirijere mʉjaare yʉ buio. 
JHN.14.26	Yʉ Pacʉre yʉ ca-jeniro maca Espíritu Santore joogʉmi mʉjaare. To bairi Espíritu Santo mʉjaare átinemogʉmi. Mʉja ca-tʉgooña tutuaro mʉja átigʉmi. Nipetirije mʉjaare majiogʉmi. Nipetirije mʉjaare yʉ ca-buiorique quenare mʉja ca-tʉgooña bʉga majiro mʉja átigʉmi.
JHN.14.27	’Yucʉacã aácʉ yʉ áa. To cõona caroaro tʉgooña yerijã ani wariñuurique mʉjaare to ãmaro. Mʉjaare yʉ joo mʉja ca-tʉgooña yerijã wariñuucõa anipere. Tiere joʉ ati yepa macana Diore ca-majiquẽna na cá-áti aniere bairo mee mʉjaare yʉ joo. To bairi, “Aácʉ yʉ áa,” yʉ ca-ĩrijere apirã jʉtiriti tʉgooñarique paiqueticõaña. 
JHN.14.28	“Yʉ Pacʉ tʉpʉ aácʉ yʉ áa,” yʉ ca-ĩiro, meere mʉja api tʉgawʉ. “Cabero mʉja mena anigʉ yʉ atígʉ tunu,” yʉ ca-ĩiro quenare mʉja api tʉgawʉ. Yʉ Pacʉ yʉ netoro ca-ãcʉ̃ ãmi. To bairi yʉ netoro ca-ãcʉ̃ tʉpʉ, yʉ Pacʉ tʉpʉ yʉ cá-aátie quetire apirã ca-wariñuuparã mʉja anibapa. Caroaro yʉre mʉja ca-nʉcʉbʉgoata mʉja wariñuuborã cʉ̃ tʉpʉ yʉ cá-aátiere tʉgooñari. 
JHN.14.29	Mʉjaare yʉ buio jʉgoyeyewʉ meere. To bairi mʉjaare yʉ ca-buio jʉgoyeyerique cõo to ca-bairo tʉjʉrã, “Cariapena ca-ĩiñupi,” yʉre mʉja ĩi nʉcʉbʉgogarã. 
JHN.14.30	Ati yepa macana yʉre ca-apiʉjaquẽnare ca-rotii, Sataná atore atí tʉgami. To bairi yoaro mʉjaare yʉ buionemoquetigʉ. Yʉre ca-roti majii aniqueti majuucõami Sataná, ati yepa macajere roti majibacʉ quena. 
JHN.14.31	Yʉ Pacʉ yʉre cʉ̃ cá-áti rotiriquere yʉ átigʉ. To bairo yʉ cá-áto ati yepa macana yʉ Pacʉre cʉ̃ yʉ ca-nʉcʉbʉgorijere majigarãma, jã ca-ĩi buiowĩ Jesú. To bairo ĩi buio yaparoʉ:
JHN.14.31	—Wamʉnʉcaña. Jitá, mani aáparo, jã ca-ĩiwĩ Jesú.
JHN.15.1	Jesú jãare buio majio, oco bairo ca-ĩiwĩ tunu:
JHN.15.1	—Yʉ jicã wʉ ʉje wʉre bairona yʉ ãa. Yʉ Pacʉ ti wʉre ca-coteire bairo ca-ãcʉ̃ ãmi. 
JHN.15.2	Yʉre ca-api nʉcʉbʉgonucurã ti wʉ rʉpʉrire bairona ãma. Ʉje wʉre ca-otericʉ ca-rica mani rʉpʉrire pajure reecõaʉmi. Ape rʉpʉri ca-ricacʉti rʉpʉri macare capee to rica cʉtinemoato ĩi pajure rʉgoboʉmi. To bairo cʉ̃ cá-átore bairona yʉre ca-api nʉcʉbʉgo quetinucurãre na reegʉmi Dio. Yʉre ca-api nʉcʉbʉgorã macare netobʉjaro caroare na áparo ĩi caroorije na cá-átinucurijere na reebojagʉmi Dio. 
JHN.15.3	Yʉ ca-buiorijere ca-api nʉcʉbʉgorã aniri caroorije mʉja cá-átinucurijere Dio cʉ̃ ca-majirio bojaricarãpʉ mʉja ani tʉga. 
JHN.15.4	Mʉja menapʉ yʉ ca-anicõa aninucurore bairona mʉja quena yʉ mena anicõa aninucuña. Ʉje wʉ ca-rʉpʉ jetona ricacʉti majiquẽe tie majuuna. Ca-rupa wʉpʉre ca-putirica rʉpʉ jeto ricacʉti maji. Ti rʉpʉ ca-bairore bairona yʉ menapʉ mʉja ca-aniquẽpata caroare mʉja áti majiquetiborã.
JHN.15.5	’To bairi ʉje wʉre bairona ca-ãcʉ̃ yʉ ãa. Mʉja maca ca-rʉpʉrire bairo ca-ãna mʉja ãa. Ti wʉpʉre ca-rʉpʉri ca-ricacʉtore bairona caroare átinucuma yʉ mena macana ca-anicõa aninucurã. Yʉ mena mʉja ca-anicõa aniquẽpata caroare mʉja áti majiquetiborã. 
JHN.15.6	Yʉ mena ca-anicõa aninucuquẽna pajure reerica rʉpʉrire bairona ãma. Ti rʉpʉrire jee, peeropʉ joe reerique ãno. Tiere bairona yʉ mena macana ca-aniqueticõa aninucurãre na reegʉmi Dio peeropʉre yua.
JHN.15.7	’Yʉ mena macana mʉja ca-anicõa aninucuata yʉ ca-buiorijere majiritiquẽnana Diore mʉja ca-boorijere cʉ̃ jeniya. Tiere mʉja ca-jeniro tiere mʉja átibojagʉmi Dio. 
JHN.15.8	Aperã camaja quena capee caroare mʉja cá-áto tʉjʉrã Diore api nʉcʉbʉgogarãma. “Cariapena Jesú yarã, Jesú cʉ̃ ca-buericarã ãma,” mʉja ĩi tʉjʉ majigarãma. 
JHN.15.9	Yʉ Pacʉ yʉre cʉ̃ ca-mairore bairona yʉ quena mʉjaare yʉ mai. To bairi mʉjaare yʉ ca-mairore bairona mʉja quena ame mairi anicõa aninucuña. 
JHN.15.10	Yʉ Pacʉ cʉ̃ ca-rotirijere cá-ácʉ yʉ ca-ano yʉre maimi. Mʉja quena yʉ ca-rotirijere cá-áticõa aninucurã mʉja ca-ãmata yʉ ca-mairã mʉja anicõagarã.
JHN.15.11	’Tiere mʉjaare yʉ buio, yʉ ca-ani wariñuurore bairo na quena na ani wariñuato ĩi. To bairi mʉja ani wariñuu netogarã. 
JHN.15.12	Yʉ ca-rotirije oco bairo ãa: Ame maiña, mʉjaare yʉ ca-mairore bairona. 
JHN.15.13	Jicãʉ cʉ̃ yarãre mai netori na bai yajibojaboʉmi. Ape wame mani yarãre mairica wame netoro ca-ani wame maa. 
JHN.15.14	Yʉ ca-rotirijere cá-ána mʉja ca-ãmata yʉ mena macana majuu mʉja anigarã. 
JHN.15.15	“Yʉre ca-paabojarã mʉja ãa,” mʉjaare yʉ ĩiquẽe. Cʉ̃ paabojari maja na ʉpaʉ cʉ̃ cá-átiere majiquẽnama. Yʉ mena macana majuu ca-ãna mʉja ãa. To bairi mʉjaare yʉ buio peocõawʉ yʉ Pacʉ yʉre cʉ̃ ca-ĩrique nipetirije. 
JHN.15.16	Mʉja majuuna, “Cʉ̃ mena macana jã anigarã,” yʉre mʉja ca-ĩiquẽpʉ. Yʉ maca, yʉ mena macana anigarãma ĩi, mʉjaare yʉ ca-bejewʉ. Capee caroare na áparo ĩi, mʉjaare yʉ ca-bejewʉ. Caroaro mʉja cá-átie to ca-petiquetiparore bairo ĩi, mʉjaare yʉ ca-bejewʉ. To bairi yʉ jʉgori, yʉ wame mena noo mʉja ca-boorije Diore mʉja ca-jeniro mʉja joogʉmi. 
JHN.15.17	Ame maiña mʉjaa. Ti wame ãa mʉjaare yʉ cá-áti rotiri wame.
JHN.15.18	’Ati yepa macana yʉre ca-apiʉjaquẽna maca mʉjaare na ca-tʉjʉteero yʉre na ca-tʉjʉtee jʉgoriquere tʉgooñaña. 
JHN.15.19	Ati yepa macana yʉre ca-apiʉjaquẽna mʉja ca-ãmata na mena macanare nare na ca-mairore bairona mʉja maiborãma mʉja quenare. Mʉjaare yʉ ca-bejewʉ na mena ca-anibatanare. To bairi ati yepa macana majuu mee mʉja ãa. To bairi mʉjaare tʉjʉteema. 
JHN.15.20	Tʉgooñaña mepʉ mʉjaare yʉ ca-ĩiejere. Jicãʉ maca paa coteri majocʉ, “Yʉ ʉpaʉ netoro ca-ãcʉ̃ yʉ ãa,” ĩi majiquẽemi. To bairi rooro yʉre cá-ána mʉja quenare to bairona rooro átigarãma. Yʉ ca-buiorijere ca-apiʉjarã maca mʉja quenare apiʉjagarãma. 
JHN.15.21	Yʉ yarã mʉja ãa. To bairi yʉre ca-apiʉjaquẽna maca rooro mʉjaare átigarãma, ati yepapʉ yʉre ca-jooricʉre ca-majiquẽna aniri.
JHN.15.22	’Ati yepapʉre nare yʉ ca-buioʉ ejaquẽpata bui pacooquetiborãma. Yucʉacãre ca-bui pacoorã ãma, yʉ ca-buiorijere ca-apigaquẽna aniri. “Ca-bui pacooquẽna jã ãa,” ĩi majiquẽema. 
JHN.15.23	Yʉre ca-tʉjʉteerã yʉ Pacʉ quenare tʉjʉteema. 
JHN.15.24	Jicãʉ maca apeĩ cʉ̃ cá-áti iñooquetajere capee caroare yʉ cá-áti iñoobapʉ. Yʉ cá-áti iñooquẽpata ca-bui pacoorã aniquetiborãma. Yʉ cá-áti iñooriquere ca-tʉjʉwã. Tiere tʉjʉbana quena yʉre ca-tʉjʉteewã. Yʉ Pacʉ quenare cʉ̃ ca-tʉjʉteewã. 
JHN.15.25	Tirʉmʉpʉ macana na ca-ucaricarore bairona bai. To bairi Dio ye queti ucarica pũuripʉ to ca-ĩirore bairona bai. Oco bairo ĩi: “Ñee wapa mano majuu yʉre ca-tʉjʉteewã.”
JHN.15.26	’Espíritu Santo, cariape ca-ĩi buioʉ mʉjaare átinemoʉ atígʉmi. Yʉ Pacʉ cʉ̃ ca-rotiro mena cʉ̃ yʉ joogʉ. To bairi Espíritu Santo mʉja tʉpʉ acʉ́ cariape yʉ ca-aniere buiogʉmi. 
JHN.15.27	Mʉja quena yʉ ca-aniere mʉja buiogarã aperãre. Nemoopʉna yʉ mena mʉja ca-ani tʉgawʉ. To bairi mʉja quena yʉ ca-aniere mʉja buiogarã aperã quenare.
JHN.16.1	’Yʉre mʉja ca-apiʉjarije wapa aperã rooro mʉjaare popiyeyegarãma ĩriquere mʉjaare yʉ buiowʉ meere. Yʉ ca-buiorijere mʉja ca-majiritiquetiparore bairo ĩi, to bairo mʉjaare yʉ ĩi buiowʉ. 
JHN.16.2	Judío maja na ca-neñapo buenucuri wiiripʉ mʉja ca-ano mʉjaare ree buugarãma aperã. Noo mʉjaare na ca-jĩa reeropʉ, “Dio cʉ̃ booro jĩarã jã áa,” ĩi tʉgooñagarãma. 
JHN.16.3	Yʉ Pacʉre ca-majiquẽna aniri, yʉ quenare ca-majiquẽna aniri to bairo mʉja átigarãma. 
JHN.16.4	Tiere mʉjaare buio jʉgoyeyei yʉ áa. To bairo ca-bairo tʉjʉrã, “To bairona jãare ca-ĩi buiowĩ Jesú,” mʉja ĩi tʉgooñagarã.
JHN.16.4	’Nemoopʉre mʉja mena ãcʉ̃ atiere mʉjaare yʉ ca-ĩi buioquẽpʉ. 
JHN.16.5+JHN.16.6	Yucʉacã mʉjaare yʉ buio. Yʉre ca-jooricʉ tʉpʉ aácʉ yʉ áa. To bairo mʉjaare yʉ ca-ĩiro apibana quena, “¿Noopʉ mʉ aácʉ aátí?” yʉre mʉja ĩi jeniñaquẽe. Mʉja tʉgooñarique paibʉja paro. 
JHN.16.7	Cariapena mʉjaare yʉ ĩi: Mʉjaare ñuubʉjagaro mʉjaare yʉ cá-aáweoro bero. Aáti bero Espíritu Santore mʉjaare yʉ joogʉ. Yʉ cá-aáquẽpata mʉjaare cá-átinemoʉ, mʉja mena ca-anipaʉ atíquetiboʉmi. 
JHN.16.8	Cʉ̃ acʉ́pʉ ati yepa macanare, “Caroorã jã ãa,” na ca-ĩi tʉgooña majiparore bairo nare buiogʉmi. Apeye caroa ca-anie macare buiogʉmi. To bairi Dio ati yepa macanare caroorije na cá-átaje wapa nare cʉ̃ ca-popiyeyepere na majiogʉmi Espíritu Santo. 
JHN.16.9	Yʉre ca-apiʉjaquẽna na ca-ano maca to bairo na ĩi majiogʉmi na ca-popiye tamuopere. 
JHN.16.10	Yʉ Pacʉ tʉpʉ yʉ cá-aáto bero yʉre mʉja tʉjʉnemoquetigarã. To bairo yʉ cá-aábato quena Espíritu Santo yʉre wajoagʉmi, cʉ̃ maca ati yepapʉ anigʉ. To bairi cʉ̃ maca cariape átajere na iñoogʉmi ati yepa macanare. 
JHN.16.11	Ati yepa macana Diore ca-apiʉjaquẽnare ca-rotii, Sataná, meere, Dio cʉ̃ ca-popiyeyepaʉ ani tʉgami. To bairi Diore ca-apiʉjaquẽna Sataná cʉ̃ ca-rotirã ãma. To bairi Dio popiyeyegʉmi na quenare. 
JHN.16.12	Capee mʉjaare yʉ ca-buiope anibapa. Yucʉacã mʉja api majiquetiborã. To bairi yʉ buioquẽe. 
JHN.16.13	Cariapena ca-ĩi buioʉ Espíritu Santo ejaʉpʉ caroaro nipetiro cariape ca-aniere buiogʉmi. Nipetiro cʉ̃ ca-buiorije cariape majuu ca-anie ãa. Cʉ̃ majuuna ĩiquetigʉmi. Dio cʉ̃ ca-buio rotirona cʉ̃ ca-apiriquere buiogʉmi. Caberopʉ ca-baipe quenare mʉjaare buio jʉgoyeyegʉmi. 
JHN.16.14	“Jesú ca-ñuʉ majuu ãmi,” yʉre mʉja ca-ĩi majiparore bairo mʉja buiogʉmi. Yʉ ca-aniere cʉ̃re yʉ ca-buio rotirijere mʉja buiogʉmi. 
JHN.16.15	Nipetiro yʉ Pacʉ cʉ̃ ca-anie yʉ ye ãa. To bairi Espíritu Santo mʉjaare yʉ ca-anie quetire buiogʉmi yua.
JHN.16.16+JHN.16.17	’Petoacã bero yʉre mʉja tʉjʉnemoquetigarã. Cabero yʉre mʉja tʉjʉgarã tunu. Yʉ Pacʉ tʉpʉ yʉ cá-aátie jʉgori to bairo baigaro.
JHN.16.16+JHN.16.17	To bairo cʉ̃ ca-ĩiro apirã jicãarã jã mena macana oco bairo ca-ame ĩiwã:
JHN.16.16+JHN.16.17	—¿Dope bairo ĩigʉ cʉ̃ ĩibautí to bairo ĩi? 
JHN.16.18	“Petoacã bero,” cʉ̃ ca-ĩrije ¿dope bairo ĩigʉ cʉ̃ ĩicʉtí? ¿Ñee uniere buioʉ cʉ̃ ĩicʉtí? jã ĩi majiquẽe, ca-ame ĩiwã.
JHN.16.19	Jesú to bairo na ca-ame ĩrijere majiri oco bairo na ca-ĩiwĩ:
JHN.16.19	—“Petoacã bero yʉre mʉja tʉjʉnemoquetigarã. Cabero yʉre mʉja tʉjʉgarã tunu,” mʉjaare yʉ ca-ĩrijere, ¿ame jeniñarã mʉja áatí? 
JHN.16.20	Cariapena mʉjaare yʉ buio: Seeto majuu oti, mʉja tʉgooñarique paigarã. Ati yepa macana yʉre ca-apiʉjaquẽna maca wariñuugarãma. Seeto mʉja ca-tʉgooñarique pairicaro bero mʉja wariñuurique cʉti wajoagarã. 
JHN.16.21	Jicão ʉta paco macʉ cʉtigopʉ seeto wijio tʉgooñaomo. Cʉ̃ ca-buiaro bero cõ ca-wijioriquere tʉgooñaquẽcomo. Cõ macʉ cʉ̃ ca-buiarije macare tʉgooña wariñuomo. 
JHN.16.22	To bairo cõ ca-bairore bairona mʉja quena popiye majuu mʉja tʉgooñarique pai yucʉacãre. Cabero mʉjaare yʉ tʉjʉ atígʉ tunu. To bairo yʉ ca-tunu tʉjʉ ejaro tʉjʉrã mʉja wariñuu netogarã. Ca-ani wariñuu netorã aniri aperã maca mʉja ca-tʉgooñarique pairo áti majiquetigarãma yua.
JHN.16.23	To bairo ani wariñuucõari mʉja ca-api majiquẽtiere yʉre mʉja jeniñaquetigarã yua. Cariapena mʉjaare yʉ ĩi. Nipetirije yʉ ca-rotiro mena, yʉ wame mena mʉja ca-jeniro yʉ Pacʉ mʉjaare joogʉmi. 
JHN.16.24	Yʉ ca-rotiro mena, yʉ wame mena Diore cʉ̃ mʉja jeniquetinucu mai. Yucʉacã jeniya yua. To bairo mʉja ca-jeniro mʉja joogʉmi Dio. Mʉjaare cʉ̃ ca-jooro mʉja wariñuu netocõagarã.
JHN.16.25	Yucʉpʉna buio majiorica wameri mena mʉjaare buioʉ yʉ áa. Caberopʉre buio majiorica wameri mena mʉjaare yʉ buionemoquetigʉ. Cariape to ca-ĩirore bairona yʉ Pacʉ ye quetire yʉ buiocõagʉ. 
JHN.16.26	Espíritu Santo cʉ̃ ca-ejaro bero yʉ ca-rotiro mena, yʉ wame mena yʉ Pacʉre mʉja jenigarã. To bairi yʉ majuuna yʉ Pacʉre mʉjaare yʉ ca-jenibojape aniquetigaro yua. 
JHN.16.27	Yʉ Pacʉ Dio maimi mʉjaare. Oco bairo ãa. Yʉre mʉja mai. To bairi, “Dio tʉpʉ cá-atácʉna ãmi,” yʉre mʉja ĩi nʉcʉbʉgo. To bairo yʉre mʉja ca-ĩi nʉcʉbʉgoro Dio maimi mʉjaare. 
JHN.16.28	Yʉ Pacʉ mena ca-ãnacʉ ati yepapʉre yʉ cá-apʉ́. Topʉ cá-atácʉ aniri, yucʉacã atopʉre ca-ãnacʉ yʉ Pacʉ tʉpʉ yʉ tunu aágʉ tunu.
JHN.16.29	To bairo cʉ̃ ca-ĩiro apirã cʉ̃ buerã maca oco bairo cʉ̃re jã ca-ĩiwʉ:
JHN.16.29	—Yucʉacã buio majiorica wame mena mʉ buioquẽe. Cariapena mʉ buiocõa. 
JHN.16.30	Yucʉacã, “Nipetirijere ca-majii mʉ ãa,” jã ĩi maji. Noo jã ca-jeniñagarijere mʉ maji tʉga, meere jã ca-jeniñaquẽtona. To bairi, “Dio tʉpʉ cá-atácʉ ãmi,” mʉre jã ĩi nʉcʉbʉgo.
JHN.16.31+JHN.16.32	To bairo jã ca-ĩiro apii oco bairo jã ca-ĩiwĩ Jesú tunu:
JHN.16.31+JHN.16.32	—To bairo yʉre ca-ĩi nʉcʉbʉgorã anibana quena petoacã bero noo mʉja ca-booro mʉja ruti aá bategarã. Yʉre mʉja aáweocoagarã. Jicãʉna yʉ tuagʉ. Jicãʉna yʉ ca-anibato quena, yʉ Pacʉ yʉ mena ãmi. 
JHN.16.33	Yʉ jʉgori patowãcaricaro mano, uwiricaro mano mʉjaare to ãmaro. Ati yepapʉ mʉja ca-ano aperã yʉre ca-apiʉjaquẽna maca mʉjaare popiyeyegarãma. To bairo mʉjaare na ca-popiyeyebato quena tʉgooña ocabʉtiya. Ati yepa macana yʉre ca-apiʉjaquẽnare na yʉ ca-neto tʉgawʉ meere, jã ca-ĩiwĩ Jesú.
JHN.17.1	To bairo ĩri bero tʉjʉ mʉgo, oco bairo cʉ̃ ca-ĩiwĩ Jesú cʉ̃ Pacʉ Diore:
JHN.17.1	—Caacʉ, rooro yʉre na cá-átipe yʉre mʉ ca-cũrica paʉ eja tʉga meere. To bairi mʉ Macʉ yʉ ca-aniere camajare na iñooña. To bairo na mʉ cá-áti iñooro bero camaja caroaro mʉre na ca-tʉgooña nʉcʉbʉgoro yʉ átigʉ. 
JHN.17.2	Camaja nipetirãre ca-rotipaʉre yʉre mʉ ca-cũuwʉ. Nipetirã yʉre mʉ ca-jooricarãre na catícõa aninucupere na joo rotii to bairo yʉre mʉ ca-cũuwʉ. 
JHN.17.3	To bairi camaja Dio, jicãʉna cariape ca-ãcʉ̃re ca-api nʉcʉbʉgorã, yʉre mʉ ca-jooricʉ quenare ca-api nʉcʉbʉgorã catícõa aninucugarãma.
JHN.17.4	’Ati yepapʉre ãcʉ̃, camaja, “Caroaʉ ãmi Dio,” mʉre na ca-ĩiro yʉ cá-ápʉ́. Nipetiro yʉre mʉ cá-áti rotiriquere yʉ cá-áti peocõawʉ. 
JHN.17.5	Caacʉ, ati yepa mʉ cá-átiparo jʉgoye mʉ mena yʉ ca-anicõawʉ, meere. Nemoona mʉ mena caroaro yʉ ca-anicõa anieparore bairona yʉre ája tunu.
JHN.17.6	’Ati yepa macana mena ca-anibatanare mʉ ca-bejeyupa yʉ mena macana ca-aniparãre. Na tʉpʉre cʉ̃ yʉ joogʉ yʉ Macʉre ĩi, to bairo mʉ cá-ájupa. Mʉ ca-aniere na yʉ ca-majiowʉ. Mʉ yarã ca-ãnanare yʉre mʉ ca-joowʉ. Mʉ ca-rotirijere cá-ána ca-ãma. 
JHN.17.7	Yucʉacã caroaro majima: Nipetirije yʉ cá-áti majirije yʉre mʉ ca-joorique ãa. 
JHN.17.8	Nipetiro nare yʉ mʉ ca-buio rotiriquere na yʉ ca-buiowʉ. Tiere na yʉ ca-buioro ca-api nʉcʉbʉgowã. Cariapena mʉ tʉpʉ ca-ãnacʉ yʉ cá-atájere, yʉre mʉ ca-jooriquere apiʉja nʉcʉbʉgoma.
JHN.17.9	’Na ca-baipere na yʉ jeniboja mʉre. Aperã, ati yepa macana yʉre ca-apiʉjaquẽnare na yʉ jenibojaquẽe. Yʉre mʉ ca-jooricarã mʉ yarã ãma. To bairi na yʉ jeniboja mʉre. 
JHN.17.10	Mʉ yarã ca-ãna nipetirã yʉ quenare yʉ yarã ãma. Yʉ yarã ca-ãna quena mʉ yarã ãma. Na jʉgori aperã quena, “Caroaʉ ãmi Jesú,” yʉre ĩi nʉcʉbʉgoma.
JHN.17.11	’Ati yepapʉre yʉ tuaquetigʉ. Yʉ cabuerã jeto tuagarãma. Yʉa mʉ tʉpʉ aácʉ yʉ áa. Caacʉ, caroaʉ majuu aniri mʉ ca-tutuarije mena caroaro na coteya yʉre mʉ ca-jooricarãre. To bairo mʉ cá-áto jicãʉna mani ca-anore bairona jicãro mena anigarãma. 
JHN.17.12	Ati yepapʉ ãcʉ̃, yʉre mʉ ca-jooricarã mena ãcʉ̃ mʉ ca-tutuarije yʉre mʉ ca-joorique mena nare yʉ ca-cotenucuwʉ. To bairi jicãʉ maca yʉre yaji weoquẽmi. Jicãʉ jeto ca-jʉgoyepʉna yʉ mena ca-anibatacʉ ca-yajipaʉ ãmi. Mʉ ca-ĩricarore bairona cʉ̃ jetona yʉre yaji weomi. To bairo cʉ̃ ca-yaji weoro Dio ye queti ucarica pũuripʉ tirʉmʉpʉ macana na ca-ĩi ucaricarore bairo cariapena bai.
JHN.17.13	’Yucʉacã mʉ tʉpʉ aácʉ yʉ áa. Ati yepapʉ ãcʉ̃ mʉ ye quetire yʉ ca-buionucuwʉ. Nare yʉ ca-buionucuwʉ yʉ yarã na ca-ani wariñuu netoparore bairo ĩi. 
JHN.17.14	Yʉre mʉ ca-buio rotiriquere na yʉ ca-buio netonucuwʉ. Tiere yʉ ca-buioro ca-apiʉjarã aniri ati yepa macana majuu me ãma. Yʉ quena ati yepa macacʉ mee yʉ ãa. To bairi na quena yʉre bairona ca-anicõa aninucuparã ãma. To bairo ati yepa macana mena ca-aniquẽna na ca-ano yʉ ca-buiorijere ca-apiʉjaquẽna maca na tʉjʉteema. 
JHN.17.15	Ati yepapʉ yʉre ca-booquẽna watoapʉ ca-ãnare nemoona mʉ tʉpʉ na jee aácʉja yʉ yarãre ĩi mee yʉ ĩi. Sataná caroorije nare cʉ̃ cá-áti rotigaro na matabojaya ĩi, to bairo yʉ ĩi. 
JHN.17.16	Ati yepa macacʉ yʉ aniquẽe yʉa. Na quena ati yepa macana majuu me ãma. 
JHN.17.17	Mʉ ye queti cariape macajere na ca-apiʉjaro na ája. To bairo tiere na ca-apiʉjaro mʉ yarã caroarã majuu na ca-ano na mʉ átigʉ. Mʉ ye queti ca-ĩitorije me ãa. Cariape macaje ãa. 
JHN.17.18	Mʉ ye quetire ati yepa macanare yʉre buio rotii yʉ mʉ ca-joowʉ. To bairona yʉ quena yʉ buerãre ati yepa macana aperãre na buioato ĩi, na yʉ joo. 
JHN.17.19	Yʉ majuuna na ye wapa na yʉ bai yajibojagʉ. To bairo yʉ ca-bairo na quena mʉ ye queti cariape ca-aniere apiʉjari mʉ yarã majuu caroarã anigarãma.
JHN.17.20	’Yʉ buerã jeto meere na jenibojaʉ yʉ áa. Caberopʉ na ca-buiorijere ca-api nʉcʉbʉgoparã quenare na yʉ jeniboja mʉre. 
JHN.17.21	Jicãʉna mani ca-anore bairona jicãro mena na ãmaro ĩi, na yʉ jeniboja. Caacʉ, yʉ mena mʉ ca-anore bairo, yʉ quena mʉ mena yʉ ca-anore bairo na quena jicãro mena na ãmaro. To bairo jicãro mena caroaro na ca-ano tʉjʉrã aperã quena ati yepa macana, “Dio cʉ̃ ca-jooricʉna ãmi Jesú,” ĩi nʉcʉbʉgogarãma na quena. 
JHN.17.22	Caroa majuu ca-aniere yʉre mʉ ca-jooriquere na yʉ ca-joo netowʉ, jicãro mani ca-anore bairona na quena jicãro mena na ãmaro ĩi. 
JHN.17.23	Na menapʉre yʉ ãa. Mʉ maca yʉpʉre mʉ ãa. To bairi na quena jicãro mena anigarãma. To bairo na ca-bairo tʉjʉ cõoñari aperã ati yepa macana quena, “Dio ʉmʉrecóo macacʉ cʉ̃ ca-jooricʉna ãmi Jesú,” ĩi majigarãma. “Cʉ̃re ca-apiʉjarãre na maimi Dio, cʉ̃ Macʉre cʉ̃ ca-mairore bairona,” ĩi majigarãma. 
JHN.17.24	Ati yepare átigʉ jʉgoyepʉna, meere, yʉre mʉ ca-maiwʉ. Yʉre maii caroa majuu ca-aniere yʉre mʉ ca-joowʉ. Yʉre ca-apiʉjarã yʉre mʉ ca-jooricarã na quena yʉ mena mʉ tʉpʉ na cá-aápere yʉ boo. Caroa majuu yʉ ca-aniere yʉre mʉ ca-jooriquere na tʉjʉato ĩi, mʉ tʉpʉ na cá-aápere yʉ boo. 
JHN.17.25	Caacʉ, caroa jetore cá-átinucuʉ mʉ ãa. Caroare cá-ácʉ mʉ ca-anibato quena ati yepa macana mʉre majiquẽema. Mʉre yʉ maji yʉa. Ati maja yʉ buerã quena majima yʉre mʉ ca-jooriquere. 
JHN.17.26	To bairi mʉ ca-aniecʉtiere nare yʉ ca-majionucuwʉ. Nare yʉ majio janaquetigʉ. To bairona na yʉ majiocõa aninucugʉ. Napʉre yʉ anicõagʉ. To bairo napʉre yʉ ca-ano ca-ame mairã anicõa aninucugarãma. Yʉre mʉ ca-mairore bairona na quena ame maigarãma. To bairi yʉ quena na mena yʉ anicõa aninucugʉ, na ca-ĩi jenibojawĩ Jesú cʉ̃ buerãre cʉ̃ Pacʉ Diore yua.
JHN.18.1	Jesú cʉ̃ Pacʉre cʉ̃ ca-jeniro bero Jerusalén'pʉ ca-ãnana jã cá-aápʉ. Aána Cedrón ca-wamecʉti ya riaacãre jã ca-peña aápʉ. Ti yaacãre peña, ape nʉgoapʉ Olivo na ca-oterica yepa ca-ãmʉ. Topʉ jã ca-ejawʉ Jesú mena. 
JHN.18.2	Judas Jesúre ca-tʉjʉteerãre ca-ñee rotipaʉ quena ca-majiwĩ ti paʉ olivo oterica yepare. Jesú topʉ nairoacã jãare ca-jʉgo aáteñanucuwĩ. To bairi caroaro ca-majiwĩ Judas. 
JHN.18.3+JHN.18.4+JHN.18.5	Topʉ jã ca-ani paʉ polisía maja mena ca-ejawĩ Judas. Aperã Dio wiire ca-coterã polisía quena ca-ejawã Judas mena. Sacerdote maja ʉparã, fariseo maja na ca-jooricarã ca-ãma. Caroaro ca-beju wamooricarã ca-ãma. To bairi na ca-jĩa bujuricʉri mena ca-jĩa buju ejawã. Judas, Jesúre ca-wadajãricʉ na mena ca-ãmi. Jesú ca-maji tʉgayupi cʉ̃re ca-baipere. To bairo maji tʉgabacʉ quena na bocaʉ:
JHN.18.3+JHN.18.4+JHN.18.5	—¿Ñamʉre mʉja macatí? ca-ĩiwĩ.
JHN.18.3+JHN.18.4+JHN.18.5	Oco bairo cʉ̃ ca-ĩi yʉʉwã:
JHN.18.3+JHN.18.4+JHN.18.5	—Jesú, Nasaré macacʉre jã maca, ca-ĩiwã.
JHN.18.3+JHN.18.4+JHN.18.5	Jesú na ca-ĩiwĩ tunu:
JHN.18.3+JHN.18.4+JHN.18.5	—Cʉ̃na yʉ ãa.
JHN.18.6	Jesú, “Cʉ̃na yʉ ãa,” cʉ̃ ca-ĩiro api acʉari, ca-uwi dui tunu ree cumuwã. 
JHN.18.7	To bairo na ca-bairo:
JHN.18.7	—¿Ñamʉre mʉja macatí? na ca-jeniñanemowĩ Jesú tunu.
JHN.18.7	—Jesú, Nasaré macacʉre jã maca, cʉ̃re ca-ĩi yʉʉwã cʉ̃re ca-ñeerã atána tunu.
JHN.18.8	To bairo na ca-ĩiro:
JHN.18.8	—Meere, “Yʉna yʉ ãa,” mʉjaare yʉ ĩi tʉgawʉ, na ca-ĩiwĩ Jesú. —To bairi yʉre mʉja ca-macaata ati majare yʉ buerãre na buti aá rotiya.
JHN.18.9	Ca-jʉgoye Jesú cʉ̃ ca-buiorique cariape to baiato ĩi, to bairo ca-ĩiwĩ. Oco bairo cʉ̃ ca-ĩrique ca-ãmʉ: “Yʉ Pacʉ yʉre cʉ̃ ca-jooricarãre jicãʉ maca yʉre yaji weoquẽmi,” ĩrique ca-ãmʉ. 
JHN.18.10	To bairo tiere cʉ̃ ca-ĩiro Simón Pedro cʉ̃ jarerica pãire ca-yoo wee neewĩ. Yoo wee nee, sacerdote maja ʉpaʉre ca-paa coteri majocʉ Malco ca-wamecʉcʉre cariape nʉgoa macá amoorore ca-pa ta ñoocõa joowĩ. 
JHN.18.11	To bairo cʉ̃ cá-áto tʉjʉʉ oco bairo cʉ̃ ca-ĩiwĩ Jesú Pedrore:
JHN.18.11	—Mʉ jarerica pãire quenoo cũuña. Yʉ Pacʉ cʉ̃ ca-popiye tamuo rotiricarore bairona yʉ popiye tamuogʉ, cʉ̃ ca-ĩiwĩ Jesú.
JHN.18.12+JHN.18.13	To bairi polisía maja, na ʉpaʉ mena, aperã sacerdote maja ʉparã na ca-jooricarã mena Jesúre cʉ̃ jia turi, cʉ̃ ca-necoama Aná ca-wamecʉcʉ ya wiipʉ. Caifá mañicʉ ca-ãmi cʉ̃a. Caifána ca-ãmi sacerdote maja ʉpaʉ ti cʉmare. 
JHN.18.14	Caifána ca-jʉgoyepʉre judío majare: “Jicãʉ jeto romano majare cʉ̃ ca-jĩa ecooro ñuugaro. To bairi nipetirã ye wapa manire ca-bai yajibojaʉ anigʉmi,” ca-ĩricʉ ca-ãmi.
JHN.18.15	Jesúre na ca-ñee aáto Simón Pedro, yʉ quena nare jã ca-ʉja aápʉ. Sacerdote maja ʉpaʉ yʉre ca-tʉjʉ majiwĩ. To bairi cʉ̃ ya wiire cʉ̃ ca-jani jãarica janiro pupeapʉre yʉ ca-jãa aápʉ. 
JHN.18.16	Pedro maca jopepʉna ca-tua nʉcawĩ. To bairo cʉ̃ ca-bairo tʉjʉʉ jope ca-coteore jeniri cʉ̃re yʉ ca-pijo jõowʉ. 
JHN.18.17	To bairi Pedro cʉ̃ ca-jãaro cõ maca cʉ̃ ca-jeniñawõ:
JHN.18.17	—¿Mʉa cʉ̃ mena macacʉ mee mʉ ãtí?
JHN.18.17	To bairo cõ ca-ĩiro:
JHN.18.17	—Yʉ aniquẽe, cõ ca-ĩiwĩ Pedro.
JHN.18.18	Seeto ca-joowʉ. To bairi ti wiire paa coteri maja polisía maja mena ca-peero riowã. Ti peero tʉ ca-juma tʉjʉnucucõawã. Pedro quena na mena ca-jumaʉ aámi.
JHN.18.19	Sacerdote maja ʉpaʉ Jesúre oco bairo cʉ̃ ca-ĩi jeniñawĩ yua:
JHN.18.19	—¿Di maja una na ãtí mʉ cabuerã? ¿Ñee uniere nare mʉ buenucutí? cʉ̃ ca-ĩi jeniñawĩ.
JHN.18.20	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.18.20	—Nipetirã na ca-apijoropʉ yʉ ca-buiowʉ judío maja neñapo buerica wiiripʉ, Jerusalén macá wii Dio wiipʉ quenare yʉ ca-buionucuwʉ. Yajioropʉ yʉ ca-buioquetinucuwʉ. 
JHN.18.21	¿Nope ĩi yʉre mʉ jeniñatí? Aperã yʉre ca-apiricarãre na jeniñaña. Yʉ ca-buionucuriquere majirãma. To bairi mʉre buiogarãma, cʉ̃ ca-ĩiwĩ Jesú.
JHN.18.22	To bairo Jesú cʉ̃ ca-ĩiro apii jicãʉ polisía Dio wiire coteri majocʉ Jesú riyare cʉ̃ paari, oco bairo cʉ̃ ca-ĩiwĩ:
JHN.18.22	—¿Ñeere ĩi to bairo rooro mʉ yʉʉtí sacerdote maja ʉpaʉre?
JHN.18.23	Jesú maca oco bairo cʉ̃ ca-ĩiwĩ:
JHN.18.23	—Jocʉna yʉ ca-ĩata yʉ ca-ĩitori wame macare ĩi buioya. Cariapena yʉ ca-ĩibato quena ¿nope ĩi yʉre mʉ paatí? cʉ̃ ca-ĩiwĩ Jesú polisíare.
JHN.18.24	Cabero Aná Jesúre jia turicʉpʉre cʉ̃ ca-joowĩ sacerdote maja ʉpaʉ Caifá tʉpʉre.
JHN.18.25	To bairo ca-bairi paʉ Pedro peero tʉ ca-juma tʉjʉnucuwĩ. Topʉ cʉ̃ ca-tʉjʉnucuro cʉ̃ ca-jeniñawã:
JHN.18.25	—¿Mʉa jĩi mena macacʉ mee mʉ átí? cʉ̃ ca-ĩi jeniñawã.
JHN.18.25	To bairo cʉ̃ na ca-ĩiro:
JHN.18.25	—Cʉ̃ mee yʉ ãa, na ca-ĩiwĩ.
JHN.18.26	Cabero jicãʉ sacerdote maja ʉpaʉre ca-paa coteri majocʉ Pedrore cʉ̃ ca-ĩiwĩ tunu:
JHN.18.26	—Mepʉ mʉ yʉ tʉjʉwʉ Olivo na ca-otericaropʉ cʉ̃ mena mʉ ca-ano, cʉ̃ ca-ĩiwĩ. To bairo ca-ĩi Pedro cʉ̃ amooro cʉ̃ ca-pa taricʉ bai ca-ãmi.
JHN.18.27	To bairo cʉ̃re cʉ̃ ca-ĩiro apii Pedro:
JHN.18.27	—Yʉ aniquẽe, cʉ̃ ca-ĩitowĩ tunu.
JHN.18.27	To bairo cʉ̃ ca-ĩitori paʉna ãbocʉ ca-wadawĩ yua.
JHN.18.28	Cabero ca-bujuparo jʉgoyeacã Jesú Caifá ya wiipʉ ca-ãnacʉre cʉ̃ ca-ne aáma romano maja ʉpaʉ majuu cʉ̃ ca-cũricʉ cʉ̃ ca-rotibojaʉ ya wiipʉre. Jesúre ca-ñeericarã judío maja aniri ti wiipʉre ca-jãaquẽma. Romano maja ya wiipʉre na ca-jãa aápata pascua macaje boje ʉga rotiya maniboricaro. Ca-ʉgueri pairãre bairona tuaboricarãma. To bairi Pilato ya wiipʉre ca-jãaquẽma, judío majocʉ aniquẽemi ĩirã. 
JHN.18.29	Na ca-jãagaquẽto tʉjʉʉ Pilato ca-buti amí, na mena wadapenigʉ. Oco bairo na ca-ĩiwĩ:
JHN.18.29	—¿Ñee unie caroorije cá-ácʉ ãmi ĩirã anire mʉja wadajãtí?
JHN.18.30	Oco bairo cʉ̃ ca-ĩiwã judío maja maca:
JHN.18.30	—Caroorije cá-átiquẽcʉ cʉ̃ ca-ãmata mʉ tʉpʉ cʉ̃re jã ne atíquetiboricarã.
JHN.18.31	To bairo na ca-ĩiro apii Pilato na ca-ĩiwĩ tunu:
JHN.18.31	—Cʉ̃ ne aánaja. Mʉja majuuna mʉja ca-rotirique cʉtinucurore bairona cʉ̃ jeniñari cʉ̃ popiyeyeya.
JHN.18.31	To bairo cʉ̃ ca-ĩiro judío maja ʉparã oco bairo cʉ̃ ca-ĩiwã Pilatore:
JHN.18.31	—Jãare judío majare jã jĩa rotiquẽema mʉ yarã ʉparã gobierno maja.
JHN.18.32	To bairi cariapena ca-baiwʉ, “Yucʉ tẽorica pãipʉ yʉre tu mʉgo nʉco jĩagarãma,” Jesú to jʉgoyepʉ jãare cʉ̃ ca-ĩi buiorica wamere bairona. 
JHN.18.33	To bairi Pilato cʉ̃ ya wiipʉ jãa átiri Jesú quenare cʉ̃ ca-jãa rotiwĩ. Cʉ̃ jãa roti, oco bairo cʉ̃ ca-ĩi jeniñañupʉ:
JHN.18.33	—¿Mʉna judío maja Ʉpaʉ mʉ ãtí?
JHN.18.34	Jesú oco bairo cʉ̃ ca-ĩi yʉʉyupʉ Pilatore:
JHN.18.34	—¿Mʉ majuu mʉ ca-tʉgooñari wamere yʉre mʉ jeniñatí? o ¿aperã judío maja mʉre na buiotí que? cʉ̃ ca-ĩiñupʉ Jesú.
JHN.18.35	To bairo cʉ̃ ca-ĩiro:
JHN.18.35	—Judío majocʉ mee yʉ ãa. Yʉa judío maja mʉja cá-áti aniere yʉ majiquẽe. Mʉ ya yepa macana judío maja, sacerdote maja ʉparã, ¿ñe unie mʉ cá-áti buicʉto atopʉ mʉre na neatí? Jesúre cʉ̃ ca-ĩiñupʉ Pilato.
JHN.18.36	To bairo cʉ̃ ca-ĩiro Jesú cʉ̃ ca-ĩiñupʉ tunu Pilatore:
JHN.18.36	—Yʉa ati yepa macana ʉpaʉ mee yʉ ãa. Ati yepa macana ʉpaʉ yʉ ca-ãmata judío maja ʉparã yʉre na ca-jĩagaro yʉre ca-apiʉjarã maca na quẽborãma. Yʉre na ca-jĩagaro matabojarã na quẽborãma. Ati yepa macana ʉpaʉ mee yʉ ãa yʉa.
JHN.18.37	To bairo cʉ̃ ca-ĩiro apii Pilato cʉ̃ ca-ĩiñupʉ:
JHN.18.37	—¿To roquere ʉpaʉ majuu mʉ ãtí?
JHN.18.37	To bairo cʉ̃ ca-ĩiro:
JHN.18.37	—Mʉ ca-ĩirore bairona ʉpaʉ majuuna yʉ ãa, cʉ̃ ca-ĩiñupʉ Jesú Pilatore. —Cariape macajere buioʉ acʉ́ ati yepapʉ yʉ ca-buiawʉ. Nipetirã cariape macajere ca-boorã yʉ ca-buiorijere apiʉjama, ca-ĩiñupʉ Jesú.
JHN.18.38	To bairo cʉ̃ ca-ĩiro:
JHN.18.38	—¿Dije unie majuu to ãtí cariape macaje? cʉ̃ ca-ĩiñupʉ Pilato.
JHN.18.38	Pilato to bairo Jesúre jeniñari bero judío maja ʉparã mena wadapenigʉ ca-buti ejawĩ tunu. Buti ejaʉ, oco bairo na ca-ĩiwĩ:
JHN.18.38	—Caroorijere cá-átacʉ ãmi, ca-bui pacoʉna ãmi, yʉ ĩi majiquẽe. 
JHN.18.39	Mʉja ca-bainucurije oco bairo ãa: Pascua boje rʉmʉ ca-ano jicãʉ presopʉ ca-ãcʉ̃re yʉre mʉja buu rotinucu. To bairi Jesúre, ¿judío maja Ʉpaʉ macare yʉ ca-buuro mʉja bootí?
JHN.18.40	To bairo cʉ̃ ca-ĩiro apirã seeto awajarique mena oco bairo cʉ̃ ca-ĩi awajawã Pilatore:
JHN.18.40	—Cʉ̃re buuqueti majuucõaña. Barrabá macare cʉ̃ buu jooya, ca-ĩi awajawã. Barrabá ca-jee ruti paii ca-ãmi.
JHN.19.1	Camaja, “Barrabá macare cʉ̃ buuya,” na ca-ĩi awajaro apii Jesúre na ca-bape rotiwĩ Pilato. 
JHN.19.2	Cʉ̃ yarã polisía pota beto cʉ̃ rʉpoapʉre ca-peowã. To bairi jutiiro ca-jũabʉjariro ʉpaʉ cʉ̃ ca-jañari yeje unore cʉ̃ ca-jãawã Jesúre. 
JHN.19.3	Cabero cʉ̃ tʉpʉ aá, oco bairo cʉ̃ ca-ĩi epewã:
JHN.19.3	—¡Judío maja Ʉpaʉ caroa cʉ̃re to ãmaro!
JHN.19.3	To bairo ĩi eperãna cʉ̃ riyare ca-panucuwã.
JHN.19.4	Cabero Pilato cʉ̃ ya wiipʉ ca-ãnacʉ ca-buti ejawĩ tunu. Buti ejaʉ, camajare na ca-ĩiwĩ:
JHN.19.4	—Ñe unie majuu caroorije cá-ácʉ ãmi, ca-bui pacoʉ ãmi, ĩrica wame yʉ bʉgaqueti majuucõa. To bairi mʉja tʉpʉ cʉ̃ yʉ pii buti atígʉ. Mʉja tʉjʉ majigarã.
JHN.19.5	To bairi Jesúre cʉ̃ ca-ne buti ejawã. Jesú maca buti ejaʉ pota beto cʉ̃re na peorica betore ca-pejawĩ cʉ̃ rʉpoapʉ. Ʉpaʉ ya jutiiro polisía maja na ca-jãaricaro quenare ca-jaña buti ejawĩ. Cʉ̃re na ca-ne buti ejaro Pilato oco bairo na ca-ĩiwĩ camajare:
JHN.19.5	—¡Tʉjʉya! Anina ãmi.
JHN.19.6	To bairo cʉ̃re tʉjʉrã sacerdote maja ʉparã, aperã Dio wii ca-coterã polisía maja seeto ca-ĩi awajawã:
JHN.19.6	—¡Yucʉ tẽorica pãipʉ cʉ̃re na papua jĩacõato! cʉ̃ ca-ĩi awajawã Pilatore.
JHN.19.6	Pilato oco bairo na ca-ĩiwĩ:
JHN.19.6	—Mʉja majuuna yucʉ tẽorica pãipʉ cʉ̃ papua jĩarãja. Yʉa, “Caroorije cá-átacʉ ãmi, ca-bui pacoʉna ãmi,” yʉ ĩi majiquẽe, ca-ĩiwĩ Pilato.
JHN.19.7	Judío maja ʉparã maca cʉ̃ ca-ĩiwã:
JHN.19.7	—Cʉ̃ majuuna, “Yʉa Dio Macʉna yʉ ãa,” jã ca-ĩiwĩ. To bairije ca-ĩi ucʉ̃re ca-jĩape ãa. To bairona áti rotirique ãa jãare, ca-ĩiwã Pilatore.
JHN.19.8	Pilato, “ ‘Dio Macʉna yʉ ãa,’ ca-ĩiwĩ,” na ca-ĩrijere apii netobʉjaro ca-uwiwĩ yua. 
JHN.19.9	To bairi Jesúre cʉ̃ pii jãa, cʉ̃ ca-jeniñawĩ tunu:
JHN.19.9	—¿Noopʉ cá-atácʉ mʉ ãtí mʉa?
JHN.19.9	To bairo cʉ̃re cʉ̃ ca-ĩi jeniñaro Pilatore cʉ̃ ca-yʉʉquẽjupʉ Jesú.
JHN.19.10	Cʉ̃ ca-yʉʉquẽto tʉjʉʉ Pilato cʉ̃ ca-ĩiñupʉ tunu:
JHN.19.10	—¿Nope ĩi yʉre mʉ yʉʉquẽetí? ¿Mʉ majiquẽetí? Mʉre yʉ ca-buugaata mʉre yʉ buu maji. Mʉre yʉ ca-jĩa rotigaata quenare mʉre yʉ jĩa roti maji polisía majare.
JHN.19.11	To bairo Pilato cʉ̃ ca-ĩiro oco bairo cʉ̃ ca-ĩiwĩ Jesú:
JHN.19.11	—Dio to bairo mʉre cʉ̃ cá-áti rotiquẽpata to bairo yʉ ca-baipere ca-rotii mʉ aniquetiboʉ. To bairi mʉ tʉpʉ yʉre ca-jooricʉ mʉ netoro ca-bai bui pacoʉ ãmi.
JHN.19.12	To bairo cʉ̃ ca-ĩiro apii Pilato, ¿dope bairo majuu Jesúre yʉ buugabautí? seeto ca-ĩi tʉgooñawĩ. To bairo cʉ̃ cá-átigaro tʉjʉrã judío maja ʉparã seeto ca-ĩi awajawã:
JHN.19.12	—¡Cʉ̃re mʉ ca-buuata romano maja ʉpaʉre ca-neto nʉcaʉrena mʉ buuboʉ! Nii, “Yʉ majuuna ʉpaʉ yʉ ãa,” ca-ĩi ucʉ̃ romano maja ʉpaʉre ca-neto nʉcaʉ ãmi. ¡To bairi romano maja ʉpaʉre ca-maii mee mʉ ãa Jesúre mʉ ca-buuata! ca-ĩi awajawã.
JHN.19.13	To bairo na ca-ĩi awajaro apii Pilato Jesúre ca-pii buti aá rotiwĩ, ʉ̃ta pãiri na ca-wee cũurica yepapʉ. Hebreo ye mena Gabata ca-wamecʉpʉ. Topʉ Pilato camajare ca-jeniña bejenucuwĩ. To bairi topʉ ca-ruiwĩ. 
JHN.19.14	Jicã rʉmʉ ca-rʉjawʉ pascua boje rʉmʉ cá-aáparo jʉgoye. Paaribota majuu ca-ãmʉ. To bairi Pilato topʉ rui, oco bairo ca-ĩiwĩ judío maja ʉparãre:
JHN.19.14	—Mʉja Ʉpaʉre cʉ̃ tʉjʉya.
JHN.19.15	To bairo cʉ̃ ca-ĩiro apirã ca-awajanemowã:
JHN.19.15	—¡Cʉ̃re na jĩacõato! ¡Yucʉ tẽorica pãipʉ cʉ̃ na papua jĩa rocacõato! ca-ĩiwã.
JHN.19.15	To bairo na ca-ĩi awajanemoro apii:
JHN.19.15	—¿Mʉja Ʉpaʉrena yucʉ tẽorica pãipʉre na yʉ papua jĩa roticʉtí? na ca-ĩiwĩ Pilato.
JHN.19.15	To bairo cʉ̃ ca-ĩiro sacerdote maja ʉparã oco bairo cʉ̃ ca-ĩiwã:
JHN.19.15	—Jã ʉpaʉ jicãʉna ãmi, romano maja ʉpaʉ majuu.
JHN.19.16	To bairo na ca-ĩiro apii Pilato polisía majare, “Yucʉ tẽorica pãipʉre cʉ̃ papua jĩarãja,” na ca-ĩiwĩ. 
JHN.19.17	To bairo cʉ̃ ca-ĩiro cʉ̃ ca-necoama Jesúre yua. Cʉ̃rena yucʉ tẽorica pãire cʉ̃ ca-pʉja rotiwã.
JHN.19.17	To bairi Jesú yucʉ tẽorica pãire ca-pʉja aámi rʉpoa coro buuro na ca-ĩiropʉ aácʉ. Hebreo ye mena Gólgota ca-wamecʉpʉ. Ti buuro camajocʉ rʉpoa ca-boa weerica corore bairo ca-bauwʉ. To bairi ti paʉre to bairo ca-wameyewã. 
JHN.19.18	Topʉ yucʉ tẽorica pãipʉre cʉ̃ ca-papua tuuwã Jesúre. Aperã pʉgarã quenare to bairona cá-ámá. Jesúre na recomacapʉ cʉ̃ ca-nʉcowã. Jicãʉre cariape nʉgoa maca, apeĩre cacõ nʉgoa maca ca-nʉcowã. 
JHN.19.19	Pilato Jesú rʉpoa bui yucʉ tẽorica pãipʉ cʉ̃ ca-ucariquere ca-tu rotiwĩ polisíare. Oco bairo ca-ucayupi: “Jesú, Nasaré macacʉ judío maja Ʉpaʉ ãmi.” 
JHN.19.20	Tie ucarique hebreo ye, griego ye mena, latín ye mena ucarique ca-ãmʉ. Jesúre na ca-papuarica paʉ Jerusalén maca tʉna ca-ãmʉ. To bairi capaarã judío maja tiere ca-tʉjʉwã. 
JHN.19.21	Tie ucariquere tʉjʉrã sacerdote maja ʉparã Pilatore oco bairo ca-ĩiñuparã:
JHN.19.21	—Judío maja Ʉpaʉ ãmi, ca-ĩi ucaquetipe ãa. Oco bairo maca ca-ucape ãa: “ ‘Judío maja Ʉpaʉ yʉ ãa,’ ca-ĩiwĩ,” ca-ĩi ucape ãa, ca-ĩiwã Pilatore.
JHN.19.22	To bairo na ca-ĩiro:
JHN.19.22	—Meere, yʉ uca tuu tʉgawʉ. Yʉ wajoaquẽcʉ, na ca-ĩiwĩ Pilato.
JHN.19.23	Cabero bapari canacãʉ polisía maja Jesúre ca-papuaricarã cʉ̃ ye jutiire ca-jee neowã. Jee neo, na ca-ano cõo ca-jee batewã. Cʉ̃ jutiiro ca-bui macato ca-ee turoya mamʉ. 
JHN.19.24	To bairi polisía maja oco bairo ca-ame ĩiwã:
JHN.19.24	—Atore mani wooqueticõarã. Mani ĩi bʉga eperã. ¿Ñamʉ maca cʉ̃ ĩi bʉgaʉatí ati yejere? ca-ĩiwã.
JHN.19.24	To bairo na cá-áto Dio ye queti ucarica pũuripʉ ucarique cariape ca-baiwʉ. Oco bairo ucarique ca-ãmʉ: “Yʉ jutiire ca-ricawowã.
JHN.19.25	Yucʉ tẽorica pãi Jesúre na ca-papuarica pãi tʉpʉre bapari canacão cãromia ca-tʉjʉnucuwã. Cʉ̃ paco, cʉ̃ mʉgo, apeo María Cleopas nʉmo, María Magdalena, to canacãona topʉ ca-tʉjʉnucuwã. 
JHN.19.26	Jesú cʉ̃ pacore, yʉ seeto cʉ̃ ca-maii cõ tʉ yʉ ca-tʉjʉnucuro tʉjʉʉ oco bairo cõ ca-ĩiwĩ:
JHN.19.26	—Caaco, ani mʉ macʉ ãmi.
JHN.19.27	Cabero yʉre ca-ĩiwĩ:
JHN.19.27	—Tona ãmo mʉ paco, ca-ĩiwĩ Jesú. Mʉ paco majuure bairona yʉ pacore cõ jʉgo ãaña ĩi, yʉ ca-ĩiwĩ.
JHN.19.27	Cabero cõre yʉ ca-ne aápʉ yʉ ya wiipʉ, yʉ tʉpʉ cõ anicõato ĩi.
JHN.19.28	Jesú cʉ̃ pacore yʉre cʉ̃ ca-jʉgo ani rotiro bero, “Nipetirije Dio yʉre cʉ̃ cá-áti rotiriquere yʉ áti peocõawʉ,” ca-ĩi majiwĩ Jesú. To bairi Dio ye queti ucarica pũuropʉ ucarique to bairona baigaro ĩi, oco bairo ca-ĩiwĩ:
JHN.19.28	—Yʉ oco etigacʉpʉ.
JHN.19.29	Topʉre ʉje oco ca-piyarije ca-jañari rʉʉ ca-ãmʉ. To bairi polisía maja ca-rupa bʉrʉare ne átiri ca-weyoo neewã ti jotʉpʉre. Weyoo ne átiri yucʉ hisopo ca-wame cʉtiipʉ ti bʉrʉare dʉre turi, ca-ñumʉgo joowã Jesú tʉpʉ. 
JHN.19.30	To bairo na cá-áto tiere ca-etiñawĩ Jesú. Etiña yaparoʉ:
JHN.19.30	—Nipetiro yʉ áti peocõa, meere, ca-ĩiwĩ Jesú.
JHN.19.30	To bairo ĩi yaparo cʉ̃ rʉpoare roca yo, ca-bai yajicoami yua.
JHN.19.31	Jesú cʉ̃ ca-bai yajiri paʉre jicã rʉmʉ ca-rʉjawʉ mai pascua boje rʉmʉ ca-aniparo jʉgoye. Ti boje rʉmʉ sábado judío maja na ca-yerijãri rʉmʉ ca-ani majuuri rʉmʉ ca-ãmʉ. Ti rʉmʉ ca-ano ca-bai yajiricarã yucʉ tẽorica pãipʉ na ca-tujaro ca-booquẽjuparã judío maja ʉparã. To bairi Pilato tʉpʉ aá, cʉ̃ yarã polisía majare na ñicaarire ca-pa pe rotiyuparã, yoaro mee na bai yajiato ĩirã. “Cabero ca-bai yajiricarãpʉre ne ruio, aperopʉ na mʉja jeecoapa,” ca-ĩiñuparã. 
JHN.19.32	To bairi polisía jicãʉ ye ñicaarire ca-pa pe jʉgowã. Cabero apeĩ quenare to bairona ca-pa pe jĩawã. 
JHN.19.33	Jesú macare, meere, ca-bai yajiricʉpʉre ca-tʉjʉwã. To bairi cʉ̃ ñicaarire ca-pa pequẽma.
JHN.19.34	Ca-bai yajiricʉ cʉ̃ ca-anibato quena jicãʉ polisía Jesú waruure cʉ̃ ãpoa bejuro mena ca-jarewĩ. To bairo cʉ̃ cá-áto rií, oco mena ca-butiwʉ. 
JHN.19.35	Yʉ majuuna to bairijere yʉ ca-tʉjʉwʉ. Cariapena ãa. Mʉja quena Jesú ye quetire api nʉcʉbʉgoya ĩi, mʉjaare yʉ ĩi buio ati pũurore ucaʉ. 
JHN.19.36	Atie to bairo ca-baiwʉ Dio ye queti ucarica pũuripʉ tirʉmʉpʉ macana na ca-ucaricarore bairona. Oco bairo Jesú cʉ̃ ca-baipere ĩi ucarique ca-ãmʉ: “Cʉ̃ õwaa jicã õwaro uno pa pe ecooya manigaro.” 
JHN.19.37	Ape wame quena Dio ye queti oco bairo ĩi ucarique ca-ãmʉ: “Na ca-camiyericʉre tʉjʉ joogarãma.”
JHN.19.38	Jesúre na ca-jarericaro bero José Arimatea ca-wamecʉti maca macacʉ Pilatore Jesú rupaʉ ãnatore ca-jeniñupʉ. Jesúre ca-nʉcʉbʉgoʉ ca-ãmi José. Jesúre nʉcʉbʉgobacʉ quena aperãre ca-ĩi buioquẽmi, judío maja ʉparãre uwibacʉ. To bairi Pilato, “Jaʉ, cʉ̃ ne aácʉja,” cʉ̃ ca-ĩiro apii Jesú rupaʉre ca-ne ruiowĩ. 
JHN.19.39	Nicodemo ca-jʉgoye ñamipʉ Jesúre ca-jeniña ejaricʉ quena capee treinta kilos ca-jʉti ñuurije ca-jee ajupi. Tie ca-jʉti ñuurije mirra, áloes ca-wamecʉtie mena ajurique ca-ãmʉ. 
JHN.19.40	Na pʉgarã José, Nicodemo mena juti ajeripʉre ca-jʉti ñuurijere pio tu átiri, ti ajeri mena Jesú rupaʉ ãnatore ca-umawã. Judío maja ca-bai yajiricarãre yaarã na cá-átinucurore bairona cá-ámá. 
JHN.19.41	To bairi Jesúre na ca-papuarica paʉ tʉpʉ jicã janiro na ca-oterica janiro ca-ãmʉ. Ti janiro pupeapʉ jicã ope maja ope ʉ̃tapʉre na ca-werica ope ca-ãmʉ, ca-rupa toti yua. Ti toti ca-bai yajiricʉre ca-ñujo rocaya mani toti ca-ãmʉ. 
JHN.19.42	Muipu cʉ̃ ca-roca jãa aáti paʉ ca-ãmʉ, meere. Judío maja na ca-paa rotiqueta rʉmʉ ca-anipa rʉmʉ ca-ãmʉ. To bairi ti toti ca-tʉacã ca-ano maca Jesú rupaʉ ãnatore ne aá, ti totipʉre cʉ̃ ca-ñujo rocawã.
JHN.20.1	Cabero ape semana ca-ani jʉgori rʉmʉ ca-bujuwʉ yua yerijãrica rʉmʉ bero ca-ani rʉmʉ. Ca-bujuri paʉ jʉgoye María Magdalena Jesú maja opepʉ ca-tʉjʉo aájupo. Aá, topʉ eja, ti opere na ca-biabata cuiro ʉ̃ta cuiro aperopʉ ca-cuñaro ca-tʉjʉyupo. 
JHN.20.2	To bairi jã tʉpʉ ca-atʉ tunu ajupo. Yʉ, Pedro mena jã ca-anopʉ atʉ tunu ejao, oco bairo jã ca-ĩi buiowõ:
JHN.20.2	—Mani Ʉpaʉre aperopʉ cʉ̃ necoajupa. Noopʉ cʉ̃ ne aána ne aátanama, ca-ĩiwõ.
JHN.20.3	To bairo cõ ca-ĩiro apirã jã Simón Pedro, yʉ, cʉ̃re na ca-rocaricaropʉ jã ca-tʉjʉra aápʉ. 
JHN.20.4	Topʉ aána Pedro netoro yʉ ca-atʉ ocabʉtiwʉ. To bairi cʉ̃ jʉgoye yʉ ca-ejacoapʉ. 
JHN.20.5	Topʉ ejaʉ ti totipʉ yʉ ca-mubia tʉjʉwʉ, jãaquẽcʉna. Topʉ ca-pejawʉ cʉ̃re na ca-umarica ajeri jeto. 
JHN.20.6	Yʉ bero maca Pedro ca-atʉ ejawĩ. Cʉ̃a cariapena ca-jãacoami. Cʉ̃ quena ca-tʉjʉwĩ tie juti ajerire. 
JHN.20.7	Ape ajero Jesú rʉpoare na ca-umarica ajero quena topʉ ca-pejawʉ. Ape ajeri mena ca-aniquẽpʉ. Ape paʉpʉ tuperica ajero ca-pejawʉ. 
JHN.20.8	Yʉ quena cʉ̃ bero ti totipʉ yʉ ca-jãa aápʉ. Nipetiro ti ajerire tʉjʉʉ yʉ ca-tʉgooña bʉga nʉcʉbʉgowʉ, “Yʉ tunu catígʉ,” Jesú jãare cʉ̃ ca-ĩriquere. 
JHN.20.9	Dio ye queti ucarica pũuripʉ Jesú ca-bai yajiricʉpʉ tunu catígʉmi ca-ĩrijere jã ca-api puoquẽpʉ. 
JHN.20.10	To bairi ti totire tʉjʉ yaparori jã ya wiipʉ jã ca-tunucoapʉ.
JHN.20.11	María Magdalena maca ti toti tʉpʉna ca-oti tua nʉcacõawõ. Otiona cõ quena ti totipʉ ca-mubia tʉjʉ jõoñupo. 
JHN.20.12	To bairo mubia tʉjʉ jõobaco pʉgarã jutii cabotirijere ca-jañarãre ángel majare ca-tʉjʉyupo. Jesúre na ca-peobata paʉpʉre ca-ruiyuparã. Jicãʉ Jesú rʉpoa ca-ãnatopʉ, apeĩ cʉ̃ rʉpori ca-ãnatopʉ ca-ruiyuparã. 
JHN.20.13	To bairo nare cõ ca-tʉjʉro oco bairo cõ ca-ĩi jeniñañuparã:
JHN.20.13	—¿Nope ĩo mʉ otití?
JHN.20.13	Cõ maca na ca-ĩiñupo:
JHN.20.13	—Yʉ Ʉpaʉre necoajupa. ¿Noopʉ na ne aájuparí? yʉ ĩi majiquẽe.
JHN.20.14	To bairo ĩi, amojore nʉca tʉjʉo, Jesúre cõ tʉna cʉ̃ ca-tʉjʉnucuro ca-tʉjʉyupo María Magdalena. “Jesúna ãmi,” ca-ĩi tʉjʉ majiquẽjupo. 
JHN.20.15	To bairi Jesú cõ ca-ĩi jeniñañupʉ:
JHN.20.15	—¿Nope ĩo mʉ otití? ¿Ñamʉre macao mʉ áatí?
JHN.20.15	Na ca-oterica janirore ca-cotei ãcʉmi, ca-ĩi tʉgooñabajupo. To bairi:
JHN.20.15	—Mʉna cʉ̃re ca-ne aátacʉ mʉ ca-ãmata topʉ yʉ cũuwʉ, yʉ ĩi buioya. Yʉre mʉ ca-ĩi buioro apero maca cʉ̃re yʉ ne aágo, ca-ĩiñupo María.
JHN.20.16	To bairo cõ ca-ĩiro:
JHN.20.16	—¡María! cõ ca-ĩiñupʉ Jesú.
JHN.20.16	To bairo cʉ̃ ca-ĩiro apio amojore tʉjʉri, cʉ̃ ca-ĩiñupo:
JHN.20.16	—¡Raboni! Ti wame hebreo ye mena, “Yʉre ca-majioʉ,” ĩigaro ĩi. 
JHN.20.17	Jesú cõ ca-ĩiñupʉ yua:
JHN.20.17	—Yʉre ruuya. Yʉ Pacʉ tʉpʉ yʉ wamʉ aáquẽpʉ mai. Yʉ buerã ca-anieparãre na buiója. Oco bairo ĩiwĩ, na ĩi buioya: “Cʉ̃a cʉ̃ Pacʉ tʉpʉ, ‘Aácʉ yʉ áa,’ ĩiwĩ. ‘Cʉ̃a yʉ Pacʉ, mʉja Pacʉ quena ãmi Dio,’ ĩiwĩ,” na ĩiña, cõ ca-ĩiñupʉ Jesú.
JHN.20.18	To bairo cʉ̃ ca-ĩiro apio María Magdalena jã tʉpʉ cʉ̃ buerã ca-ãnana tʉpʉ ca-buio ejawõ. Ejao cʉ̃re cõ ca-tʉjʉriquere, cõre cʉ̃ ca-ĩriquere jã ca-ĩi buiowõ.
JHN.20.19	To bairo ca-bairi rʉmʉ judío maja na yerijãrica rʉmʉ bero macá rʉmʉ ca-ãmʉ mai. Ti rʉmʉ canaiori paʉ bero jã cʉ̃ buerã ca-ãnana jã ca-neñapowʉ. Judío maja ʉparãre uwirã caroaro jã ca-biacõa jãapʉ. Topʉ jã ca-ani paʉ Jesú jã watoapʉ ca-buia ejanʉcawĩ. Buianʉca eja, jãare ca-ñuu rotiwĩ:
JHN.20.19	—Caroaro wariñuurique mʉjaare to ãmaro.
JHN.20.20	To bairo jã ĩi, cʉ̃re na ca-papuariquere, cʉ̃re na ca-jarerica paʉre jã ca-iñoowĩ ti camiire. Cʉ̃re tʉjʉrã seeto jã ca-wariñuuwʉ. 
JHN.20.21	Cʉ̃ maca jã ca-ĩinemowʉ tunu:
JHN.20.21	—Caroaro wariñuurique mʉjaare to ãmaro. Yʉ Pacʉ yʉre cʉ̃ ca-jooricarore bairona yʉ quena yʉ ye quetire buio rotii mʉjaare yʉ joo.
JHN.20.22	To bairo ĩi, jãare puti peó, oco bairo jã ca-ĩiwĩ:
JHN.20.22	—Espíritu Santo mʉja mena cʉ̃ ãmaro. 
JHN.20.23	Aperã caroorije na cá-átajere mʉja ca-majirioro ca-bui mana anigarãma. Nare mʉja ca-majirioquẽto ca-majirioya mana anigarãma, ca-ĩiwĩ Jesú.
JHN.20.24	Tomás Jesú buei ca-ãnacʉ ca-sʉ̃rʉaricʉ na ca-ĩinucuʉ Jesú jã tʉpʉ cʉ̃ ca-buia ejanʉcaro ca-mami. 
JHN.20.25	Cabero cʉ̃ ca-tunu ejaro cʉ̃re jã ca-ĩiwʉ:
JHN.20.25	—Mani Ʉpaʉre jã tʉjʉwʉ, cʉ̃ jã ca-ĩiwʉ.
JHN.20.25	Tomás maca oco bairo jã ca-ĩiwĩ:
JHN.20.25	—Cʉ̃ wamori na ca-papuarique camii wiere yʉ ca-tʉjʉquẽpata, “Tunu catíyupi,” yʉ ĩi nʉcʉbʉgoquetigʉ. To bairi cʉ̃re na ca-jarerica camiro wirore yʉ ca-pañaquẽpata mʉja ca-ĩrijere yʉ nʉcʉbʉgoquetigʉ. Tiere pañacõaripʉ, “Cariapena ĩima,” mʉjaare yʉ ĩi nʉcʉbʉgogʉ.
JHN.20.26	Jicã semana bero Jesú cʉ̃ ca-buia ejanʉcaro bero jã ca-neñapowʉ tunu. Ti paʉre Tomás quena jã mena ca-ãmi. Ti wii jope biarica wii ca-ãmʉ. To bairo to ca-anibato quena Jesú jã watoapʉ ca-buia ejanʉcawĩ. Buia ejari jã ca-ñuu rotiwĩ:
JHN.20.26	—Caroaro wariñuurique mʉjaare to ãmaro, ca-ĩiwĩ.
JHN.20.27	To bairo ĩi, oco bairo ca-ĩiwĩ Jesú Tomás're yua:
JHN.20.27	—Tʉjʉya yʉ wamorire. Yʉre na ca-jarerica camiro wiro quenare pañaña. “Tunu catíquẽcʉmi,” ĩi nʉcʉbʉgoqueticõa baiquẽja. Yʉre api nʉcʉbʉgoya.
JHN.20.28	To bairo cʉ̃ ca-ĩiro apii oco bairo cʉ̃ ca-ĩiwĩ Tomás:
JHN.20.28	—¡Jesú, yʉ Ʉpaʉ! ¡Mʉa, Diona mʉ ãa! ca-ĩiwĩ.
JHN.20.29	Jesú maca oco bairo cʉ̃ ca-ĩiwĩ:
JHN.20.29	—Tomás, yʉ ca-tunu catíro tʉjʉcõaripʉ yʉre mʉ nʉcʉbʉgo. Yʉre tʉjʉquetibana quena ca-nʉcʉbʉgorã macare netobʉjaro caroaro wariñuuriquere na joogʉmi Dio.
JHN.20.30	Jesú jã ca-tʉjʉrona apeye uniere capee cá-áti iñoowĩ. Tie nipetirije ati pũuropʉre yʉ ucaquẽe. 
JHN.20.31	Nipetirijere ucaquetibacʉ quena atie jetore yʉ uca. Jesú Dio cʉ̃ ca-jooricʉna ãmi, cʉ̃ Macʉna ãmi, na ĩi nʉcʉbʉgoato ĩi to bairona yʉ uca. To bairi cʉ̃re nʉcʉbʉgorã, mʉja catícõa aninucugarã cʉ̃ mena yua.
JHN.21.1	Cabero Jesú ca-buia ejanʉcawĩ tunu Tiberia ca-wamecʉti ra tʉjaropʉ. Oco bairo ca-baiwʉ. 
JHN.21.2	Topʉre ca-ãna ato canacãʉna jã ca-ãmʉ. Simón Pedro, Tomás ca-sʉ̃rʉaricʉ na ca-ĩinucuʉ, to bairi Natanael Galilea yepa Caná ca-wamecʉti maca macacʉ, aperã quena jã pʉgarã Sebedeo punaa jã ca-ãmʉ. To bairi aperã pʉgarã Jesú cʉ̃ ca-buericarã ca-ãma na quena.
JHN.21.3	Topʉ jã ca-ani paʉ Simón Pedro oco bairo jã ca-ĩiwĩ:
JHN.21.3	—Wai jĩaʉ aácʉ yʉ áa.
JHN.21.3	—To bairo cʉ̃ ca-ĩiro:
JHN.21.3	—Jã quena mʉ mena jã aágarã, jã ca-ĩiwʉ.
JHN.21.3	To bairi aá, cumuapʉ jã ca-eja jãawʉ. Eja jãa, ti ñamire jã ca-wai waja bujucõabapʉ. Jã ca-jĩaquẽpʉ.
JHN.21.4	Ca-buju jʉgori paʉ ca-ano yua Jesú ti ra tʉjaropʉ ca-buianʉcawĩ. “Cʉ̃na ãmi,” jã ca-ĩi tʉjʉ majiquẽpʉ. 
JHN.21.5	To bairi:
JHN.21.5	—¿Mʉja jĩarí? jã ca-ĩiwĩ.
JHN.21.5	—Jã jĩaqueti majuucõa, jã ca-ĩiwʉ.
JHN.21.6	To bairo jã ca-ĩiro apii, oco bairo jã ca-ĩiwĩ:
JHN.21.6	—Cariape nʉgoa maca roca ñuaña mʉja bapire. To bairo ána mʉja jĩagarã.
JHN.21.6	To bairi cʉ̃ ca-ĩirore bairona jã cá-ápʉ́. To bairo jã cá-áto capaarã majuu ca-jãawã. Capaarã majuu na ca-jãaro jã bapire jã ca-ne mʉgo ocabʉtiquẽpʉ. To bairo ca-bairo tʉjʉʉ yʉa Juan, Jesú seeto cʉ̃ ca-maii Pedrore cʉ̃ yʉ ca-ĩiwʉ:
JHN.21.6	—¡Mani Ʉpaʉna ãmi! 
JHN.21.7	To bairo yʉ ca-ĩiro apii Simón Pedro cʉ̃ jutiire ca-jañawĩ. Jañari Jesú tʉpʉ aágʉ ca-roca ñuawĩ.
JHN.21.8	Jã maca ʉtabʉcʉrá tʉjaro cien metro cõo ca-pajaricarã bapire wai capaarã ca-jañaricʉre jã ca-wee tʉ̃ga pua pãa apʉ́ yua. 
JHN.21.9	Topʉ pãa ejarã peero, meere, ca-riorica peerore jã ca-tʉjʉwʉ. Ti peeropʉ jicãʉ wai pʉ̃o nʉcoricʉ ca-ãmi. Pan quena jicã ca-ãmʉ. 
JHN.21.10	To bairi jã ca-pã ejaro oco bairo jã ca-ĩiwĩ Jesú:
JHN.21.10	—Wai mʉja ca-jĩaricarãre na jee ajá.
JHN.21.11	To bairo cʉ̃ ca-ĩiro Simón Pedro cumuapʉ eja jãa, waire ca-wee ma amí paputiropʉre. Wai capacarã ciento cincuenta y tres majuu ca-jãawã. To cõo majuu capaarã na ca-jãabato quena bapi ca-wooquẽpʉ. 
JHN.21.12	To bairi:
JHN.21.12	—Ʉgarã ajá, jã ca-ĩiwĩ Jesú. To cõopʉ, Jesúna ãmi, jã ca-ĩi tʉjʉ maji peticoapʉ yua. Meere, cʉ̃ tʉjʉ maji peticõari, “¿Ñamʉ mʉ ãtí?” cʉ̃ jã ca-ĩi jeniñaquẽpʉ. 
JHN.21.13	To bairi Jesú pan're jã ca-nuuwĩ. Wai quenare jã ca-nuuwĩ.
JHN.21.14	Jesú cʉ̃ ca-tunu catíricaro bero pʉgani jã tʉpʉ ca-buia ejanʉcawĩ. Yucʉ mena buia ejaʉ itiani jã tʉpʉ ca-buia ejanʉcawĩ yua.
JHN.21.15	Jã ca-ʉgaro bero oco bairo Jonás macʉ Simón Pedrore cʉ̃ ca-jeniñawĩ Jesú:
JHN.21.15	—Simón, ¿atie mʉ cumua, wai wajarique, mʉ yere mʉ ca-mairo netoro yʉre mʉ maití? cʉ̃ ca-ĩi jeniñawĩ:
JHN.21.15	—Ʉ̃ʉjʉ, Ʉpaʉ, mʉ maji mʉre yʉ ca-mairijere, cʉ̃ ca-ĩiwĩ Pedro.
JHN.21.15	To bairo cʉ̃ ca-ĩiro oco bairo cʉ̃ ca-ĩiwĩ Jesú:
JHN.21.15	—Baiyupa to roquere yʉre ca-nʉcʉbʉgorãre caroaro na jʉgo ãña. Ovejare ca-cʉgoʉ waibʉcʉrã oveja cawimarãacãre cʉ̃ ca-coterore bairona na jʉgo ãña.
JHN.21.16	Cabero Pedrore cʉ̃ ca-jeniñanemowĩ Jesú tunu:
JHN.21.16	—Simón, ¿yʉre mʉ maití?
JHN.21.16	—Ʉ̃ʉjʉ, mʉ yʉ mai. Mʉ maji mʉre yʉ ca-mairijere, cʉ̃ ca-ĩiwĩ Pedro.
JHN.21.16	—To roquere yʉ yarãre caroaro na jʉgo ãña, cʉ̃ ca-ĩiwĩ Jesú tunu.
JHN.21.17	Cabero cʉ̃ ca-ĩinemowĩ tunu Jonás macʉ Simón're:
JHN.21.17	—Simón, ¿yʉre mʉ maití?
JHN.21.17	Jesú itiani cʉ̃re cʉ̃ ca-jeniñaro apii Pedro seeto tʉgooñarique pairi oco bairo cʉ̃ ca-ĩiwĩ Jesúre:
JHN.21.17	—Yʉ Ʉpaʉ, nipetirije mʉ maji. Mʉ maji mʉre yʉ ca-mairijere.
JHN.21.17	To bairo cʉ̃ ca-ĩiro:
JHN.21.17	—To roquere yʉ yarãre caroaro na jʉgo ãña, cʉ̃ ca-ĩiwĩ Jesú tunu. 
JHN.21.18	—Cariapena mʉ yʉ ĩi. Cawamaʉ ãcʉ̃pʉ mʉ ca-booro jutiirore jaña, noo mʉ cá-aágaro cá-aáteñaʉ mʉ ca-ãmʉ. Cabero cabʉcʉ mʉ ca-anopʉ aperã maca mʉ wamorire mʉ ñu mʉgo rotigarãma. To bairo mʉre ñu mʉgo rotiri, mʉ jia turi, mʉ cá-aágaqueti paʉpʉre mʉre ne aágarãma.
JHN.21.19	Jesú to bairo ĩi Pedro dope bairo cʉ̃ ca-bai yajipere ĩi ca-ĩiwĩ. Cʉ̃ ca-bai yajirije jʉgori camaja Diore nʉcʉbʉgogarãma ĩigʉ, to bairona ca-ĩiwĩ Jesú.
JHN.21.19	To bairo ti wamere cʉ̃ ĩri bero oco bairo cʉ̃ ca-ĩinemowĩ Jesú:
JHN.21.19	—Yʉ cá-átinucurijere bairona áticõa aninucuña.
JHN.21.20	Cabero Pedro tʉjʉ tunuobacʉ na bero yʉ ca-ʉjaro ca-tʉjʉwĩ. Yʉna yʉ ca-ãmʉ Jesú cʉ̃ ca-mai netoʉna. Yʉna to jʉgoye jã ca-ʉga tʉjari ñami, “¿Ni majuu mʉre ca-tʉjʉteerãre cʉ̃ wadajãʉatí?” yʉ ca-ĩi jeniñawʉ. 
JHN.21.21	To bairi Pedro yʉre tʉjʉʉ Jesúre cʉ̃ ca-jeniñawĩ:
JHN.21.21	—Ʉpaʉ, ani maca ¿dope bairo cʉ̃ baiatí?
JHN.21.22	To bairo cʉ̃ ca-ĩiro Jesú cʉ̃ ca-ĩiwĩ Pedrore:
JHN.21.22	—Nemoona cʉ̃ ca-bai yajiata o cabero yʉ ca-tunu atí paʉpʉre cʉ̃ ca-catícõamata mʉ ca-majipa wame me ãa. Cʉ̃ maca cʉ̃ ca-baipa wamere tʉgooñaquẽcʉna yʉ cá-átinucurijere bairona áticõa aninucuña mʉa.
JHN.21.23	To bairo Jesú cʉ̃ ca-ĩiro apirã jicãarã jã mena macana, “Bai yajiquetigʉmi Juan,” yʉre ca-ĩi tʉgooñabama. Jesú maca, “Bai yajiquetigʉmi,” yʉ ca-ĩiquẽmi. Oco bairo maca ca-ĩiwĩ: “Caberopʉ yʉ ca-tunu atí paʉpʉna cʉ̃ ca-catícõa anipere yʉ ca-booata quena ti wamere ca-tʉgooñaquetipe ãa mʉ macare, ca-ĩiwĩ Jesú Pedrore.”
JHN.21.24	Yʉ Juan yʉ ãa. Yʉ ca-tʉjʉriquere yʉ uca. To bairi yʉ ca-ucarique cariapena ãa, ĩi majirique ãa.
JHN.21.25	Apeye capee ãa Jesú cʉ̃ cá-átaje. Yʉ ca-tʉgooñaro cʉ̃ cá-átaje cõo yʉ ca-ucaata capee pũuri majuu ani neto majuucõaboro.
JHN.21.25	To cõona ãa.
ACT.1.1	Teófilo, mʉ yʉ ca-uca joo jʉgoriquepʉ, meere mʉ yʉ ca-uca buiowʉ Jesú nemoopʉ cʉ̃ cá-átajere, camajare cʉ̃ ca-buiorique nipetirijere. 
ACT.1.2	Ʉmʉrecoopʉ cʉ̃ ca-tunu aáparo jʉgoye cʉ̃ buerã ca-ãnanare, apóstol maja na ca-ĩirã na cá-átipere na ca-rotiyupʉ Jesú. Dio Catírique, Espíritu Santo na cʉ̃ ca-ĩi rotiro mena tiere na ca-ĩi buioyupʉ Jesú apóstol majare. 
ACT.1.3	Jesúre cʉ̃ na ca-jĩaricaro bero bai yaji, cabero catí tunu yaparori tunu cuarenta canacã rʉmʉri ca-añupʉ mai. To cõo canacã rʉmʉri aniri capee niri na tʉpʉ ca-buia ejanucuñupʉ cʉ̃ buerã ca-ãnanare. “Meere catí tunucoajupi Jesú,” na ca-ĩi majiparore bairo capee wame na ca-tʉjʉrona cá-ájupʉ. Na tʉpʉ buia eja, Ʉpaʉ Dio cʉ̃ ca-anipe quetire na ca-ĩi buioyupʉ.
ACT.1.4	To bairi na mena ãcʉ̃pʉ oco bairo na ca-ĩiñupʉ Jesú:
ACT.1.4	—Jerusalén'pʉna tuacõaña mai aperopʉ aáquẽnana, na ca-ĩiñupʉ. —Jerusalén'pʉ mʉja ca-yuuro yʉ Pacʉ ca-jʉgoye cʉ̃ ca-ĩi buioricarore bairona mʉja joogʉmi cʉ̃ Catírique, cʉ̃ Espíritu Santore. Meere mʉjaare yʉ ca-ĩi buiowʉ ti wamere. 
ACT.1.5	Juan oco mena ca-bautisanucuwĩ, “Dio yʉ ca-tʉgooñarijere yʉ wajoami,” mʉja ca-ĩiro. Yucʉacana Espíritu Santore mʉja joogʉmi Dio mʉja mena ca-anipaʉre. To bairo mʉja mena cʉ̃ ca-ano tʉjʉrã Diore mʉja ca-apiʉjarijere tʉjʉ majigarãma camaja, na ca-ĩiñupʉ Jesú yua.
ACT.1.6	Ca-bairo bero ʉ̃taʉpʉ Olivo na ca-ĩricʉpʉ nare cʉ̃ ca-pii neori paʉ oco bairo cʉ̃ ca-ĩi jeniñañuparã Jesúre:
ACT.1.6	—Jã Ʉpaʉ, ¿yucʉacana aperã Roma macana jã ya yepare ca-rotirãre na mʉ reiatí? ¿Jã majuuna Israel maja jã ya yepare jã ʉparã cʉnaatí? Jesúre cʉ̃ ca-ĩi jeniñañuparã.
ACT.1.7	To bairo cʉ̃ na ca-ĩi jeniñaro:
ACT.1.7	—Mani Pacʉ Dio jeto rotigʉmi ati yepa ca-baipere. Noo cõopʉ cʉ̃ ca-rotipere majioquẽemi mʉjaare. To bairi ati wame ca-tʉgooñaquetiparã mʉja ãa, na ca-ĩiñupʉ Jesú. 
ACT.1.8	—Ape rʉmʉbʉjaacã cá-áti majirã mʉja anigarã Dio cʉ̃ Espíritu Santore mʉjaare cʉ̃ ca-jooro. Cʉ̃ Espíritu Santo majirique mʉjaare cʉ̃ ca-jooro yʉ ca-bairijere mʉja ca-majiri wame cõo aperãre mʉja buiora aágarã. Jerusalén maca macanare, Judea yepa macanare, Samaria yepa macanare, ati yepa nipetiro macana quenare na mʉja buiora aágarã, na ca-ĩiñupʉ Jesú.
ACT.1.9	To bairo na ĩi yaparo ca-wamʉcoajupʉ na ca-tʉjʉ mʉgorona. To cõona bujeri bʉrʉri cʉ̃ ca-buje biayupe. To bairi cʉ̃ ca-tʉjʉ nemoquẽjuparã yua.
ACT.1.10	Mai jõ buipʉ na ca-tʉjʉ mʉgo joorona Dio tʉ macana pʉgarã cabotirije ca-jañarã na tʉna ca-buia ejanʉcañuparã. 
ACT.1.11	Na tʉna buia ejanʉca, oco bairo na ca-ĩiñuparã:
ACT.1.11	—Mʉjaa, Galilea macana, ¿nope ĩirã ʉmʉrecóore mʉja tʉjʉ mʉgo tʉjʉnucutí? Cʉ̃ Jesú mʉjaare cá-aáweoecʉ, ʉmʉrecóopʉ ca-wamʉ aáecʉ to bairona tunu atígʉmi. Cʉ̃ cá-aátore mʉja ca-tʉjʉetore bairona tunu atígʉmi.
ACT.1.12	To bairi Olivo na ca-ĩricʉ ʉ̃taʉpʉ ca-ãnana ca-tunucoajuparã Jerusalén macápʉ. Yoaroacã mee, jicã hora rʉgaro aátato ãa Olivo na ca-ĩricʉ mena Jerusalén'pʉ ejaricaro. 
ACT.1.13	Jerusalén macápʉ tunu aá, na ca-ani paʉpʉ ca-jãa ejayuparã, ca-bui macá arʉapʉre. Ca-ãñuparã Pedro, Jacobo, Juan, André, Felipe, Tomás, Bartolomé, Mateo, Jacobo (Alfeo macʉ), Simón (cananista majocʉ), Juda (Jacobo yaʉ) To canacãʉna ca-añuparã. 
ACT.1.14	Naa nipetirã jicãrore bairo tʉgooñari Diore ca-jeni nʉcʉbʉgorã ca-aninucuñuparã. Na yarã romiri quena to bairona na mena neñapori Diore ca-jeni nʉcʉbʉgorã ca-aninucuñuparã, María Jesú paco mena, Jesú bairã jãa.
ACT.1.15	Jicã rʉmʉ, noo canacã rʉmʉ beroacã meena na mena ca-neñapoyuparã aperã Jesucristore ca-apiʉjarã capaarã. Noo cõo ciento veinte cõo majuu ananama. 
ACT.1.16+ACT.1.17	Na ca-neñapori paʉ Pedro wamʉnʉcari oco bairo na ca-ĩiñupʉ:
ACT.1.16+ACT.1.17	—Yʉ yarã, tirʉmʉpʉ Judas cʉ̃ ca-baipere mani ñicʉ Ʉpaʉ David ca-aniñaricʉ ca-ucayupi Dio Wadariquepʉre Dio Espíritu Santo cʉ̃ ca-uca rotiro mena. David cʉ̃ ca-ĩi ucaricarore bairona ca-baiwĩ Judas. Mani mena macacʉ ca-anibami. Mani mena Dio yere cá-átinemoʉ ca-anibami. To bairo ca-baii anibacʉ quena Jesúre ca-ñeeparãre na ca-jʉgo aámi, na ca-ĩiñupʉ Pedro. 
ACT.1.18	Jesúre ca-ñeeparãre na cʉ̃ ca-ñee rotirique wapa niyerure cʉ̃ ca-jooyuparã. Cabero tie rooro cʉ̃ cá-átaje wapare na ca-tunuocõañupʉ. Nare cʉ̃ ca-tunuo jooro bero jicã yepa ca-wapayeyuparã tie mena. Judas cʉ̃ majuuna bai yajigʉ cʉ̃ wamʉ tuture jia, roca yoo átiri ca-bai yajiyupʉ. Bai yaji, cʉ̃ paro wati, cʉ̃ ʉta miji wẽeri buti, ca-bai yajiyupʉ yua. 
ACT.1.19	To bairi Jerusalén macana nipetirã ati wame majiri, ti yepa Judas ye niyeru ca-anibataje mena na ca-wapayerica yepare Aquédema ca-wameyeyuparã na ye mena, Rií Yepa ĩrica wame.
ACT.1.20	To bairo na ĩi, oco bairo na ca-ĩinemoñupʉ Pedro:
ACT.1.20	—Dio Wadarique Salmo ca-wamecʉti pũuripʉ oco bairo to ca-ĩirore bairona ca-baiyupi Judas:
ACT.1.20	Cʉ̃ ya paʉ ãnatore camaja na aniqueticõato. Cʉ̃ cá-átibatajere apeĩ maca cʉ̃ wajoaato, ĩi Dio Wadarique Judas cʉ̃ ca-baipere.
ACT.1.21	’To bairi apeĩ maca Judas ãnacʉre cʉ̃ ca-wajoape ãa jã mena, “Jesú bai yajiri bero ca-tunu catíyupi tunu,” tiere ca-ĩi buio teñapaʉ. Jicãʉ mani Ʉpaʉ Jesú mani mena cʉ̃ ca-ano ca-tʉjʉricʉ, Jesucristo cʉ̃ ca-bairique nipetiro mani mena ca-tʉjʉricʉre ca-bejepe ãa. 
ACT.1.22	Juan Jesúre cʉ̃ ca-bautisaro ca-tʉjʉricʉre ca-bejepe ãa. Apeye nipetiro Jesú cʉ̃ cá-átajere, pʉ, cʉ̃ Pacʉ Dio ʉmʉrecóopʉ cʉ̃re cʉ̃ ca-ne wamʉ aáto ca-tʉjʉricʉre ca-bejepe ãa mani mena Jesú ye quetire ca-buio teñapaʉre, na ca-ĩiñupʉ Pedro.
ACT.1.23	To bairo cʉ̃ ca-ĩiro pʉgarãre ca-bejeyuparã. José Justo - Barsabá quena ca-wamecʉjupʉ. Apeĩ Matía, na pʉgarãre na ca-bejeyuparã. 
ACT.1.24+ACT.1.25	Na beje, oco bairo Diore ca-ĩi jeni nʉcʉbʉgoyuparã:
ACT.1.24+ACT.1.25	—Jã Ʉpaʉ, camaja nipetirã na yeripʉre mʉ tʉjʉ maji. Judas jã mena ca-anibaepaʉ mʉ yere cá-aáweowĩ, cʉ̃ ca-boori wame macare átigʉ, caroorã na ca-popiye tamuori paʉpʉ aácʉ. To bairi jã majioña. Ati maja pʉgarã ¿ni maca mʉ ca-bejei cʉ̃ ãtí Judare ca-wajoapaʉ, jã mena mʉ yere ca-buio teñapaʉ?
ACT.1.26	To bairo Diore jeni nʉcʉbʉgo, ʉ̃ta rupaa pʉga nee, Matía, Barsabá na wamerire uca, tiare ca-ñooñuparã. Na ca-ñooriquere tunu tʉjʉquẽnana jicã ca-neñuparã. Na ca-tʉjʉro Matía ca-wame tujarica ca-añupe. To bairi Matíare aperã Jesú ye quetire ca-buio teñaparã once canacãʉ na mena ca-buio teñapaʉre cʉ̃ ca-cũuñuparã Matíare yua.
ACT.2.1	To cõona Pentecosté na ca-ĩri boje rʉmʉ ca-ejayupe, Pascua ca-ĩri boje rʉmʉ pʉgarã muipua bero macá boje rʉmʉ yua. Ti boje rʉmʉ ca-ano jicã paʉ ca-neñapoyuparã Jesúre ca-apiʉjarã nipetirã. 
ACT.2.2	Na ca-neñapori paʉ majiña mano seeto ca-bʉjʉyupe ʉmʉrecóopʉre cá-atíe. Ti wiipʉ na ca-neñapo ruiri wiipʉ wino seeto ca-papurije to cá-ató ca-bʉjʉrijere bairo seeto ca-bʉjʉyupe. 
ACT.2.3	To bairo ca-bairi paʉna na tʉpʉ ca-rupeayupe ca-ʉ̃ʉ bujurijere bairo ca-baurije. Na ca-ano canacãʉpʉrena ca-ʉ̃ʉ buju tʉjʉnucuñupe na rʉpoari buiacã. 
ACT.2.4	To bairona ca-bairi paʉ Dio Espíritu Santo na nipetirãpʉre ca-ejayupʉ, na mena ani ejaʉ. Na mena cʉ̃ ca-ejarona ca-wada jʉgoyuparã aperã ye mena. Ca-jʉgoyepʉ ca-majiquetana anibana quena Espíritu Santo na cʉ̃ ca-wada majioro apero macana yere capee wadariquere ca-wadayuparã. Jicãʉ ape oca ca-wadayupʉ. Apeĩ ricati wadarique ca-wadayupʉ, to canacãʉna ricati jeto Espíritu Santo na cʉ̃ ca-wada majioro yua.
ACT.2.5	Ti boje rʉmʉ ca-ano judío maja Jerusalén macápʉ boje rʉmʉ ca-tʉjʉ teñarã ejaricarã ca-añuparã. Diore ca-nʉcʉbʉgorã ca-añuparã. Judío maja anibana quena to canacãʉ ricati ca-wadarã ca-añuparã, ape macaripʉ ca-ani batericarã aniri. 
ACT.2.6	To bairi na camaja capaarã tie ca-bʉjʉrijere apirã, ca-tʉjʉra ejayuparã. Tʉjʉra eja, to canacãʉna na ye wadarijere Jesúre ca-apiʉjarã na ca-wadaro apirã:
ACT.2.7+ACT.2.8	—¡Abʉma! ca-ĩiñuparã. —¿Dope bairo na baití? Ati maja to bairo ca-wadarã Galilea macana anibana quena ¿dope bairo to canacãʉna mani ca-buiarica macari macanare bairo to canacãʉna mani ca-wadarijere na wada majití? ca-ĩi api acʉacoajuparã. 
ACT.2.9	—Atopʉ mani mena ca-tʉjʉ teñarã ãma Partia macana, Media macana, Erame macana, Mesopotamia macana ãma. Aperã Judea macana quena, Capadosia macana, Ponto macana, Asia macana quena ãma. 
ACT.2.10	Aperã Frijia macana, Panfilia macana, Ejipto macana, Libia na ca-ĩri yepapʉ Sirene maca tʉ macana ãma. Aperã quena Roma maca macana mani mena ca-tʉjʉ teñarã ãma judío maja. Aperã ãma Roma macana judío maja aniquetibana quena judío majare bairona Diore ca-nʉcʉbʉgorã, na ca-tʉgooñari wamere ca-wajoaricarã aniri. 
ACT.2.11	Aperã Creta macana, Arabia macana quena ãma. To bairo to canacã maca macana anibana quena to canacãʉna ati maja, “Dio caroare mani átibojami,” na ca-ĩiro mani ca-wadarije mena na ca-wadaro mani api maji, ca-ame ĩiñuparã.
ACT.2.12	To bairi seeto ca-acʉa tʉjʉ tʉgooñañuparã to bairo to ca-bairije tʉjʉri. 
ACT.2.12	—¿Dope bairo to baití tie? ca-ame ĩiñuparã.
ACT.2.13	Aperã maca:
ACT.2.13	—Ati maja ca-eti cumurã ãnama, na ca-ĩi epeyuparã.
ACT.2.14	To bairo na ca-ĩiro Pedro apóstol maja mena wamʉnʉcari baujaro nipetirã na apiato ĩi, oco bairo camajare na ca-ĩi buioyupʉ:
ACT.2.14	—Mʉjaa, Jerusalén maca ca-ãna, Judea yepa macana nipetirã, mʉjaare yʉ ca-ĩi buiogari wame caroaro apiya mʉjaa. 
ACT.2.15	“Ati maja ca-eti cumurã ãnama,” jãare mʉja ĩi. Jã mecʉqueti majuucõa. Ato ca-paʉ ca-bujuri paʉ beroacã las nueve ca-ano camaja eti cumuquetinucuma. 
ACT.2.16	Oco bairo maca bai: Dio ye quetire buiori majocʉ Joe ca-aniñaricʉ cʉ̃ ca-ĩi ucarica wamere bairona bai, na ca-ĩiñupʉ Pedro. —Tirʉmʉpʉ oco bairi wame ca-ĩi ucayupi Joel ca-aniñaricʉ Dio ye quetire buioʉ:
ACT.2.17	Ati yepapʉ ca-ani tʉjari rʉmʉri ca-anopʉ yʉ Espíriture seeto tutuarique mena cʉ̃ yʉ joogʉ camaja nipetirãre, mʉja ĩmi Dio. Na yʉ ca-jooro mʉja punaa yʉ ye quetire buiogarãma. Mʉja mena macana caʉmʉa cawamarã, cabʉcʉrã quena quẽgueriquere bairo tʉjʉgarãma na yʉ ca-iñoogarijere.
ACT.2.18	Ti rʉmʉri ca-anopʉ yʉ ye cá-ánare yʉ Espíriture na yʉ joogʉ caʉmʉare, cãromia quenare. To bairo yʉ Espíritu Santore na yʉ ca-jooro yʉ ye quetire buiogarãma.
ACT.2.19	Ʉmʉrecoo ricati ca-baurijere ca-acʉori wamere yʉ iñoogʉ. Ati yepa quena yʉ iñoogʉ camaja ca-jʉgoyepʉ na ca-tʉjʉñaquẽtiere. Rií, peero, bujeri quena baugaro, mʉja ĩmi Dio, ca-ĩi ucayupi Joel.
ACT.2.20	Muipu ca-ajii naitĩacoagʉmi. Ñami macacʉ maca riíre bairo jũagʉmi. To bairona baigaro Dio caroorãre na cʉ̃ ca-popiyeyeparo jʉgoyeacã. Ca-ani majuuri rʉmʉ, ca-uwio bʉgari rʉmʉ anigaro mani Ʉpaʉ Dio to bairo cʉ̃ cá-áto.
ACT.2.21	To bairo ca-bairi paʉ to canacãʉrena mani Ʉpaʉ Jeováre, “Dio, pairo caroorije yʉ átinucu, caroorije yʉ cá-átiere majirioya,” yʉ na ca-ĩiro na yʉ netoogʉ. To bairo ca-ĩirã jetore na yʉ ca-popiyeyebopere na yʉ netoobojagʉ, mʉja ĩmi Dio,
ACT.2.22	’To bairi yʉ yarã Israel macana, yʉ apiya, na ca-ĩinemoñupʉ Pedro. —Jesúre Nasaré macacʉre cʉ̃ ca-cũuñupi Dio manire ca-netoopaʉre. “Cʉ̃ ca-cũricʉ ãmi,” mani ca-ĩi majiparore bairo ca-acʉori wame cʉ̃ ca-majirije mena ca-rupeori wame Jesúre cʉ̃ cá-áti rotiyupi Dio. Mani tʉpʉre cá-áti iñooñupi Jesú. To bairi wame, meere mʉja majirã. 
ACT.2.23	To bairo Jesú, Dio cʉ̃ ca-cũricʉ cʉ̃ ca-anibato quena caroorãre cʉ̃re na mʉja ca-papua jĩa rotiyupa yucʉ tẽorica pãipʉ. Dio maca, “To bairona átigarãma,” ca-jʉgoyepʉna ca-ĩi majiñupi. 
ACT.2.24	To bairo Jesúre cʉ̃ mʉja cá-áto bero Dio cʉ̃ ca-catíoyupi tunu, ca-bai yajiricʉ cʉ̃ ca-anibato quena. Jesú rupaʉ ca-boaquẽjupe, ca-bai yajirã mena tua majiquetiri. Ca-tunu catíyupi. 
ACT.2.25	Ʉpaʉ David tirʉmʉpʉ macacʉ Cristo cʉ̃ ca-buiaparo jʉgoyepʉna oco bairo ca-ucayupi Cristo cʉ̃ ca-ĩipa wamere:
ACT.2.25	Dio yʉ mena anicõa aninucumi to canacã rʉmʉ, yʉre átinemoʉ. To bairi yʉ uwiquẽe. Yʉ tʉgooñarique paiquẽe.
ACT.2.26	To bairi yeri wariñuʉ ca-ñuuri wame Diore yʉ ĩinucu.
ACT.2.27	Ca-bai yajiricarã ya paʉpʉ yʉ mʉ rocaquetigʉ. Mʉ yaʉ caroaʉ, mʉ ca-bejericʉ yʉ ca-ano maca yʉ rupaʉ ãnatore mʉ boa rotiquetigʉ. Bai yajibacʉ quena, yʉ tunu catígʉ.
ACT.2.28	To canacã rʉmʉ caroa ãnaje yʉre mʉ joogʉ. Yʉ mena mʉ ãa. To bairi caroaro yʉ wariñuu,
ACT.2.29	’Yʉ yarã, mani ñicʉ David cʉ̃ ca-bairique mʉjaare yʉ ĩi buiopa, na ca-ĩinemoñupʉ Pedro. —Cʉ̃ ca-bai yajiropʉ cʉ̃ ca-yaa rocayayuparã. Cʉ̃ maja ope ati macapʉna ãa. To bairi atie cʉ̃ ca-ucariquere cʉ̃ majuu me ĩi ca-ĩi ucayupi David. Apeĩ ye macare ĩi ca-ĩiñupi. 
ACT.2.30	David ãnacʉ catíipʉ Dio ye quetire ca-buioʉ ca-añupi. To bairi ati wame cʉ̃ ca-ĩi buioyupi Dio Davire: “Mʉ pãramerãpʉ jicãʉ ati yepapʉ Ʉpaʉ anigʉmi. Mʉ ca-rotirore bairona cʉ̃ quena rotigʉmi,” Davire cʉ̃ ca-ĩiñupi Dio. 
ACT.2.31	To bairo Dio cʉ̃ ca-ĩiro Cristo cʉ̃ ca-baipere oco bairo ca-ĩi buio majiñupi David: “Bai yajigʉmi Cristo. Bai yajibacʉ quena tunu catígʉmi. Ca-bai yajiricarã ya paʉpʉ tuaquetigʉmi Cristo. Cʉ̃ rupaʉ boaquetigaro,” ca-ĩi buio ucayupi David. Ati wame ucari beropʉ ca-bai yajiyupi David. Atopʉ mani ya macapʉ cʉ̃ ca-yaa rocayayupa. Cʉ̃re na ca-yaa rocaricaro bero cʉ̃ rupaʉ ãnato boaricaro yua. To bairi ati wame ĩi buio ucaʉ Jesú cʉ̃ ca-baipe macare ĩi buioʉ ca-ĩiñupi David, ca-ĩiñupʉ Pedro. 
ACT.2.32	—Cʉ̃ Jesúrena cʉ̃ ca-tunu catíoyupi Dio. Cʉ̃ ca-bai yajiricaro bero jã nipetirã cʉ̃re jã ca-tʉjʉwʉ ca-tunu catíricʉpʉre. 
ACT.2.33	To bairi Jesú cʉ̃ ca-tunu catíro bero Dio maca cʉ̃ tʉpʉ cʉ̃ ca-ne aámi. To bairi Jesú cʉ̃ Pacʉre cʉ̃ ca-rotibojaʉ aniri cʉ̃ Espíritu Santore jã joomi yucʉacana, ca-jʉgoyepʉna Dio, “Cʉ̃ yʉ joogʉ,” cʉ̃ ca-ĩi buioricarore bairona. Jãare cʉ̃ ca-jooro to cõona yucʉra tʉjʉ acʉori wame mʉja tʉjʉ, mʉja api yua. 
ACT.2.34	David macare cʉ̃ rupaʉ ãnato boaricaro. To bairi Dio tʉpʉ tunu catí aá majiquetato cʉ̃ rupaʉ. To bairi Jesú maca cʉ̃ ca-baipere ca-ĩi ucayupi David oco bairi wame ucaʉ:
ACT.2.34	Ato yʉ mena ruíya, ca-ĩiñupʉ Dio yʉ Ʉpaʉ Cristore.
ACT.2.35	Mʉ ca-ruítoye mʉ wapanare mʉ paabojari majare bairo na yʉ cũugʉ, ca-ĩi ucayupi David, ca-ĩiñupʉ Pedro.
ACT.2.36	’To bairo ĩi, oco bairo na ca-ĩinemoñupʉ Pedro:
ACT.2.36	—Yʉ yarã nipetirã Israel macana yʉ apiya. Aperãre na mʉja ca-papua jĩa rotiwʉ Jesúre. Cʉ̃rena Caʉpaʉ majuu, manire ca-catíopaʉre cʉ̃ ca-cũuñupi Dio maca cʉ̃ ca-bejericʉ Jesúre, ca-ĩiñupʉ Pedro.
ACT.2.37	To bairo Pedro na cʉ̃ ca-ĩi buiorije apirã seeto majuu ca-tʉgooñarique paiyuparã. Tʉgooñarique pairã, oco bairo ca-ĩiñuparã:
ACT.2.37	—¡Ade, rooro majuu jã cá-áticõarãjawʉ! Cʉ̃re jã ca-jĩa rotiqueticõape ca-anibajupa, ca-ĩi tʉgooñarique paiyuparã. —To bairi jã yarã, ¿dope bairo jã cá-átipe to ãtí yua? Pedro jãare na ca-ĩiñuparã.
ACT.2.38	To bairo na ca-ĩiro:
ACT.2.38	—Caroorije mʉja cá-átaje jʉtiritiri Jesucristore apiʉjaya mʉja nipetirã. Cʉ̃ apiʉjari, “Jesucristo, caroorije yʉ cá-átajere yʉ majirioya,” cʉ̃ ĩiña. To bairo cʉ̃ ĩri bautisa rotiya. To bairo mʉja cá-áto Espíritu Santore mʉja joogʉmi Dio, na ca-ĩiñupʉ Pedro. 
ACT.2.39	—Mani Ʉpaʉ Dio, “Yʉ Espíritu Santore yʉ joogʉ,” tirʉmʉpʉ cʉ̃ ca-ĩi buioricarore bairona cʉ̃ joogʉmi mʉjaare, mʉja bero macanare, aperoripʉ ca-ani baterã quenare. Nipetirã noa cʉ̃ ca-bejerãre Espíritu Santore cʉ̃ joogʉmi Dio, na ca-ĩiñupʉ Pedro.
ACT.2.40	Capee wame na ca-ĩi buionemoñupʉ Pedro:
ACT.2.40	—Ati yepa macana rooro na cá-átaje wapa na popiyeyegʉmi Dio. To bairi caroorije mʉja cá-átaje wapa mʉjaare cʉ̃ ca-popiyeyebopere netogarã Diore, “Caroorije yʉ cá-átajere yʉ majirioya,” cʉ̃ ĩi jeniya. To bairo mʉja cá-áto mʉja popiyeyequetigʉmi Dio, na ca-ĩiñupʉ Pedro yua.
ACT.2.41	To bairo Pedro cʉ̃ ca-ĩrijere caroaro ca-apiʉjayuparã capaarã majuu. Apiʉjari ca-bautisa rotiyuparã. To bairi ti rʉmʉna Jesucristo cʉ̃ buerã ca-ãnana mena macana itia mil majuu canacãʉ ca-aninemoñuparã. 
ACT.2.42	To bairo apiʉja, Jesú cʉ̃ buerã ca-ãnana apóstol maja na ca-ĩirã na mena ca-neñaponucuñuparã. Na mena neñaponucuri, na ca-buiorijere caroaro api, na mena caroaro jʉgo ʉga, wadapeni, Diore jeni nʉcʉbʉgo, cá-átinucuñuparã.
ACT.2.43	Jesú cʉ̃ buerã ca-ãnana apóstol maja na ca-ĩirã ca-acʉori wame cá-áti iñoori wame capee cá-ájuparã Dio Espíritu Santo na cʉ̃ ca-majiorije mena. To bairo na cá-áto tʉjʉrã camaja nipetirã ca-tʉjʉ acʉa tʉgooña nʉcʉbʉgoyuparã. 
ACT.2.44+ACT.2.45	To bairi Jesucristo ye quetire ca-apiʉjarã nipetirã caroaro ca-ame bapa cʉjuparã. Caroaro ame bapacʉti, na ca-cʉgorije mena ca-ame átinemonucuñuparã. Pairo ca-cʉgorã na yere nuni wapa jeeri ca-cʉgoquẽnare na ca-ricawonucuñuparã. To bairi na nipetirã jicãrore bairo ca-cʉgoyuparã. 
ACT.2.46	To canacã rʉmʉ Dio wiipʉ ca-neñaponucuñuparã. Na ya wiiripʉ quena ame tʉjʉri caroaro wariñuurique mena ca-ame jʉgo ʉganucuñuparã. 
ACT.2.47	To bairo átiri, “Caroaro majuu mani áami Dio,” ca-ĩinucuñuparã. To bairo caroaro na ca-ame áto tʉjʉrã aperã nipetirã, “Ca-ñuurã jeto ãma Jesucristore ca-apiʉjarã,” ca-ĩi tʉgooñañuparã. To bairi to canacã rʉmʉ aperã Jesucristo ye quetire ca-apiʉjarã ca-aninemoñuparã. To bairo na ca-apiʉjaro Dio cʉ̃ yarã ca-aniparãre na ca-cũuñupʉ nare cʉ̃ ca-popiyeyeboriquere na netoori yua.
ACT.3.1	Cabero jicã rʉmʉ tunu Pedro, Juan mena yucʉ bui muipu cʉ̃ ca-tʉja rui áto a las tres ca-ano Dio wiipʉ cá-aájuparã. To ca-paʉ ca-ano camaja Dio wiipʉ cá-aánucuñuparã, Diore jeni nʉcʉbʉgorã aána. 
ACT.3.2	To bairi Dio wiipʉ Pedro, Juan mena na cá-aáparo jʉgoyeacã camajocʉre cá-aá majiquẽcʉre cʉ̃ ca-ne aájuparã aperã. To canacã rʉmʉ to bairona Dio wiipʉ jope tʉpʉ cʉ̃ ca-cũnucuñuparã, Caroa Jope ca-wamecʉti jope Dio wiipʉ, ca-jãa ejarãre niyeru cʉ̃ jeni ruiato ĩirã. Nemoopʉ to bairona ca-buiaricʉ ca-añupʉ. 
ACT.3.3	To bairi Pedro, Juan Dio wiipʉ jãagarã na ca-ejaro tʉjʉ:
ACT.3.3	—Niyeru yʉ jooya, ca-ĩibajupʉ.
ACT.3.4	To bairo cʉ̃ ca-ĩiro Pedro, Juan cʉ̃ tʉbea tʉjʉ:
ACT.3.4	—Jã tʉjʉya, cʉ̃ ca-ĩiñupʉ Pedro. 
ACT.3.5	To bairo Pedro cʉ̃ ca-ĩiro, cá-aá majiquẽcʉ maca na tʉjʉ, “Apeye unieacã yʉ joogarãma,” ca-ĩi tʉgooñabajupʉ. 
ACT.3.6	To bairo na cʉ̃ ca-tʉjʉro oco bairo cʉ̃ ca-ĩiñupʉ Pedro:
ACT.3.6	—Niyeru yʉ cʉgoquẽe. Apeye caroare yʉ ca-cʉgori wame macare mʉ yʉ átinemogʉ. To bairi Jesucristo Nasaré macacʉ mʉre cʉ̃ ca-netoo majiro mena wamʉnʉcari aácʉja, cʉ̃ ca-ĩiñupʉ Pedro.
ACT.3.7	To bairo cʉ̃ ĩi, cʉ̃ wamore ñee, cariape nʉgoa maca cʉ̃ ca-tʉ̃ga wamʉo nʉcoñupʉ. To bairo Pedro cʉ̃ ca-tʉ̃ga wamʉo nʉcorona nemoo cʉ̃ rʉpori ocabʉtirique cʉ̃ cá-ájupe. 
ACT.3.8	Rʉpori ocabʉtiri cariapena wamʉnʉca, cá-aá jʉgoyupʉ. Aá jʉgo, Pedro, Juan mena Dio wiipʉ na mena ca-jãa aájupʉ. Na mena jãa aá, bapa mʉgo, bapa mʉgo, cá-aájupʉ. To bairo bapa mʉgo aá, “Dio yʉ átinemomi ca-ñuu netori wame,” ca-ĩi wariñuuñupʉ. 
ACT.3.9	To bairo Diore ĩi wariñuuri cʉ̃ ca-bapa mʉgo aáto aperã maca cʉ̃ tʉjʉrã:
ACT.3.10	—Ani cá-aá majiquetibatacʉna Caroa Jope ca-wamecʉti jope Dio wii jãarica jope tʉpʉ niyerure ca-jeni ruibatacʉna ãcʉmi, ca-ame ĩiñuparã. To bairo cʉ̃ ãnacʉre tʉjʉ majiri cʉ̃ ca-tʉjʉ acʉacoajuparã yua.
ACT.3.11	To bairi Pedrore, Juan're na pitigaquetiri na tʉna ca-tuayupʉ. To bairo na cʉ̃ ca-bairo camaja nipetirã ca-tʉjʉ acʉarã na tʉpʉ ca-tʉjʉra atʉ aájuparã. Portal de Salomón na ca-ĩri arʉa majuu, jope tʉ ca-biaya mani arʉapʉ, Pedro, Juan na ca-anopʉ ca-tʉjʉra atʉ aájuparã. 
ACT.3.12	To bairo na tʉpʉ na ca-tʉjʉra atʉ ató tʉjʉri oco bairo na ca-ĩiñupʉ Pedro:
ACT.3.12	—Yʉ yarã Israel macana, ¿nope ĩirã ani cʉ̃ ca-netorije tʉjʉri mʉja tʉjʉ acʉatí? ¿Nope ĩirã, “Ati maja na majuuna na ca-majirije mena, Dio mena ca-ñuurã aniri cá-aá majiquetibatacʉre cʉ̃ netoo majirãma,” jãare mʉja ĩi tʉgooñatí mʉjaa? 
ACT.3.13+ACT.3.14	Jesú maca cʉ̃ ca-majirije mena cʉ̃ netoowĩ. Mani ñicʉ jãa, Abraham, Isaá, Jacobo, aperã nipetirã ca-ani jʉgoricarã Diore cá-áti nʉcʉbʉgorã ca-aniñañuparã. To bairi Dio na cá-áti nʉcʉbʉgoricʉ cʉ̃ Macʉre ca-ani majuʉre cʉ̃ ca-cũuñupi Dio Jesúre, aperãre mʉja ca-jĩa rotiepaʉ maca. “Cʉ̃re jã booquẽe,” mʉja ca-ĩiwʉ, Pilato, gobierno macacʉ maca, “Cʉ̃ yʉ buugʉ, cʉ̃re ca-jĩaquetipe ãa,” cʉ̃ ca-ĩrije to ca-anibato quenare. “Cʉ̃re jã booqueti majuucõa,” mʉja ca-ĩiwʉ, Dio yere cá-ácʉ, ca-ñuu majuʉ cʉ̃ ca-anibato quena. “Jesúre jã booqueti majuucõa,” ĩri, “Camajare ca-jĩaricʉ presopʉ ca-ãcʉ̃ macare cʉ̃ buuya,” mʉja ca-ĩiwʉ Pilatore. 
ACT.3.15	To bairo ĩi, camajare catírique ca-joʉre aperãre na mʉja ca-jĩa rotiwʉ Jesúre. Cʉ̃re na mʉja ca-jĩa rotiro bero Dio maca cʉ̃ ca-tunu catíoyupi. Jã majuuna Jesúre cʉ̃ jã ca-tʉjʉwʉ ca-tunu catíricʉpʉre, na ca-ĩiñupʉ Pedro. 
ACT.3.16	—To bairi ani cá-aá majiquetibatacʉre mʉja ca-majiire Jesú maca cʉ̃ ca-majirije mena cʉ̃ netoomi. Jesúre jã ca-apiʉjaro ĩi anire cʉ̃ netoomi Jesú mʉja ca-tʉjʉrona.
ACT.3.17	’Yʉ yarã, mʉjaa, “Dio Macʉna ãmi Jesú,” ca-ĩi tʉgooña majiquẽna aniri aperãre na mʉja ca-jĩa rotiwʉ Jesúre. Mʉja ʉparã quena to bairona ca-jĩa rotiwã. 
ACT.3.18	Tirʉmʉpʉ to bairona, “Popiye tamuogʉmi Cristo,” Dio ye quetire ca-ĩi buio jʉgoyeyeyupa Dio ye quetire buiori maja ca-aniñaricarã. To bairi ca-jʉgoyepʉna Dio na cʉ̃ ca-ĩricarore bairona baiwʉ Cristore na mʉja ca-jĩa rotirique yua. 
ACT.3.19	To bairi caroorije mʉja cá-átiere jʉtiriticõari, “Mani ca-tʉgooñarijere jã wajoagarã,” ĩri Cristore apiʉjaya mʉjaa. To bairo mʉja cá-áto caroorije mʉja cá-átaje majiriogʉmi mani Ʉpaʉ Dio. Caroa ani tʉgooña yerijã wariñuuriquere mʉja joogʉmi. 
ACT.3.20	Cʉ̃ ca-bejericʉ Cristore mʉja tʉpʉ joogʉmi. 
ACT.3.21	Tirʉmʉpʉ Dio ye quetire buiori maja ca-aniñaricarã, “Cristo ʉmʉrecóopʉ Dio tʉpʉ tuagʉmi mai,” ca-ĩi buioyupa. “Cabero Dio ati ʉmʉrecóo wajoagʉmi. Nemoopʉ cʉ̃ cá-átatore bairona átigʉmi tunu. Camaja Diore cʉ̃ na ca-bai netooparo jʉgoye ca-bairicarore bairona átigʉmi Dio. Ti paʉ majuu Cristore mani Ʉpaʉre joogʉmi Dio ati yepapʉre,” ca-ĩi ucayupa Dio ye quetire buiori maja ca-aniñaricarã. 
ACT.3.22	Moisé tirʉmʉ macacʉ ati wame buioʉ, “Mani Ʉpaʉ Dio jicãʉ cʉ̃ ye quetire ca-buiopaʉre mʉja joogʉmi. Yʉre cʉ̃ ca-jooeparore bairona cʉ̃ joogʉmi. Jicãʉ mani yaʉ anigʉmi cʉ̃ quena. Caroaro cʉ̃re ca-apiʉjaparã mʉja ãa. 
ACT.3.23	To bairi noo canacãʉ majuu cʉ̃re ca-apiʉjaquẽna anigarãma ta. Na una Dio yarã mena macana aniquetigarãma. Na reegʉmi Dio,” ca-ĩi buioyupi Moisé.
ACT.3.24	’Nemoopʉre Dio ye quetire buiori majocʉ tirʉmʉpʉ macacʉ Samuel ca-wamecʉcʉ ati rʉmʉri yucʉacã ca-baipere ca-ĩi uca jʉgoyeyeyupi. Cʉ̃ bero macana nipetirã na quena Dio ye quetire buiori maja ca-ĩi queti buio jʉgoyeyeyupa Jesucristo cʉ̃ ca-baipere. 
ACT.3.25	Yucʉ ati rʉmʉ macanare mʉjaare ca-ĩiñupi Dio ca-ñuuri wame ĩi buio jʉgoyeyei. Oco bairo mani ñicʉpʉre Abraham're cʉ̃ ca-ĩiñupi Dio: “Mʉ pãramerãpʉre jicãʉ mʉ pãrami anigʉmi. Cʉ̃ cʉ̃ ca-ejaro camaja nipetirã seeto wariñuurique bʉgagarãma,” ca-ĩiñupi Dio Abraham're. To bairo cʉ̃ ĩi, yucʉ rʉmʉ manipʉre ca-baipere cʉ̃ ca-ĩiñupi Dio Abraham're. 
ACT.3.26	To bairi manire Israel macanare aperã jʉgoye cʉ̃ ca-bejericʉ Jesú ye quetire mani joomi Dio. Mani joomi tie quetire, caroorije mani cá-átiere mani ca-jana majiparore bairo ĩi. Mani ca-janaro wariñuuriquere mani joomi Dio yua, ca-ĩiñupʉ Pedro.
ACT.4.1	To bairo Pedro, Juan camajare na ca-ĩi wadari paʉ majuu ca-ejayuparã na tʉpʉ sacerdote maja, apeĩ Dio wii coteri maja ʉpaʉ, aperã saduceo maja. 
ACT.4.2	Na maca Pedro, Juan mena camajare na na ca-buiorijere booquetiri ca-punijiniñuparã. Oco bairo Pedro, Juan mena camajare ca-buioyuparã: “Bai yajiri bero ca-tunu catíyupi Jesú. To bairi mani maji. Mani ca-bai yajiro beropʉ tunu catírique ãa mani camaja quenare,” ca-ĩi buioyuparã Pedro, Juan mena. 
ACT.4.3	To bairi ti wamere camajare na ca-buioro booquetiri na ca-ñeeñuparã. Na ñee, meere canaiori paʉ ca-ano presopʉ na ca-cũuñuparã, “Bujiyʉpʉ na mani jeniñagarã,” ĩirã. 
ACT.4.4	Aperã maca capaarã majuu Jesú ye quetire Pedro, Juan na ca-buioro ca-apiʉjayuparã. To bairi ca-apiʉjarã caʉmʉa jetore nare na ca-cõoñaata jicã wamo canacã mil majuu ca-añuparã.
ACT.4.5	To bairi ape rʉmʉ ca-ano ti macapʉ Jerusalén'pʉ ca-neñapoyuparã caʉparã, cabʉcʉrã, judío majare cabuerã nipetiro yua. 
ACT.4.6	Na mena ca-añupʉ sacerdote maja ʉpaʉ quena, Aná ca-wamecʉcʉ. Aperã quena Caifá, Juan, Alejandro, aperã nipetirã sacerdote maja ʉparã yarã quena na mena ca-neñapoyuparã. 
ACT.4.7	Neñapori Pedrore, Juan're na recomacapʉ tʉjʉnucu roti, oco bairo na ca-ĩi jeniñañuparã:
ACT.4.7	—¿Dope bairo anire cá-aá majiquetibaecʉre cʉ̃ mʉja netoo majirí? ¿Ñamʉ maca to bairo mʉjaare cʉ̃ áti rotirí? na ca-ĩi jeniñañuparã.
ACT.4.8	To bairo na ca-ĩi jeniñaro Pedro Espíritu Santo cʉ̃ ca-tutuarije mena yeri ocabʉtiri oco bairo camaja ʉparãre cabʉcʉrãre na ca-ĩi buioyupʉ:
ACT.4.9	—Cá-aá majiquetibaecʉre caroa wame cʉ̃re to ca-bairo jã cá-átiere tʉjʉrã jãare mʉja ñee wʉ, ¿dope bairo bairi cʉ̃ netotí? ĩirã. 
ACT.4.10	To bairo jã mʉja ca-jeniñaro mʉja nipetirãre Israel macanare mʉjaare yʉ buiopa. Ani cá-aá majiquetibaecʉre Jesucristo Nasaré macacʉ cʉ̃ ca-majirije mena anire cʉ̃ catíoyawĩ. Jesúre na mʉja ca-papua jĩa rotirique to ca-anibato quenare Dio maca cʉ̃ ca-tunu catíoyupi. 
ACT.4.11	Tirʉmʉpʉ Dio ye quetire buiori majocʉ to bairo Jesúre cʉ̃ mʉja ca-booquetipere ca-ĩi buio jʉgoyeyeyupi atiere ca-ĩi ucaricʉ:
ACT.4.11	Mʉjaa ʉ̃ta wii quenoorã jicã ʉ̃taa, “Atia ñuuquẽe. Tiare jã booquẽe,” mʉja ca-ĩiwʉ. To bairo mʉja ca-ĩrije to ca-anibato quena aperã maca tia mʉja ca-rocaricarena ca-cũu jʉgoyupa apeye ʉ̃ta rupaa cũugarã jʉgoye. “Atia ʉ̃taa ñuu majuucõa,” ca-ĩiwã aperã, mʉja ca-booquetacarena. To bairi ʉ̃taa wii quenoori maja na ca-booquetatore bairona Cristore mʉja booquetigarã. Aperã maca tiare ca-ñuurica na ca-cũu jʉgoricarore bairona Dio ca-cũuñupi Cristore Caʉpaʉ majuu, ca-ĩi buio jʉgoyeyeyupi Dio ye quetire buiori majocʉ ca-aniñaricʉ maca.
ACT.4.12	To bairi Jesucristo jeto ãmi camajare ca-catío majii. Nii majuu manire ca-catíoʉ apeĩ jooquẽemi Dio ati yepapʉre, na ca-ĩiñupʉ Pedro.
ACT.4.13	To bairo Pedro, Juan mena yeri ocabʉtiri na ca-ĩi buioro, ca-api acʉacoajuparã caʉparã ca-neñaporã maca.
ACT.4.13	—¡Ago name! Judío maja mani ca-neñapo buerica wiipʉ ca-buericarã aniquetibana quena caroaro buio majima. To bairi Jesú mena ca-anieparã ãnama, ca-ame ĩiñuparã sacerdote maja ʉparã jãa.
ACT.4.14	To bairi cá-aá majiquetibatacʉ, meere ca-ñuʉpʉ na mena cʉ̃ ca-tʉjʉnucuro maca, “Jocarã mʉja ĩi,” na ca-ĩi majiquẽjuparã. 
ACT.4.15	To bairi Pedrore, Juan're na ca-buti rotiyuparã mai na ca-neñapo ame jeniñari arʉapʉ, na jeto ame wadapenigarã. Na buti roti, oco bairo ca-ame ĩi wadapeniñuparã:
ACT.4.16	—¿Dope bairo Pedrore, Juan're na mani ánaatí? “Ati wame ca-acʉori wame átiyayupa naa,” ĩi majima Jerusalén macana nipetirã. Mani maca, “Jocarã mʉja ĩi, baiquẽjupa,” na mani ĩi majiquẽe. 
ACT.4.17	To bairi, “Jesú cʉ̃ ca-bairique to cõona camajare na buio janacõaña,” na mani ĩi tutigarã, aperã capaarã atie quetire ca-apiʉjarã aninemorema ĩirã, ca-ame ĩiñuparã.
ACT.4.18	To bairo ame ĩi yaparo na ca-pi jooyuparã Pedrore, Juan're. Na pijo, oco bairo na ca-ĩibajuparã:
ACT.4.18	—Jesú cʉ̃ ca-bairiquere to cõona camajare na buio janacõaña mʉjaa.
ACT.4.19	To bairo na ca-ĩiro:
ACT.4.19	—Jãare mʉja ca-buio jana rotirijere mʉjaare jã ca-apiʉjaata Dio macare jã bai netooborã. To bairi tʉgooñaña mʉjaa. Dio maca jã tʉjʉʉ, ¿dije jã cá-átipe cʉ̃ boocʉtí? ¿Cʉ̃ ye jã cá-átipere cʉ̃ boocʉtí? o ¿mʉja ye macare jã cá-átipere cʉ̃ boocʉtí Dio? Booquẽcʉmi. 
ACT.4.20	To bairi Jesú cʉ̃ ca-ĩiepere, cʉ̃ cá-átiepere jã ca-tʉjʉepere jã buio jana majiquẽe, na ca-ĩiñuparã Pedro jãa.
ACT.4.21	To bairo na ca-ĩiro:
ACT.4.21	—Jesú cʉ̃ ca-bairique camajare mʉja ca-buio janaquẽpata mʉjaare jã popiyeyegarã, na ca-ĩi tutinemoñuparã.
ACT.4.21	Aperã maca, “Dio caroaro áami,” ca-ĩiñuparã cá-aá majiquetibatacʉ cʉ̃ ca-netorije tʉjʉri. To bairi to ca-neñaporã maca Pedro jãare, “Ñee caroorije wapa nare ca-popiyeyepe ãa,” ca-ĩi majiquẽjuparã. To bairi presopʉ ca-ãnanare na ca-buuyuparã yua. 
ACT.4.22	cá-aá majiquetibatacʉ Dio cʉ̃ ca-netooricʉ cuarenta canacã cʉma netobʉjaroacã ca-cʉgoʉ ca-añupʉ cʉ̃a.
ACT.4.23	To bairi Pedro, Juan mena buti, ca-tunucoajuparã na mena macana Jesúre ca-apiʉjarã tʉpʉ. Na tʉpʉ aá, nipetiro sacerdote maja ʉparã, cabʉcʉrã nare na ca-ĩi buioriquere na ca-ĩi buioyuparã. 
ACT.4.24	To bairo na ca-ĩi buiorijere apirã Jesúre ca-apiʉjarã nipetirã jicãrore bairona tʉgooñari Diore jeniri oco bairo ca-ĩiñuparã:
ACT.4.24	—Jã Ʉpaʉ Dio, ʉmʉrecóo, ati yepa nipetiro cá-átacʉ mʉ ãa. 
ACT.4.25	Tirʉmʉpʉ jã ñicʉ David ãnacʉ mʉre cá-áti nʉcʉbʉgoricʉ mʉ Espíritu Santo mena cʉ̃ mʉ ca-uca rotiro oco bairo ca-ĩi buio ucayupi mʉ Macʉ Jesúre rooro na cá-átipere:
ACT.4.25	¿Nope ĩirã judío maja ca-aniquẽna na cá-áti majiqueti wame jocarã, “Jã átigarã,” na ĩibajuparí? ¿Nope ĩirã aperã quena Diore na ĩi punijinití?
ACT.4.26	Neñapori, “Manire cʉ̃ ca-rotipe mani booquẽe. Cʉ̃ mani rocagarã,” ca-ĩibajupa maca ʉparã. “Dio cʉ̃ ca-cũricʉ Cristo quenare mani booquẽe,” ca-ĩibajupa, ca-ĩi ucayupi David ãnacʉ.
ACT.4.27	’Cʉ̃ ca-ĩi ucarica wamere bairona áama yucʉra, Diore ca-ĩi nʉcʉbʉgoyuparã. —Ati macapʉ to bairona ca-neñapowã, ca-ñuʉre mʉ Macʉ Jesúre mʉ ca-jooricʉre rocagarã. Ʉpaʉ Herode, Ʉpaʉ Ponsio Pilato quena, Israel macana mena, aperã mena ca-neñapowã, Jesúre booquẽna cʉ̃ na ca-rocapere wadapenirã. 
ACT.4.28	Meere ca-jʉgoyepʉna, “To bairona rooro átigarãma,” mʉ ca-ĩiñupa, ca-majii aniri, Diore ca-ĩi wada nʉcʉbʉgoyuparã. 
ACT.4.29	—To bairi yucʉacã, “Janacõaña,” jãare na ca-ĩi tutiejere mʉ apii. To bairi jãare átinemoña. Yeri tʉgooña ocabʉtiriquere jã jooya, na uwiquẽnana mʉ ye quetire jã ca-buio majiparore bairo ĩi. Mʉ ca-boori wame jã átigarã, mʉ ye quetire buiorã. 
ACT.4.30	To bairo jãare átinemori, camajare mʉ ca-tutuarijere na iñooña. Ca-riarãre na netooña. Ape wame quena, ca-acʉori wame, áti iñoorica wamere ája, caroaʉ mʉ Macʉ Jesú cʉ̃ ca-tutuarije mena, Diore ca-ĩi wadayuparã.
ACT.4.31	To bairo Diore na ca-ĩi jeni nʉcʉbʉgo yaparoro na ca-neñapori wii ca-nanaañupe. To bairo to ca-nanaari paʉna Espíritu Santo seeto majuu ti wiipʉ ca-ãna napʉ ca-aninemo ejayupʉ. To bairi Espíritu Santo seeto majuu napʉ cʉ̃ ca-aninemo ejaro uwi tʉgooñarique manona Dio ye quetire aperãre ca-buio ocabʉtiyuparã.
ACT.4.32+ACT.4.33+ACT.4.34+ACT.4.35	To bairi uwiquẽnana, “Jã Ʉpaʉ Jesú cʉ̃re na ca-jĩaricaro bero ca-tunu catíyupi,” ca-ĩi buio ocabʉtiyuparã. Apóstol majare Espíritu Santo majirique, wariñuurique quenare na ca-jooyupʉ. To bairo na cʉ̃ ca-jooro nipetirã Cristore ca-apiʉjari poa macana jicãrore bairona ca-tʉgooñarique cʉjuparã. Jicãʉ ucʉ̃ na yaʉ, “Yʉ yere yʉ maibʉja,” ca-ĩi ajuyaʉ ca-maañupʉ. To canacãʉna na yere ca-ame ricawoyuparã na yarã ca-cʉgoquẽnare. Wiiri ca-cʉgorã, yepari quenare ca-cʉgorã ca-ãna quena aperãre ca-nuniñuparã, niyerure jeegarã. Niyerure jee, apóstol maja Jesú buerã ca-ãnanare na ca-jooyuparã, “Mani mena macana ca-cʉgoquẽnare na ricawoya,” ĩirã. To bairo na cá-áto na mena macana ñee ca-macaquẽjuparã. 
ACT.4.36	Jicãʉ to bairo cá-ácʉ ca-añupʉ José ca-wamecʉcʉ. Levita poa macacʉ ca-añupʉ. Chipre na ca-ĩri paʉ ca-buiaricʉ ca-añupʉ. Apóstol maja “Bernabé” cʉ̃ ca-ĩiñuparã. Na ye mena “aperãre tʉgooña ocabʉtiriquere ca-joʉ” ĩrica wame ãa. 
ACT.4.37	Cʉ̃a José jicã yepa oterica yepa aperãre nuni, niyeru ca-jeeyupʉ. Niyeru jee átiri, apóstol majare na ca-jooyupʉ, mani mena macana ca-cʉgoquẽnare na mʉja ricawowa ĩi.
ACT.5.1	Apeĩ ca-añupʉ Ananía ca-wamecʉcʉ. “Nipetiro yʉ niyeru yʉ joo peocõa,” ca-ĩitoʉ maca ca-añupʉ. Cʉ̃a, cʉ̃ nʉmo Safira mena jicã yepa ca-nuniñuparã aperãre, niyeru jeegarã. 
ACT.5.2	Ti yepare nuni, niyerure jee, apeye na majuuna ca-quenoo cũucõañuparã, “Mani majuuna tiere mani cʉgogarã,” yajioro ame ĩri. To bairi Ananía ti yepa aperãre cʉ̃ ca-nunirique wapa niyeru apeye cʉ̃ majuuna quenoo cũu, apeye Jesú buerã ca-ãnana apóstol majare na ca-nuniñupʉ oco bairo na ĩitori:
ACT.5.2	—Atie yʉ ya yepa yʉ ca-nunirique wapa yʉ niyeru nipetirona ãa, na ca-ĩitoyupʉ. —Mani mena macana ca-cʉgoquẽnare tiere na ricawo jooya, na ca-ĩiñupʉ.
ACT.5.3	To bairo cʉ̃ ca-ĩiro:
ACT.5.3	—Ananía, ¿nope ĩi Sataná mʉre cʉ̃ ca-wadajãrijere mʉ apiʉjarí? Dio Espíritu Santopʉre jocʉna cʉ̃ mʉ ĩitowʉ, “Yʉ ya yepa yʉ ca-nunie yepa wapa niyeru nipetirona yʉ joo,” ĩitoʉ, cʉ̃ ca-ĩiñupʉ Pedro. —Mʉ niyerure apeye mʉ cũucõaricʉ, mʉ majuuna yajioropʉ cʉgogʉ. 
ACT.5.4	Ti yepa aperãre mʉ ca-nuniparo jʉgoye mʉ ye jeto ca-añupa. To bairi na mʉ ca-nuniro bero mʉre na ca-wapayerique niyeru mʉ ye riape noo mʉ ca-booro cá-átipe anibajupa. ¿Nope ĩi mʉ yeripʉ, “ ‘Atie yʉ niyeru nipetirona mʉjaare yʉ joo,’ na yʉ ĩitogʉ,” mʉ ĩi tʉgooñarí? cʉ̃ ca-ĩiñupʉ Pedro. —Jã jetore ĩitoʉ mee mʉ ĩi. “Atie to cõona yʉre na ca-wapayerique ãa,” ĩitoʉ Diopʉre cʉ̃ ĩitoʉ mʉ ĩi, cʉ̃ ca-ĩiñupʉ Pedro.
ACT.5.5	To bairo cʉ̃ ca-ĩiro apii Ananía nemoopʉre ria ñaa, ca-bai yajicoajupʉ. To bairo cʉ̃ ca-bai yajirijere apirã camaja nipetirã ca-uwiyuparã. 
ACT.5.6	To bairi caʉmʉa cawamarã atí, cʉ̃ ãnacʉre jutii ajero mena cʉ̃ umá, cʉ̃ ne buti aá, cʉ̃ ca-yaa rocayuparã yua.
ACT.5.7	Itia hora bero ca-jãa ejayupo cʉ̃ ãnacʉ nʉmo Safira. Cõ manapʉ cʉ̃ ca-bai yajiriquere ca-majiquẽjupo cõ maca. 
ACT.5.8	Cõ ca-jãa ejaro tʉjʉʉ:
ACT.5.8	—¿Ato cõo majuu mʉja ya yepa wapa niyeru mʉjaare na nunirí? cõ ca-ĩi jeniñañupʉ Pedro.
ACT.5.8	—Ʉ̃ʉjʉ, to cõo majuu jã nuniwã, cõ manapʉ cʉ̃ ca-ĩitoricarore bairona cʉ̃ ca-ĩiñupo Pedrore.
ACT.5.9	To bairo cʉ̃ cõ ca-ĩitorijere apii:
ACT.5.9	—¿Nope ĩirã mʉja majuuna apeye cũucõabana quena, “ ‘Atie jã ya yepa jãare na ca-wapayerique nipetirona ãa,’ jocarãna mani ĩitogarã,” mʉja ame ĩirí? “Dio Espíritu Santo mani popiyeyequẽcʉmi,” ¿mʉja ĩi tʉgooñabatí? Espíritu Santore mʉ manapʉ cʉ̃ ca-ĩitoeje wapa cʉ̃ ca-bai yajiro cʉ̃ ca-yaa rocaena, meere tunu ejama. To bairi mʉ ca-bai yajiro mʉ ne buti aátina, mʉ yaa rocacõagarãma mʉ quenare, cõ ca-ĩiñupʉ Pedro.
ACT.5.10	To bairo cʉ̃ ca-ĩirona to ca-tʉjʉnucubatacona ria ñaa, ca-bai yajicoajupo yua. Caʉmʉa cawamarã jãa eja, ca-bai yajiore cõ ca-tʉjʉyuparã. Ca-bai yajiore cõ tʉjʉ, cõ ne buti aá, cõ manapʉ ãnacʉ tʉna cõ ca-yaa rocayuparã yua. 
ACT.5.11	To bairi Jesucristore ca-apiʉjarã aperã quena nipetirã to bairo na ca-bai yajirijere apiri seeto ca-uwiyuparã yua.
ACT.5.12+ACT.5.13+ACT.5.14	Jesúre ca-apiʉjarã ca-neñaponucuñuparã Portal de Salomón na ca-ĩri paʉ Dio wii jope tʉpʉ ca-ani arʉapʉ, ca-biaya mani arʉa. Jesúre ca-apiʉjaquẽna maca na mena ca-bapacʉti uwibʉjayuparã. Bapacʉti uwibana quena caroaro na ca-tʉgooña nʉcʉbʉgoyuparã Jesúre ca-apiʉjarãre. To bairi aperã capaarã caʉmʉa, cãromia quena mani Ʉpaʉ Jesucristore ca-apiʉjanemoñuparã. To bairi to canacã rʉmʉ na mena macana ca-aninemoñuparã. Apóstol maja ca-acʉori wame cá-áti iñoorijere capee cá-ájuparã camaja na ca-tʉjʉrona. 
ACT.5.15	To bairo na cá-átiere tʉjʉrã ca-riarãre na yarã na ca-jee ejooyuparã na ca-yojarijepʉna. “Pedro cʉ̃ ca-neto aáparo tʉacã na ca-ãmata na tʉacã cʉ̃ ca-neto aátona ñuugarãma, nare cʉ̃ ca-ñiga peoquetibato quena,” ca-ĩi tʉgooñañuparã. 
ACT.5.16	Apero macana quena Jerusalén maca tʉacã macá macari macana Jerusalén'pʉ atí, na yarã ca-riarãre na ca-jee ejooyuparã. Rooro ca-wãtiacʉna quenare na ca-jee ejooyuparã. To bairo na cá-áto na nipetirã ca-ñuuñuparã yua.
ACT.5.17	To bairi sacerdote maja ʉpaʉ, cʉ̃ mena macana saduceo maja mena Jesú buerã ca-ãnana apóstol majare na ca-punijiniñuparã. Camaja, “Ca-ñuurã ãma naa,” nare na ca-ĩrije ca-booquetibajuparã, na tʉjʉ ʉgoobana. 
ACT.5.18	To bairi polisía majare na ñee roti, na ca-preso cũu rotibajuparã sacerdote maja ʉpaʉ jãa, cʉ̃ mena macana mena. 
ACT.5.19	To bairo na cá-átibato quena preso ca-ãna tʉpʉ ca-ejayupʉ Dio tʉ macacʉ ti ñamina. Ti ñamina eja, preso jope turiquere pãa, apóstol majare na ca-jʉgo butiyupʉ. 
ACT.5.20	Na jʉgo buti, oco bairo na ca-ĩiñupʉ:
ACT.5.20	—Dio wiipʉ aánaja. Camajare to ca-ãnare Jesucristo ye quetire nipetiro na buioya. “Noa Jesúre ca-apiʉjagarãre caroaro catíriquere mʉja joogʉmi,” na ĩi buioya to ca-ãnare, na ca-ĩiñupʉ Dio tʉ macacʉ. 
ACT.5.21	To bairo na cʉ̃ ca-ĩiro apii presopʉ ca-ãnana buti, ca-bujuri paʉ ca-anopʉ Dio wiipʉ cá-aácoajuparã. Dio wiipʉ aá, Jesucristo ye quetire to ca-ãnare na ca-buio jʉgoyuparã yua.
ACT.5.21	To bairo na ca-bairi paʉ sacerdote maja ʉpaʉ, cʉ̃ mena macana mena, Israel maja cabʉcʉrã mena ca-neñapoyuparã. Neñapo, polisíare presopʉ na ca-bipe cũbatanare apóstol majare na ca-jee atí rotiyuparã. 
ACT.5.22	To bairi polisía cá-aájuparã presopʉ. Aá, preso wiipʉ jãa, ti arʉare pãa, na ca-bipe cũbatanare ca-bʉgaquẽjuparã. To bairi na ca-mano tʉjʉrã ca-neñaporã tʉpʉ ca-tunucoajuparã. 
ACT.5.23	Tunu eja:
ACT.5.23	—Nare jã macabapʉ. Preso wii caroaro bipericaro, na ca-preso bipe cũuricarãre ca-tʉjʉ coterã to ca-tʉjʉnucu coterãre na jã tʉjʉwʉ. Na tʉjʉ, pãa, jãa átiri, na jã macabapʉ. To bairo caroaro bipe cotericaro to ca-anibato quena na jã bʉgaquẽpʉ mʉja ca-preso bipe cũu rotibatanare, na ca-ĩiñuparã polisía.
ACT.5.24	To bairo na ca-ĩrijere apirã Dio wii coteri maja ʉpaʉ, sacerdote maja ʉparã mena seeto api acʉari ca-tʉgooñañuparã. “¿Dope bairo na baiyuparí?” ca-ĩi tʉgooñañuparã. 
ACT.5.25	To bairo na ca-ĩi tʉgooñari paʉna apeĩ ca-ejayupʉ. Ejaʉ:
ACT.5.25	—Presopʉ mʉja ca-bipe cũubatana Dio wiipʉ camajare buiorã áama, na ca-ĩi buioyupʉ.
ACT.5.26	To bairo cʉ̃ ca-ĩi buiorije apii Dio wiipʉ cá-aácoajupʉ Dio wii coteri maja ʉpaʉ polisía maja mena. Dio wiipʉ aá, apóstol majare na ca-jee ajuparã na ca-jeniñapa arʉapʉ tunu. Rooro nare átiquẽnana na ca-jee ajuparã, camajare na uwibana. “Na maibʉjarãma mani ca-ñeebaenare. Na mani ca-quẽata camaja mani punijiniri ʉ̃ta rupaa mena mani ree jĩaborãma,” ca-ĩi tʉgooñañuparã. 
ACT.5.27	To bairi apóstol majare na jee atí, to ca-neñaporã recomacapʉ na tʉjʉnucu roti, to bairo na cá-áto oco bairo na ca-ĩi tutiyupʉ sacerdote maja ʉpaʉ:
ACT.5.28	—“Jesú cʉ̃ ca-bairique camajare na buio janacõaña,” cariapena mʉjaare jã ca-ĩibapʉ. Jã mʉja ca-apiʉjaquẽto Jerusalén macana nipetiro apima mʉja ca-buiori wamere. Jã quenare, “Ca-bai buiyebʉjawã naa, Jesúre ca-jĩa rotiricarã aniri,” jã mʉja ĩi.
ACT.5.29	To bairo na ca-ĩiro oco bairo na ca-ĩiñupʉ Pedro jãa:
ACT.5.29	—“Buio janacõaña,” jã mʉja ca-ĩrijere jã ca-apiʉjaata Diore jã bai botioborã. To bairi Dio macare ca-apiʉjaparã jã ãa, na ca-ĩiñuparã Pedro jãa. 
ACT.5.30	—Jesúre yucʉ pãipʉ na mʉja ca-papua jĩa rotiwʉ aperãre. To bairo mʉja ca-papua jĩa rotirique to ca-anibato quena Dio mani ñicʉ jãa na cá-áti nʉcʉbʉgoricʉ maca cʉ̃ ca-tunu catíoyupi tunu. 
ACT.5.31	Cʉ̃ tunu catíori cʉ̃ tʉpʉ cʉ̃ ca-ne aájupi Dio. Cʉ̃ tʉpʉ ne aá, Caʉpaʉ cʉ̃ ca-cũuñupi camajare ca-catíopaʉre, ca-ĩiñupʉ Pedro. —To bairi mania Israel maja caroorije mani cá-átiere jʉtiritiri mani ca-tʉgooñarije mani ca-wajoaata mani majiriobojagʉmi Dio caroorije mani cá-átiere. 
ACT.5.32	To bairo Jesucristo cʉ̃ ca-bairiquere ca-buiorã jã ãa. Dio cʉ̃ ca-aniere cʉ̃ Espíritu Santo maca jãare ca-majioʉ ãmi, Diore ca-apiʉjarã jã ca-ano maca. To canacãʉna cʉ̃re ca-apiʉjarãre na joomi Dio cʉ̃ Espíritu Santore, na ca-ĩiñupʉ Pedro.
ACT.5.33	To bairo Pedro na cʉ̃ ca-ĩrijere apirã seeto ca-api punijiniñuparã to ca-neñaporã. Punijini, “Na ca-jĩa reepe ãa,” ca-ame ĩiñuparã. 
ACT.5.34	To bairo na ca-ame ĩri paʉ yua ca-wamʉ nʉcañupʉ jicãʉ ca-neñaporã mena macacʉ, na buiogʉ. Gamalié ca-wamecʉjupʉ. Fariseo majocʉ ca-añupʉ. Moisé ãnacʉ cʉ̃ ca-ucarique caroaro ca-majii ca-añupʉ. To bairi camaja nipetirã, “Ca-ñuʉ ãmi Gamalié,” cʉ̃ ca-ĩi tʉgooña nʉcʉbʉgoyuparã naa. To bairi cʉ̃ wamʉnʉcari:
ACT.5.34	—Jesú buerã ca-ãnana na buti aáparo mai, ca-ĩiñupʉ.
ACT.5.34	Na ca-apiquẽtopʉ ʉparãre apeye na buiogʉ to bairo ca-ĩiñupʉ. To bairo cʉ̃ ca-ĩiro polisía na jʉgo buti aá, na cá-áto bero oco bairo ca-neñaporãre na ca-ĩiñupʉ Gamalié:
ACT.5.35	—Mʉjaa, Israel macana ati maja nare mʉja cá-átipe caroaro tʉgooñaña mʉjaa. 
ACT.5.36	Tirʉmʉpʉ Teuda ca-wamecʉcʉ, “Ca-majii majuu yʉ ãa,” ca-ĩinucubajupʉ. To bairo cʉ̃ ca-ĩiro caʉmʉa cuatrociento majuu cʉ̃ mena aninemogarã ca-baibajuparã. To bairo na ca-bairo camaja aperã maca Teudare cʉ̃ ca-jĩa rocacõañuparã. To bairo cʉ̃ na ca-jĩa rocaricaro bero cʉ̃ yarã ca-anibatana cá-aá bate peticoajuparã. Cabero, “Cʉ̃ ca-buiorije ñuuquẽjupa,” ca-ĩi tʉgooñañuparã camaja yua. 
ACT.5.37	Cʉ̃ bero tunu apeĩ Juda, Galilea macacʉ, cʉ̃re bairona ca-baiyupʉ. Caʉparã camajare na ca-cõoñari rʉmʉrina, “Caʉparãre na mani quẽto,” ca-ĩiñupʉ. To bairo cʉ̃ ca-ĩiro capaarã camaja cʉ̃ mena ca-aninemogayuparã. To bairo cʉ̃ na ca-bainemorije to ca-anibato quena aperã cʉ̃ ca-jĩañuparã cʉ̃ quenare. Cʉ̃re ca-aninemobatana cʉ̃ na ca-jĩaricaro bero cá-aá bate peticoajuparã na quena. 
ACT.5.38	Yucʉ roquere ati maja Pedro jãare rooro na átiqueticõaña. Na buucõaña. Atie camajare na ca-buio teñarije na majuuna na cá-áti tʉgooñarije to ca-ãmata yoaro mee peticoagaro. Camaja majiritigarãma atie quenare Teuda, Juda ca-anibatana na ca-baibataje na ca-majiritiricarore bairona. 
ACT.5.39	Dio maca na cʉ̃ ca-buio rotirijere na ca-ĩrije to ca-ãmata nare mʉja mata majiquetigarã. Dio macare mʉja bocateeborã, na ca-ĩiñupʉ Gamalié ca-neñaporãre. 
ACT.5.40	To bairi:
ACT.5.40	—Jaʉ, cariape mʉ ĩi mʉa, cʉ̃ ca-ĩiñuparã Gamaliére.
ACT.5.40	To bairo cʉ̃ ĩi, ca-pii ejooyuparã Jesú cʉ̃ ca-buericarãre tunu. Na pii ejoo, polisía majare na ca-bape rotiyuparã. Na bape roti, nare na ca-bape yaparoro:
ACT.5.40	—To cõona Jesú cʉ̃ ca-bairiquere buio janacõaña, na ĩiba, to cõona na ca-buuyuparã Pedro jãare yua.
ACT.5.41	To bairo na cá-áto caʉparã na ca-neñapo jeniñarica arʉa ca-ãnana ca-buticoajuparã. Buti, ca-wariñuuñuparã Jesú ye quetire na ca-buiorije wapa nare na ca-baperique to ca-anibato quena.
ACT.5.41	—Ñuubʉjami Dio. Jesú ye quetire na buioato ĩi mani ca-bejeyupi Dio, ca-ĩi wariñuuñuparã.
ACT.5.42	To bairi Dio wiipʉ, “Jesú camajare na ca-netooʉ ãmi,” ca-ĩrijere ca-buiocõa aninucuñuparã. Na ya wiiri quenare neñapori ca-buiocõa aninucuñuparã, caʉparã, “Janacõaña,” na ca-ĩrije to ca-anibato quena.
ACT.6.1	Cabero Jesucristore ca-apiʉjarã capaarã ca-aninemoñuparã tunu. Capaarã majuu na ca-aninemori paʉna ca-ame tuti jʉgoyuparã. Jerusalén macanare ca-tutiyuparã judío maja apero macana griego yere ca-wadarã maca:
ACT.6.1	—Mʉja yarã ca-wapearã romiri, cabʉcʉrã romiri quena jã yarã romirire jooricaro netoro mʉja joo mani yere to canacã rʉmʉ ʉgarique ricaworã, ca-ĩi tutiyuparã judío maja griego yere ca-wadarã maca Jerusalén macanare.
ACT.6.2	To bairo na ca-ĩi tutirijere ca-apiyuparã apóstol maja. Tiere apirã nipetiro Jesucristore ca-apiʉjarãre ca-neñapo rotiyuparã. Na ca-neñapori paʉpʉ oco bairo na ca-ĩiñuparã apóstol maja:
ACT.6.2	—Jãara ʉgariquere ca-ricaworã jã ca-ãmata Jesú ye quetire jã buio majiquetiborã. Tiere jã ca-buio janaro ñuuquetiboro. 
ACT.6.3	To bairi mani yarã, Jesucristore ca-apiʉjarãre siete canacãʉre na bejeya ca-cʉgoquẽnare ca-ricawoparãre. “Ca-ñuurã ãma,” camaja na ca-ĩi tʉjʉrã jetore na bejeya. Caroaro Dio Espíritu Santore ca-cʉgorã, caroaro ca-majirã jetore na bejeya. 
ACT.6.4	Jã maca Diore ca-jenirã, Dio Wadarique ca-buiorã jã anicõagarã, ca-ĩiñuparã apóstol maja.
ACT.6.5	To bairo na ca-ĩiro apirã:
ACT.6.5	—Jaʉ, to bairona cá-átipe ãa, ca-ĩiñuparã Jesúre ca-apiʉjarã nipetiro.
ACT.6.5	To bairo ĩi, Estébare cʉ̃ ca-bejeyuparã. Caroaro Diore ca-api nʉcʉbʉgoʉ ca-añupʉ. Espíritu Santore ca-cʉgo netoʉ ca-añupʉ. Aperã quenare cʉ̃re bairo ca-ãnare ca-bejeyuparã: Felipe, Prócoro, Nicanó, Timó, Parmena, Nicolás (Antioquía macacʉre) ca-bejeyuparã. Nicolás apeĩ anibacʉ quena judío majare bairo Diore cá-áti nʉcʉbʉgoʉ ca-añupʉ. 
ACT.6.6	To canacãʉna na ca-bejeyuparã. To bairi na beje, apóstol maja tʉ na ca-jee ajuparã na ca-bejericarãre. Na jee atí, Diore na jenibojari na rʉpoarire ca-ñiga peoyuparã. Dio mʉja cá-átibojape cʉ̃ átinemoato ĩirã cá-ájuparã.
ACT.6.7	To bairi Jesú ye queti ca-jejanemoñupe. To ca-jejaro Jesucristore ca-apiʉjarã Jerusalén'pʉre capaarã ca-aninemoñuparã. Sacerdote maja capaarã Jesú ye quetire ca-apiʉjayuparã na quena yua.
ACT.6.8	Dio caroaro cá-átinemoñupʉ Estébare. To bairo cʉ̃ cá-átinemoro mena ca-acʉori wame cá-áti iñoorijere camaja na ca-tʉjʉrona cá-átinucuñupʉ Esteban. 
ACT.6.9	To bairi judío maja ape wii neñapo buerica wii macana, Los Libertados ca-wamecʉti poa macana jicãarã cʉ̃ ca-ĩi wada neto jʉgoyuparã. Ca-ãñuparã Sirene macana, Alejandría macana, Cilicia yepa macana, Asia yepa macana Estébare ca-ĩi wada netorã. 
ACT.6.10	Cʉ̃re na ca-ĩi wada netorije ca-anibato quena dope bairo cʉ̃ ca-ĩi neto majiquẽjuparã, Espíritu Santo mena nare cʉ̃ ca-ĩi buio majiro. 
ACT.6.11	To bairi cʉ̃ ĩi neto majiquetibana, aperãre yajioro niyeru na ca-jooyuparã, ʉparãre cʉ̃ wadajãña ĩirã.
ACT.6.11	—“ ‘Mani ñicʉ Moisé cʉ̃ ca-rotirique ñuuquẽe,’ ĩinucumi Esteban. Dio quenare rooro ĩmi Esteban,” ĩi buio bateya camajare, na ca-ĩiñuparã, niyeru na joori.
ACT.6.11	To bairo na ca-niyeru jooro rooro majuu Estébare cʉ̃ ca-ĩi buio bateyuparã. 
ACT.6.12	To bairo na ca-ĩi buio baterijere apirã camaja, cabʉcʉrã, judío majare cabuerã Estébare cʉ̃ ca-punijiniñuparã. Cʉ̃ punijini, cʉ̃ ñee, caʉparã na ca-jeniña neñapori arʉapʉre cʉ̃ ca-ñe aájuparã. 
ACT.6.13	Caʉparã tʉpʉ cʉ̃ ñe aá, oco bairo Estébare cʉ̃ ca-ĩi wadajãñuparã:
ACT.6.13	—Ani Dio wiire rooro ĩinucumi. “Mani ñicʉ Moisé cʉ̃ ca-rotirique ñuuquẽe,” ĩinucumi tie quenare. 
ACT.6.14	“Jesú Nasaré macacʉ ati wiire rocacõagʉmi,” ĩimi. “Mani ñicʉ Moisé manire cʉ̃ ca-rotiriquere mani ca-bai nʉcʉbʉgorijere reecõagʉmi Jesú,” ĩinucumi Esteban, ca-ĩi wadajãtoyuparã. 
ACT.6.15	To bairo na ca-ĩi wadajãri paʉna to ca-ãna nipetirã Estébare cʉ̃ na ca-tʉjʉro cʉ̃ riya ca-aji bateyupe, Dio tʉ macacʉre bairona.
ACT.7.1	Cʉ̃re na ca-tʉjʉri paʉ sacerdote maja ʉpaʉ cʉ̃ ca-ĩi jeniñañupʉ Estébare:
ACT.7.1	—¿Cariapena mʉ na ĩití mʉre na ca-ĩrijera? cʉ̃ ca-ĩi jeniñañupʉ.
ACT.7.2	To bairo cʉ̃ ca-ĩiro oco bairo na ca-ĩi yʉʉyupʉ Esteban:
ACT.7.2	—Yʉ yarã, mʉjaare yʉ ca-ĩi buiopa wame yʉ apiya. Mani ñicʉ Abraham tʉpʉ ca-ejayupʉ Dio caroaro ca-aji batei Mesopotamia yepa cʉ̃ ya yepapʉ cʉ̃ ca-anopʉ, Harán na ca-ĩri macapʉ cʉ̃ cá-aáparo jʉgoye. Abraham tʉpʉ buia eja, oco bairo cʉ̃ ca-ĩiñupʉ Dio: 
ACT.7.3	“Ati yepare mʉ yarãre na buti weoya. Ape yepa mʉ yʉ ca-iñoopa yepapʉ mʉ anigʉ,” cʉ̃ ca-ĩiñupʉ Dio Abraham're. 
ACT.7.4	To bairo Dio cʉ̃re cʉ̃ ca-ĩiro cʉ̃ ya yepare, Mesopotamia yepare, Caldea maja cʉ̃ yarãre na ca-buti weoyupʉ. Buti aá, Harán na ca-ĩri macapʉ ca-ejayupʉ. Topʉ eja, ca-añupʉ. To cʉ̃ ca-anitoye cʉ̃ pacʉ ca-bai yajiyupʉ. Cʉ̃ pacʉ cʉ̃ ca-bai yajiro bero ati yepa mani ca-anipa yepapʉ cʉ̃ ca-jʉgo ejayupʉ Dio yua, ca-ĩiñupʉ Esteban. 
ACT.7.5	—Abraham cʉ̃ ca-ani yʉteapʉre mai ati yepare cʉ̃ ca-nuniquẽjupʉ Dio. To bairi jicã paʉacã maca, “Ati paʉ yʉ ya paʉ ãa,” ca-ĩi majiquẽjupʉ Abraham. To bairo cʉ̃ ca-ĩi majiquẽtie ca-anibato quena, “Cabero ati paʉ, ati yepa mʉ ya yepa anigaro. Mʉ pãramerã ya yepa anigaro,” cʉ̃ ca-ĩiñupʉ Dio. Mai Abraham ca-punaa mácʉ cʉ̃ ca-anibato quena to bairo cʉ̃ ca-ĩiñupʉ. 
ACT.7.6	Apeye cʉ̃ ca-ĩi buionemoñupʉ Dio Abraham're tunu: “Mʉ pãramerã ca-ani ʉjarãpʉ aperopʉ aperã na ya yepapʉ cá-aáteñarã anigarãma mai. To bairo na ca-bairopʉ tutuaro quẽrique mena na paa rotigarãma to macana. Cuatrociento canacã cʉma popiye tamuogarãma, tutuaro paabojari maja anibana. 
ACT.7.7	Cabero yʉ majuuna popiye nare ca-paa rotirã macare na yʉ popiyeyegʉ. Na yʉ ca-popiyeyero bero mʉ pãramerã maca topʉ ca-ãnana buti weogarãma. Ca-buti weoricarã ati yepapʉre tunu ejagarãma yua. Tunu eja, yʉre cá-áti nʉcʉbʉgorã, yʉ yarã anigarãma,” Abraham're cʉ̃ ca-ĩiñupʉ Dio. 
ACT.7.8	To bairo cʉ̃ ĩi, circuncisión cʉ̃ cá-áti rotiyupʉ Dio, cʉ̃ bero macana quena na cá-áti petipa wame. To bairi circuncisión cá-ájuparã, Diore cá-áti nʉcʉbʉgorã jã ãa ĩirã. Cabero Abraham ca-macʉ cʉjupʉ Isaá ca-wamecʉcʉre. Isaá jicã semana cʉ̃ ca-buiaro bero circuncisión cʉ̃ cá-ájupʉ Abraham. To bairona cá-ájupʉ Isaá cʉ̃ macʉ Jacobo quenare. Jacobo to bairona cá-ájupʉ cʉ̃ punaa quenare doce canacãʉpʉrena mani ñicʉare yua.
ACT.7.9+ACT.7.10	’Cabero mani ñicʉapʉ na bai Josére cʉ̃ ca-pejucʉti punijiniñuparã cʉ̃ jʉgocʉ jãa. Cʉ̃ pejucʉti punijiniri Ejipto yepapʉre cá-aánare niyeru jeeri nare cʉ̃ ca-jooyuparã, na paabojari majocʉ cʉ̃ ãmaro ĩirã. To bairo rooro cʉ̃ na cá-átaje ca-anibato quena Josére cʉ̃ cá-átinemoñupʉ Dio rooro cʉ̃ ca-tamuori paʉre. Cʉ̃ átinemoʉ capee majiriquere cʉ̃ ca-jooyupʉ Dio. To bairi José caroaro ca-majii cʉ̃ ca-ano maca Faraón, Ejipto macana ʉpaʉ cʉ̃ ca-tʉjoo netocõañupʉ. To bairi cʉ̃ ẽoro macacʉ ʉpaʉ cʉ̃ ca-cũuñupʉ. Cʉ̃ ya wii macaje paarique ʉpaʉ quenare cʉ̃ ca-cũuñupʉ Josére.
ACT.7.11	’Cabero Ejipto yepapʉ Canaán yepa quena cʉ̃ yarã na ca-ani yepapʉ ʉgarique na ca-otebataje ca-petiyupe. To ca-petiro seeto ca-ñigo tamuoñuparã mani ñicʉa, ʉgarique bʉgaquetibana, na ca-ĩiñupʉ Esteban sacerdote maja ʉpaʉ jãare. 
ACT.7.12	—To bairi na pacʉ Jacobo Ejipto macana ʉgarique na ca-cũrique to ca-anore queti apii cʉ̃ punaare mani ñicʉare ca-ʉgarique wapayera aá rotiyupʉ. 
ACT.7.13	Na cʉ̃ ca-wapaye rotiro ca-wapayera aájuparã Ejiptopʉre. Ejiptopʉ eja, wapaye tunu atí, ca-añuparã. Cabero na ca-wapayebataje ca-petiro tʉjʉrã ca-tunu wapayera aájuparã tunu. Ti paʉ na ca-ejaro José maca, “Yʉa mʉja baina yʉ ãa tirʉmʉpʉ Ejiptopʉre mʉja ca-joo rocabatacʉ,” na ca-ĩi buioyupʉ. To bairo na ĩi buio yaparo Ejipto macana ʉpaʉ Faraón're, “Ati maja yʉ jʉgocʉ jãana ãma,” cʉ̃ ca-ĩi buioyupʉ. 
ACT.7.14	Cʉ̃ ĩi buio yaparo cʉ̃ pacʉ Jacobo jãare na ca-pi jooyupʉ. “Yʉ tʉpʉ na apáro,” na ca-ĩi queti jooyupʉ, ca-ĩiñupʉ Esteban. 
ACT.7.15	—To bairo José na cʉ̃ ca-pi jooro apii Ejipto yepapʉre cá-aácoajupʉ Jacobo José cʉ̃ ca-ani yepapʉre, cʉ̃ punaa nipetirã mena. Setenta y cinco canacãʉ majuu ca-añuparã Ejiptopʉ cá-aátana. Topʉ ãcʉ̃na ca-bai yajiyupʉ Jacobo yua. Cʉ̃ punaa mani ñicʉa na quena to bairona Ejipto yepapʉ ca-bai yaji peticoajuparã. 
ACT.7.16	Ca-yoaro beropʉ na ca-bai yajiro bero na õwaa ca-cararije ãnajere ca-jee aájuparã na pãramerãpʉ Siquem na ca-ĩri macapʉ, topʉ yaagarã. Na õwaa ãnajere ca-ñujo reyuparã ʉ̃ta totipʉ, mani ñicʉ Abraham Hamor ca-wamecʉcʉ punaare na cʉ̃ ca-wapayerica paʉ majuu. Ejiptopʉ ãnaa, capaarã majuu camaja bʉyuparã.
ACT.7.17	’Caberopʉ yua Abraham're, “Ati yepa Canaán ca-wamecʉti yepa mʉ pãramerã na ya yepa anigaro,” cʉ̃ ca-ĩi buioricarore bairona Dio cʉ̃ ca-joogari paʉ ca-ejayupe. 
ACT.7.18	Ti paʉ ca-ano apeĩ José ca-aniñaricʉre ca-majiquẽcʉ Ejipto macana ʉpaʉ ca-jãañupʉ yua. 
ACT.7.19	Cʉ̃ maca ĩitori rooro majuu mani ñicʉare na cá-ájupʉ. Na punaa niñaacãre, “Na jĩacõaña na ca-buiaropʉna,” na ca-ĩiñupʉ Ejipto macana ʉpaʉ cʉ̃ polisía majare, na bʉqueticõato ĩi. 
ACT.7.20	To bairo ca-bairi paʉ ca-buiayupʉ Moisé yua. Caroaʉ ca-anipaʉ buiaʉ ca-baiyupʉ. Itiarã muipua cʉ̃ pacʉ ya wiipʉre cʉ̃ ca-coteyuparã ca-ũpuʉacãre. 
ACT.7.21	To bairi cʉ̃ pacʉa, Ejipto macana cʉ̃ jĩarema ĩirã, Moiséacãre Faraón ca-wamecʉcʉ Ejipto macana ʉpaʉ maco cʉ̃re cõ ca-bopaco tʉjʉparore bairo cõ peta tʉacã cʉ̃re ca-pooyuparã. To bairo na cá-átacʉacãre Faraón maco cʉ̃ bʉga, cõ tʉpʉ cʉ̃ ne aá, cʉ̃ camajooñupo yua. 
ACT.7.22	To bairi Moisé Ejipto macana mena bʉtiri na ca-bueri wame nipetiro ca-maji bʉtiyupʉ. To bairi cabʉcʉ ãcʉ̃pʉ caroaro ca-maji petiyupʉ, ca-ĩiñupʉ Esteban cʉ̃re ca-jeniña tutirãre. 
ACT.7.23	—To bairi Moisé cuarenta canacã cʉma ca-cʉgoʉ ãcʉ̃na, “Yʉ yarã Israel maja na ca-aniere na yʉ tʉjʉñagʉ,” ca-ĩi tʉgooñañupʉ. Ĩi tʉgooñaʉ na tʉpʉ ca-tʉjʉ teñañupʉ. 
ACT.7.24	Na tʉpʉ ejaʉ Ejipto macacʉ jicãʉ Israel yaʉre ñee wapa meena cʉ̃ ca-quẽro cʉ̃ ca-tʉjʉyupʉ. To bairo cʉ̃re cʉ̃ ca-quẽro tʉjʉ, cʉ̃ amebojaʉ, cʉ̃ ca-quẽ jĩa rocacõañupʉ Ejipto macacʉre. “Yʉ yaʉre rooro cʉ̃ cá-átie wapa ãa,” ca-ĩiñupʉ Moisé. 
ACT.7.25	“Yʉ yarã, ‘Ca-camotabojapaʉre cʉ̃ cũuñupi Dio Moisére,’ yʉ ĩi tʉjʉ tʉgooñagarãma,” ca-ĩi tʉgooñabajupʉ Moisé. Na maca to bairi wame ca-ĩi tʉgooñaqueti majuucõañuparã. 
ACT.7.26	Ape rʉmʉ tunu tʉjʉ teñaʉ cʉ̃ yarã pʉgarã ca-amequẽrãre na ca-tʉjʉyupʉ. Na tʉjʉ, “¡Ame quẽqueticõaña! Jicã maja mʉja ãa. Ame wadarique quenooña,” na ca-ĩibajupʉ. 
ACT.7.27	To bairo cʉ̃ ca-ĩiro apii Moisére, “¿Nope ĩi jãare mʉ ĩití? Jãare ca-rotii mee mʉ ãa mʉa,” cʉ̃ ca-boca ĩiñupʉ cʉ̃ yaʉre ca-quẽ netoʉ maca, Moisére cʉ̃ bai botioʉ. 
ACT.7.28	“¿Ñamicaa Ejipto macacʉ mʉ ca-jĩañaetore bairona yʉ quenare mʉ jĩagatí?” Moisére cʉ̃ ca-ĩiñupʉ. 
ACT.7.29	To bairo cʉ̃ ca-ĩiro apii Moisé ca-ruti aájupʉ, yʉ majicõarãma ĩi. Ruti aá, Midián macana tʉpʉ cá-aáteñañupʉ. Topʉ aáteñaʉ, nʉmocʉti, topʉ cʉ̃ ca-ano pʉgarã cʉ̃ punaa ca-buiayuparã.
ACT.7.30	’Midián macana tʉpʉ ca-añupʉ Moisé cuarenta cʉmari majuu, na ca-ĩiñupʉ Esteban. —To canacã cʉma bero Dio cʉ̃ ca-queti buioʉ ejayupʉ Moisé tʉpʉre. Sinaí na ca-ĩricʉ ʉ̃taʉ tʉacã camaja na ca-manopʉ, ca-yucʉ manopʉ Moisé tʉpʉre ca-ejayupʉ Dio. Dio tʉpʉ macacʉre bairona ca-bauyupʉ Dio Moisé tʉpʉ ejari. To bairi Moisé maca ca-tʉjʉyupʉ. Tʉjʉ, yucʉ ca-ʉmʉaquetiire ca-tʉjʉyupʉ ca-ʉ̃ricʉre. 
ACT.7.31	Yoaroacã ʉ̃ʉbato quena ca-ʉ̃ʉ petiquẽjupe. To bairo ca-ʉ̃ʉ petiquetiire ca-acʉa tʉjʉyupʉ Moisé. Acʉa tʉjʉ, caroaro tʉjʉñagʉ ca-tʉacã cá-aájupʉ. Ca-tʉacã cʉ̃ ca-ejaro Dio maca ti peero watoapʉ oco bairo cʉ̃ ca-ĩiñupʉ: 
ACT.7.32	“Diona yʉ ãa. Mʉ ñicʉ jãa na Ʉpaʉ yʉ ãa. Abraham, Isaá, Jacobo, mʉ ñicʉa yʉ cá-áti nʉcʉbʉgowã yʉre.” To bairo cʉ̃ ca-ĩiro apii Moisé nanaa uwiri ca-tʉjʉ canamu majiquẽjupʉ. 
ACT.7.33	To bairo cʉ̃ cá-áto Dio, “Yʉre mʉ ca-nʉcʉbʉgorije iñoori mʉ rʉpo jutiire weya, ati paʉpʉ yʉ ca-ano maca,” cʉ̃ ca-ĩiñupʉ Dio ca-ʉ̃rijepʉre ca-ãcʉ̃. 
ACT.7.34	“Yʉ yarã Israel maja Ejipto ca-ãna popiye na ca-bairijere na yʉ bopacoo. ‘Seeto majuu jã popiye tamuo,’ na ca-ĩrijere yʉ api. To bairi na matabojagʉ nare ca-netoobojapaʉre mʉ yʉ joogʉ Ejiptopʉ,” Moisére cʉ̃ ca-ĩiñupʉ Dio, na ca-ĩiñupʉ Esteban.
ACT.7.35	’Moisére, “Jãare ca-rotii mee mʉ ãa mʉa,” cʉ̃ na ca-ĩi netoo nʉcarique to ca-anibato quena Dio maca cʉ̃ ca-cũuñupʉ nare ca-rotipaʉre, nare ca-netoopaʉre. Dio yucʉ ca-ʉmʉaquetii ca-ʉ̃ricʉpʉ ca-ejaricʉ Israel majare ca-netoonemoñupʉ Moisére. 
ACT.7.36	Dio cʉ̃re cʉ̃ ca-netoonemoro mena acʉa tʉjʉrica wame capee cá-ájupʉ Moisé. To bairo átiri Israel majare Ejiptopʉ ca-anibatanare Mar Rojo na ca-ĩri yapʉ neto aá, na ca-jʉgo buti aájupʉ Moisé. To bairi cuarenta cʉmari camaja na ca-manopʉ, ca-yucʉ manopʉ ca-acʉori wamerire cá-ájupʉ Moisé Dio cʉ̃ cá-átinemoro mena. 
ACT.7.37	Cʉ̃a Moiséna, “Dio jicãʉ cʉ̃ ye quetire buiori majocʉre mʉja joogʉmi,” ca-ĩi buio jʉgoyeyeyupi Moisé. “Yʉre cʉ̃ ca-jooeparore bairona cʉ̃ joogʉmi. Cʉ̃ quena mani yaʉ anigʉmi,” ca-ĩi buio jʉgoyeyeyupi Moisé, na ca-ĩiñupʉ Esteban. 
ACT.7.38	—Israel maja mani ñicʉa ca-yucʉ mani yepapʉ na cá-aáteñaro na mena ca-añupʉ Moisé. Topʉ ʉ̃taʉpʉ Sinaí na ca-ĩricʉpʉ Dio cʉ̃re cʉ̃ ca-wadariquere mani ñicʉare Israel majare na ca-ĩi buio netoñupʉ Moisé. To bairo Dio cʉ̃ ca-wadarique Moisé cʉ̃ ca-ucariquere mani cʉgo mani quena. Tie to bairona anicõagaro. Yajiquetigaro.
ACT.7.39	’To bairo Moisé Dio Wadarique cʉ̃ ca-buio netorije ca-anibato quena mani ñicʉa cʉ̃ ca-bai botioyuparã. “Ejiptopʉ ca-tunu aáparã mani ãa,” na yeripʉ ca-ĩi tʉgooñañuparã. 
ACT.7.40	To bairo ĩi tʉgooñari Moisé ʉ̃taʉpʉ cʉ̃ ca-tunu aáto bero cʉ̃ jʉgocʉ Aarón ca-wamecʉcʉre: “Moisé Ejipto yepapʉ ca-anibatanare manire ca-jʉgo buti aámi. Yoaro bauquẽemi. Jã majiquẽe dope bairo baiimi ta. To bairi mani cá-áti nʉcʉbʉgoparãre ája, mani ca-jʉgo aáparãre,” Aarón're cʉ̃ ca-ĩiñuparã. 
ACT.7.41	To bairo ĩi, wecʉ macʉ weericʉre cá-ájuparã. Cʉ̃ áti yaparo cʉ̃ áti nʉcʉbʉgorã boje rʉmʉ ca-áti peoyuparã ca-wericʉre. “Mani weericʉ ñuu majuucõami,” ca-ĩi wariñuuñuparã. 
ACT.7.42	To bairo na cá-áto tʉjʉʉ Dio na cá-aáweocoajupʉ, to cõona roorije na ca-booata to bairo na áticõato ĩi. To bairo rooro majuu ca-añuparã. Ñocoa, jõ bui macana, noo na ca-booro cá-áti nʉcʉbʉgorã ca-anicõañuparã. To bairona buiorique ãa Dio ye quetire buiori maja ca-aniñaricarã na ca-ucariquepʉ:
ACT.7.42	“Yʉre áti nʉcʉbʉgorã mee camaja na ca-manopʉ cuarenta cʉmari majuu waibʉcʉrãre mʉja ca-jĩa joe buje mʉgo joowʉ,” Israel majare na ca-ĩiñupʉ Dio.
ACT.7.43	“Aperã macare mʉja cá-áti nʉcʉbʉgowʉ, Moló na ca-ĩire, Renfán na ca-ĩi quenare weericarã macare. Moló cʉ̃ wiiacã menare cʉ̃ mʉja ca-ne aájupa. Renfán cʉ̃ ñocore mʉja ca-wericʉ quenare mʉja cá-áti nʉcʉbʉgowʉ. To bairo mʉja cá-átaje wapa Babilonia macanare mʉjaare na yʉ jee aá rotigʉ na ya macapʉre,” ca-ĩiñupʉ Dio,
ACT.7.44	’Mani ñicʉa waibʉcʉrã ajeri mena na cá-áta wiire ca-cʉgoyuparã, Diore na cá-áti nʉcʉbʉgopa wiire ca-yucʉ manopʉ aáteñarã. Moisére, “To bairi wii ája,” Dio cʉ̃re cʉ̃ ca-ĩricarore bairona ti wiire cá-ájuparã mani ñicʉa. 
ACT.7.45	Na bero macana tunu ti wiire ca-cʉgo ʉjarã ca-neajuparã ati yepapʉ Josué mena ejarãpʉ. Josué mena na ca-ejaro aperãre ati yepapʉ ca-anibatanare na ca-buubojayupʉ Dio. Nare Dio cʉ̃ ca-buuro bero ati yepapʉ yoaro ti wiire ca-cʉgoyuparã. Caberopʉ David ʉpaʉ cʉ̃ ca-jãaropʉ quenare ti wiire ca-cʉgoyuparã mai. 
ACT.7.46	Ʉpaʉ David ãnacʉre cʉ̃ ca-tʉjʉ wariñuuñupʉ Dio. To bairi ape wii cá-átigabajupʉ David, Diore na cá-áti nʉcʉbʉgopa wiire. Oco bairo Diore ca-ĩiñupʉ David: “Mʉa yʉ ñicʉ Jacobo ãnacʉ cʉ̃ cá-áti nʉcʉbʉgoricʉ mʉ ãa. Caroa wii, pairi wiire mʉ yʉ átibojagacʉpʉ,” Diore cʉ̃ ca-ĩiñupʉ David. 
ACT.7.47	To bairo átigabacʉ quena cá-átiquẽjupʉ mai. Cʉ̃ macʉ Salomón maca Dio wiire cá-ájupʉ caroa wiire, na ca-ĩiñupʉ Esteban. 
ACT.7.48	—Dio ʉmʉrecóo macacʉ nipetiro ca-rotii aniri camaja cʉ̃re na cá-átibojari wiipʉ jicã wiirena ani majiquẽemi Dio. Oco bairi wame ca-ĩi ucayupi Dio ye quetire buiori majocʉ ca-aniñaricʉ:
ACT.7.49	Ʉmʉrecoopʉre ca-rotii yʉ ãa. To bairo quenare ati yepa nipetiropʉ yʉ ãa. To bairi to canacã paʉna ca-ãcʉ̃ yʉ ca-ano maca dope bairi wii jicã wii yʉ ca-anicõa anipa wii mʉja áti majiquẽe. Noo jicã paʉ yʉ ca-anipa paʉ maa, nipetiropʉ ca-ãcʉ̃ aniri.
ACT.7.50	Yʉ majuuna atie nipetiro ati yepa macajere yʉ cá-ápʉ́. To bairi, “Dio cʉ̃ ca-anicõa anipa wiire cʉ̃ yʉ átibojagʉ,” mʉja ca-ĩata jocarãna mʉja ĩiborã,
ACT.7.51	’Diore ca-bai botiorã mʉja ãa. Diore ca-majiquẽnare bairona rooro ca-yericʉna mʉja ãa. Espíritu Santore mʉjaare cʉ̃ ca-majiogabatiere mʉja apiquetinucu, mani ñicʉa na cá-átatore bairona. 
ACT.7.52	Mani ñicʉa Dio ye quetire buiori maja ca-aniñaricarã nipetirãre na ca-popiyeyeyuparã. Caroa majuʉ camajare ca-netoo catíopaʉ cʉ̃ cá-atípere ca-buio jʉgoyeyeri majare na ca-jĩa reecõañuparã. Mʉja quena camajare ca-netoo catíopaʉre Dio Macʉrena aperãre cʉ̃ mʉja ca-jooyupa, “Cʉ̃ jĩacõaña,” ĩirã. 
ACT.7.53	Mani ñicʉare Dio cʉ̃ ca-rotiriquere na ca-buioyupa Dio tʉ macana ángel maja. Mʉjaa Dio cʉ̃ ca-rotiriquere ca-cʉgo ʉjarã mʉja ãa. Tiere ca-cʉgo ʉjarã anibana quena mʉja bai botio majuucõa, na ca-ĩiñupʉ Esteban.
ACT.7.54	To bairo Esteban na cʉ̃ ca-ĩrijere apirã, rooro majuu cʉ̃ ca-punijiniñuparã. 
ACT.7.55	Esteban maca Espíritu Santo cʉgo netori, ʉmʉrecóopʉ ca-tʉjʉ mʉgoñupʉ. Tʉjʉ mʉgo, Dio ye ca-aji baterijere ca-tʉjʉyupʉ. Jesú quena Dio mena ca-tʉjʉnucuʉre ca-tʉjʉyupʉ. 
ACT.7.56	To bairo tʉjʉ:
ACT.7.56	—Jʉ̃, ʉmʉrecóo ca-pãaro yʉ tʉjʉ. Topʉ yʉ tʉjʉ jicãʉ camajocʉre Dio Macʉrena cʉ̃ Pacʉ Dio mena ca-tʉjʉnucuʉre.
ACT.7.57+ACT.7.58	To bairo cʉ̃ ca-ĩiro ĩi punijiniri cʉ̃ ca-awaja tutiyuparã. Cʉ̃ awaja, cʉ̃ apigateerã na amoore ca-páa bipeyuparã. To bairo átiri jicãro mena cʉ̃ tʉ atʉ ejari maca tʉjaropʉ cʉ̃ ca-ñe aájuparã, cʉ̃re mani jĩa rocacõato ĩirã. Na jutii ca-bui macajere tu wee, ca-jooyuparã Saulo ca-wamecʉcʉre, cʉ̃ cote rotirã. 
ACT.7.59	Tu wee, Estébare ʉ̃ta rupaa mena cʉ̃ ca-reeyuparã, cʉ̃ jĩarã yua. To bairo na cá-átibato quena Jesúre cʉ̃ ca-ĩiñupʉ Esteban:
ACT.7.59	—Jesú, yʉ Ʉpaʉ, yʉ yerire boca neña.
ACT.7.60	To bairo ĩi, roca cumu, oco bairo ca-ĩi awajayupʉ Esteban:
ACT.7.60	—Yʉ Ʉpaʉ, to bairo yʉre na cá-átiere na majirioya, ca-ĩi awajayupʉ.
ACT.7.60	To bairo ĩi, ca-bai yajiyupʉ yua.
ACT.8.1+ACT.8.2+ACT.8.3	Estébare cʉ̃re na ca-jĩa rocaro bero jicãarã Diore cá-áti nʉcʉbʉgorã cʉ̃re ca-yaa rocayuparã yua. Cʉ̃ yaa roca, seeto ca-tʉgooñarique paiyuparã Estébare caʉparã cʉ̃ na ca-jĩaro. Saulo maca, “To bairona Estébare cʉ̃ cá-áti jĩape ãmʉ,” ca-ĩi tʉgooñañupʉ.
ACT.8.1+ACT.8.2+ACT.8.3	Ti rʉmʉna, Estébare cʉ̃ na ca-jĩari rʉmʉ majuu aperã Jesúre ca-apiʉjarã Jerusalén macapʉ ca-ãnare na ca-popiyeyeyuparã ca-booquẽna maca. Saulo, jicãʉ maca Jesúre ca-apiʉjaʉ cʉ̃ manicõato ĩi seeto majuu na ca-popiyeyeyupʉ. Na popiyeyeri na wiiripʉ jãa, na ñe aá, na ca-preso joonucuñupʉ. Caʉmʉa, cãromia quenare to bairona cá-átinucuñupʉ. To bairi Saulo jãa nare na cá-áto Jesúre ca-apiʉjarã Jerusalén'pʉ ca-anibatana ca-ruti aá bateyuparã aperoripʉ noo ca-boori paʉripʉ Judea yepa, Samaria yepa, nipetiropʉ cá-aá batecoajuparã. Jesú cʉ̃ buerã ca-ãnana apóstol maja na ca-ĩirã jeto Jerusalén'pʉ ca-tuayuparã.
ACT.8.4	To bairi cá-aá batericarã maca nipetiropʉna noo na cá-aá bateri paʉripʉre Jesú ye quetire ca-buionucuñuparã. 
ACT.8.5	Jicãʉ Felipe ca-wamecʉcʉ Samaria macapʉre cá-aácoajupʉ. Aá, topʉ ejaʉ to macanare, “Jesucristo Dio cʉ̃ ca-jooricʉ ãmi,” na ca-ĩi buioyupʉ. 
ACT.8.6	To bairi tʉjʉ acʉarica wame mena áti iñoori cʉ̃ ca-buioro camaja capaarã caroaro cʉ̃ ca-apiyuparã cʉ̃ ca-ĩrijere. 
ACT.8.7	Camaja capaarã ca-wãtiacʉna ca-netoñuparã wãtia na mena ca-ãnare Felipe na cʉ̃ ca-buu reero. Awajari ca-butiyuparã wãtia. cá-aá majiquẽna quena ca-ñuucoajuparã. 
ACT.8.8	To bairo na cá-áto tʉjʉrã Samaria macana seeto ca-wariñuuñuparã.
ACT.8.9+ACT.8.10+ACT.8.11	Ti macapʉ ca-añupʉ jicãʉ Simón ca-wamecʉcʉ. Cumu ãnajere cá-áti nʉcʉbʉgoʉ ca-añupʉ. Yoaro camajare na cá-áti iñoʉ ca-añupʉ. “Seeto ca-majii yʉ ãa,” ca-ĩinucuñupʉ. To bairo cʉ̃ cá-átiere tʉjʉri to macana acʉari cʉ̃ ca-tʉjʉnucuñuparã. Acʉari cʉ̃ tʉjʉrã nipetirã paabojari maja quena, caʉparã quena, camaja nipetirã caroaro cʉ̃ ca-apinucuñuparã. To bairi, “Ani Simón Dio cʉ̃ ca-majirijere ca-cʉgo majuʉna ãcʉmi,” ca-ĩi tʉgooñabajuparã. 
ACT.8.12	Ti rʉmʉrina Felipe maca caroa quetire, Ʉpaʉ Dio cʉ̃ ca-anie quetire, Jesucristo cʉ̃ ca-aniere to macanare na ca-ĩi buioyupʉ. To bairo cʉ̃ ca-buiorijere apirã ca-api nʉcʉbʉgoyuparã. Api nʉcʉbʉgori cʉ̃ ca-bautisa rotiyuparã. Caʉmʉa quena, cãromia quena ca-bautisa rotiyuparã. 
ACT.8.13	Simón quena, “Yʉ apiʉjaʉa,” ĩri ca-bautisa rotiyupʉ. Bautisa roti, Felipe mena cá-aájupʉ noo cʉ̃ cá-aátopʉ. To bairo bairi Felipe Dio cʉ̃ ca-majirije mena cʉ̃ cá-átiere ca-tʉjʉ acʉacoajupʉ Simón.
ACT.8.14	To bairo Samaria macana Dio Wadariquere na ca-apiʉjaro ca-queti apiyuparã apóstol maja Jerusalén'pʉ ca-ãna. To bairo queti apiri Pedrore, Juan're, “Samaria macanare na tʉpʉ aánaja. Na tʉjʉrãja,” na ca-ĩiñuparã. 
ACT.8.15	To bairo na ca-ĩiro Pedro, Juan Samariapʉ Jesúre ca-apiʉjarã tʉpʉ cá-aájuparã. Eja, Diore, “Mʉ Espíritu Santore na jooya,” Diore na ca-ĩi jenibojayuparã. 
ACT.8.16	Mani Ʉpaʉ Jesúre na ca-apiʉjaro Felipe na ca-bautisayupʉ. Nare cʉ̃ ca-bautisari paʉ Espíritu Santore ca-cʉgoquẽjuparã mai. 
ACT.8.17	To bairi Pedro, Juan Diore na jenibojari, na rʉpoarire ca-ñiga peoyuparã, Dio cʉ̃ Espíritu Santo nare cʉ̃ joato ĩirã. To bairo na cá-átona na ca-jooyupʉ Dio cʉ̃ Espíritu Santore. 
ACT.8.18	To bairo Pedro, Juan mena na ca-ñiga peorona Dio cʉ̃ Espíritu Santore na cʉ̃ ca-jooro ca-tʉjʉyupʉ Simón cumu ãnajere ca-majii maca. Tiere tʉjʉ, Pedrore, Juan're niyeru na ca-joogabajupʉ, “Noo ca-booro yʉ ca-ñiga peoro Espíritu Santo na cʉ̃ ca-ani ejaparore bairo átaje yʉ quenare jooya,” ĩi.
ACT.8.19	—Yʉ quena áti majiriquere ca-joʉ yʉ anigʉ. To bairi to canacãʉrena na yʉ ca-ñiga peoro Espíritu Santore ca-cʉgorã na ca-aniparore bairo mʉja ca-majirijere yʉ jooya, na ca-ĩibajupʉ.
ACT.8.20	To bairo cʉ̃ ca-ĩiro:
ACT.8.20	—Rooro mʉ tʉgooña mʉa, “Majirique Dio cʉ̃ ca-joogari wamere yʉ wapayegʉ,” ĩi. To bairo tʉgooñabacʉ mʉ yajigʉ, mʉ niyeru menare. 
ACT.8.21	Jã mena ati wame jã cá-átie mʉ ye ca-anipe me ãa, mʉ yeri Dio mena ñuuquẽto. 
ACT.8.22+ACT.8.23	Jã cá-átiere, “Yʉ quena yʉ áti majiga,” mʉ ca-ĩi tʉjʉ ʉgoorijere yʉ tʉjʉ maji yʉa. Caroorije mʉ áti jana majiquẽe. To bairi atie rooro mʉ ca-tʉgooñarijere jʉtiritiri wajoacõaña. Wajoari mani Ʉpaʉ Jesúre cʉ̃ jeniya, rooro mʉ yeri ca-tʉgooñarijere Dio mʉ cʉ̃ ca-majirioparore bairo ĩi, Simón're cʉ̃ ca-ĩiñupʉ Pedro.
ACT.8.24	To bairo cʉ̃ ca-ĩiro:
ACT.8.24	—Diore yʉ jenibojaya yʉre, “To bairo rooro mʉ popiyeyegʉmi Dio,” yʉ mʉja ca-ĩieje to baiqueticõato ĩirã, Pedrore, Juan're na ca-ĩiñupʉ Simón yua.
ACT.8.25	Cabero to macanare mani Ʉpaʉ Jesú ye quetire na ca-buioyuparã. Jesú cʉ̃ cá-áto na ca-tʉjʉriquere, nare cʉ̃ ca-buiorique quenare na ca-ĩi buioyuparã. Na buio yaparo Jerusalén macapʉ ca-tunu aá jʉgoyuparã tunu. Tunu aána ca-recomaca macanare na ca-buioyuparã Jesú ye quetire capee macaripʉ Samaria yepa macanare yua.
ACT.8.26	Cabero Dio tʉ macacʉ ángel jicãʉ Felipe tʉpʉre bau eja, oco bairo cʉ̃ ca-ĩi buioyupʉ:
ACT.8.26	—Jerusalén'pʉ ca-ani atí wãa Gasa macapʉ ca-ani ejari wãpʉ piya aácʉja, Felipere cʉ̃ ca-ĩiñupʉ.
ACT.8.26	Ti wãa ca-yucʉ mani paʉ cá-aáti wãa ãa. 
ACT.8.27	To bairo cʉ̃ ca-ĩiro apii ti wãpʉ piya, cá-aácoajupʉ Felipe. Piya ejaʉ ca-tʉjʉyupʉ jicãʉ Etiopía na ca-ĩri yepa macacʉre. Ti yepa ʉpao rotibojari majocʉ ca-añupʉ. Cõ niyeru nipetiro ca-rotibojaʉ ca-añupʉ. Jerusalén'pʉ Diore ca-jeni nʉcʉbʉgo ãnacʉ Etiopíapʉ tunu aácʉ ca-baiyupʉ. 
ACT.8.28	Caballo tʉ̃garica coropʉ ca-jaña aájupʉ. Aácʉpʉ tirʉmʉpʉ Dio ye quetire buiori majocʉ Isaía ca-wamecʉcʉ ãnacʉ cʉ̃ ca-ucarica pũurire ca-bue aájupʉ. 
ACT.8.29	To bairo cʉ̃ cá-áto Felipe cʉ̃ ca-tʉjʉyupʉ. Cʉ̃ ca-tʉjʉrona Espíritu Santo oco bairo cʉ̃ ca-ĩiñupʉ:
ACT.8.29	—I coro tʉ̃garica corore emʉña. Emʉri ti coro tʉacãpʉ aácʉja.
ACT.8.30	To bairo cʉ̃ ca-ĩiro Felipe ca-atʉ emʉñupʉ. Emʉ, caballo cʉ̃ ca-tʉ̃gari coropʉ ca-jañaʉ cʉ̃ ca-buerijere ca-apiyupʉ. Isaía tirʉmʉpʉ macacʉ Dio Wadarique cʉ̃ ca-ucariquere ca-bueyupʉ. To bairo cʉ̃ ca-buerijere api:
ACT.8.30	—¿Mʉ ca-buerijere mʉ api majití? cʉ̃ ca-ĩi jeniñañupʉ Felipe.
ACT.8.31	To bairo cʉ̃ ca-ĩiro:
ACT.8.31	—Yʉ api majiqueti majuucõa, yʉre ca-majioʉ cʉgoquetibacʉ. Baiyupa, yʉ mena adʉja. Atopʉ eja jãaña, Felipere cʉ̃ ca-ĩiñupʉ yua.
ACT.8.32	Dio Wadarique Isaía tirʉmʉpʉ macacʉ cʉ̃ ca-ucarique oco bairo ca-ĩi bueyupʉ Cristo cʉ̃ ca-baipere:
ACT.8.32	Oveja na ca-ĩi waibʉcʉ nuuricʉre camaja cʉ̃ jĩagarã na ca-ne aátore bairona camajocʉre cʉ̃ jĩagarã cʉ̃ ne aágarãma. Oveja cʉ̃ poa mena yʉta átigarã cʉ̃ na ca-juaro uwaquẽemi. To bairona cʉ̃ camajocʉ cʉ̃ quena rooro majuu cʉ̃ na cá-átibato quena ĩi punijiniquetigʉmi.
ACT.8.33	Ca-ñuʉ cʉ̃ ca-anibato quena carooʉre bairona cʉ̃ átigarãma. Rooro cʉ̃ na cá-átibato quena cʉ̃re ca-matabojaʉ manigʉmi. Cʉ̃ ca-ani yʉtea macana capee rooro cʉ̃ na cá-átipere cõoña peo majiña maa cʉ̃ na ca-jĩaro. To bairi ati yepapʉ to cõona aniquetigʉmi yua.
ACT.8.33	Tie ca-ucariquere ca-bueyupʉ Etiopía macacʉ aácʉpʉ.
ACT.8.34	To bairi Etiopía macacʉ tiere bue yaparo oco bairo Felipere cʉ̃ ca-jeniñañupʉ:
ACT.8.34	—Yʉ buioya. ¿Ñamʉ maca cʉ̃ ca-baipere cʉ̃ ca-ĩiñuparí Isaía ti wamere ucaʉ? ¿Cʉ̃ majuuna cʉ̃ ca-baipere cʉ̃ ca-ĩi ucayuparí? ¿O apeĩ maca cʉ̃ ca-baipere cʉ̃ ca-ĩi ucayuparí que? Felipere cʉ̃ ca-ĩi jeniñañupʉ.
ACT.8.35	To bairo cʉ̃ ca-ĩi jeniñaro:
ACT.8.35	—Jesú maca cʉ̃ ca-baipere ca-ĩi ucayupi Isaía ati wame ucaʉ, cʉ̃ ca-ĩiñupʉ Felipe.
ACT.8.35	To bairo cʉ̃ ĩi, ti wame Etiopía macacʉ cʉ̃ ca-buerijere ca-buioyupʉ. Tiere ĩi buio yaparo apeye Jesú ye quetire cʉ̃ ca-ĩi buionemoñupʉ tunu. 
ACT.8.36	To bairi ti wãpʉ wadapeni aána riapʉ oco ca-ani paʉpʉ ca-ejayuparã. Tiere tʉjʉʉ oco bairo cʉ̃ ca-ĩiñupʉ Etiopía macacʉ Felipere:
ACT.8.36	—Tʉjʉya. Atopʉ oco ãa. ¿Nemoopʉre yʉ mʉ ca-bautisaro to ñuubocʉtí? Felipere cʉ̃ ca-ĩiñupʉ Etiopía macacʉ.
ACT.8.37	To bairo cʉ̃ ca-ĩiro:
ACT.8.37	—Mʉ yeripʉ jocʉ mee Jesucristore mʉ ca-api nʉcʉbʉgoata mʉ yʉ bautisagʉ, cʉ̃ ca-ĩiñupʉ Felipe.
ACT.8.37	To bairo Felipe cʉ̃ ca-ĩiro:
ACT.8.37	—Cʉ̃ yʉ api nʉcʉbʉgo. Jesucristo Dio Macʉna ãcʉmi, Felipere cʉ̃ ca-ĩiñupʉ Etiopía macacʉ.
ACT.8.38	To bairo ĩi, caballo tʉ̃garica corore ca-tua nʉca rotiyupʉ. Ca-tuanʉcaro ca-ruiyuparã. Rui, cʉ̃ Felipe mena ocopʉ ca-wau wiaájuparã. Topʉ wau wiaáti Felipe cʉ̃ ca-bautisayupʉ. 
ACT.8.39	To bairi ocopʉ ca-wau wiaátana na ca-maa nʉcari paʉ Espíritu Santo ca-tʉgooña majiña mano Felipere cʉ̃ ca-ne aájupʉ aperopʉ. To bairi Etiopía macacʉ cʉ̃ ca-tʉjʉnemoquẽjupʉ. Cʉ̃ tʉjʉnemoquetibacʉ quena wariñuuri cá-aácoajupʉ Etiopía macacʉ yua. 
ACT.8.40	Felipe maca Asoto na ca-ĩri macapʉ ca-buianʉca ejayupʉ yua. Asotopʉ eja, topʉ nipetiri macaripʉ macanare Jesú ye quetire na ca-ĩi buio teñañupʉ. To bairo buio teña, Cesarea na ca-ĩri macapʉ ca-ejayupʉ yua.
ACT.9.1	Saulo maca Jesúre ca-apiʉjarãre na ca-punijini janaquẽjupʉ. Na ca-jĩa ree peticõagayupʉ. To bairi, “Na ñeeña,” ĩrica pũuro sacerdote maja ʉpaʉre ca-jeni aájupʉ.
ACT.9.2	—Damasco na ca-ĩri macapʉ judío maja na neñapo buerica wiiri ʉparãre, “Saulore yʉ ñee roti Jesúre ca-apiʉjarãre,” ca-ĩri pũuro yʉ ucabojaya, cʉ̃ ca-ĩiñupʉ sacerdote maja ʉpaʉ Jerusalén'pʉ ca-ãcʉ̃re. —Ti pũuro yʉ mʉ ca-jooro na yʉ iñoogʉ ti wiiri ʉparãre. Na iñoo átiri noo cõo Jesúre ca-apiʉjarãre caʉmʉa quena, cãromia quenare na bʉga, na yʉ ñeegʉ. Na ñee, atopʉ Jerusalénpʉ presopʉ na yʉ jõogʉ, cʉ̃ ca-ĩiñupʉ Saulo sacerdote maja ʉpaʉre.
ACT.9.2	To bairo cʉ̃ ca-ĩiro apii ti pũuro cʉ̃ ca-ucabojayupʉ sacerdote maja ʉpaʉ. Ti pũurore cʉ̃re cʉ̃ ca-jooro Damascopʉ cá-aájupʉ Saulo yua. 
ACT.9.3	Ma recomaca cʉ̃ ca-tʉja aáti paʉna Damasco cʉ̃ ca-ejagari paʉ majuu ca-tʉgooña majiña mano cʉ̃ tʉna bʉpo ca-yaberijere bairo ʉmʉrecóopʉ cʉ̃ tʉna ca-aji bateyupe.
ACT.9.4	Seeto ca-ajiya buju baterijere tʉjʉʉ Saulo yepapʉ ca-roca cumucoajupʉ. Roca cumu ácʉ, apeĩ cʉ̃re cʉ̃ ca-wadaro ca-apiyupʉ:
ACT.9.4	—Saulo, Saulo, ¿nope ĩi rooro yʉre mʉ popiyeyeti mʉa? cʉ̃ ca-ĩiñupʉ cʉ̃re ca-ĩi wadaʉ.
ACT.9.5	To bairo cʉ̃ ca-ĩrijere apii:
ACT.9.5	—¿Ñamʉ yʉre mʉ wadatí mʉa? ca-ĩiñupʉ Saulo.
ACT.9.5	—Jesú yʉ ãa, rooro mʉ cá-átigaʉna. Mʉ majuuna mʉ bai rooye tua rooro yʉ yarãre na átinucubacʉ, cʉ̃ ca-ĩiñupʉ.
ACT.9.6	To bairo cʉ̃ ca-ĩiro:
ACT.9.6	—¿Ñeere yʉ cá-átipere mʉ bootí, Ʉpaʉ? uwibacʉ quena cʉ̃ ca-ĩiñupʉ Saulo.
ACT.9.6	—Macapʉ, Damascopʉ aácʉja. Topʉ mʉ ca-ejaro apeĩ mʉ cá-átipere mʉ buiogʉmi, cʉ̃ ca-ĩiñupʉ Jesú.
ACT.9.7	Saulo mena cá-aána maca ca-tʉjʉ acʉacoa nʉca ájuparã. To bairo acʉabana dope bairo ca-ĩi wada majiquẽjuparã. Cawadarijere apibana quena ca-wadaʉ macare ca-tʉjʉquẽjuparã naa. 
ACT.9.8	To bairo ca-bairo bero Saulo wamʉnʉca, ca-tʉjʉ macabajupʉ. Ñee maca cʉ̃ ca-bauquẽjupe. To bairo cʉ̃ ca-bairo cʉ̃ mena cá-aána maca cʉ̃ ca-tʉ̃ga jʉgo aájuparã Damascopʉ. 
ACT.9.9	Damascopʉ ejaʉ itia rʉmʉ ca-tʉjʉ majiquẽcʉ, ca-ʉgaquẽcʉ, ca-etiquẽcʉ ca-añupʉ Saulo.
ACT.9.10	Damascopʉre ca-añupʉ jicãʉ Jesúre ca-apiʉjaʉ Ananía ca-wamecʉcʉ. Quẽguei tʉjʉricarore bairo ca-tʉjʉyupʉ. To bairo cʉ̃ ca-tʉjʉrona cʉ̃ tʉpʉ ca-buia ejayupʉ Jesú. Buia eja:
ACT.9.10	—Ananía, cʉ̃ ca-ĩi piyupʉ Jesú.
ACT.9.10	To bairo cʉ̃re cʉ̃ ca-ĩi piiro:
ACT.9.10	—Jaʉ, yʉ Ʉpaʉ, cʉ̃ ca-ĩi yʉʉyupʉ Ananía.
ACT.9.11	To bairo cʉ̃ ca-ĩi yʉʉro:
ACT.9.11	—Aácʉja “Cariape” na ca-ĩri wãpʉ. Ti wãpʉre aácʉ mʉ ejagʉ Juda ca-wamecʉcʉ ya wiipʉ. Cʉ̃ ya wiipʉ ejaʉ, “¿Saulo Tarso macacʉ atopʉ cʉ̃ ãtí?” na ĩiña ti wiipʉ ca-ãnare, cʉ̃ ca-ĩiñupʉ Jesú. —Yʉre jeni nʉcʉbʉgoʉ áami Saulo. 
ACT.9.12	Yucʉacã cʉ̃ yʉ iñoowʉ quẽguei tʉjʉricarore bairo mʉre ti wiipʉre mʉ ca-ejapere. Tunu cʉ̃ tʉjʉ majiato ĩi cʉ̃ mʉ ca-wamo ñu peopere cʉ̃ yʉ iñoowʉ quẽguei tʉjʉricarore bairo, cʉ̃ ca-ĩiñupʉ Jesú.
ACT.9.13	To bairo cʉ̃ ca-ĩiro apii:
ACT.9.13	—Yʉ Ʉpaʉ, capaarã yʉ buioma rooro cʉ̃ cá-átaje mʉre ca-apiʉjarã Jerusalén ca-ãnare, cʉ̃ ca-ĩiñupʉ Ananía. 
ACT.9.14	—Ati maca quenare mʉre ca-apiʉjarãre na ñei ejami to bairo sacerdote maja ʉparã cʉ̃ na cá-áti rotiro, cʉ̃ ca-ĩiñupʉ Ananía.
ACT.9.15	To bairo cʉ̃re cʉ̃ ca-ĩiro:
ACT.9.15	—To bairo cá-átibatacʉ cʉ̃ ca-anie to ca-anibato quena aácʉja. Meere camajare yʉ ye quetire ca-buiopaʉre cʉ̃ yʉ cũuwʉ. Aáteñari yʉ ye quetire buiogʉmi judío majare, judío maja ca-aniquẽna quenare, na ʉparã quenare. 
ACT.9.16	Yʉ ye quetire buioʉ capee tamuogʉmi. To bairo cʉ̃ ca-tamuopere yʉ majuuna cʉ̃ yʉ buiogʉ yʉa, cʉ̃ ca-ĩiñupʉ Jesú.
ACT.9.17	To bairo cʉ̃ ca-ĩiro apii cá-aácoajupʉ Ananía Juda ya wiipʉ. Ti wiipʉre jãa, Saulore cʉ̃ ca-bʉgayupʉ. Cʉ̃ bʉga, cʉ̃ rʉpoapʉre cʉ̃ ñu peo, oco bairo cʉ̃ ca-ĩiñupʉ Saulore:
ACT.9.17	—Yʉ yaʉ, mani Ʉpaʉ Jesú maapʉ mʉ cá-aáto mʉre ca-bauricʉ mʉ tʉpʉ yʉ joomi, cʉ̃ tunu tʉjʉ majiato ĩi. Espíritu Santo quenare mʉ ca-cʉgo netoparore bairo ĩi, yʉ joomi, Saulore cʉ̃ ca-ĩiñupʉ Ananía.
ACT.9.18	To bairo cʉ̃re cʉ̃ ca-ĩirona wai nʉtʉre bairije cʉ̃ capeapʉre ca-ãnaje ca-wẽecoajupe. To bairo ca-bairona ca-tʉjʉ majicõañupʉ tunu. Cabero cʉ̃ ca-bautisayuparã yua. 
ACT.9.19	To bairi cʉ̃ na ca-bautisaro bero ca-ʉgayupʉ Saulo. Ʉga, ca-ocabʉtii ca-tutuarijecʉcʉ ca-añupʉ tunu. To bairi noo canacã rʉmʉ meena ti macapʉ Damascopʉ ca-añupʉ Jesucristore ca-apiʉjarã mena.
ACT.9.20	Topʉ ãcʉ̃ nemoo judío maja na neñapo buerica wiiripʉ Jesú ye quetire ca-buio jʉgoyupʉ Saulo. “Jesú Dio Macʉna ãmi,” ca-ĩi buioyupʉ. 
ACT.9.21	To bairo cʉ̃ ca-ĩi buioro cʉ̃re ca-api acʉacoajuparã.
ACT.9.21	—¿Cʉ̃ Saulo Jerusalén'pʉ Jesúre ca-apiʉjarãre ca-jĩaricʉ majuuna cʉ̃ ãtí? Ati macapʉ Jesucristore ca-apiʉjarãre na ñei acʉ́ átacʉmi, Jerusalén'pʉ sacerdote maja ʉparã nare na popiyeyeato ĩi, ca-ame ĩiñuparã.
ACT.9.22	Cabero Saulo Jesú ye quetire seeto ca-ĩi buio ocabʉtiyupʉ. “Dio cʉ̃ ca-bejericʉ majuuna ãmi Jesú, cariape mʉjaare yʉ ĩi,” na ca-ĩi buioyupʉ Saulo judío maja Damascopʉ ca-ãnare. Na maca dope bairo cʉ̃ ca-ĩi neto majiquẽjuparã.
ACT.9.23	Capee rʉmʉri bero judío maja cʉ̃ ca-jĩagayuparã Saulore. 
ACT.9.24	To bairi cʉ̃ na ca-jĩagarijere ca-queti apiyupʉ Saulo. Cʉ̃re ca-jĩagarã maca to canacã rʉmʉ ñami quena maca yepa tʉjaro ʉ̃ta mena na ca-tu jani jã amojorerica janiro joperipʉ cʉ̃ ca-cumuñuparã, cʉ̃ ca-butiro cʉ̃ mani jĩa rocacõagarã ĩirã.
ACT.9.25	To bairi cʉ̃ na ca-jĩagarijere majiri Saulo cʉ̃ ca-buiorijere ca-apiʉjarã maca cʉ̃ ca-rutipere cʉ̃ cá-átinemoñuparã. Piipʉ ti janiro recomaca macá jopeacãpʉ cʉ̃ ca-yoo netoo ruio jooyuparã ñamina. To bairo átiri ti macapʉ Damasco macapʉ ca-ãnacʉre cʉ̃ ca-ruti aáto cʉ̃ cá-átinemoñuparã naa yua. 
ACT.9.26	Cabero Saulo cá-aácoajupʉ Jerusalén'pʉ tunu. Jerusalén'pʉ ejaʉ Jesúre ca-apiʉjarã mena ca-anigabajupʉ. Na maca cʉ̃ ca-uwiyuparã, ca-jʉgoye ca-jĩaricʉ cʉ̃ ca-ano maca. “Baitoʉ baiimi. Jesúre ca-apiʉjaʉ aniquẽcʉmi,” cʉ̃ ca-ĩi tʉgooñañuparã. 
ACT.9.27	To bairo cʉ̃ na ca-ĩrijere apii Bernabé maca Saulore cʉ̃ átinemoʉ Jesúre ca-apiʉjarã na ca-ani paʉpʉ cʉ̃ ca-jʉgo aájupʉ. Topʉ cʉ̃ jʉgo ejari mani Ʉpaʉ Jesú ma recomacapʉ Saulore cʉ̃ ca-buia ejariquere, cʉ̃re Jesú cʉ̃ ca-ĩi buioriquere na ca-buioyupʉ Bernabé. “Meere Saulo quena uwiquẽcʉna Damascopʉ ca-ãnare na ca-buioyupʉ Jesú ye quetire,” na ca-ĩi buioyupʉ Bernabé.
ACT.9.28	To bairo na cʉ̃ ca-ĩi buiorijere apiri Saulore na mena cʉ̃ ca-ani rotiyuparã. To bairi Jerusalén'pʉ na mena ca-añupʉ. Na mena aniri Jerusalén'pʉ to canacã paʉ uwiquẽcʉna mani Ʉpaʉ Jesú ye quetire ca-buionucuñupʉ Saulo. 
ACT.9.29	Aperã judío maja anibana quena griego yere ca-wadarã quenare cariape na ca-ĩi buionucubajupʉ. To bairo na cʉ̃ ca-ĩi buiorijere apigaquẽna cʉ̃ ca-jĩagabajuparã. 
ACT.9.30	To bairo cʉ̃ na ca-jĩagarijere queti apirã Jesúre ca-apiʉjarã maca cʉ̃ ca-ne aájuparã Cesareapʉ. Cesareapʉ cʉ̃ ne aá, Tarsopʉ cʉ̃ cá-aá rotiyuparã, cʉ̃ ya maca majuupʉ yua.
ACT.9.31	Cabero Jesúre ca-apiʉjarã Judea yepa ca-ãna, Galilea yepa ca-ãna, Samaria yepa ca-ãna caroaro ca-ani ocabʉtiyuparã wariñuurique mena, aperã rooro nare na cá-átiquẽto maca. Diore cʉ̃ na ca-apiʉja nʉcʉbʉgoro Espíritu Santo na cʉ̃ cá-átinemoro aperã Jesúre ca-apiʉjarã ca-aninemoñuparã yua.
ACT.9.32	Pedro nipetiropʉ cá-aáteñañupʉ noo cõo aperã Jesúre ca-apiʉjarã na ca-ani paʉri cõona. To bairo aáteñaʉ Lida na ca-ĩri macapʉ ca-ejayupʉ Jesúre ca-apiʉjarã na ca-anopʉ. 
ACT.9.33	Topʉ ejaʉ jicãʉ cá-aá majiquẽcʉre Enea ca-wamecʉcʉre cʉ̃ ca-bʉga ejayupʉ. Ocho canacã cʉma aá majiquetibacʉ ca-yojaʉ ca-añupʉ.
ACT.9.34	Cʉ̃re cʉ̃ tʉjʉʉ oco bairo cʉ̃ ca-ĩiñupʉ Pedro:
ACT.9.34	—¡Enea! Jesucristo mʉ ca-riaye cʉtiere netoogʉmi. To bairi wamʉnʉcaña. Wamʉnʉcari mʉ yojaricarore ne umaña, cʉ̃ ca-ĩiñupʉ Pedro.
ACT.9.34	To bairo cʉ̃re cʉ̃ ca-ĩirona ca-ñuʉpʉ ca-wamʉ nʉcacõañupʉ Enea cá-aá majiquetibatacʉ yua. 
ACT.9.35	To bairo Enea cʉ̃ ca-ñuurijere ca-tʉjʉyuparã Lida macana, Sarón macana quena. Cʉ̃ ca-ñuurijere tʉjʉri mani Ʉpaʉ Jesúre ca-apiʉjayuparã, ca-jʉgoyepʉ na cá-áti nʉcʉbʉgobatajere jana reecõari yua.
ACT.9.36	Jope na ca-ĩri macapʉ ca-añupo jicão Jesúre ca-apiʉjao Tabita ca-wamecʉco. Griego ye mena Dorca ca-wamecʉjupo. Aperãre na mai tʉjʉri caroa macaje na cá-átibojanucuñupo. Ca-bopacoorãre na cá-átinemonucuo ca-añupo cõa. 
ACT.9.37	To bairi Pedro Lidapʉ cʉ̃ ca-bairi rʉmʉrirena Dorca maca Jope na ca-ĩri macapʉre ca-riaye tamuo yajiyupo. Cõ ca-bai yajiro tʉjʉri cõ yarã ca-bai yajiricarãre na cá-átinucurore bairona cõ cá-ájuparã. Cõ rupaʉ ãnatore ca-cojeyuparã. Coje yaparo cõ ca-cũuñuparã ca-bui macá arʉapʉ, cabero cõ yaagarã. 
ACT.9.38	Jope maca Lida maca tʉacãna ca-añupe. To bairi Jesúre ca-apiʉjarã Jope macapʉ ca-ãna maca Pedro Lidapʉ cʉ̃ ca-ano queti apiri na yarã pʉgarãre Pedrore na ca-pii rotiyuparã.
ACT.9.38	—Yoaro mee Pedro cʉ̃ apáro, na ca-ĩi roti jooyuparã Jopepʉ ca-ãna.
ACT.9.39	To bairi cʉ̃re na ca-pi joorijere apii nemoo na mena cá-aácoajupʉ Pedro Jope na ca-ĩiropʉ. Topʉ cʉ̃ ca-ejaro Dorca ãnacore cõ na ca-cũrica arʉapʉ ca-bui macá arʉapʉ cʉ̃ ca-jʉgo ajuparã. Ti arʉapʉ cʉ̃ ca-jãa ejaro tʉjʉrã nipetiro ca-wapearicarã romiri Pedro tʉ ca-neñapoyuparã. Otiri cʉ̃ ca-iñooñuparã cõ ãnaco nare cõ ca-eebojariquere. Camisari, apeye jutii catíopʉ Dorca na cõ ca-eebojarique nipetiro cʉ̃ ca-iñooñuparã. 
ACT.9.40	To bairo na ca-iñooro bero Pedro maca na ca-buti rotiyupʉ. Na ca-butiro tʉjʉʉ rʉpopatuapʉ tuatu ejacumuri Diore cʉ̃ ca-jeniñupʉ. Diore jeni, ca-bai yajirico ãnacore cõ tʉjʉ:
ACT.9.40	—Tabita, wamʉnumuña, cõ ca-ĩiñupʉ.
ACT.9.40	To bairo cõ cʉ̃ ca-ĩirona cõ capea ca-tʉjʉ pãañupo. Tʉjʉ pãa, Pedrore cʉ̃ tʉjʉ, ca-wamʉnumuñupo. 
ACT.9.41	To bairo cõ ca-bairo tʉjʉcõari Pedro cõ wamopʉ ñee, cõ ca-tʉ̃ga wamʉo nʉcoñupʉ. To bairo cõ áticõari macapʉ ca-ãnare ca-wapearicarã romirire, aperã Jesúre ca-apiʉjarã quenare na pii, “Ca-tunu catíore cõ tʉjʉrã ajá” na ca-ĩiñupʉ yua.
ACT.9.42	To bairo Tabita cõ ca-tunu catíriquere ca-apiyuparã Jope macana nipetirã. To bairo cõ ca-bairije apirã capaarã Jesúre ca-apiʉja nʉcʉbʉgoyuparã yua. 
ACT.9.43	Yoaro ca-añupʉ Pedro Jopepʉ Simón ca-wamecʉcʉ ya wiipʉ. Cʉ̃a Simón maca ca-añupʉ waibʉcʉrã ajeri quenoori majocʉ.
ACT.10.1	Ca-añupʉ Cesarea na ca-ĩri macapʉ jicãʉ Cornelio ca-wamecʉcʉ. Italia macana polisía majare jicã poa cien majuure nare ca-rotii ca-añupʉ polisíare. 
ACT.10.2	Caroaʉ ca-añupʉ. Judío yaʉ aniquetibacʉ quena Diore cá-áti nʉcʉbʉgonucuʉ ca-añupʉ. Cʉ̃ ya wii macana quena cʉ̃re bairona Diore cá-áti nʉcʉbʉgorã ca-añuparã. Judío maja ca-bopacoorãre na ca-niyeru joonucuñupʉ. To canacã rʉmʉ Diore ca-jeninucuñupʉ. 
ACT.10.3	Jicã rʉmʉ ñamicaa ca-ano caniquetibacʉ quena quẽguei tʉjʉricarore bairo ca-tʉjʉyupʉ jicãʉ Dio tʉ macacʉ ángel're. Cʉ̃re cʉ̃ ca-tʉjʉro cʉ̃ tʉpʉ ca-ejayupʉ ángel. Cʉ̃ Cornelio tʉpʉre ejari:
ACT.10.3	—Cornelio, cʉ̃ ca-ĩi jeniñañupʉ.
ACT.10.4	To bairo cʉ̃re cʉ̃ ca-ĩiro apii ca-acʉa tʉjʉyupʉ.
ACT.10.4	—¿Ñeere mʉ bootí, Ʉpaʉ? cʉ̃ ca-ĩiñupʉ Cornelio.
ACT.10.4	To bairo cʉ̃ ca-ĩiro:
ACT.10.4	—Diore cʉ̃ mʉ ca-jeninucurijere mʉ apinucumi. Ca-bopacoorãre na mʉ ca-joonucurije quenare tʉjʉnucumi. Tiere tʉgooñari mʉ átibojagʉmi Dio cʉ̃ mʉ ca-jenirije, cʉ̃ ca-ĩiñupʉ ángel. 
ACT.10.5+ACT.10.6	—Jope na ca-ĩri macapʉre ãmi jicãʉ Simón Pedro ca-wamecʉcʉ. Mʉ yarãre na pii roti jooya cʉ̃re. Apeĩ Simón ca-wamecʉcʉ waibʉcʉrã ajeri quenoori majocʉ tʉpʉre ãmi. Cʉ̃ ya wii ria ca-pairi ya tʉacãre ãa. Ti wiipʉ ejarã cʉ̃ bʉgagarãma mʉ ca-joorã. Cʉ̃ dope bairo mʉ cá-átipere mʉ buioʉ atígʉmi Simón Pedro, cʉ̃ ca-ĩiñupʉ Corneliore Dio tʉ macacʉ ángel.
ACT.10.7	To bairo cʉ̃ ĩi yaparo cá-aácoajupʉ Dio tʉ macacʉ. Cʉ̃ cá-aáto bero Cornelio ca-piiyupʉ cʉ̃ paabojari maja pʉgarãre, apeĩ polisía cʉ̃ yere cotebojari majocʉ cʉ̃ quenare. Diore cá-áti nʉcʉbʉgoʉ ca-añupʉ cʉ̃ quena. 
ACT.10.8	Na pii, na ca-buioyupʉ Dio tʉ macacʉ nipetiro cʉ̃ ca-ĩi buiorica wamere. Na buio yaparo Jope na ca-ĩri macapʉ na cá-aá rotiyupʉ yua.
ACT.10.9	To bairi ape rʉmʉ Cornelio cʉ̃ ca-jooricarã Jope na ca-ĩri macapʉ na ca-ejagari paʉ majuu Pedro maca Jopepʉ ãcʉ̃ paaribota ca-ano Diore jeni nʉcʉbʉgogʉ wii buipʉ ca-wamʉ aájupʉ. 
ACT.10.10	Ca-ʉgagayupʉ Pedro, seeto ñigo riabacʉ. Ti wii macana ʉgarique na ca-quenootoye quẽguei tʉjʉricarore bairo apeye unie ca-tʉjʉyupʉ, caniquetibacʉ quena. 
ACT.10.11	Cʉ̃ ca-tʉjʉropʉ ʉmʉrecóo ca-pãañupe. Ca-pãaro to cõona apeye unie juti ajero ca-pairi ajerore bairo ca-ano bapari canacã paʉ jiarica ajero ca-roca yoa rui ajupe. 
ACT.10.12	Ti ajeropʉ ca-yojayuparã waibʉcʉrã, aña, ca-wʉʉrã nipetiri wame. 
ACT.10.13	To bairo ca-bairo oco bairo cʉ̃ ca-ĩiñupʉ Dio:
ACT.10.13	—Pedro, wamʉnʉcaña. Ati maja waibʉcʉrãre na jĩa átiri ʉgaya, cʉ̃ ca-ĩiñupʉ Dio. 
ACT.10.14	To bairo cʉ̃ ca-ĩiro apii:
ACT.10.14	—Yʉ Ʉpaʉ, yʉ ʉgaqueti majuucõa yʉa nare. Na unare na ca-ʉgañaquẽcʉ yʉ ãa. Ati maja waibʉcʉrã ñuuquẽema, jãare judío majare na ca-ʉga rotiquetana ãma, ca-ĩiñupʉ Pedro.
ACT.10.15	To bairo cʉ̃ ca-ĩiro:
ACT.10.15	—Yʉ ca-ʉga rotirijere, “Caroorije ãa,” ĩiquẽja, cʉ̃ ca-ĩiñupʉ Dio.
ACT.10.16	Ti wamere itiani cʉ̃ iñoori Dio cʉ̃ ca-ʉga rotibajupʉ. Cabero ti ajero ca-tunu wamʉcoajupe ʉmʉrecóopʉ tunu. 
ACT.10.17	To bairo ca-bairijere tʉjʉʉ seeto ca-tʉgooñañupʉ Pedro. ¿Dope bairo ĩigaro to baití yʉ ca-tʉjʉeje? ca-ĩi tʉgooñañupʉ. To bairo cʉ̃ ca-ĩi tʉgooña ani paʉna ti macapʉ Jope na ca-ĩri macapʉre ca-ejayuparã Cornelio cʉ̃ ca-jooricarã. Eja:
ACT.10.17	—¿Noopʉ to ãtí Simón ya wii, waibʉcʉrã ajeri quenoori majocʉ ya wii? ca-ĩi jeniñañuparã.
ACT.10.17	To bairo na ca-ĩi jeniñarona:
ACT.10.17	—Jõo maca ãno, na ca-ĩi buioyuparã Jope macana.
ACT.10.17	To bairi Pedro Dio cʉ̃re cʉ̃ ca-iñoorijere seeto cʉ̃ ca-tʉgooñari paʉ majuu Simón ya wiipʉre jope turicaropʉ ca-ejayuparã naa itiarã. 
ACT.10.18	Eja:
ACT.10.18	—Carina, ¿ati wiina to ãtí Simón Pedro cʉ̃ ca-ani wii? ca-ĩi jeniñañuparã.
ACT.10.19	Pedro maca wii buipʉ ãcʉ̃ cʉ̃ ca-tʉjʉrijere cʉ̃ ca-tʉgooña ãno:
ACT.10.19	—Caʉmʉa itiarã mʉ macarã ejama, cʉ̃ ca-ĩiñupʉ Dio Espíritu Santo. 
ACT.10.20	—Uwaro rúiya. Na boca tʉjʉ, na mena aácʉja, “Yʉ aáquẽcʉ, ¿dope bairo yʉ baiatí?” ĩi uwi tʉgooñaquẽcʉna. Yʉna na yʉ joowʉ, Pedrore cʉ̃ ca-ĩiñupʉ Dio Espíritu Santo.
ACT.10.21	To bairo Dio Espíritu Santo cʉ̃re cʉ̃ ca-ĩiro apii Pedro ca-rui aájupʉ. Rui eja:
ACT.10.21	—Atona yʉ ãa mʉja ca-macaʉ, na ca-ĩiñupʉ. —¿Nope ĩirã mʉja atí? na ca-ĩiñupʉ Pedro.
ACT.10.22	To bairo cʉ̃ ca-ĩiro:
ACT.10.22	—Polisía cien majuu ca-ãnare ca-rotii jã ʉpaʉ Cornelio ca-wamecʉcʉ mʉ tʉpʉre jã atí rotimi. Cʉ̃a caroaʉ ãmi, Diore cá-áti nʉcʉbʉgoʉ. Judío maja nipetirã, “Caroaʉ ãmi,” na ca-ĩi tʉgooñaʉ ãmi Cornelio. To bairi ángel jicãʉ mʉ atí rotiyupʉ Cornelio tʉpʉre. Cʉ̃ mʉ ca-buiopere cʉ̃ api rotiyupʉ Corneliore. To bairi mʉ piira anaa jã baiwʉ, cʉ̃ ca-ĩiñuparã Pedrore.
ACT.10.23	To bairo na ca-ĩrijere apii na ca-jãa atí rotiyupʉ Pedro. Na jã atí roti, ti ñami na ca-cani rotiyupʉ. Ape rʉmʉ yua cʉ̃ apeyere quenooye peo, na mena cá-aácoajupʉ. Aperã Jesucristore ca-apiʉjarã Jope maca macana quena Pedro jãa mena cá-aácoajuparã.
ACT.10.24	Ape rʉmʉ ca-ejayuparã Cesareapʉ yua. Na ca-ejaparo jʉgoye Cornelio cʉ̃ yarãre, aperã cʉ̃ mena macana cʉ̃ ya wiipʉ na ca-pii neoñupʉ. To bairi na ca-neñapo yuuyuparã cʉ̃ ca-pii jooricʉre cʉ̃ na ca-jʉgo ejaparore. 
ACT.10.25	To bairi Cornelio Pedrore cʉ̃ ca-bocayupʉ cʉ̃ ca-ejaro. Cʉ̃ boca, rʉpopatua tuatu, cʉ̃ cá-áti nʉcʉbʉgoyupʉ. 
ACT.10.26	To bairo cʉ̃ cá-áto tʉjʉʉ:
ACT.10.26	—Wamʉña. To bairo rʉpopatuapʉ tuaturi yʉre áti nʉcʉbʉgoqueticõaña. Yʉ quena mʉre bairona camajocʉ yʉ ãa, cʉ̃ ca-ĩiñupʉ Pedro.
ACT.10.27	To bairo cʉ̃ ca-ĩiro Cornelio ca-wamʉ nʉcañupʉ. To bairi wiipʉre ca-wadapeni jãa ajuparã. Topʉ ejaʉ camaja capaarã ca-neñaporãre na ca-tʉjʉyupʉ Pedro.
ACT.10.28	—Jãare judío majare, “Aperãre na bapa cʉtiqueticõaña, na wiiripʉ aniqueticõaña,” ĩi rotirique ãa jãare, na ca-ĩiñupʉ Pedro. —Aperã mena ãnaje caroorije ãa jãare, na ca-ĩiñupʉ. —Meere mʉja maji ti wamere. To bairi jãare caroorije to ca-anibato quena Dio maca, “ ‘Caroorije ãa na mena ãnaje,’ ĩiqueticõaña. Aperãre, ‘Moena ãma judío maja ca-aniquẽna,’ na ĩi tʉjʉ tʉgooñaqueticõaña,” yʉ ĩi buiomi Dio. 
ACT.10.29	To bairi yʉre na ca-piiro nemoo yʉ apʉ́, “Judío maja me ãnama, na tʉpʉ yʉ aáquẽe,” ĩi tʉgooñaquẽcʉna. To bairi “¿dope bairo cá-átipaʉ ĩirã yʉ mʉja pijori mʉjaa?” na ca-ĩiñupʉ Pedro.
ACT.10.30	To bairo Pedro cʉ̃ ca-ĩi jeniñaro oco bairo cʉ̃ ca-ĩi yʉʉyupʉ Cornelio maca:
ACT.10.30	—Meere bapari canacã rʉmʉ netocoapa ato ca-paʉ, ñamicaa ca-ano majuu atopʉ yʉ ya wiipʉre Diore jeni nʉcʉbʉgoʉ yʉ átiyawʉ. To bairo yʉ ca-ĩri paʉna caroa ca-ajiyarije ca-jutii jañaʉ yʉ tʉna buia ejanʉcañawĩ. 
ACT.10.31	Buia ejanʉcari oco bairo yʉ ĩiñawĩ: “Cornelio, Diore cʉ̃ mʉ ca-jeninucurijere apinucumi. Ca-bopacoorãre na mʉ cá-átinemonucurije quenare tʉjʉnucumi. 
ACT.10.32	To bairi mʉ yarãre Jope na ca-ĩri macapʉre Simón Pedrore cʉ̃ pijo rotiya. Apeĩ Simón waibʉcʉrã ajeri quenoori majocʉ ya wiipʉ ãmi. Ti wii ca-pairi ya ria tʉre ãa. Cʉ̃ ejaʉ mʉ buiogʉmi Dio yere,” yʉ ĩiñawĩ cʉ̃a, Pedrore cʉ̃ ca-ĩiñupʉ Cornelio. 
ACT.10.33	—To bairo yʉre cʉ̃ ca-ĩrijere apiri nemoona mʉ yʉ pijo rotiyawʉ. Ñuu majuucõa mʉ ca-ejaro. Atopʉ jã neñapo Dio cʉ̃ ca-tʉjʉro cʉ̃ mani Ʉpaʉ mʉre cʉ̃ ca-buio rotirijere apigarã, Pedrore cʉ̃ ca-ĩiñupʉ Cornelio.
ACT.10.34	To bairo cʉ̃ ca-ĩiro:
ACT.10.34	—Meere yʉ maji. Dio to canacã poa macanare jicãro cõona mani maimi, ca-ĩiñupʉ Pedro. 
ACT.10.35	—Dio wariñuu tʉjʉmi to canacã poa macanare cʉ̃re cá-áti nʉcʉbʉgorãre, caroare cá-ánare. 
ACT.10.36	Cʉ̃ ye quetire ca-jooyupi Dio Israel macanare Jesucristo jʉgori caroa ani wariñuurique mani ca-bʉgapere. Jesucristo to canacã poa macana Ʉpaʉ ãmi. 
ACT.10.37	Judea yepapʉ ca-bairiquere mʉja apiricarã mʉja quena meere. Juan camajare buio, na cʉ̃ ca-bautisaro bero Jesú caroa quetire ca-buio teña jʉgoyupi Galilea yepapʉre. 
ACT.10.38	Jesú Nasaré macacʉ cʉ̃ ca-bairiquere mʉja majirã. Dio majiriquere cʉ̃ ca-jooyupi cʉ̃ Espíritu Santore cʉ̃ joʉ. To bairi Dio Jesú mena caroaro cʉ̃ cá-áto noo cʉ̃ cá-aáteñaro canacã paʉ camajare caroare na cá-átibojayupi Jesú. Noa una wãtia jʉgori ca-tamuorã quenare na ca-netoo catíoyupi Jesú. 
ACT.10.39	Jerusalén macapʉ, nipetiropʉ judío maja na ca-ani macaripʉre Jesú cʉ̃ cá-átiere jã ca-tʉjʉwʉ. Cabero yucʉ pãipʉ cʉ̃ ca-papua tu jĩawã. 
ACT.10.40	Itia rʉmʉ cʉ̃ na ca-jĩaricaro bero Dio maca cʉ̃ ca-tunu catíoyupi. Cabero Jesú ca-tunu catíricʉpʉ jã tʉpʉ ca-buia ejawĩ. 
ACT.10.41	Jã judío majare to canacãʉ majuurena ca-buia ejaquẽmi. Jã jetorena ca-jʉgoyepʉ Dio cʉ̃ ca-bejericarã tʉpʉ jetore ca-buia ejawĩ, Jesú ye quetire ca-buioparã jeto, Dio cʉ̃ ca-cũricarãre. To bairi jã ca-tʉjʉepere Jesú cʉ̃ ca-baiepere jã buio rotimi Dio aperãre. Jesú cʉ̃ ca-tunu catíro bero cʉ̃ mena ʉga, eti, jã cá-ápʉ́. 
ACT.10.42	To bairi cʉ̃ ye quetire jã ca-buio rotiwĩ aperãre. Camaja nipetirã yucʉ ca-catírã, meere ca-bai yajiricarã quena na ca-aniere ca-tʉjʉ beje cõoñapaʉre cʉ̃ ca-cũuñupi Dio. To bairi ati wamerena aperãre jã ca-buio rotiwĩ Jesú, ca-ĩiñupʉ Pedro. 
ACT.10.43	—Tirʉmʉpʉ macana Dio ye quetire ca-buioricarã nipetirã ca-ucayupa Jesú cʉ̃ ca-baipere. “Noa cʉ̃re ca-apiʉjarãre caroorije na cá-átajere na majiriobojagʉmi Dio,” ca-ĩi ucayupa, ca-ĩiñupʉ Pedro.
ACT.10.44	To bairo Pedro na cʉ̃ ca-ĩri paʉna Dio Espíritu Santo ca-ani ejayupʉ napʉre. 
ACT.10.45+ACT.10.46	To bairi napʉre Espíritu Santo cʉ̃ ca-ani ejaro ricatiri jeto aperã ye mena ca-wada maji jʉgoyuparã, ca-jʉgoyepʉ ca-majiquetana anibana quena. To bairi, “Ñuu majuucõami Dio,” ca-ĩi wariñuuñuparã. To bairo na ca-bairijere apirã Pedro mena ca-ejaricarã judío maja maca Jesúre ca-apiʉjarã ca-acʉa tʉgooña tʉjʉyuparã:
ACT.10.45+ACT.10.46	—¡Abʉ! Judío maja na ca-aniquetibato quena na quenare na joomi Dio cʉ̃ Espíritu Santore, ca-ĩiñuparã.
ACT.10.45+ACT.10.46	To bairo na ca-ĩiro oco bairo na ca-ĩiñupʉ Pedro cʉ̃ mena ca-ejaricarãre:
ACT.10.47	—Cʉ̃ Espíritu Santore joomi Dio ati maja quenare, manire judío majare mani cʉ̃ ca-jooeparore bairona. To bairi, “Na ca-bautisa rotiquetipe ãa,” mani ĩiquẽna, na quena ca-Espíritu Santocʉna na ca-ano, ca-ĩiñupʉ Pedro.
ACT.10.48	To bairo ĩi, nare na ca-bautisa rotiyupʉ, mani Ʉpaʉ Jesucristo yarã ãma ĩri. To bairi Cornelio jãa:
ACT.10.48	—Ato jã tʉ tuaya mai noo canacã rʉmʉ meacã, cʉ̃ ca-ĩiñuparã Pedrore.
ACT.11.1	Cabero judío maja aniquetibana quena Jesúre na ca-apiʉjarijere ca-apiyuparã Jesú buerã ca-ãnana apóstol maja na ca-ĩirã. Aperã quena Jesúre ca-apiʉjarã Judea yepa macana ca-apiyuparã Jesúre na ca-apiʉjarijere. 
ACT.11.2	To bairi Pedro Cesareapʉ ca-ãnacʉ Jerusalén'pʉ cʉ̃ ca-tunu ejaro aperã judío maja Jesúre ca-apiʉjarã cʉ̃ ca-wada netoñuparã.
ACT.11.3	—Aperã tʉpʉ mʉ ãñupa judío maja mee na ca-anibato quena. Na mena mʉ ʉgayupa. To bairo mʉ cá-átie ñuuquẽe, Pedrore cʉ̃ ca-ĩiñuparã.
ACT.11.4	To bairo cʉ̃ na ca-ĩrijere apii Pedro nipetirã topʉ Cesareapʉ cʉ̃ ca-bairiquere na ca-ĩi buioyupʉ:
ACT.11.5	—Jope na ca-ĩri macapʉ Diore cʉ̃ jeni nʉcʉbʉgoʉ quẽguei tʉjʉricarore bairo apeye uniere yʉ ca-tʉjʉwʉ caniquetibacʉ quena. Yʉ ca-tʉjʉro jutii ajerore bairo ca-ano bapari canacã paʉ jiarica ajero ca-roca yoa rui apʉ́. 
ACT.11.6	To bairo ca-bairijere yʉ ca-boca tʉjʉwʉ. Tʉjʉ, “¿Ñee unie to ãtí?” yʉ ca-ĩi tʉgooñawʉ. To bairi ti ajeropʉ waibʉcʉrã macanʉcʉ macana, aña, ca-wʉʉrã nipetirã ca-yojayupa. 
ACT.11.7	Nare yʉ ca-tʉjʉri paʉna oco bairi wame yʉre ca-wadarijere yʉ ca-apiwʉ: “Pedro, wamʉnʉcaña. Ati majare na jĩa átiri ʉgaya,” ca-ĩrijere yʉ ca-apiwʉ. 
ACT.11.8	To bairo ca-ĩrijere apii oco bairo yʉ ca-ĩiwʉ: “Yʉ Ʉpaʉ, yʉ ʉgaqueti majuucõa. Na unare na ca-ʉgañaquẽcʉ yʉ ãa. Ati maja waibʉcʉrã ñuuquẽema, jãare judío maja na ca-ʉga rotiquetana ãma.” 
ACT.11.9	To bairo yʉ ca-ĩiro: “Yʉ ca-ʉga rotirãre, ‘Ñuuquẽe, ca-ʉgaquetiparã ãma,’ ĩiqueticõaña,” yʉ ca-ĩiwĩ Dio jõ buipʉ ca-ãcʉ̃. 
ACT.11.10	Ti wame itiani to bairije ca-baiwʉ. Itiani to bairo to ca-bairo bero ti ajeropʉ ca-ãna waibʉcʉrã nipetirã ti ajero menana ca-tunucoa wamʉ aáma. 
ACT.11.11	To bairo ca-bairi paʉna caʉmʉa itiarã yʉ ca-ani wiipʉ ca-ejawã, Cesarea macacʉ yʉre cʉ̃ ca-pii rotiricarã. 
ACT.11.12	To bairi Espíritu Santo, “Na mena aácʉja. ‘Yʉ aáquẽcʉ. ¿Dope bairo yʉ baiatí?’ ĩi uwi tʉgooñaquẽcʉna,” yʉ ca-ĩiwĩ. To bairo yʉ cʉ̃ ca-ĩiro yʉ cá-aápʉ. Ati maja seis canacãʉ Jesúre ca-apiʉjarã na quena yʉ mena Cesareapʉ cá-aáma. Topʉ ejarã Cornelio ya wiipʉ jã ca-jãa aápʉ. 
ACT.11.13	Cʉ̃ tʉpʉ jã ca-jãa ejaro jã ca-ĩi buiowĩ Cornelio: “Dio tʉ macacʉ yʉ ya wiipʉre cʉ̃ ca-buia ejanʉcaro yʉ ca-tʉjʉwʉ. Jope na ca-ĩri macapʉre Simón Pedrore cʉ̃ pijo rotiya ĩi ca-baiwĩ,” ca-ĩiwĩ Cornelio. 
ACT.11.14	“ ‘Ato mʉ ya wiipʉ ejaʉ Dio ye quetire mʉ buiogʉmi Pedro. Dio ye queti mʉ ca-apiʉjaro caroorije mʉ cá-átiere mʉ majiriobojagʉmi Dio. Mʉ ya wii macana quenare caroorije na cá-átajere na majiriobojagʉmi,’ yʉ ĩiwĩ Dio tʉ macacʉ,” jã ca-ĩi buiowĩ Cornelio, ca-ĩiñupʉ Pedro. 
ACT.11.15	—To bairo Cornelio jã cʉ̃ ca-ĩi buio yaparoro cʉ̃ ya wiipʉ ca-neñaporãre na yʉ ca-buio jʉgowʉ. Na yʉ ca-buiori paʉna Dio Espíritu Santo napʉ ca-ani ejayupi, nemoopʉ manire cʉ̃ ca-ani ejaeparore bairona, ca-ĩiñupʉ Pedro. 
ACT.11.16	—To bairi napʉ cʉ̃ ca-ani ejaro mani Ʉpaʉ manire cʉ̃ ca-ĩiepa wamere yʉ ca-tʉgooña bʉgawʉ: “Juan oco mena ca-bautisanucuwĩ. Dio maca cʉ̃ Espíritu Santore mʉja joogʉmi mʉja mena ca-anipaʉre,” manire cʉ̃ ca-ĩiepa wamere yʉ ca-tʉgooña bʉgawʉ, na ca-ĩiñupʉ Pedro. 
ACT.11.17	—To bairi judío maja na ca-aniquetibato quena Dio cʉ̃ Espíritu Santore na ca-jooyupi mani cʉ̃ ca-apiʉja jʉgoeparãre manire cʉ̃ ca-jooeparore bairona. To bairi na quenare na cʉ̃ ca-jooro dope bairo Diore cʉ̃ yʉ ca-bai botio majiquẽpʉ. “Judío maja me ãma, na mena ca-aniquetipe ãa,” yʉ ca-ĩi majiquẽpʉ, na ca-ĩiñupʉ Pedro.
ACT.11.18	To bairo Pedro cʉ̃ ca-ĩiro cʉ̃ ca-wada neto janacoajuparã.
ACT.11.18	—Na quenare judío maja mee na ca-anibato quena caroorije na cá-átiere na ca-jʉtiritipere booyupi Dio, cʉ̃ mena to canacã rʉmʉ ca-wariñuu anipere na ca-bʉgaparore bairo ĩi, Diore ca-ĩi wariñuuñuparã yua.
ACT.11.19	Estébare Jesú ye quetire ca-booquẽna cʉ̃ na ca-jĩari paʉ aperã quenare Jesúre ca-apiʉjarãre na ca-popiyeyeyuparã. To bairo nare na cá-áto Jerusalén ca-anibatana ca-ruti aá bateyuparã aperoripʉ. Jicãarã Feniciapʉ cá-aájuparã. Aperã Chipre na ca-ĩiropʉ cá-aájuparã. Aperã Antioquíapʉ cá-aájuparã. Na ca-ruti ejari paʉripʉre ãnaa Jesú ye quetire ca-buioyuparã judío maja jetore. 
ACT.11.20	Aperã Chipre macana, Sirene macana quena Antioquíapʉ ejarã judío maja mee quenare mani Ʉpaʉ Jesú ye quetire na ca-buio jʉgoyuparã. 
ACT.11.21	To bairi mani Ʉpaʉ Jesú ye quetire ca-buiorãre seeto na cá-átinemoñupʉ Dio. To bairi nare ca-apirã capaarã Jesúre ca-apiʉjayuparã. Apiʉjari cabʉcʉrã ye na ca-tʉgooñabata wamere ca-tʉgooña jana reyuparã yua.
ACT.11.22	To bairi tie quetire Antioquía macana na ca-bairije ca-apiyuparã Jerusalén macana Jesúre ca-apiʉjarã. Tiere apiri Bernabére ca-jooyuparã Antioquíapʉ, “To bairo ca-bairijere tʉjʉʉja,” cʉ̃ ĩirã. 
ACT.11.23	To bairo cʉ̃ na ca-ĩi jooro Antioquíapʉ cá-aácoajupʉ Bernabé. Topʉ eja, caroaro Dio nare cʉ̃ cá-átibojarijere tʉjʉ, seeto ca-wariñuuñupʉ.
ACT.11.23	—Mʉja nipetirã mani Ʉpaʉ Jesúre áti nʉcʉbʉgo janaqueticõaña. Yeri ocabʉtiri cʉ̃ ca-boori wame jetore áticõa aninucuña mʉjaa, na ca-ĩiñupʉ Bernabé, tʉgooña tutuariquere na joʉ.
ACT.11.24	Caroaʉ ca-añupʉ Bernabé. Dio Espíritu Santore ca-cʉgo netoʉ ca-añupʉ. Seeto Diore ca-apiʉjaʉ ca-añupʉ. To bairi Jesú ye quetire cʉ̃ ca-buioro capaarã Jesúre ca-apiʉjayuparã.
ACT.11.25	Cabero Bernabé Tarsopʉ cá-aácoajupʉ, Saulore cʉ̃ macaʉ aácʉ. 
ACT.11.26	Topʉ Saulore cʉ̃ bʉga, Antioquíapʉ cʉ̃ ca-jʉgo tunu aájupʉ. To bairi jicã cʉma ca-añuparã Antioquíapʉre Jesúre ca-apiʉjarã mena. To bairi na mena ca-neñaponucuñuparã. Camaja capaarãre Dio ye quetire na ca-majioñuparã. Ti paʉna Jesucristore ca-apiʉjarãre, “Cristiano maja ãma naa,” na ca-ĩi jʉgoyuparã Antioquíapʉre.
ACT.11.27	Bernabé, Saulo Antioquíapʉ na ca-ani paʉna ca-ejayuparã Jerusalén macana Dio ye quetire buiori maja. 
ACT.11.28	Jicãʉ na yaʉ Agabo ca-wamecʉjupʉ. Cʉ̃ na ca-neñapori paʉpʉre Dio Espíritu Santo jicã wame cʉ̃re cʉ̃ ca-buio rotirica wame na buiogʉ ca-wamʉ nʉcañupʉ. “Ati yepa nipetiro ʉgarique mánaje mena camaja ñigo tamuogarãma,” ca-ĩi buioyupʉ Agabo. Cʉ̃ ca-ĩi buio jʉgoyeyerica wamere bairona ca-baiyupe Claudio Roma macana ʉpaʉ cʉ̃ ca-ani yʉteapʉre. 
ACT.11.29	To bairo Agabo cʉ̃ ca-ĩiro apiri Antioquía macana Jesúre ca-apiʉjarã, “Judea macana ñigo riagarãma. To bairi mani ca-cʉgori wame cõo nare Jesúre ca-apiʉjarãre na mani joorã,” ca-ame ĩiñuparã. 
ACT.11.30	To bairi Bernabére, Saulore niyerure na ca-jooyuparã, “Jesúre ca-apiʉjarãre na ca-jʉgo ánare tie niyerure na jooya. Jesúre ca-apiʉjarãre na ricawoato,” ĩirã, ca-joowã.
ACT.12.1	To bairo Antioquíapʉ to ca-bairi paʉna Herode Judea yepa ʉpaʉ Jesúre ca-apiʉjarãre Jerusalén macana jicãarãre na ca-popiyeye jʉgoyupʉ. 
ACT.12.2	To bairi Juan jʉgocʉ Jacobore cʉ̃re na ca-jĩa rotiyupʉ. 
ACT.12.3	To bairi cʉ̃ na ca-jĩaro judío maja Jesúre ca-apiʉjaquẽna maca seeto ca-wariñuuñuparã. To bairi Herode maca na ca-wariñuuro tʉjʉʉ Pedro quenare na ca-ñee rotiyupʉ. Boje rʉmʉri ca-añupe, ʉgarique ca-wauoya maniere na ca-ʉgari boje rʉmʉri majuu, pascua na ca-ĩri boje rʉmʉri. 
ACT.12.4	To bairi Pedrore cʉ̃ ñee roti, presopʉ cʉ̃ ca-jõoñupʉ. Rutiremi ĩi, bapari canacã puna majuu, bapari canacãʉ jeto ca-ãnare polisíare cʉ̃re na ca-cote rotiyupʉ. “Pascua na ca-ĩri boje rʉmʉri bero camaja na ca-tʉjʉro Pedrore na yʉ jĩa rotigʉ,” ca-ĩi tʉgooñabajupʉ Herode. 
ACT.12.5	To bairi Pedro presopʉ cʉ̃ ca-ano caroaro cʉ̃ ca-cotecõañuparã polisía. Jesúre ca-apiʉjarã maca Pedro presopʉ cʉ̃ ca-ano seeto Diore cʉ̃ ca-jenibojanucuñuparã.
ACT.12.6	To bairi, “Pedrore bujiyʉ camaja na ca-tʉjʉ jooro cʉ̃re na yʉ jĩa rotigʉ,” Herode cʉ̃ ca-ĩri ñami majuu come wẽeri mena pʉga nʉgoa tʉpʉrena jiacõaricʉ pʉgarã polisía watoapʉre ca-cani cuñañupʉ Pedro. Aperã polisía jope tʉna cʉ̃ ca-coteyuparã. 
ACT.12.7	To cõona Dio tʉ macacʉ ángel Pedro tʉ ca-buia ejayupʉ. Cʉ̃ ca-buia ejarona ti arʉa ca-bujuyupe. To bairi Pedrore ángel cʉ̃ ca-paña yupioyupʉ.
ACT.12.7	—¡Uwaro wamʉnʉcaña! Pedrore cʉ̃ ca-ĩiñupʉ.
ACT.12.7	To bairo cʉ̃ ca-ĩri paʉna Pedro wamorire cʉ̃ na ca-jiabata wẽeri ca-weticoajupe. 
ACT.12.8	To bairi:
ACT.12.8	—Mʉ jutii jañaña, mʉ rʉpo jutii quenare cʉta jiaya, cʉ̃ ca-ĩiñupʉ Dio tʉ macacʉ. To bairona cá-ájupʉ Pedro.
ACT.12.8	Cʉ̃ cá-áti yaparoro:
ACT.12.8	—Ca-bui macá wʉre jañari, adʉja yʉ mena, cʉ̃ ca-ĩiñupʉ Dio tʉ macacʉ Pedrore.
ACT.12.9	To bairo cʉ̃ ca-ĩiro Pedro cʉ̃ ca-ʉja buti aájupʉ. “¿Jocʉ mee yʉ baibauparí? Yʉ baiquẽcʉ. Quẽguei yʉ baii,” ca-ĩi tʉgooñañupʉ Pedro. Ti wii pupea macá arʉapʉ buti aána polisía jicãʉre cʉ̃ ca-neto aájuparã. 
ACT.12.10	Cabero apeĩre cʉ̃ ca-neto buti aájuparã. Neto buti aá, maca yepa majuure ca-buti aápa jope come jope tʉpʉ ca-ejayuparã. Ti jope na ca-ejarona to majuuna ca-pãañupe. Ca-pãaro macapʉ ca-buti aájuparã. To bairi maca recomaca ca-ani wãa cá-aájuparã. To cõona na cá-aáti paʉna Dio tʉ macacʉ Pedrore cʉ̃ cá-aáweoyupʉ yua. 
ACT.12.11	To bairi Dio tʉ macacʉ cʉ̃re cʉ̃ cá-aáweoro Pedro ca-ĩi tʉgooña majiñupʉ: “Quẽguei mee yʉ baiyupa. ‘Quẽguei yʉ baii,’ yʉ ĩibapʉ,” ca-ĩi tʉgooñañupʉ. “Yʉ Ʉpaʉ Dio cʉ̃ tʉ macacʉre yʉre buu joo rotiyupi, Herode cʉ̃ jĩaqueticõato ĩi. Judío maja Jesucristore ca-apiʉjaquẽnare na quenare caroorije yʉ na cá-átigari wamere yʉ matabojayupi Dio,” ca-ĩi tʉgooñañupʉ Pedro.
ACT.12.12	To bairi Juan Marco paco María ya wiipʉ cá-aácoajupʉ Pedro. Ti wiipʉre camaja capaarã Diore cʉ̃ jenibojarã neñaporã cá-ájuparã. 
ACT.12.13	Ti wiipʉ ejaʉ jope tʉpʉ ca-piiyupʉ. Ti wii macanare ca-paabojao Rode ca-wamecʉco Pedro cʉ̃ ca-piirijere apiri ca-tʉjʉo aájupo. 
ACT.12.14	Jope tʉ ejao Pedro cʉ̃ ca-wadarijere ca-api majiñupo. “Pedrona anicʉmi,” ca-ĩi api majiñupo. Api majiri wariñuurique mena Pedrore jope cʉ̃ pãabojaquẽcona atʉ aá, wii ca-ãnare:
ACT.12.14	—Pedro jope tʉpʉ tʉjʉnucumi, na ca-ĩiñupo.
ACT.12.14	To bairo na cõ ca-ĩiro:
ACT.12.15	—Jocona mʉ ĩi mecʉcõa, cõ ca-boca ĩiñuparã.
ACT.12.15	To bairo cõ na ca-ĩiro:
ACT.12.15	—Joco mee yʉ ĩi. Tona tʉjʉnucuwĩ, na ca-ĩiñupo.
ACT.12.15	To bairo cõ ca-ĩiro:
ACT.12.15	—Cʉ̃ ãnacʉ wãti maca ãcʉmi, cõ ca-ĩiñuparã.
ACT.12.16	To bairo na ca-ame ĩi wadari paʉna Pedro maca jope tʉpʉ ca-piinemoñupʉ. Cʉ̃ ca-piinemorijere apirã to cõona jopere ca-pãañuparã. Pãa, Pedrore ca-tʉjʉ acʉayuparã. 
ACT.12.17	To bairi cʉ̃ na ca-acʉa tʉjʉro tʉjʉri cʉ̃ wamo mena, “Ĩiqueticõaña,” ñu camotari na ca-ĩi janaoñupʉ.
ACT.12.17	—Oco bairo yʉ buumi Dio presopʉ ca-ãnacʉre, na ca-ĩiñupʉ. —Jacobore cʉ̃ buioya mʉjaa. Aperã Jesúre ca-apiʉjarã mani yarã quenare na buioya, na ca-ĩiñupʉ Pedro. To bairo na ĩi, buti aá, ape paʉpʉ cá-aácoajupʉ Pedro.
ACT.12.18	Ca-bujuri paʉ ca-ano yua polisía preso wii ca-cotebatana Pedro cʉ̃ ca-mano tʉjʉri seeto ca-acʉa tʉgooñañuparã.
ACT.12.18	—¿Dope bairo cʉ̃ baiyuparí? ca-ame ĩiñuparã.
ACT.12.19	To bairi Herode maca Pedro cʉ̃ ca-maniere ca-queti apiyupʉ. Apiri cʉ̃re na ca-maca rotibajupʉ. Cʉ̃re ca-bʉgaquẽjuparã. Cʉ̃re na ca-bʉgaquẽto apiri:
ACT.12.19	—¿Dope bairo cʉ̃ bai rutiyuparí? ¿Cʉ̃re mʉja cotequẽtí? na ca-ĩi jeniñañupʉ.
ACT.12.19	To bairo na cʉ̃ ca-ĩiro na maca dope bairo cʉ̃ ca-ĩi yʉ majiquẽjuparã. To bairi Herode ca-jĩa rotiyupʉ polisíare preso wiipʉ Pedrore ca-cotebatanare yua. Cabero Herode Judea yepapʉ ca-ãnacʉ Cesarea ca-wamecʉti macapʉ cá-aáteñaʉ aácoajupʉ yua.
ACT.12.20	Herode cʉ̃ ya yepa macaje ʉgarique, apeye unie quena ca-joonucuñupʉ Tiro, Sidón ca-wamecʉti macari macanare. Cabero ti macari macanare na ca-punijiniñupʉ. To bairo na cʉ̃ ca-bairo na maca neñapori, ʉgarique, apeye mani jooquetiremi ĩirã, cʉ̃ mena ca-wada quenoogayuparã. To bairi cʉ̃ mena wada quenoogarã cʉ̃ ca-tʉjʉra aájuparã. Jicãʉ Blasto ca-wamecʉcʉ ca-añupʉ Herode yere ca-rotibojaʉ. Cʉ̃ mena ca-wada peniñuparã Herode mena wada penigarã jʉgoye. To bairi:
ACT.12.20	—Herode mena jã wada penibojaya, cʉ̃ ca-ĩiñuparã Blastore.
ACT.12.21	To bairo cʉ̃ na ca-ĩiro apii Herode mena na ca-wada penibojayupʉ Blasto. Herode maca cʉ̃re cʉ̃ ca-ĩibojarijere apii:
ACT.12.21	—Ti rʉmʉ ca-ano majuu na mena yʉ wadapeni quenoogʉ, ca-ĩiñupʉ Herode Blastore.
ACT.12.21	Tiro, Sidón macaripʉ cá-atána na mena cʉ̃ ca-wadapenipa rʉmʉ ca-ano majuu cʉ̃ ye jutii caroa caʉpaʉ jañariquere jaña, caʉpaʉ ruiricaropʉ rui átiri camajare na ca-buio jʉgoyupʉ. 
ACT.12.22	Na cʉ̃ buio jʉgorijere apirã camaja:
ACT.12.22	—Ani camajocʉ me ãcʉmi. Jicãʉ ʉmʉrecóo macacʉna mani cá-áti nʉcʉbʉgopaʉ ucʉ̃ ãcʉmi, ca-ĩi wariñuu awajayuparã.
ACT.12.23	To bairo na ca-ĩi awajaro apii Herode, “Caʉpaʉ majuu yʉ ãa. To bairo yʉre na ca-ĩi nʉcʉbʉgopaʉna yʉ ãa,” ca-ĩi tʉgooñañupʉ. “ ‘Jicãʉ ʉmʉrecóo macacʉna mani cá-áti nʉcʉbʉgopaʉ ucʉ̃ ãcʉmi,’ yʉ ĩiqueticõaña, Dio jetona ãmi cá-áti nʉcʉbʉgopaʉ,” ca-ĩiquẽjupʉ. To bairo cʉ̃ ca-ĩiquẽtie wapa nemoo Dio tʉ macacʉ cʉ̃ ca-riaro cʉ̃ cá-ájupʉ. Cʉ̃ ca-riarona becoa cʉ̃ ca-ʉga jĩa rocayuparã yua.
ACT.12.24	To bairo ca-bairo bero Dio ye quetire ca-apiʉjarã ca-aninemoñuparã.
ACT.12.25	Bernabé, Saulo jãa Jerusalén macana Jesúre ca-apiʉjarãre niyerure na joo, yeri ocabʉtirique na ĩi buio, Antioquíapʉ ca-tunucoajuparã. Juan Marcore na mena ca-ne aájuparã.
ACT.13.1	Antioquíapʉre Jesúre ca-apiʉjarã mena ca-añuparã Dio ye quetire buiori maja, aperã Dio yere aperãre ca-majiorã. Bernabé, apeĩ Simón “Ca-ñii” na ca-ĩi, apeĩ Lucio (Sirene ca-wamecʉti maca macacʉ) ca-añuparã. Apeĩ Menaé - Ʉpaʉ Herode mena ca-bʉtiricʉ ca-añupʉ. Apeĩ Saulo ca-añupʉ. To canacãʉna ca-añuparã naa. 
ACT.13.2	Naa ʉgaquẽnana Diore na ca-jeni nʉcʉbʉgori paʉna Dio Espíritu Santo na ca-ĩi buioyupʉ:
ACT.13.2	—Bernabére, Saulore aperoripʉ yʉ ye quetire ca-buio teñaparãre na yʉ cũu. To bairi na aá rotiya, ca-ĩiñupʉ Espíritu Santo.
ACT.13.3	To bairo na cʉ̃ ca-ĩiro apirã ʉgaquẽnana Diore jeni nʉcʉbʉgo, na wamorire na rʉpoaripʉ ñu peo, Diore na jenibojari na cá-aá rotiyuparã yua.
ACT.13.4	To bairi Espíritu Santo cʉ̃ ca-jooricarã Bernabé, Saulo Antioquíapʉ ca-ãnana cá-aácoajuparã Seleucia ca-wamecʉti macapʉ. Ti macapʉ ca-ãnana cá-aájuparã tunu cumua mena Chipre na ca-ĩri poa yucʉ poapʉre. 
ACT.13.5	Ti poapʉ ejarã Salamina ca-wamecʉti macapʉ ca-ejayuparã yua. Ti macapʉ ãnaa Bernabé, Saulo Jesú ye quetire ca-buioyuparã camajare judío maja na neñapo buerica wiiripʉ. Juan Marco quena Antioquíapʉ ca-ãnacʉ cá-aácoajupʉ na átinemo teñaʉ aácʉ. 
ACT.13.6	Salamina na ca-ĩri macapʉ ca-ãnana nipetiro caroaro cá-aáteña bija peticoajuparã. Ti poa ape nʉgoa tʉpʉre ca-ejayuparã Pafo ca-wamecʉti macapʉ. Ti macapʉ ejarã ca-bʉga ejayuparã jicãʉ judío majocʉ cumure, Barjesú ca-wamecʉcʉre. Griego ye mena Erima ca-wamecʉjupʉ. “Yʉa Dio ye quetire buiori majocʉ yʉ ãa,” ca-ĩitonucuñupʉ ti maca macanare. 
ACT.13.7	Cʉ̃ cumu ti poa macacʉ ʉpaʉ Sergio Pablo ca-wamecʉcʉ mena macacʉ ca-añupʉ. Caroaro ca-tʉgooña majii ca-añupʉ Sergio Pablo. To bairi Sergio Pablo Dio ye quetire apigʉ ca-pii roti jooyupʉ Pablo, Bernabé jãare. 
ACT.13.8	To bairo Sergio Pablore cʉ̃ ca-pii roti jooro cumu maca ca-matagabajupʉ, Sergio cʉ̃ apiʉjaqueticõato ĩi. 
ACT.13.9+ACT.13.10	To bairo cʉ̃ ca-matagaro tʉjʉʉ Saulo Espíritu Santore cʉgo netori, cʉ̃ tʉjʉ canamu, oco bairo cʉ̃ ca-ĩiñupʉ:
ACT.13.9+ACT.13.10	—¡Sataná cʉ̃ ca-rotirije cá-ácʉ mʉ ãa! Camaja caroa cá-átigarãre ca-mataʉ mʉ ãa. Cariape mʉ ĩiquẽe. Cá-átito paii mʉ ãa. Dio cariape cʉ̃ ca-buiorijere, “To bairo me ãa,” mʉ ĩi wada, cʉ̃ ca-ĩiñupʉ Saulo cumure. Saulo Romano ye mena Pablo ca-wamecʉjupʉ. 
ACT.13.11	Saulo oco bairo cʉ̃ ca-ĩinemoñupʉ cumure:
ACT.13.11	—Yucʉacã Dio mʉ popiyeyegʉmi. Ca-tʉjʉquẽcʉ mʉ anigʉ. Ca-bujurije mʉ bauquetigaro Dio mʉ cʉ̃ ca-booro cõo, cʉ̃ ca-ĩiñupʉ Saulo cumure.
ACT.13.11	To bairo cʉ̃ cʉ̃ ca-ĩirona cʉ̃re ca-naitĩañupe. To cõona ca-cape tʉjʉquẽcʉ ca-añupʉ. To bairo cʉ̃ to ca-bairo cʉ̃re ca-tʉ̃ga jʉgo aáparãre ca-macañupʉ. 
ACT.13.12	Sergio Pablo to bairo to ca-bairijere tʉjʉʉ ca-tʉjʉ acʉayupʉ. Tʉjʉ acʉari Pablo jãa Jesú ye quetire na ca-buiorijere ca-apiʉjayupʉ yua.
ACT.13.13	Pablo cʉ̃ mena macana mena Pafopʉ ca-ãnana peña aá, ca-ejayuparã Panfilia na ca-ĩri yepapʉ, Perge ca-wamecʉti macapʉ. Pergepʉ na ca-ejaro Juan Marco na cũu joo, ca-tunucoajupʉ Jerusalén'pʉ tunu. 
ACT.13.14	Cʉ̃ bero ti maca ca-ãnana cá-aájuparã ape yepa Pisidia ca-wamecʉti yepapʉ, Antioquía na ca-ĩri macapʉ. Ape rʉmʉ judío maja na yerijãrica rʉmʉ ca-ano sábado rʉmʉ ca-ano judío maja na neñapo buerica wiipʉ ca-jãa numuñuparã Pablo jãa. 
ACT.13.15	To bairi ca-apiyuparã to ca-neñaporã Moisé cʉ̃ ca-ucariquere, aperã Dio ye queti ca-buiorã ãnana na ca-ucariquere to macacʉ cʉ̃ ca-bue iñooro. Cabero ti wii ʉparã na ca-ĩi jooyuparã:
ACT.13.15	—Jã yarã, yucʉacã tʉgooña ocabʉtiorica wame mʉja ca-majiata jã ĩi buioya, na ca-ĩi tʉjʉ jooyuparã.
ACT.13.16	To bairo na ca-ĩrijere apii Pablo maca wamʉnʉca, cʉ̃ wamo ñu mʉgori na ca-janaoñupʉ. Na janao, oco bairo na ca-ĩi buioyupʉ:
ACT.13.16	—Mʉjaa judío maja, Israel macana, aperã judío maja ca-aniquẽna Diore ca-nʉcʉbʉgorã, yʉ apiya. 
ACT.13.17	Dio, judío maja jã cá-áti nʉcʉbʉgoʉ jã ñicʉ jãapʉre ca-bejeyupi. Ape yepapʉ Ejiptopʉ na ca-ano capaarã majuu na ca-bʉoyupʉ Dio. Cabero ti yepapʉ ca-ãnare cʉ̃ ca-tutuarije mena na ca-jʉgo buti aájupʉ. 
ACT.13.18	Na jʉgo buti aá, ca-ñee unie mani yepapʉ cuarenta cʉmari na ca-coteyupʉ rooro cʉ̃ na ca-bai botiorije to ca-anibato quena. 
ACT.13.19+ACT.13.20	Cabero Canaán yepapʉ na ca-ejaro ti yepa macanare siete canacã poari macanare na ca-reeyupʉ Dio, na ca-anibata yepare jã ñicʉ jãapʉre na joogʉ. Cabero Canaán yepapʉ na ca-ano nare ca-rotiparãre ca-jõoñupʉ Dio. Cuatrociento cincuenta canacã cʉmari nare ca-rotirã ca-añuparã Samuel ca-wamecʉcʉ Dio ye quetire ca-buioʉ cʉ̃ ca-anipa yʉtea jʉgoye. 
ACT.13.21	To bairi Samuel cʉ̃ ca-ano yua, cʉ̃re cʉ̃ ca-ĩi jeniñuparã: “Jicãʉ jã ʉpaʉ majuu ca-anipaʉre jã boocʉpʉ.” To bairo na ca-ĩiro apii na ʉpaʉ majuu ca-anipaʉre cʉ̃ ca-jõoñupʉ Dio Saulo ca-wamecʉcʉre. Cʉ̃a, Quis macʉ, Benjamín ya poa macacʉ cuarenta cʉmari ʉpaʉ ca-añupʉ. 
ACT.13.22	To bairo cʉ̃ ca-ano bero Dio cʉ̃ ca-buuyupʉ Saulore yua. To bairi apeĩ David ca-wamecʉcʉre caʉpaʉ cʉ̃ ca-jõoñupʉ tunu. Cʉ̃ jõori oco bairo ca-ĩiñupi Dio: “Isaí macʉ David maca nipetiro yʉ ca-boorije átigʉmi. To bairi cʉ̃ mena yʉ wariñuu,” ca-ĩiñupi Dio. 
ACT.13.23	“Jicãʉ David pãramipʉ mani judío majare ca-netoo catíopaʉ anigʉmi,” ca-ĩi buioyupi Dio jã ñicʉ jãare. Dio, “To bairo anigʉmi,” cʉ̃ ca-ĩricʉna ãmi Jesú ca-wamecʉcʉ. 
ACT.13.24	Jesú camajare cʉ̃ ca-bueparo jʉgoye Juan Israel majare, “Caroorije mʉja cá-átiere jʉtiritiri mʉja yeri wajoaya. Mʉja yeri wajoari bautisa rotiya,” ca-ĩi buioyupʉ Juan. 
ACT.13.25	Camajare na cʉ̃ ca-buio tʉjari paʉ jʉgoyeacã oco bairo na ca-ĩiñupʉ Juan: “Mʉjaa, ‘Israel maja jãare ca-netoo catíopaʉ ãcʉmi,’ ¿yʉ mʉja ĩi tʉgooñabatí? Yʉ aniquẽe. Yʉ bero anigʉmi apeĩ camajare ca-catíopaʉ majuu. Ca-ani majuʉ ãmi cʉ̃ maca. Cʉ̃re ca-paabojaʉre bairo yʉ ãa,” ca-ĩi buioyupʉ Juan, ca-ĩiñupʉ Pablo neñapo buerica wii macanare.
ACT.13.26	’Yʉ yarã, mani Abraham pãramerã, aperã judío maja ca-aniquẽna, Diore ca-nʉcʉbʉgorãre mʉjaare yʉ ĩi buiopa. Tirʉmʉpʉre Dio, “Camajare na yʉ netoo catíogʉ,” ca-ĩiñupi. Manipʉre ĩi ca-ĩiñupi atie quetire. 
ACT.13.27	Jerusalén macana, aperã na ʉparã quena, “Jesú manire ca-netoo catíopaʉna ãcʉmi,” ca-ĩi tʉjʉ majiquẽjuparã. To canacã sábado rʉmʉri na yerijãrica rʉmʉri cõo Dio ye queti ca-buioñaricarã na ca-ucariquere buebana quena ca-api majiquẽjuparã. To bairi na ʉparã maca, “Jesucristore cʉ̃ jĩa rocacõaña,” aperãre na ca-ĩi rotiro ca-jʉgoyepʉ Dio ye quetire ca-buioñaricarã na ca-ĩrijere bairona ca-baiyupa. 
ACT.13.28	Ti maca macana Jesucristo cʉ̃ ca-bai bui cʉtiere bʉgaquetibana quena, “Jesúre cʉ̃ na jĩacõato,” Pilatore ca-ĩiñuparã. 
ACT.13.29	Ca-jʉgoyepʉ Dio ye quetire ca-buiorã to canacã wame Jesucristore cʉ̃ to ca-baipere na ca-ĩi ucaricarore bairona cá-ájuparã cʉ̃ jĩarã. Cʉ̃ ca-bai yajiro bero cʉ̃ mena macana ca-ãnana yucʉ tẽorica pãipʉ papuaricʉ ca-ãcʉ̃re cʉ̃ ne ruio, maja ope, ʉ̃ta ope weerica opepʉ cʉ̃ ca-ñujo peó rocayuparã. 
ACT.13.30	To bairo na cá-átacʉ cʉ̃ ca-anibato quena Dio maca cʉ̃ ca-tunu catíoyupi. 
ACT.13.31	To bairo ca-baiparo jʉgoye Galilea ca-ãnana Jesú mena Jerusalén'pʉ cá-atánare capee rʉmʉri na ca-buia ejanucuñupʉ tunu catíipʉ. Nana cʉ̃ ca-tunu catíro ca-tʉjʉricarã tie cʉ̃ ye quetire buiorã áama camajare.
ACT.13.32+ACT.13.33	’To bairi atie caroa quetire mʉjaare buiorã anaa jã apʉ́. Dio tirʉmʉpʉ mani ñicʉ jãare na cʉ̃ ca-buio jʉgoyeyeriquere mani na pãramerãpʉre cá-átibojayupi, meere, cʉ̃ Macʉ Jesúre cʉ̃ tunu catíoʉ. Dio Wadariquepʉ Salmo na ca-ĩri pũuro ca-ani jʉgori wame bero macá wame oco bairo ĩi uca tuurique ãa: “Yʉ Macʉ mʉ ãa. Ati rʉmʉ to bairona ca-anipaʉre mʉ yʉ cũu.” 
ACT.13.34	Ape pũuro quenare Dio cʉ̃ Macʉre ca-bai yajiricʉpʉre cʉ̃re cʉ̃ ca-tunu catíopere, cʉ̃ rupaʉ ca-boa rooye tuaquetipere ca-buio jʉgoyeyeyupi Dio. Isaía cʉ̃ ca-ucarica pũuripʉ oco bairo ca-ĩi buio jʉgoyeyerique ãa: “Tirʉmʉpʉre Davire, ‘Mʉ yʉ átibojagʉ,’ cʉ̃ yʉ ca-ĩrica wame cõona nipetiro caroaro mʉ yʉ átibojagʉ.” 
ACT.13.35	Ape paʉ tunu David Salmo cʉ̃ ca-ucariquepʉ oco bairo ĩi ucarique ãa: “Caroaʉ mʉ Macʉ cʉ̃ ca-bai yajirije to ca-anibato quena cʉ̃ rupaʉ ca-boapere mʉ rotiquetigʉ.” 
ACT.13.36+ACT.13.37	David ãnacʉ catíipʉ Dio cʉ̃ ca-boori wame cá-ájupʉ. Cʉ̃ ca-bai yajiropʉ aperã cʉ̃ ca-yaa rocayuparã cʉ̃ ñicʉ jãare na ca-yaa rocarica paʉ tʉna. Cʉ̃ na ca-yaa rocaro bero cʉ̃ rupaʉ ãnato boacoa átato. Jesú maca Dio cʉ̃ ca-tunu catíoricʉre cʉ̃ rupaʉ maca ca-boaquẽjupa. To bairi mani maji tiere. David ca-ucayupi Jesú rupaʉ ca-boaquetipere. 
ACT.13.38	Mʉjaare yʉ ca-buiorijere tʉgooñaña. Jesucristo jʉgori caroorije mani cá-átie majiriorique ãa. 
ACT.13.39	Noa nipetirã cʉ̃re ca-apiʉjarãre caroorije na cá-átiere majirio peocõami Dio. Moisé cʉ̃ ca-rotirique macare mani cá-átigarije to ca-anibato quena majirioquetigʉmi Dio.
ACT.13.40+ACT.13.41	To bairi tirʉmʉpʉ Dio ye quetire ca-buioricarã oco bairo na ca-ĩi ucariquere tʉgooñaña:
ACT.13.40+ACT.13.41	Dio yere ca-ĩi eperã, cʉ̃re ca-nʉcʉbʉgoquẽna, caroaro apiya. Mʉja ca-ani rʉmʉri cõo caroa wame yʉ átigʉ. Caroa wame yʉ cá-átiere aperã caroaro mʉja na ca-buiorije to ca-anibato quena mʉja api nʉcʉbʉgoquẽna. To bairi mʉja ca-api nʉcʉbʉgoquẽtie wapa mʉja yajigarã.
ACT.13.40+ACT.13.41	Atie na ca-ucarique caroaro tʉgooñaña mʉjaa, to bairo na ca-ĩrica wamere bairo jã baire ĩirã, na ca-ĩi buioyupʉ Pablo topʉ ca-ãnare yua.
ACT.13.42	Tiere buio yaparo ca-butiyuparã Pablo, Bernabé yua. Na ca-butiro:
ACT.13.42	—Ape rʉmʉ sábado ca-ano tiere jã mʉja buionemowã tunu, na ca-ĩiñuparã to ca-neñaporã Pablo jãare.
ACT.13.43	Neñapo buerica wii ca-ãnana na ca-buti aáto judío maja capaarã Pablo, Bernabé jãare na ca-ʉjacoajuparã, na ca-buiorijere api tʉjoori. Aperã judío maja aniquetibana quena judío majare bairona Diore ca-nʉcʉbʉgorã capaarã na quena na ca-ʉjacoajuparã. To bairo na ca-bairo Pablo jãa:
ACT.13.43	—Caroare Dio cʉ̃ cá-átiere tʉgooña janaquẽja. To bairona cʉ̃ apiʉjacõa aninucuña, na ca-ĩiñuparã.
ACT.13.44	Ape rʉmʉ sábado ca-ano ca-tunu neñapoyuparã nipetirã ti maca macana, Dio ye quetire apigarã. 
ACT.13.45	To bairi aperã judío maja jicãarã camaja capaarã na ca-neñaporo tʉjʉrã seeto Pablo jãare na ca-pejucʉti punijiniñuparã. To bairi Pablo cʉ̃ ca-buiorijere: “Jocʉna ĩi buiomi. Ñuuquẽe cʉ̃ ca-ĩrije,” ca-ĩi epeyuparã.
ACT.13.46	To bairo na ca-ĩi epero Pablo jãa ĩi ocabʉtirique mena oco bairo na ca-ĩiñuparã:
ACT.13.46	—Mʉjaare judío maja aperã jʉgoyere Jesú ye quetire jã ca-buiope ca-anibapʉ. Mʉjaare ca-buiorije to ca-anibato quena mʉja apiʉjaquẽe. To bairi Dio tʉpʉ ca-anicõarije jã booquẽe ĩirã mʉja ĩi. To bairo mʉja ca-api nʉcʉbʉgoquẽtie tʉjʉri judío maja ca-aniquẽna macare Jesú ye quetire na jã buio jʉgogarã yucʉra yua. 
ACT.13.47	Oco bairona jã ca-rotiyupi jã Ʉpaʉ Dio cʉ̃ ca-ucarica pũuripʉ:
ACT.13.47	Judío maja ca-aniquẽnare yʉ ye quetire ca-buioparãre mʉjaare yʉ cũu. Mʉja jʉgori na yʉ ca-netoo catíopere majigarãma ati yepa nipetiro macana. Atie cʉ̃ ca-ĩriquerena yucʉra jã rotii áami Dio, ca-ĩiñuparã Pablo jãa.
ACT.13.48	To bairo na ca-ĩrijere apirã ti wii ca-ãna judío maja ca-aniquẽna seeto ca-wariñuuñuparã, “Mani Ʉpaʉ Dio ye queti ñuu majuucõa,” ĩri.
ACT.13.48	To bairi Dio, “Yʉ tʉpʉ to canacã rʉmʉ ca-anicõa aniparã ãma,” cʉ̃ ca-ĩricarã cõo ca-apiʉjayuparã. 
ACT.13.49	To bairi Jesú ye quetire nipetiropʉ ti yepa macá macaripʉ ca-ãnare ca-buio bateyuparã Pablo jãa na ca-buioricarã tunu. 
ACT.13.50	Judío maja Pablo jãare ca-pejucʉti punijinirã maca na reegarã cá-ájuparã. To bairi ca-niyeru pairã romirire judío maja na cá-átore bairona caroaro cá-átinucurã romirire na ca-wadajã mawijioyuparã. Caʉmʉa ti maca ʉparã quenare to bairona na ca-ĩiñuparã. To bairo ĩri Pablo, Bernabé jãare na ca-popiyeyeyuparã. Ti macapʉ na buu reerã rooro na cá-ájuparã. 
ACT.13.51	Ti maca Antioquíapʉre nare na ca-buu reero butirã ti maca macaje jita na rʉpo jutii ca-tujarijere ca-pa bate cũuñuparã. To bairi mʉjaa ati maca macana Jesú ye quetire api nʉcʉbʉgoquẽna mʉja bai buicʉti majuucõa na ĩirã cá-ájuparã. To bairo áti yaparo buti, ape macapʉ Iconio ca-wamecʉti macapʉ cá-aácoajuparã. 
ACT.13.52	Aperã maca Antioquía macana Jesúre ca-apiʉjarã maca Espíritu Santore cʉgo netori ca-ani wariñuucõañuparã yua.
ACT.14.1	Pablo jãa Iconiopʉ eja, ca-jʉgoyepʉ Antioquíapʉre na ca-bairicarore bairona judío maja na neñapo buerica wiipʉ ca-jãajuparã. Ti wiipʉ jãa ejarã topʉ ca-neñaporãre ca-buioyuparã Jesú ye quetire. Caroaro api majirica wame na ca-ĩi buioro apirã capaarã judío maja, aperã judío maja mee quena Jesú ye quetire ca-apiʉjayuparã. 
ACT.14.2	To bairo na ca-apiʉjaro tʉjʉrã judío maja Jesú ye quetire ca-booquẽna maca judío maja ca-aniquẽnare na ca-buio matayuparã, na apiʉjaqueticõato ĩirã. To bairo nare na ca-ĩiro to macana rooro ca-tʉgooñañuparã Jesúre ca-apiʉjarãre. 
ACT.14.3	To bairi Pablo jãa na buionemogarã yoaro Iconiopʉ ca-tuayuparã. Ti macapʉ ãnaa seeto tʉgooña ocabʉtiri, “Mani Ʉpaʉ Jesú caroaro áami camajare,” ca-ĩi buionucuñuparã. To bairo na ca-ĩi buiori paʉ Dio ca-acʉori wame áti iñoorica wamerire na cá-áti majipere na ca-jooyupʉ, “Cariape ĩima,” camaja na ca-ĩi api nʉcʉbʉgoparore bairo ĩi. 
ACT.14.4	To bairi to macana ca-tʉgooña ricawatiyuparã ricati jeto. Aperã judío majare bairona ca-tʉgooñañuparã. Aperã Pablo, Bernabé jãa Jesú ye quetire ca-buiorã na ca-ĩri wamere bairona ca-tʉgooña apiʉjayuparã. 
ACT.14.5	To bairi judío maja, aperã judío maja mee na ʉparã mena neñapori, “Pablo, Bernabé jãare na popiyeyerã ʉ̃ta rupaa mena na mani ree jĩarã,” ca-ame ĩiñuparã. 
ACT.14.6+ACT.14.7	Pablo jãa maca to bairo nare na cá-átigarijere queti apirã ca-ruticoajuparã Licaonia ca-wamecʉti yepapʉ. Ti yepapʉ ejari Listra, Derbe ca-wamecʉti macaripʉre, ti macari tʉjaroripʉ quenare Jesú ye quetire ca-buio teñañuparã yua.
ACT.14.8	Listrapʉre ca-añupʉ jicãʉ camajocʉ to bairona ca-buiaricʉ cá-aá majiquẽcʉ. 
ACT.14.9	Cʉ̃ ca-apiyupʉ Pablo camajare cʉ̃ ca-buiorijere. To bairi, “Dio caroaro yʉ netoo majiimi,” ca-ĩi tʉgooñañupʉ. To bairo Diore cʉ̃ ca-ĩi tʉgooñarijere tʉjʉ majiri Pablo cʉ̃ riapena cʉ̃ tʉjʉ:
ACT.14.10	—¡Wamʉnʉcaña! baujarije cʉ̃ ca-ĩi wadayupʉ.
ACT.14.10	To bairo Pablo cʉ̃ ca-ĩirona ca-bapa wamʉ nʉcacoajupʉ cá-aá majiquetibatacʉ. 
ACT.14.11	To bairo Pablo cʉ̃ ca-ĩiro cʉ̃ ca-ñuuro tʉjʉrã to macana Licaonia macana na oca na ca-wadarije mena ĩi awajari:
ACT.14.11	—¡Abʉ name! ca-ĩiñuparã. —Mani cá-áti nʉcʉbʉgonucurãna ʉmʉrecóo macana camaja jeeñari mani tʉpʉ ruirã ejarã baima ati maja, ca-ĩiñuparã.
ACT.14.12	Bernabére Júpiter cʉ̃ ca-ĩi wameyeyuparã jicãʉ na ca-weericʉ, Dio ca-aniquẽcʉ na ca-ñuu bue nʉcʉbʉgoʉ wame. Pablo macare Mercurio cʉ̃ ca-wameyeyuparã apeĩ na cá-áti nʉcʉbʉgoʉ wame, na ca-buio jʉgoʉ cʉ̃ ca-ano maca. 
ACT.14.13	Ti maca tʉjaropʉ Júpitere na ca-ñuu bueri wii ca-añupe. Ti wii macacʉ sacerdote to macana mena Pablo jãare nare na cá-áti nʉcʉbʉgorijere iñoogʉ wecʉare caroa oó wẽeri ca-bʉjaricarãre na cʉ̃ ca-jĩa joe buje mʉgoparãre ca-tʉ̃ga ajupʉ maca tʉjaro ca-ani amojoreri janiro na ca-jãari jopepʉ.
ACT.14.14	To bairo na cá-átigari wame tʉjʉrã Pablo, Bernabé na majuuna na jutiire ca-tʉ̃ga wooyuparã. To bairo mʉja cá-átigarije caroorije majuu ãa, camajare na iñoorã to bairona cá-ájuparã. 
ACT.14.15	To bairo átiri camaja watoapʉ atʉ aá:
ACT.14.15	—¿Nope ĩirã to bairo jã mʉja átigatí? ca-ĩi awajayuparã. —Jã quena mʉjaare bairona camaja jã ãa. Cá-áti nʉcʉbʉgo rotiparã mee jã ãa. Caroa quetire buiora anaa jã apʉ́, Dio ca-anicõa aninucu majuʉ macare mʉja cá-áti nʉcʉbʉgoparore bairo ĩirã. Cʉ̃ cá-ájupi ʉmʉrecóo, ati yepa, riaa nipetirije tiepʉ ca-anipe, ca-aniparãre. To bairi atie mʉja cá-átinucurijere to cõona áti janaña. Atie mʉja cá-áti nʉcʉbʉgorije ñuuquẽe. Ñee maa tie. 
ACT.14.16	Ca-jʉgoyepʉ judío maja ca-aniquẽna aperã unare na ca-boori wame na cá-áti nʉcʉbʉgoro Dio to bairona ca-tʉjʉcõañupi. Na ca-mataquẽjupi. 
ACT.14.17	Cʉ̃re na cá-áti nʉcʉbʉgoquetibato quena camaja nipetirãre na ca-iñooñupi Dio cʉ̃ ca-aniere. To bairi caroaro camajare na átibojaʉ oco ca-ocarije, oterique quenare ca-ricacʉto áami. Ʉgarique quenare joo, wariñuurique quenare joomi, na ca-ĩi buioyuparã Pablo jãa.
ACT.14.18	To bairo na ca-ĩrije to ca-anibato quena Pablo jãare áti nʉcʉbʉgogarã seeto wecʉare ca-jĩa joe buje mʉgo joogabajuparã. To bairi Pablo jãa ĩi maji ocabʉtiri na ca-boca ĩi matayuparã yua.
ACT.14.19	Cabero judío maja Antioquía macana, Iconio na ca-ĩri maca macana Listrapʉ ca-ejayuparã. Eja, to macanare Pablo jãare na ca-buio matayuparã tunu. To bairo na ca-ĩi buioro to macana nare bairona Pablo jãare na ca-punijiniñuparã. To bairi Pablore ʉ̃ta rupaari cʉ̃ ree jĩa, maca tʉjaropʉ cʉ̃ ca-ne aá rocayuparã. “Meere, yajicoapi,” cʉ̃ ca-ĩi tʉgooñabajuparã. 
ACT.14.20	Topʉ cʉ̃ na ca-rocaro beroacã aperã Jesúre ca-apiʉjarã cʉ̃ ca-cuñaropʉ cʉ̃ ca-tʉjʉ ejanʉcarã ejayuparã. Cʉ̃ na ca-tʉjʉ ejanʉcarona cʉ̃ maca wamʉnʉca yua, na mena ca-piya aácoajupʉ macapʉ tunu. Ape rʉmʉ Bernabé mena Derbepʉ cá-aácoajupʉ yua.
ACT.14.21	Derbepʉ ejarã Jesú ye quetire ca-buioyuparã. Na ca-buioro camaja capaarã ca-apiʉjayuparã. Cabero ca-tunu aájuparã na ca-buio teñarica macaripʉna tunu Listra, Iconio, Antioquíapʉ. 
ACT.14.22	Ti macaripʉ to macana Jesú ye quetire ca-apiʉja jʉgoricarãre tʉgooña tutuariquere na ca-buioyuparã, na tʉgooña ocabʉtiato ĩirã.
ACT.14.22	—Jesúre tʉgooña janaquẽja. Capee popiye tamuorique anigaro mani Jesúre ca-apiʉjarãre cʉ̃ tʉpʉ mani cá-aáparo jʉgoye, na ca-ĩiñuparã na tʉgooña tutuariquere buiori. Ĩi buio yaparo ca-netocoajuparã. 
ACT.14.23	Jesúre ca-apiʉjarãre to canacã poa macanare na ca-jʉgo átiparãre ca-cũuñuparã. To bairi ʉgaquẽnana na mena Diore jeni, “Jesú, mani ca-api nʉcʉbʉgoʉ mʉjaare cʉ̃ átinemoato,” na ca-ĩi jeniboja cũuñuparã Pablo, Bernabé.
ACT.14.24	Ti macaripʉ ca-ãnana buti, Pisidia yepapʉ ca-neto aájuparã. Neto aá, Panfilia yepa Perge ca-wamecʉti macapʉ ca-ejayuparã. 
ACT.14.25	Topʉ ejarã Jesú ye quetire ca-buioyuparã. Cabero cá-aácoajuparã tunu Atalia ca-wamecʉti macapʉ, ca-pairi ya tʉ ca-ani maca. 
ACT.14.26	Topʉ ca-ãnana cumua mena cá-aácoajuparã Antioquíapʉ nemoopʉre na cá-atí jʉgorica macapʉ. Na ca-buio teñaparo jʉgoye Jesúre ca-apiʉjarã, “Dio caroaro mʉjaare cʉ̃ coteato,” ĩri nare na cá-aá roti jʉgorica maca ca-añupe. To bairi Espíritu Santo na cʉ̃ ca-buio teña rotiricarore bairona yaparorã ca-tunu ejayuparã. 
ACT.14.27	Antioquíapʉ tunu eja, Jesúre ca-apiʉjarãre na neñapo roti, na ca-buio peticõañuparã na cá-aá teñaricaroripʉre na jʉgori Dio cʉ̃ cá-átajere.
ACT.14.27	—Aperã judío maja ca-aniquẽna na quena Jesúre apiʉjarã áama yucʉacã, na ca-ĩi buioyuparã. 
ACT.14.28	Ti macapʉ yoaro ca-añuparã Jesúre ca-apiʉjarã mena yua.
ACT.15.1	Pablo, Bernabé Antioquíapʉ na ca-ano aperã Judea yepa macana ca-ejayuparã. Naa judío maja na cá-átinucurijere na cá-áti rotiyuparã Jesúre ca-apiʉjarãre.
ACT.15.1	—Moisé cʉ̃ ca-rotirica wame circuncisión mʉja cá-átiquẽpata Dio tʉpʉ ca-anicõa aninucupere mʉja jooquetigʉmi, na ca-ĩi buioyuparã. 
ACT.15.2	To bairo na ca-ĩi buioro apirã Pablo, Bernabé jãa na mena yoaro ca-ame wada netoñuparã. To bairi Antioquía macana Jesúre ca-apiʉjarã Pablore, Bernabére, aperã na mena macana jicãarãre Jerusalén'pʉ na cá-aá rotiyuparã. Oco bairo na ca-ĩiñuparã:
ACT.15.2	—Jerusalén'pʉ aánaja. Jesú buerã ca-ãnanare, aperã Jesúre ca-apiʉjarãre na ca-jʉgo ãnare na jeniñarã aája ti wamere, na ca-ĩiñuparã.
ACT.15.3	To bairo Jesúre ca-apiʉjarã nare na ca-ĩiro cá-aácoajuparã. Aána, ca-neto aájuparã Fenicia, Samaria na ca-ĩri yeparire. Nipetiro na ca-neto aáti macari macanare judío maja ca-aniquẽna Jesúre na ca-apiʉjarijere na ca-queti buio nutua aájuparã. Tie quetire apirã Jesúre ca-apiʉjarã seeto ca-wariñuuñuparã.
ACT.15.4	To bairi Pablo jãa Jerusalén'pʉ na ca-ejaro Jesú buerã ca-ãnana, aperã ca-jʉgo ãna, nipetirã Jesúre ca-apiʉjarã caroaro na ca-boca tʉjʉ jeniñuparã. Nare na ca-boca tʉjʉ jeniro Pablo jãa maca na ca-buioyuparã na cá-aáteñaropʉ nipetiro Dio na jʉgori cʉ̃ cá-átajere. 
ACT.15.5	Na ca-buioro apirã aperã jicãarã fariseo maja Jesúre ca-apiʉjarã wamʉnʉcari oco bairo ca-ĩiñuparã:
ACT.15.5	—Judío maja ca-aniquẽna Jesúre apiʉjarã na quena mani judío majare bairo mani cá-átiere bairo cá-átiparã ãma. Circuncisión, apeye Moisé cʉ̃ cá-áti rotirique quena cá-átipe ãa na quenare.
ACT.15.6	To bairo na ca-ĩiro Jesú buerã ca-ãnana, aperã Jesúre ca-apiʉjarãre ca-jʉgo ána jicã paʉ neñapori ca-wadapeniñuparã fariseo maja nare na ca-ĩrijere. 
ACT.15.7	Yoaro tiere na ca-ĩi wadapeniro bero Pedro wamʉnʉca, oco bairo na ca-ĩiñupʉ:
ACT.15.7	—Yʉ yarã, tirʉmʉpʉ yʉ ca-cũuwĩ Dio judío maja ca-aniquẽnare cʉ̃ ye quetire ca-buiopaʉre, na quena tiere apirã yʉ na apiʉjaato ĩi. Caroaro tiere mʉja maji. 
ACT.15.8	Dio nipetirã camajare mani yerire majimi. To bairi nare, caroaro yʉre ca-apiʉjarã ãma ĩi, cʉ̃ Espíritu Santore na ca-jooyupi Dio, manire cʉ̃ ca-jooeparore bairona. 
ACT.15.9	Dio manire cʉ̃ ca-mairore bairona na quenare na mairi caroorije na cá-átajere ca-majiriobojayupi nare. 
ACT.15.10	¿Nope ĩirã Dio nare cʉ̃ cá-átibojapere cʉ̃ mʉja matagatí? Mani ñicʉ jãa, mani quena Moisé ãnacʉ na cʉ̃ ca-rotiriquere mani áti peti majiquẽe. Na quena áti peti majiquetiborãma. ¿Nope ĩirã, “Dio mena caroaro anigarã tiere ája,” na mʉja rotigatí? 
ACT.15.11	Oco bairo maca ca-tʉgooñape ãa: Dio manire netoomi mani Ʉpaʉ Jesú manire cʉ̃ ca-mai bopacoo tʉjʉro. Dope bairo mani majuuna mani cá-áti majiquẽtie to ca-anibato quena mani catíomi. Judío maja mee quenare to bairona na netoomi Dio caroorije na cá-átiere.
ACT.15.12	To bairo cʉ̃ ca-ĩiro apirã ca-janañuparã na nipetirã. To cõona Pablo, Bernabé na ca-buioyuparã judío maja ca-aniquẽna tʉpʉ ca-acʉori wamerire na jʉgori Dio cʉ̃ cá-áti iñooriquere. 
ACT.15.13	Tiere na ca-ĩi buio yaparoro Jacobo oco bairo na ca-ĩi buioyupʉ tunu:
ACT.15.13	—Yʉ yarã, mʉjaare yʉ ca-ĩi buioro yʉ apiya. 
ACT.15.14	Yucʉacã Simón Pedro buiomi judío maja ca-aniquẽnare Dio caroaro na cʉ̃ cá-átiboja jʉgorijere. To bairi na quenare jicãarãre na ca-bejeyupi Dio cʉ̃ yarã ca-aniparãre. 
ACT.15.15	To bairo cʉ̃ ca-ĩi buiorore bairona ca-ĩi buio ucayupa Dio ye quetire ca-buioricarã tirʉmʉpʉ macana. Oco bairo ca-ĩi ucayupa:
ACT.15.16	Caberopʉ Davire cʉ̃ yʉ ca-ĩricarore bairona yʉ átigʉ. Cʉ̃ pãramipʉre jicãʉ Ʉpaʉ ca-anipaʉre cʉ̃ yʉ cũugʉ.
ACT.15.17	To bairo yʉ cá-áto aperã judío maja ca-aniquẽna yʉre ca-majirã anigarãma yʉ yarã ca-aniparã yʉ ca-cũricarã.
ACT.15.18	Tirʉmʉpʉ mani Ʉpaʉ Dio tiere mani ca-buioyupi, ca-ĩi ucayupa Dio ye quetire ca-buiori maja ca-ãnana.
ACT.15.19	’To bairi yʉ tʉgooña. Judío maja ca-aniquẽna Jesúre ca-apiʉjarãre capee na ca-rotiquetipe ãa, ca-ĩiñupʉ Jacobo. 
ACT.15.20	—Queti joorica pũuro macare na mani uca jooto to canacã wameacã átiqueticõaña ca-ĩipa pũuro: “Waibʉcʉ riire weericarã Dio ca-aniquẽnarena aperã na cá-áti nʉcʉbʉgorãre na ca-baje jeni bʉgarijere ʉgaqueticõaña,” na ca-ĩipe ãa. “Áti epericarã cʉtiqueticõaña,” na ca-ĩipe ãa. “Waibʉcʉrã wamʉa wãia jurericarã rií reequetanare ʉgaqueticõaña. Waibʉcʉrã na riíre etiqueticõaña. To cõo átiquẽja,” nare mani ĩi buio uca joogarã. 
ACT.15.21	Moisépʉre Dio cʉ̃ ca-rotirique cʉ̃ ca-cũriquere nipetiri macapʉ judío maja na neñapo buerica wiiripʉre to canacã sábado ca-ano buerique aninucu. Tirʉmʉpʉ mani ñicʉ jãapʉ ca-bue jʉgoyupa. To bairi judío maja mee quena majima ati wamerire, ca-ĩiñupʉ Jacobo.
ACT.15.22	To bairo cʉ̃ ca-ĩiro Jesú buerã ca-ãnana, nipetirã Jesúre ca-apiʉjarã, nare ca-jʉgo ána quena, “Jaʉ,” ca-ĩiñuparã. To bairi Antioquíapʉre Pablo, Bernabé jãa na mena ti pũuro queti joorica pũurore ca-ne aáparãre ca-bejeyuparã. Juda Barsabá ca-wamecʉcʉ, apeĩ Sila ca-wamecʉcʉ na ca-bejeyuparã. Jesúre ca-apiʉjarã ca-ani majuurã ca-añuparã. 
ACT.15.23	Ti pũuro na mena ca-jooyuparã na ca-rotirijere ucarica pũurore. Oco bairo ca-ucayuparã ti pũuropʉ:
ACT.15.23	“Jã, Jesú buerã ca-ãnana, Jesúre ca-apiʉjarãre ca-jʉgo ãna quena caroaro mʉjaare jã ñuu roti. Ati pũuro jã queti joo Antioquía macanare, Siria macanare, Cilicia yepa macanare judío maja ca-aniquẽna Jesúre ca-apiʉjarãre. 
ACT.15.24	Jã ca-apiwʉ aperã ato macana mʉjaare na ca-buio mawijioriquere. Jã tʉpʉ macana na ca-anibato quena na ca-buio teñari wamere jã ca-rotiquẽpʉ. 
ACT.15.25	To bairi jicã wame tʉgooña majiri jã mena macana pʉgarã jã ca-bejerãre mʉja tʉpʉ jã joo Pablo, Bernabé jãare mani ca-mairãre mʉja tʉpʉ cá-aáparãre. 
ACT.15.26	Pablo, Bernabé jãare mani Ʉpaʉ Jesucristo yere na ca-buio teñaro aperã na ca-jĩaboyuparã. 
ACT.15.27	To bairi na mena Judare, Silare, jã ca-bejerãre mʉja tʉpʉ nare jã joo. Na majuuna mʉja buiogarãma nipetiro ati pũuro ca-ĩrijere. 
ACT.15.28	Espíritu Santo capee rotiquẽcʉmi mʉjaare. To bairi capee wame popiye ca-aniere mʉjaare jã rotigatee. To bairi to canacã wameacã jã rotigarã: 
ACT.15.29	Waibʉcʉ riire weericarã Dio ca-aniquẽnarena aperã na cá-áti nʉcʉbʉgorãre na ca-baje jeni bʉgarijere ʉgaqueticõaña. Waibʉcʉrã na riíre etiqueticõaña. Waibʉcʉrã wamʉa wãia jurericarã rií reequetanare ʉgaqueticõaña. Áti epericarã cʉtiqueticõaña. Tiere jã ca-rotirijere bairona ána caroaro mʉja anigarã. To cõona ãa.”
ACT.15.30	To bairi tie queti buio majiorica pũuro ca-ne aájuparã na ca-jooricarã Antioquíapʉ yua. Antioquíapʉre eja, to macana Jesúre ca-apiʉjarãre na neñapo roti, queti joorica pũurore na ca-jooyuparã. 
ACT.15.31	To macana ti pũurore tʉjʉrã seeto ca-wariñuuñuparã ca-tʉgooñarique paibatana, cariape nare na ca-buio jooro. 
ACT.15.32	Juda, Sila, na quena Dio ye quetire ca-buiorã aniri yoaro na buiori yeri ocabʉtiriquere na ca-buioyuparã Antioquía macana Jesúre ca-apiʉjarãre. 
ACT.15.33	To bairi na mena yoabʉjaroacã ca-tuayuparã. Cabero, “Jãare ca-jooricarã tʉpʉ tunu aána jã bai tunu,” ca-ĩiñuparã. To bairo na ca-ĩiro, “Caroaro mena tunu aánaja,” na ca-ĩi tʉjayuparã. 
ACT.15.34	To bairo na ca-ĩrije to ca-anibato quena Sila maca: “Baiyupa, yʉa atona yʉ tuagʉ,” ca-ĩiñupʉ. 
ACT.15.35	Pablo, Bernabé na quena yoaro Antioquíapʉre ca-tuayuparã, aperã menare mani Ʉpaʉ Jesú ye quetire buionemogarã.
ACT.15.36	Cabero Pablo Bernabére cʉ̃ ca-ĩiñupʉ:
ACT.15.36	—Ca-jʉgoyepʉ Jesú ye quetire mani ca-buio teñarica macaripʉ mani aáteñaato tunu, to macana Jesúre ca-apiʉjarãre tʉjʉra aána, ¿dope bairo na anibaparí? ĩirã. Bernabé, “Jaʉ,” ca-ĩiñupʉ.
ACT.15.37	Bernabé maca seeto na mena ca-ne aágabajupʉ Juan Marco ca-wamecʉcʉre. 
ACT.15.38	Pablo maca, “Tirʉmʉ quenare Panfilia yepapʉ mani cũu joo, mani ca-tunu weocoami mani mena caroaro bue teña peogaquẽcʉ,” ĩibacʉ cʉ̃ ca-ne aágaquẽjupʉ.
ACT.15.39	To bairo baibana na majuu ame wada netoo, ca-ame ricawatiyuparã. To bairi Bernabé maca Juan Marco mena cumua mena cá-aácoajupʉ Chipre ca-wamecʉti poa yucʉ poapʉ. 
ACT.15.40	Pablo maca Silare cʉ̃ ca-ne aájupʉ cʉ̃ ca-bapa cʉtipaʉre. To macana Jesúre ca-apiʉjarã, “Dio caroaro mʉjaare cʉ̃ coteato,” nare na ca-ĩi jenibojaro bero cá-aácoajuparã. 
ACT.15.41	Aá, ca-neto aájuparã Siria, Cilicia ca-wamecʉti yeparire. To macana Jesúre ca-apiʉjarãre na ĩi buioʉ seeto yeri ocabʉtiriquere na ca-ĩi buioyupʉ Pablo.
ACT.16.1	Cabero Pablo, Sila cá-aácoajuparã tunu Derbe, Listra ca-wamecʉti macaripʉre. Topʉ ejarã ca-bʉga ejayuparã jicãʉ Jesúre ca-apiʉjaʉ Timoteo ca-wamecʉcʉre. Timoteo paco judío yao ca-añupo, Jesúre ca-apiʉjaona. Cʉ̃ pacʉ maca griego yaʉ ca-añupʉ. 
ACT.16.2	Listra, Iconio macana Jesúre ca-apiʉjarã caroaro ca-tʉgooñañuparã Timoteore. “Caroaʉ ãmi,” na ca-ĩi tʉjʉʉ ca-añupʉ. 
ACT.16.3	To bairi Pablo manire cʉ̃ bapacʉparo ĩi, cʉ̃ ca-ne aágayupʉ. To bairi cʉ̃ ne aágʉ circuncisión macajere cʉ̃ cá-ájupʉ, cʉ̃ ca-buiorijere judío maja apigaquetiborãma ĩi, “Jã ya wame nʉcʉbʉgoquẽemi,” ĩiborãma ĩi. Cʉ̃ pacʉ griego yaʉ cʉ̃ ca-aniere ca-majiñuparã topʉ ca-ãna judío maja. 
ACT.16.4	Cabero Listrapʉ ca-ãnana Pablo, Sila, Timoteo jãa cá-aácoajuparã ape macaripʉ yua. Ti macaripʉ ca-ãnare Jesúre ca-apiʉjarãre na ca-buio teñañuparã. Jesú buerã ca-ãnana apóstol maja, aperã Jesúre ca-apiʉjarãre ca-jʉgo ána Jerusalén'pʉ ca-ãna queti joorica pũuropʉ nare na ca-rotiriquere ca-bue iñooñuparã. Tiere ája, ca-ĩi teñañuparã. 
ACT.16.5	To bairo na ca-ĩi buiorijere apirã Jesúre ca-apiʉjarã seeto ca-yeri ocabʉtiyuparã. To canacã rʉmʉrina ca-aninemoñuparã Jesúre ca-apiʉjarã.
ACT.16.6	Cabero Pablo jãa Asia yepapʉ Jesú ye quetire na ca-buio teñara aágaro Espíritu Santo na ca-matayupʉ. To bairi apero maca Frijia yepa maca, Galacia yepapʉ ca-neto aájuparã. 
ACT.16.7	Topʉ neto aá, Misia ca-wamecʉtopʉ ca-ejayuparã. Topʉ ejarã Bitinia ca-wamecʉti yepapʉ quenare cá-aágabajuparã. Topʉ na cá-aágaro Espíritu Santo na ca-matayupʉ tunu. 
ACT.16.8	To bairi Misiapʉ neto aá, ca-roo aájuparã Troas ca-wamecʉti macapʉ. 
ACT.16.9	Troapʉ na ca-ejaro ñamipʉ Pablo quẽgueriquere bairo ca-tʉjʉyupʉ. Jicãʉ Macedonia yepa macacʉ Pablore cʉ̃ ca-jeni tʉjʉnucuro ca-tʉjʉyupʉ. “Macedoniapʉre adʉja. Jã átinemoʉ ajá,” cʉ̃ ca-ĩi bopaco jeniñupʉ. 
ACT.16.10	Cabero cʉ̃ ca-tʉjʉriquere jã cʉ̃ ca-buioro nemoo jã yere jeeyo, jã cá-aápʉ. Yʉa Lucas ati pũuro ca-ucaʉ yʉ quena na mena yʉ cá-aápʉ. Pablo cʉ̃ ca-tʉjʉriquere jã cʉ̃ ca-ĩi buioro, “Macedonia macanare Jesú ye quetire na jã ca-buiopere boʉmi Dio,” jã ca-ĩi tʉgooñawʉ.
ACT.16.11	To bairi Troapʉ ca-ãnana cariapena jã cá-aápʉ cumua mena Samotracia ca-wamecʉti poa yucʉ poapʉ. Cabero macá rʉmʉ jã cá-aápʉ tunu Neápoli ca-wamecʉti macapʉ. 
ACT.16.12	To aána Filipo na ca-ĩri macapʉ jã ca-ejawʉ, romano maja na cá-áta macapʉre. Macedonia yepapʉ ca-pairi maca ãa Filipo. Ti macapʉ capee rʉmʉri jã ca-ãmʉ. 
ACT.16.13	Sábado, judío maja na yerijãrica rʉmʉ ca-ano macá tʉjaro ria tʉ jã cá-aápʉ, judío maja na ñuu buerica paʉ ãno ĩi tʉgooñarã. Topʉ cãromia ca-neñaporãre bʉga eja, na tʉpʉ ejanumu, Jesú ye quetire na jã ca-buiowʉ. 
ACT.16.14	Na mena macaco jicão Lidia ca-wamecʉco Tiatira ca-wamecʉti maca macaco ca-ãmo. Jutii ca-wapa pacarije ca-jũarije ca-nuni wapatao ca-ãmo. Diore cá-áti nʉcʉbʉgoo ca-ãmo. Pablo cʉ̃ ca-buiorijere cõ ca-apiro Dio api majirique cõ ca-jooyupi, cõ apiʉjaato ĩi. 
ACT.16.15	Cabero cõre, cõ ya wii macana quenare jã ca-bautisawʉ. Nare jã ca-bautisaro bero oco bairo jã ca-ĩiwõ:
ACT.16.15	—“Joco mee, mani Ʉpaʉ Jesúre ca-apiʉjao ãcomo,” yʉre mʉja ca-ĩi tʉgooñaata yʉ ya wiipʉ tuacõaña, jã ca-ĩiwõ.
ACT.16.15	To bairo seeto jã cõ ca-ĩiro maca cõ tʉpʉ jã ca-tuawʉ yua.
ACT.16.16	Jicã rʉmʉ Diore na ca-ñuu bueri paʉpʉ aána jã ca-bocawʉ jicão aperãre pojaore bairo na ca-paabojaore. Ca-wãticʉco ca-ãmo. Cumu ãnaje mena cabero ca-baipere ĩi buio jʉgoyeye majiri majoco ca-ãmo. To bairo aperãre na cõ ca-ĩi buio jʉgoyeyebojarije wapa mena cõ ʉparã pairo niyeru ca-wapatanucuwã. 
ACT.16.17	Cõre jã ca-boca tʉjʉrona jã ca-awaja ʉjanucuwõ:
ACT.16.17	—Dio ʉmʉrecóo macacʉre cʉ̃ cá-átibojarã ãma ati maja. Dio camajare na cʉ̃ ca-netoopere buiorã áama, ca-ĩi awaja ʉjanucuwõ.
ACT.16.18	Capee rʉmʉri cõre jã ca-tʉjʉro canacã nina to bairo jeto ca-bainucuwõ. To bairo cõ ca-bairo Pablo cõ api quepebacʉ cõ amojore nʉca tʉjʉ, wãti cõ mena ca-ãcʉ̃re oco bairo cʉ̃ ca-ĩiwĩ:
ACT.16.18	—Jesucristo cʉ̃ ca-tutua netorije mena cõpʉre ca-ãcʉ̃re mʉ yʉ buti roti.
ACT.16.18	To bairo cʉ̃ ca-ĩirona nemoo cõ ca-buticoami.
ACT.16.19	Cõre cʉ̃ ca-butiro to cõona cõ ca-majibatajere ca-majiqueticõawõ yua. To bairi cõ ʉparã, to cõona mani ca-wapatarije manigaro ĩirã Pablo, Sila jãare ca-punijiniwã. Na punijini, na ñee, maca recomaca wapayerica paʉpʉ romano maja ʉparã tʉpʉ na ca-jee aáma. 
ACT.16.20	Na jee aáti:
ACT.16.20	—Ati maja judío maja buio teña patowãcoo áti tʉgooña mawijioma ati maca macanare, na ca-ĩiwã. 
ACT.16.21	—Ape wame buioma. Na ca-buiorije mani yarã romano maja manire cá-áti rotirique me ãa. To bairi na ye na ca-ĩri wame cá-átiqueticõape ãa manire, romano maja macare, ca-ĩi wadajãwã caʉparãre.
ACT.16.22	Topʉ ca-ãna paarãacã nipetirã to bairo na yarã na ca-ĩrijere apirã na quena Pablo jãare ĩi punijiniri na ca-quẽgawã. To bairi caʉparã na yarã polisía majare Pablo, Sila na jutiire wee ree roti, na ca-bape rotiwã yucʉ mena. 
ACT.16.23	Seeto na baperi bero presopʉ na ca-jõowã. Topʉ na jõori preso wii ca-coteire caroaro ca-bipe rotiwã, rutirema ĩirã. 
ACT.16.24	To bairo cʉ̃ na ca-rotiro preso wii ca-cotei pupea macá arʉapʉ caroaro biperica arʉapʉ na ca-cũuwĩ. Ti arʉapʉre na cũu, na rʉpori caroaro na jia átiri na ca-cũuñupʉ. 
ACT.16.25	Ñami recomaca yua Pablo, Sila Diore jeni nʉcʉbʉgo, Diore ca-ĩi wariñuu bajanucuñuparã. To bairo na ca-ĩi bajaro aperã presopʉ ca-ãna na ca-apiyuparã. 
ACT.16.26	To bairo na ca-bairi paʉ yepa ca-nanaañupe. Nanaabato preso wii quena seeto ca-jagueyupe. Nemoo ti wii na ca-biabata joperi ca-caguecoajupe. To bairo baibato presopʉ ca-ãna nipetirã come wẽeri nare na ca-jiabata wẽeri ca-popi peticoajupe tie majuuna. 
ACT.16.27	To bairo ca-bairo bero preso wiire ca-cotei ca-yupiyupʉ. Yupi, joperi pãrique jeto ca-ano ca-tʉjʉyupʉ. To bairi, presopʉ ca-anibatana nipetirã ruticoatanama ĩri jarerica pãire nee, cʉ̃ majuuna ca-jĩagabajupʉ, ʉparãre na uwibacʉ. 
ACT.16.28	To bairo cʉ̃ cá-átigaro tʉjʉʉ Pablo cʉ̃ ca-ĩi awajayupʉ:
ACT.16.28	—Átiqueticõaña. Atopʉ jã ani peticõa, cʉ̃ ca-ĩiñupʉ.
ACT.16.29	To bairo Pablo cʉ̃ ca-ĩiro apii:
ACT.16.29	—Jĩa bujubojaya, na ca-ĩiñupʉ aperãre.
ACT.16.29	Na ca-jĩa bujubojaro Pablo, Sila na ca-ani arʉapʉ jãa, seeto uwi nanaari na tʉpʉ ca-ejacumuñupʉ. 
ACT.16.30	Cabero na jʉgo buti atí, na ca-jeniñañupʉ:
ACT.16.30	—¿Dope bairo yʉ ácʉati caroorije yʉ cá-átaje wapa Diore ca-nʉcʉbʉgoquẽna ya paʉpʉ Dio yʉre cʉ̃ ca-jooquetiparore bairo ĩi?
ACT.16.31	To bairo na cʉ̃ ca-ĩi jeniñaro:
ACT.16.31	—Mani Ʉpaʉ Jesúre cʉ̃ mʉ ca-apiʉjaata mʉ netoogʉmi. Mʉ ya wii macana to bairona cʉ̃ na ca-apiʉjaata na quenare na netoogʉmi Dio, cʉ̃ ca-ĩiñuparã preso wiire ca-coteire.
ACT.16.32	Cabero mani Ʉpaʉ Jesú ye quetire cʉ̃re, cʉ̃ ya wii macana quenare na ca-buioyuparã. 
ACT.16.33+ACT.16.34	Jesú ye quetire nare na ca-buioro ca-apiʉjayuparã yua. Apiʉjari polisía maja preso wiipʉ nare na ca-cũrica paʉpʉ Pablore, Sila jãare ʉparã nare na ca-bape rotirique camiire ca-cojeyupʉ, ñamina. Cabero na ca-bautisa rotiyupʉ. Cʉ̃ ya wii macana na ca-bautisa rotiyuparã na quena. To bairi cʉ̃ ya wiipʉ na pii aá, na ca-nuuñupʉ preso wiire ca-cotei. Seeto ca-wariñuuñupʉ Diore apiʉjari yua. Cʉ̃ ya wii macana quena to bairona ca-ani wariñuuñuparã.
ACT.16.35	Ape rʉmʉ ca-bujuro to macana romano maja ʉparã na polisíare na ca-buio rotiyuparã preso wiire ca-coteipʉre, Pablo jãare to cõona na cʉ̃ buuato ĩirã. 
ACT.16.36	To bairi polisía na ca-buio rotiricarã ca-buiora ejayuparã ti wii ca-cotei tʉpʉre. Ti wiire ca-cotei tiere apiri Pablo jãare na ca-buio netoñupʉ:
ACT.16.36	—Caʉparã mʉja buti rotiyuparã. To bairi mʉja butiwã. Caroaro aánaja, na ca-ĩiñupʉ.
ACT.16.37	To bairo na cʉ̃ ca-ĩiro apii Pablo polisía maja macare oco bairo na ca-ĩiñupʉ:
ACT.16.37	—Ati maca macana ʉparã caroori wame jã cá-átie bui bʉgaquetibana quena camaja na ca-tʉjʉrona jã bape, presopʉ jãare cũuñawã. Jã quena romano maja jã ca-anie to ca-anibato quena to bairona jã áama. Yucʉacã yajiori jã buu joogama camaja na ca-tʉjʉquẽtona. Ñuuquẽe. Na majuuna atíri jãare na buura apáro, ca-ĩiñupʉ Pablo polisíare.
ACT.16.38	Polisía maja Pablo to bairo cʉ̃ ca-ĩrijere apirã caʉparãre na ca-buiora aájuparã. “ ‘Jã quena romano majana jã ãa,’ ĩima Pablo jãa,” ca-ĩiñuparã caʉparãre. To bairo na ca-ĩi buiorijere apirã, ca-acʉacoajuparã caʉparã maca. 
ACT.16.39	To bairi ti wiipʉ aá, Pablo jãare, “Mʉjaare jã cá-átaje majirioya,” na ca-ĩiñuparã. To bairo na ĩi, na ca-buucõañuparã presopʉ ca-anibatanare. Na buu, “Aperopʉ aánaja,” na ca-ĩiñuparã. 
ACT.16.40	Cabero Pablo, Sila presopʉ ca-ãnana buti, Lidia ya wiipʉ cá-aácoajuparã. Topʉ aá, Jesúre ca-apiʉjarãre na ca-tʉjʉyuparã. Na tʉjʉ, yeri ocabʉtiriquere na ca-ĩi buioyuparã. Cabero cá-aácoajuparã yua.
ACT.17.1	Pablo jãa Filipo ca-ãnana aá, ca-neto aájuparã Anfípoli, Apolonia ca-wamecʉti macaripʉ. To neto aá, ca-ejayuparã Tesalónica ca-wamecʉti macapʉ yua. Ti macapʉre judío maja neñapo buerica wii ca-añupe. 
ACT.17.2+ACT.17.3	Pablo aperoripʉre cʉ̃ ca-bainucuricarore bairona ti wiipʉ ca-jãañupʉ. Itia semana sábado ca-ano Dio ye quetire ca-buioricarã ca-aniñaricarã na ca-uca jʉgoyeyeriquere Cristo Dio cʉ̃ ca-bejericʉ cʉ̃ ca-baipere na ca-buioyupʉ. Dio cʉ̃ ca-bejericʉ cʉ̃re na ca-popiyeyepere, cʉ̃ na ca-jĩa rocaro bero cʉ̃ ca-tunu catípere na ca-buio uca jʉgoyeyeriquere na ca-buioyupʉ Pablo.
ACT.17.2+ACT.17.3	—To bairo na ca-ĩi uca jʉgoyeyericʉ cʉ̃ ye quetire mʉjaare yʉ ĩi buio. Cʉ̃na ãmi Jesú, Dio cʉ̃ ca-bejericʉ to bairo na ca-uca jʉgoyeyericʉ, na ca-ĩi buioyupʉ Pablo.
ACT.17.4	To bairo cʉ̃ ca-ĩiro jicãarã judío maja ca-apiʉjayuparã. Griego maja quena Diore cá-áti nʉcʉbʉgorã capaarã ca-apiʉjayuparã. Cãromia quena capaarã ca-jʉgo ãna romiri to bairona ca-apiʉjayuparã. 
ACT.17.5	Aperã judío maja maca camaja Jesú ye quetire na ca-apiʉjaro tʉjʉri Pablore ca-pejucʉti punijiniñuparã. To bairi moena ca-teeye pairã ti maca recomaca ca-ãna rooro majuu cá-ánare ca-pii neoñuparã, nipetiropʉ Pablo jãare, “Ñuuquẽema,” ĩi awaja bate teñaña ĩirã. To bairo na ca-ĩi awaja bate teñaro apirã ti maca macana nipetirã ca-api mawijia punijiniñuparã Pablo jãare. Camaja paarãacã punijiniri Pablo jãare ca-macara aájuparã na ca-ãna wiipʉ, Jasón ca-wamecʉcʉ ya wiipʉ. Camaja na ca-tʉjʉrona na ca-ñeegabajuparã. Topʉ na macarã ti wii jopere ca-tu pãa roca jooyuparã. 
ACT.17.6	Na ca-bʉgaquẽjuparã. Na bʉgaquetibana Jasón're cʉ̃ ñee, aperã Jesúre ca-apiʉjarã quenare na ñee, maca ʉparã tʉpʉ na jee aáti, oco bairo ca-ĩi awajayuparã:
ACT.17.6	—Apero macana nipetiro aperoripʉ ca-wadajã rooye tuu patowãcoo teñaricarã mani ya maca quenare ejama. 
ACT.17.7	Jasón cʉ̃ ya wiipʉ na eja rotimi. César, romano maja ʉpaʉ majuure mani ʉpaʉre cʉ̃ ca-rotirije ca-bai botiorã ãma. “Apeĩ maca Jesú ca-wamecʉcʉ Caʉpaʉ majuu ãmi,” ĩima, ca-ĩi awajayuparã.
ACT.17.8	To bairo na ca-ĩiro apirã ti maca macana, na ʉparã quena ca-punijiniñuparã. 
ACT.17.9	To bairi maca ʉparã Jasón jãare:
ACT.17.9	—Niyeru mʉjaare jã ca-buupe wapa jã jooya, na ca-ĩiñuparã. —Pablo, Sila ati macare na ca-butiro mʉja ya niyeru jã tunuo joogarã, na ca-ĩiñuparã.
ACT.17.9	To bairi Jasón jãa nare na ca-wapayero na ca-buuyuparã.
ACT.17.10	Ti ñamina nemoo Jesúre ca-apiʉjarã ti maca macana Pablore, Silare aperopʉ Berea ca-wamecʉti macapʉ na cá-aá rotiyuparã. Nare na cá-aá rotiro ti macapʉ eja, judío maja na neñapo buerica wiipʉ cá-aájuparã. 
ACT.17.11	To macana, Berea macana maca Tesalónica macana netoro Jesú ye quetire ca-api wariñuuñuparã. Seeto ca-apigayuparã Berea macana. To canacã rʉmʉ Dio ye quetire buiori maja tirʉmʉpʉ macana na ca-ucariquere ca-buenucuñuparã, ¿manire cʉ̃ ca-buiorije cariape Dio yere cʉ̃ buiotí? ĩirã. 
ACT.17.12	To bairi capaarã ca-apiʉjayuparã. Griego maja ca-jʉgo ãna cãromia quena, caʉmʉa quena ca-apiʉjayuparã. 
ACT.17.13	Tesalónica macana judío maja Bereapʉre tunu Pablo Dio ye quetire cʉ̃ ca-buiorijere ca-queti apiyuparã. Tiere apirã Bereapʉ cá-aácoajuparã, Pablo jãare na wadajã matara aána. Topʉ eja, to bairona na cá-átatore bairona tunu to macanare na ca-wadajã mawijio punijini rotiyuparã. 
ACT.17.14	To bairo na ca-ĩiro apirã Jesúre ca-apiʉjarã nemoo jicãarã na yarãre Pablore cʉ̃ ca-ne roaá rotiyuparã ria ca-pairi ya tʉacãpʉ. Sila, Timoteo jãa maca ti macapʉna Bereapʉ ca-tua cõañuparã. 
ACT.17.15	Pablo cʉ̃ ca-bapacʉti aátana na menana cumua mena cá-aácoajupʉ Atena ca-wamecʉti macapʉ yua. Na maca topʉ cʉ̃ bapacʉti cũu joo, ca-tunucoajuparã na ya macapʉ Bereapʉ tunu. Na mena Pablo ca-queti jooyupʉ. “Sila, Timoteo yoaro mee atopʉ na apáro,” ca-ĩi jooyupʉ.
ACT.17.16	Pablo Atenapʉ Silare, Timoteore na yuu baii ti macapʉ ca-tʉjʉ teñañupʉ. Topʉ tʉjʉ teñaʉ nipetiropʉ Dio ca-aniquẽnarena na ca-ñuu bue nʉcʉbʉgonucurã weericarãre na ca-tʉjʉyupʉ. Tiere tʉjʉʉ seeto ca-tʉgooñarique paiyupʉ.
ACT.17.17	To bairi judío maja na neñapo buerica wiipʉ to ca-neñaponucurãre to canacã rʉmʉ judío majare, aperã judío maja ca-aniquẽna Diore cá-áti nʉcʉbʉgorãre Jesú ye quetire na ca-buionucuñupʉ Pablo. Maca recomaca wapayerica paʉ cá-aáteñarã quenare na ca-buionucuñupʉ to canacã rʉmʉ. 
ACT.17.18	Aperã epicúreo ca-ĩirã na ca-buerijere ca-majirã, aperã estoico ca-wamecʉti poa ricati na ca-buerijere ca-majirã yoaro Pablo mena ca-wadapeniñuparã. Pablo na ca-buioyupʉ Jesú ye quetire. Camaja cʉ̃re na ca-jĩaricaro bero cʉ̃ ca-tunu catírique quenare na ca-buioyupʉ. To bairi jicãarã:
ACT.17.18	—¿Dope bairo ĩi buiogʉ cʉ̃ ĩití ani to cõo pairo ca-wadaʉ? ca-ame ĩi jeniñañuparã.
ACT.17.18	Aperã maca:
ACT.17.18	—Apero macana na ca-ñuu buerã, na ca-baje jeni nʉcʉbʉgorã macare wadaʉ ácʉmi, ca-ame ĩiñuparã.
ACT.17.19	To bairi cʉ̃ ca-pii aájuparã jicã paʉ na ca-ame wadapeninucuri paʉpʉ, Areópago na ca-ĩri paʉpʉ. Topʉ neñapori:
ACT.17.19	—Atie cawama wame mʉ ca-buiorijere jã apigacʉpʉ. 
ACT.17.20	Ti wamere jã apiñaqueti majuucõa. ¿Dope bairo ĩigaro to ĩití tie mʉ ca-buiorije? cʉ̃ ca-ĩi jeniñañuparã.
ACT.17.21	Ti maca Atena macana, apero macana topʉ ca-tʉjʉ teñarã quena cawama queti tʉgooñarica wameri jetore ca-wadapeninucuñuparã.
ACT.17.22	To bairo Pablore cʉ̃ na ca-ĩi jeniñaro Areópagopʉ na ca-neñaporopʉ na watoapʉ wamʉnʉcari oco bairo na ca-ĩi buioyupʉ Atena macanare:
ACT.17.22	—Mʉja ca-ñuu bue nʉcʉbʉgorã capaarã ãma. Nare seeto na mʉja tʉgooña nʉcʉbʉgonucu. 
ACT.17.23	Atopʉre tʉjʉ teñaʉ mʉja ca-ñuu bue nʉcʉbʉgonucurãre na mʉja ca-ñuu bueri paʉrire yʉ tʉjʉwʉ, na ca-ĩiñupʉ Pablo. —Jicã paʉ mʉja ca-ñuu bue nʉcʉbʉgori paʉre oco bairo ca-ucarique cʉtiere yʉ bʉga ejawʉ. “Jicãʉ cá-áti nʉcʉbʉgopaʉ ca-majiña mácʉ ñuu buerica paʉ ãa atopʉre,” ĩi ucarique ãmʉ. Cʉ̃ majiquetibana quena mʉja ca-ñuu buei cʉ̃ ca-aniere mʉjaare yʉ buiopa.
ACT.17.24	’Cʉ̃a Dio ati ʉmʉrecóo, to macana nipetirãre cá-átacʉ ãmi. Jõ bui, ati yepa nipetiro Ʉpaʉ ãmi. To bairi Caʉpaʉ aniri ati yepa macá wii camaja na cá-áta wii cʉ̃re na cá-áti nʉcʉbʉgopa wiipʉ ani tua majiquẽcʉmi Dio. 
ACT.17.25	Ñe unie cʉ̃ rʉjaquẽe Diore. Cʉ̃ maca ãmi mani ca-catírije, mani ca-tutuarije, apeye unie quenare nipetiro mani camajare ca-joʉ. To bairi mani camaja maca apeye uniere cʉ̃re mani átiboja majiquẽna.
ACT.17.26	’Dio nemoopʉre jicãʉ camajocʉre cʉ̃ cá-áti jʉgoyupi. Cʉ̃ jʉgorina camaja to canacã poa macana ati yepa nipetiropʉ ca-ani bateparãre na ca-cũuñupi Dio. To bairona mani ca-catípa rʉmʉri cõo quenare, mani ca-anipa paʉri mani ca-anipe quenare ca-cũuñupi. 
ACT.17.27	To bairona mani ca-cũuñupi, cʉ̃re mani ca-tʉgooña maca bʉga nʉcʉbʉgoparore bairo ĩi. Jõopʉna ca-yoaropʉ aniquẽemi. Mani tʉna ãmi. 
ACT.17.28	Mʉja ñicʉ jãa jicã wame oco bairo ca-ĩi ucayupa: “Ãcʉmi jicãʉ cá-áti nʉcʉbʉgopaʉ. Cʉ̃ maca mani ca-catírije ca-joʉ, mani ca-paa majirijere ca-joʉ ãcʉmi,” ca-ĩi ucayupa. Ape wame quena oco bairo ca-ucayupa: “Mani quena cʉ̃ cá-átana, cʉ̃ punaa mani ãa,” ca-ĩi ucayupa. 
ACT.17.29	To bairi cʉ̃ punaa mani ãa ĩirã, “Oco baii ãcʉmi ca-ajiyarije mena o ʉ̃ta mena weericʉre baii ucʉ̃ ãcʉmi,” ca-ĩi tʉgooñaquetipe ãa. Camaja caroaro ca-tʉgooñarã, “Cʉ̃ ucʉ̃ jã weegarã,” ca-ĩirã anibana quena cʉ̃ ucʉ̃re wee majiquẽnama. 
ACT.17.30	Ca-jʉgoyepʉ camaja majiquetibana to bairo na cá-átajere ca-mataquẽjupi Dio. Yucʉra nipetiro macana caroorije mani cá-átiere mani tʉgooñarique pai jana ree rotimi. 
ACT.17.31	Jicã rʉmʉ ati yepa macana nipetirã caroorije na cá-átaje cariape tʉjʉ maji cõoñari na popiyeyegʉmi Dio. Jicãʉre camajare cariape na cá-átajere cʉ̃ ca-tʉjʉ cõoñabojapaʉre cʉ̃ ca-cũuñupi Dio. Cʉna, cʉ̃ ca-cũricʉna camajare ca-tʉjʉ cõoñapaʉ anigʉmi ĩi cʉ̃re ca-bai yajiricʉpʉre cʉ̃ ca-catíoyupi Dio, ca-ĩiñupʉ Pablo, Jesúre ĩi.
ACT.17.32	Pablo, “Jicãʉ ca-bai yajiricʉpʉna ca-tunu catíyupi,” cʉ̃ ca-ĩrijere apirã cʉ̃ ca-ĩi epeyuparã jicãarã. Aperã maca, “Ape rʉmʉ tunu tiere mʉ ca-buionemoro jã apigarã tunu,” cʉ̃ ca-ĩiñuparã.
ACT.17.33	Cabero Pablo na neñaporica paʉ ca-ãnacʉ ca-buticoajupʉ. 
ACT.17.34	Jicãarã cʉ̃ bapacʉtiri ca-apiʉjayuparã. Jicãʉ Dionisio ca-wamecʉcʉ Areópagopʉ ca-neñaponucurã mena macacʉ ca-añupʉ. Jicãʉ Dámari ca-wamecʉco ca-añupo. Aperã quena na mena ca-apiʉjayuparã.
ACT.18.1	Cabero Pablo Atenapʉ ca-ãnacʉ cá-aácoajupʉ Corinto ca-wamecʉti macapʉ. 
ACT.18.2	Topʉ jicãʉ judío majocʉ Aquila ca-wamecʉcʉ cʉ̃ nʉmo Prisila ca-wamecʉco na ca-bʉga ejayupʉ. Nemoopʉre Ponto ca-wamecʉti yepapʉ ca-ãnacʉ ca-añupʉ Aquila. Cabero Italia yepapʉ cá-aácoajupʉ. Topʉ cʉ̃ ca-ano to macacʉ romano maja ʉpaʉ Claudio ca-wamecʉcʉ judío maja nipetirã to ca-ãnare na ca-buuyupʉ. To bairo na cʉ̃ ca-buti rotiro Aquila cʉ̃ nʉmo Prisila mena Roma ca-anibatana cá-aácoajuparã Corintopʉ. Pablo Corintopʉ cʉ̃ ca-ejaparo jʉgoyeacã na quena cawama ejarã ca-añuparã. To bairi Pablo Corintopʉ ejaʉ na tʉpʉ ca-ejayupʉ. 
ACT.18.3	Na quena cʉ̃re bairona ca-paariquecʉna ca-añuparã. Juti ajeri wiiri ca-anipe ca-tʉbʉri ajeri ca-quenoo wapatari maja ca-añuparã. To bairi Pablo nare bairo tiere ca-paariquecʉcʉ aniri na mena ca-tuayupʉ. 
ACT.18.4	Topʉ ãcʉ̃ to canacã semana sábado ca-ano judío maja na yerijãrica rʉmʉri ca-ano na neñapo buerica wiipʉ Jesú ye quetire ca-buionucuñupʉ, judío maja, griego maja quena na apiʉjaato ĩi.
ACT.18.5	To cõona Pablo cʉ̃ ca-queti jooricarã Sila, Timoteo Macedonia yepapʉ ca-ãnana ca-ejayuparã Corintopʉ. Na ca-ejaro Pablo juti wiiri ca-anipe ajeri paariquere ca-janañupʉ, Jesú ye queti jetore buiogʉ. To bairi judío majare:
ACT.18.5	—Dio cʉ̃ ca-bejericʉ yoaro mani ca-yuuricʉ Jesú ca-wamecʉcʉ ãmi, na ca-ĩi buionucuñupʉ.
ACT.18.6	Caroaro to bairo nare cʉ̃ ca-ĩi buiorije to ca-anibato quena cʉ̃ ca-bai botio wada paiyuparã. To bairo na ca-ĩiro to macaje jita cʉ̃ jutiipʉ ca-aniere ca-pa bate ree cũuñupʉ. Nare cʉ̃ ca-buiorijere na ca-booquẽto na cʉ̃ ca-janarijere na iñoʉ cá-ájupʉ.
ACT.18.6	—Dio mʉjaare cʉ̃ ca-popiyeyero mʉja majuu ye buina mʉja anigaro, na ca-ĩiñupʉ. —Yʉ ye bui mee mʉjaare anigaro. Meere, Jesú ye quetire mʉjaare yʉ buiobapa. To cõona judío maja ca-aniquẽna macare na yʉ buiogʉ yucʉra yua, na ca-ĩiñupʉ.
ACT.18.7	To bairo na ĩi, ti wii ca-ãnacʉ buti, Justo ca-wamecʉcʉ tʉpʉ cá-aácoajupʉ. Neñapo buerica wii tʉacãna ca-añupe cʉ̃ ya wii. Justo Diore cá-áti nʉcʉbʉgoʉ ca-añupʉ. 
ACT.18.8	Apeĩ neñapo buerica wii ʉpaʉ Crispo ca-wamecʉcʉ quena mani Ʉpaʉ Jesúre ca-apiʉja jʉgoyupʉ, cʉ̃ ya wii macana mena. Ti maca Corinto macana aperã quena capaarã ca-apiʉjayuparã. Apiʉjari ca-bautisa rotiyuparã yua. 
ACT.18.9+ACT.18.10	Jicã ñami Pablo caniquetibacʉ quena quẽguericarore bairo Dio cʉ̃ ca-ĩi buioro ca-apiyupʉ:
ACT.18.9+ACT.18.10	—Uwiqueticõaña. Mʉ mena yʉ ãa. To bairi aperã rooro mʉ áti rooye tuu majiquetigarãma. Ati macapʉ capaarã ãma yʉre ca-apiʉjaparã. To bairi yʉ ye quetire buio janaqueticõaña. To bairona buiocõa aninucuña.
ACT.18.11	To bairi Pablo jicã cʉma ape cʉma recomaca ti macapʉ ca-tuayupʉ, to macanare Dio ye quetire buioʉ.
ACT.18.12	Ti yepa Acaya na ca-ĩri yepa Pablo cʉ̃ ca-anopʉ romano maja Galión ca-wamecʉcʉre ti yepa ʉpaʉ cʉ̃ ca-jõoñuparã. To bairi Galión ʉpaʉ cʉ̃ ca-ano judío maja Pablore cʉ̃ ñee, cʉ̃ ca-ne aájuparã Galión tʉpʉ. 
ACT.18.13	Cʉ̃ wadajãrã, oco bairo Galión're cʉ̃ ca-ĩiñuparã:
ACT.18.13	—Ani ricati Diore áti nʉcʉbʉgorique jã rotimi, mani ñicʉ jãa manire na ca-rotirique ca-aniquẽtiere, ca-ĩi wadajãñuparã.
ACT.18.14	Pablo na cʉ̃ ca-boca yʉʉgari paʉna Galión maca judío maja Pablore ca-wadajãrãre na ca-boca ĩi yʉʉyupʉ:
ACT.18.14	—Jee rutirique, camajare jĩarique rooro cʉ̃ cá-átiere tʉjʉri mʉja ca-ĩi buioata roque mʉjaare yʉ apiboyupa. 
ACT.18.15	Mʉja yeena judío maja mʉja ca-rotirije to ca-ano maca mʉja majuuna quenooña. Tiere yʉ quenoogaquẽe yʉa, na ca-ĩiñupʉ Galión.
ACT.18.16	To bairo na ĩi, ca-wadajãbatanare na ca-buuyupʉ. 
ACT.18.17	To ca-bairo beroacã to macana Sóstene ca-wamecʉcʉre judío maja neñapo buerica wii ʉpaʉre cʉ̃ ca-ñeeñuparã. Cʉ̃ ñee, caʉpaʉ cʉ̃ ca-tʉjʉ joorona cʉ̃ ca-payuparã. To bairo na cá-átibato quena Galión cawatoana ca-tʉjʉcõañupʉ. Na ca-mataquẽjupʉ.
ACT.18.18	Cabero Pablo Corintopʉ yoabʉjaroacã ca-tuayupʉ. Yoabʉjaroacã ca-tuaricʉ cabero to macana Jesúre ca-apiʉjarãre: “Meere aácʉ yʉ áa,” ĩi na cá-aátaje uí aájupʉ. To bairi Sencrea ca-wamecʉti macapʉ cá-aájupʉ. Prisila, Aquila na quena cʉ̃ mena cá-aájuparã. Topʉ cʉ̃ poare ca-jua rotiyupʉ. Ca-jʉgoye Diore apeye unie to bairo yʉ átigʉ cʉ̃re cʉ̃ ca-ĩricarore bairo, meere, yʉ áti yaparo ĩi ca-jua rotiyupʉ. Cabero Siriapʉ cá-aáti cumuapʉ ca-eja jãañuparã Pablo jãa. 
ACT.18.19+ACT.18.20+ACT.18.21	Cabero tiapʉ ca-pairi yare peña, ape nʉgoapʉ Éfeso ca-wamecʉti macapʉ ca-ejayuparã. Topʉ eja, Pablo judío maja neñapo buerica wiipʉ ca-jãa aájupʉ. Topʉ ca-ãna judío maja mena ca-wadapeniñupʉ Dio Wadariquere. Jicãarã to macana yoaro cʉ̃ ca-tua rotibajuparã. Cʉ̃ maca ca-tuagaquẽjupʉ.
ACT.18.19+ACT.18.20+ACT.18.21	—Jerusalén'pʉ aácʉ yʉ áa, boje rʉmʉ ca-ano tʉjʉgʉ. Dio cʉ̃ ca-booata ape rʉmʉ yʉ atígʉ tunu, na ca-ĩiñupʉ.
ACT.18.19+ACT.18.20+ACT.18.21	To bairo na ĩi, Efesopʉ ca-ãnacʉ cá-aácoajupʉ cumua mena tunu. Prisila, Aquila na maca ti macapʉna ca-tua cõañuparã. 
ACT.18.22	To bairi Pablo neto aá, ca-ejayupʉ Cesareapʉ. Topʉ ma eja, maapʉ Jerusalén'pʉ cá-aácoajupʉ. Topʉ eja, Jesúre ca-apiʉjarãre na tʉjʉ, cá-aácoajupʉ yua Antioquíapʉre. 
ACT.18.23	Yoaroacã topʉ ani, Galacia, Frijia yepari macá macaripʉ ca-buio teña aájupʉ Jesú ye quetire. Topʉ bai teñaʉ topʉ macanare Jesúre ca-apiʉjarãre tʉgooña ocabʉtirique na ca-buio majio nutuajupʉ.
ACT.18.24	Topʉ Pablo cʉ̃ cá-aáteñatoye jicãʉ judío yaʉ Alejandríapʉ ca-buiaricʉ, Apolo ca-wamecʉcʉ Efesopʉre ca-ejayupʉ, Aquila, Prisila na ca-tua rica macapʉre. Yoaro ca-buericʉ aniri seeto ca-majii ca-añupʉ Apolo. Dio Wadarique quenare caroaro ca-majii ca-añupʉ. 
ACT.18.25	Ca-jʉgoyepʉna aperã Jesú ye quetire na ca-buioro caroaro ca-api majiñupʉ. To bairi yeri ocabʉtiri Jesú cʉ̃ ca-aniere aperãre na ca-buio netoñupʉ tunu. Cariape ca-buioyupʉ, Juan camajare cʉ̃ ca-bautisarique jetore ca-majii anibacʉ quena. 
ACT.18.26	To bairi uwirique manona judío maja na neñapo buerica wiipʉ Dio cʉ̃ ca-aniere ca-buioyupʉ. To bairi cʉ̃ ca-buiorijere apirã Aquila, Prisila cʉ̃ ca-ne aájuparã na ca-ani wiipʉ. Topʉ cʉ̃ ca-buionemo poñeñuparã Dio yere cʉ̃ ca-majiquetibatajere. 
ACT.18.27	Cabero Apolo Acaya na ca-ĩri yepapʉ aágʉ ca-baiyupʉ. Topʉ cʉ̃ cá-aágaro majiri Jesúre ca-apiʉjarã Éfeso macana topʉ cʉ̃ ca-ejapere cʉ̃ átinemorã ca-queti joo ucabojayuparã. Acaya macana Jesúre ca-apiʉjarãre, “Apolo topʉ cʉ̃ ca-ejaro caroaro cʉ̃ boca tʉjʉya,” ca-ĩi queti joo ucabojayuparã. Dio Acaya macanare na mai tʉjʉri cʉ̃ Macʉ Jesúre na ca-api nʉcʉbʉgoro na cá-ájupʉ. To bairi Apolo Acayapʉ ejaʉ to macanare caroaro tʉgooña ocabʉtiriquere na ca-buioyupʉ to bairo Jesúre ca-api nʉcʉbʉgorãre. 
ACT.18.28	Camaja na ca-apijoro judío majare na ca-ĩi neto ocabʉtiyupʉ. Dio ye quetire buiori maja tirʉmʉpʉ macana na ca-ucarica pũurire na iñoori, “Dio cʉ̃ ca-bejericʉ yoaro mani ca-yuuricʉ Jesúna ãmi,” na ca-ĩi buioyupʉ. Caroaro cariape na cʉ̃ ca-ĩi buio netoro apirã, “To bairo me ãa,” ca-ĩi majiquẽjuparã.
ACT.19.1	Apolo Acaya yepapʉ Corinto na ca-ĩri maca cʉ̃ ca-anitoye Pablo maca ʉ̃ta yucʉ watoapʉ ca-ani aáti wãpʉ aá, ca-ejayupʉ Efesopʉre. To eja, aperã Jesúre ca-apiʉjarãre na ca-bʉga ejayupʉ. 
ACT.19.2	Na bʉga eja:
ACT.19.2	—¿Jesúre cawama apiʉjarã mʉja ca-ano Espíritu Santo mʉja mena anigʉ cʉ̃ ca-ejarí? na ca-ĩi jeniñañupʉ.
ACT.19.2	—Jã mena ani ejaquetacʉmi. “Espíritu Santo ãcʉmi,” ca-ĩri wamere ca-apiñaquẽna jã ãa, cʉ̃ ca-ĩi yʉʉyuparã.
ACT.19.3	To bairo cʉ̃ na ca-ĩiro:
ACT.19.3	—¿Bautisa rotirã di wamere jã nʉcʉbʉgogarã ĩri mʉja ca-bautisa rotirí? na ca-ĩiñupʉ Pablo.
ACT.19.3	—Juan cʉ̃ ca-buiorijere api nʉcʉbʉgorã jã ca-bautisa rotiwʉ, cʉ̃ ca-ĩiñuparã.
ACT.19.4	To bairo cʉ̃ na ca-ĩiro:
ACT.19.4	—Juan camajare ca-bautisayupʉ, “Caroorije yʉ cá-átiere jʉtiritiri yʉ wajoagʉ,” cʉ̃ na ca-ĩiro. Na bautisaʉ, “Yʉ beropʉ anigʉmi apeĩ. Cʉ̃re cʉ̃ apiʉjaya,” ca-ĩi buionucuñupʉ Juan, na ca-ĩiñupʉ Pablo. —To bairo na cʉ̃ ca-ĩi buioricʉna ãmi Jesú ca-wamecʉcʉ, na ca-ĩiñupʉ.
ACT.19.5	To bairo na cʉ̃ ca-ĩiro, “Mani Ʉpaʉ Jesúre jã apiʉjagarã,” ĩirã ca-bautisa rotiyuparã. 
ACT.19.6	Cabero Pablo Diore na jenibojaʉ cʉ̃ wamore na rʉpoari bui ca-ñupeoyupʉ. To bairo na cʉ̃ cá-átona Espíritu Santo napʉre ca-rui ejayupʉ na mena ca-anipaʉ. Na mena cʉ̃ ca-ani ejari paʉna aperã ye mena ca-wadayuparã, ca-jʉgoye aperã yere ca-wada majiquetana anibana quena. Dio na cʉ̃ ca-buio majiori wame, cʉ̃ ye queti quenare ca-buioyuparã. 
ACT.19.7	Naa doce canacãʉna ca-añuparã.
ACT.19.8	Pablo ti macapʉ ãcʉ̃ itiarã muipua judío maja na neñapo buerica wiipʉ uwiricaro mano camajare na ca-buionucuñupʉ. Ʉpaʉ Dio cʉ̃ ca-anie quetire seeto na ca-buioyupʉ, na quena tiere na api nʉcʉbʉgoato ĩi. 
ACT.19.9	Jicãarã to bairo cʉ̃ ca-ĩi buiorijere bai botiori ca-apigaquẽjuparã. To bairi ti wiipʉ ca-neñaponucurãre Jesú cʉ̃ ca-aniere, “Ñuuqueti majuucõa ati wame,” ca-ĩi buioyuparã topʉ ca-ãna paarãacãre. To bairi Pablo na ca-buti weocoajupʉ. Ti wiipʉ ca-ãna jicãarã Jesúre ca-apiʉjarã jetore na ca-piiyupʉ. Na pii, Tirano ca-wamecʉcʉ ya wiipʉ buerica wiipʉ to canacã rʉmʉ to bairona ca-buionucuñupʉ tunu. 
ACT.19.10	To bairona pʉga cʉma ca-buio añupʉ. To bairi ti yepa Asia yepa macana ca-api peticoajuparã mani Ʉpaʉ Jesú cʉ̃ ca-aniere, judío maja quena, griego maja quena. 
ACT.19.11	Pablo ti macapʉ cʉ̃ ca-ano Dio ca-acʉori wameri cá-áti iñooñupʉ Pablo jʉgori. 
ACT.19.12	To bairi jicãarã jutii ajeri unie Pablo cʉ̃ ca-pañariquere ca-jee aánucuñuparã ca-riayecʉna, ca-wãtiacʉna tʉpʉre. Tiere na ca-jee ejarona ca-catícoanucuñuparã ca-riaye cʉtibatana. Ca-wãtia cʉtibatana quena ca-ñuucoajuparã wãtia na ca-buti weoro, Pablo cʉ̃ majuuna na tʉpʉ cʉ̃ cá-aáquetibato quena.
ACT.19.13+ACT.19.14	Aperã judío maja wãtiare ca-buu ree teñarã ca-añuparã na quena. Naa ca-añuparã Esewa ca-wamecʉcʉ punaa siete canacãʉna. Esewa judío yaʉ sacerdote maja ʉpaʉ ca-añupʉ. To bairi naa Jesúre ca-apiʉjaquẽna anibana quena Pablo cʉ̃ ca-ĩirore bairona mani Ʉpaʉ Jesú cʉ̃ ca-tutua netorije mena na quena wãtiare ca-buu reegabajuparã. To bairi wãti camajocʉpʉre ca-ãcʉ̃re:
ACT.19.13+ACT.19.14	—Pablo cʉ̃ ca-buio teñaʉ Jesú cʉ̃ ca-tutua netorije mena mʉre jã buti roti, cʉ̃ ca-ĩibajuparã wãtire.
ACT.19.15	To bairo cʉ̃re na ca-ĩiro wãti maca na ca-ĩiñupʉ:
ACT.19.15	—Jesúre cʉ̃ yʉ maji. Pablo quenare cʉ̃ yʉ maji. Mʉja maca mʉjaare yʉ majiquẽe. ¿Ñamarã mʉja ãtí mʉjaa? na ca-ĩiñupʉ wãti.
ACT.19.16	To bairo na cʉ̃ ca-ĩirona camajocʉ ca-wãticʉcʉ na quẽ netoʉ na buire na ca-bapa roca peayupʉ. To bairo na átiri na quẽ, na camiye, na jutii ca-tʉ̃ga woo reecõañupʉ. To bairo nare cʉ̃ cá-átona ti wiipʉ ca-ãnana jutii mana ca-ruti atʉ buti aájuparã. 
ACT.19.17	Ti macapʉ Efesopʉ ca-ãna to bairo ca-bairijere ca-queti api peticoajuparã. To bairi judío maja, judío maja ca-aniquẽna quena mani Ʉpaʉ Jesúre ca-tʉgooña nʉcʉbʉgoyuparã. 
ACT.19.18	To bairi Jesú ye quetire cawama apiʉjarã capaarã ca-jʉgoyepʉ caroorije na cá-átajere cumu na ca-ãnajere ca-buioyuparã. 
ACT.19.19	Capaarã to bairo ca-anibatana papera pũuri cumu ãnajere na ca-tʉjʉ buebata pũurire camaja na ca-tʉjʉ jooropʉ ca-joe reyuparã. ¿Noo cõo majuu ca-wapa cʉtaje to ãtí? ĩi majigarã ca-cõoñañuparã. To bairi na ca-cõoñaata ca-ajiyari tiiri pairo ca-wapacʉtie cincuenta mil cõo majuu ca-wapa cʉtaje ca-añupe na ca-joe reerique. 
ACT.19.20	To bairi mani Ʉpaʉ Jesú ye queti nipetiropʉ ca-jejayupe. To bairi cʉ̃re ca-apiʉjarã capaarã ca-aninemoñuparã. 
ACT.19.21	To bairo ca-bairo bero Pablo cʉ̃ yeripʉ ca-ĩi tʉgooñañupʉ: “Macedonia yepa, Acaya yepa aáteña peti yaparo Jerusalén'pʉ yʉ aácoagʉ. Topʉ aniri bero Romapʉ quenare yʉ tʉjʉ teñagʉ,” ca-ĩi tʉgooñañupʉ. 
ACT.19.22	To bairi cʉ̃re cá-átinemorã pʉgarãre na ca-joo jʉgoyeyeyupʉ Timoteore, Erastore Macedoniapʉre. Cʉ̃ maca Asia yepapʉ ca-tuacõañupʉ mai.
ACT.19.23	Pablo Efesopʉ mai cʉ̃ ca-ani paʉna camaja ca-punijini jʉgoyuparã, capaarã to macana Jesúre na ca-apiʉjaro maca. 
ACT.19.24	Jicãʉ Demetrio ca-wamecʉcʉ ca-añupʉ ca-punijinii. Caroaro ca-ajiyarijere plata ca-wame cʉtiere ca-paa quenoʉ ca-añupʉ. Ti maca macana na ca-ñuu bue nʉcʉbʉgoo Diana ca-wamecʉco cõ ca-aniere tie mena ca-weebojaʉ ca-añupʉ. Tiere aperãre átibojaʉ pairo ca-wapatanucuñupʉ. Aperã cʉ̃re bairona ca-paariquecʉna quena to bairona ca-wapatanucuñuparã. 
ACT.19.25	To bairi capaarã Jesúre na ca-apiʉjaro tʉjʉri Demetrio ti uniere ca-paarique cʉnare na ca-pii neoñupʉ. Na pii neo, oco bairo na ca-ĩiñupʉ:
ACT.19.25	—Caroaro mʉja maji. Tie mani ca-paarije mena caroaro mani wapata anicõa. 
ACT.19.26	Yucʉra Pablo camajare cʉ̃ ca-buio teñarijere mʉja api. “Weericarã maca cá-áti nʉcʉbʉgoparã me ãma,” ĩi buio teñanucumi. To bairo cʉ̃ ca-ĩi buio teñarijere mani ya maca Éfeso macana, Asia yepa macana quena capaarã apiʉjama, mani weericarã macare nʉcʉbʉgoquẽnana. 
ACT.19.27	Mani ye weerique maca to ca-wapa mano átigʉmi Pablo. To bairo quena mani ca-ñuu bue nʉcʉbʉgoo Diana caroao majuu cõre mani ca-ñuu bue nʉcʉbʉgori wii, “Wapa maa ati wii,” ĩigarãma. Yucʉacã Asia yepa macana, nipetiro yepa macana caroaro cõ áti nʉcʉbʉgonucuma. Pablo maca cʉ̃ ca-buiorije apirã cõre áti nʉcʉbʉgo janagarãma, na ca-ĩiñupʉ Demetrio.
ACT.19.28	To bairo cʉ̃ ca-ĩiro apirã seeto ca-awaja punijiniñuparã:
ACT.19.28	—¡Diana Éfeso macana mani cá-áti nʉcʉbʉgoo majuu caroao majuu ãmo! ca-ĩi awajayuparã.
ACT.19.29	Ti maca macana to bairo na ca-ĩi awajarijere apirã Éfeso maca nipetiropʉ ca-mawijia awajacoajuparã. To bairo ca-ĩi awajarãna Gayore, Aristarcore Macedonia macana Pablo mena cá-aáteñarãre na ñee, yoaro mee na ca-jeecoajuparã na neñaporica wii ca-pairi wiipʉ. 
ACT.19.30	Pablo quena cá-aágabajupʉ camaja nare na ca-ñee aáti wiipʉre, camaja topʉ ca-ãna capaarã nipetirãre ca-neñapo awajarãre na buiogʉ. Aperã Jesúre ca-apiʉjarã maca cʉ̃ cá-aá rotiquẽjuparã, mʉ jĩaborãma ĩirã. 
ACT.19.31	Aperã quena Asia yepa macana ʉparã, cʉ̃ bapa ca-ãnana cʉ̃ ca-queti jooyuparã: “Camaja na ca-awaja neñapori wiipʉ jãaqueticõaña. Mʉ jĩarema,” cʉ̃ ca-queti jooyuparã. 
ACT.19.32	Topʉ ca-neñaporã noo na ca-boorijena ca-ĩi awajacõañuparã. Aperã ricati, aperã quena ricati noo na ca-boorijerena ca-ĩi awaja mecʉcõañuparã. “Oco bairo ĩri mani neñaporã,” ca-ĩi majiquẽjuparã. 
ACT.19.33	To bairi jicãarã judío maja ti wiipʉ ca-neñaporã mena macana na yaʉ Alejandro ca-wamecʉcʉre camaja cʉ̃re na ca-tʉjʉropʉ cʉ̃ ca-tu roca jooyuparã, ca-awaja punijinirãre nare cʉ̃ buioato ĩirã. Cʉ̃ maca wamo mena na ca-janaoñupʉ. “Jãa judío maja jã bai buiyequẽe. Pablo cʉ̃ ca-buio teñarije jã ya wame me ãa,” ca-ĩigabajupʉ. 
ACT.19.34	Ca-ĩi awaja punijinirã maca, “Judío yaʉna ãmi. Dianare áti nʉcʉbʉgoquẽcʉmi,” ca-ĩi tʉjʉ majicõañuparã. To bairo cʉ̃ ĩi tʉjʉ majiri:
ACT.19.34	—¡Diana Éfeso macana mani cá-áti nʉcʉbʉgoo majuu caroao majuu ãmo! ca-ĩi awajanemoñuparã tunu. Pʉga hora cõo to bairona ca-ĩi awaja mecʉñuparã.
ACT.19.35	Cabero jicãʉ ti maca ʉpaʉ na ca-ĩi awaja jana rotiyupʉ. Na janaori oco bairo na ca-ĩiñupʉ:
ACT.19.35	—Ati maca macana Diana caroao majuure cõ áti nʉcʉbʉgorica wiire ca-coterã mani ãa. Cõre bairo ca-bauo ʉ̃ta weerico ʉmʉrecóopʉ ca-ãnaco ca-rui atácore ca-cote nʉcʉbʉgorã mani ãa ati maca macana. Camaja nipetirã tiere majima. 
ACT.19.36	Jicãʉ maca, “To bairo me ãa,” ĩi majiquẽcʉmi. To bairi ĩi awaja punijiniqueticõaña. Caroaro tʉgooña jʉgoyeyeya mʉja ca-ñeericarãre na mʉja cá-átipere. 
ACT.19.37	Mani ca-ñuu bue nʉcʉbʉgori wii macaje apeye unie ca-jee rutiricarã me ãma. Mani yao Dianare, mani cá-áti nʉcʉbʉgoore rooro ca-ĩirã me ãma. Jocarã majuuna na ñeeri atopʉ na mʉja jee ajupa. 
ACT.19.38	To bairi Demetrio, aperã cʉ̃re bairo ca-paariquecʉna, “Rooro cá-ána ãma,” na ca-ĩi punijiniata ʉparã tʉpʉ jues majare nare na buiora aáparo. Topʉ jeto ca-quenoope ãa tiere. 
ACT.19.39	Ape wame quena mʉja ca-ĩigari wame to ca-ãmata ati maca macana ʉparã na ca-neñapori paʉ na ĩi buioya. 
ACT.19.40	Yucʉacã atie ĩi awaja punijiniriquere apirã romano maja ʉparã, “Manire bai netoo reegarã ánama,” mani ĩirema. Jocarãna mʉja awaja punijinicõa. To bairi romano maja ʉparã na ca-wadajãata dope bairo mani ĩi yʉquetiborã, na ca-ĩiñupʉ Éfeso macana ʉpaʉ.
ACT.19.41	To bairo ĩi yaparo, “To cõona ãa,” cʉ̃ ca-ĩiro apirã ca-buti aájuparã na ya wiiripʉ aána yua.
ACT.20.1	Tie to bairo na ca-awaja punijiniro bero Pablo na ca-pi jooyupʉ Jesúre ca-apiʉjarãre. Na pijo, tʉgooña ocabʉtiriquere na buio, “Meere aácʉ yʉ áa,” na ĩi, cá-aácoajupʉ yua Macedonia yepapʉ aácʉ. 
ACT.20.2	Ti yepa macá macaripʉ neto aácʉ to macana Jesúre ca-apiʉjarãre yeri tʉgooña ocabʉtirique na ca-buioyupʉ. Cabero cá-aácoajupʉ Grecia yepapʉ. 
ACT.20.3	Topʉ itiarã muipua ca-tuayupʉ. Cabero Siria yepapʉ cumua mena cʉ̃ cá-aágari paʉna, “Judío maja mʉre jĩagarã áama,” aperã na ca-buioro ca-queti apiyupʉ. To bairi, “Maapʉna yʉ cá-atá wãapʉna yʉ tunucoagʉ,” ca-ĩi tʉgooñañupʉ. To bairo ĩi tʉgooñaʉ Macedonia yepapʉ cʉ̃ cá-atá wãpʉ ca-tunu neto aájupʉ. 
ACT.20.4	Cʉ̃ cá-aáto cʉ̃ mena cá-aámi Berea macacʉ Sópate ca-wamecʉcʉ. Tesalónica macana Segundo, Aristarco jãa cá-aáma na quena. Derbe macacʉ Gayo ca-wamecʉcʉ, apeĩ Timoteo, aperã pʉgarã Asia macana Tíquico, Trófimo jãa cá-aáma. 
ACT.20.5	To canacãʉna cá-aáma Pablo mena Filipopʉ ca-ãnana. Yʉ quena Lucas Filipopʉ ca-ãnacʉ Pablo mena yʉ cá-aápʉ. To bairi na maca jã jʉgoye cá-aátana Troas na ca-ĩri macapʉ jã ca-yuuyupa. 
ACT.20.6	Jã quena Pablo mena Filipopʉ ca-ãnana pan levadura na ca-ĩrije ca-ajuya manie ca-wauaquẽtiere na ca-ʉgari rʉmʉ boje rʉmʉ bero jã cá-aápʉ cumua mena. Jicã wamo canacã rʉmʉ aána na jã ca-emʉ ejawʉ Troapʉ jã jʉgoye ca-ejaricarãre. Topʉre jicã semana jã ca-tua wʉ.
ACT.20.7	Domingo rʉmʉ canaiori paʉ ca-ano jã ca-neñapowʉ, Jesú manire cʉ̃ cá-átibojarique tʉgooñari, pan ʉgarica rupaare bate ʉgagarã. To bairo jã cá-áti neñapori paʉ Pablo ape rʉmʉ cʉ̃ ca-butiparo jʉgoye Jesú ye quetire jã ca-buiowĩ. Yoaro ca-wadawĩ. Ñami recomacapʉ ca-buio ejoowĩ.
ACT.20.8+ACT.20.9	Pʉga arʉa buipʉ ca-ani paʉpʉre jã ca-neñapowʉ. Ti arʉapʉre capee jĩa bujurique ca-ãmʉ. Jicãʉ cawamaʉ Eutico ca-wamecʉcʉ ti arʉa tʉjʉrica jopepʉna ca-ruiwĩ. Eutico yoaro Pablo cʉ̃ ca-buiorijere apibacʉ seeto ca-wʉgoa ejawĩ. Wʉgoa ejabacʉ ca-cani pua ñaacoa rui amí ti arʉapʉ jõ buipʉ ca-ãnacʉ yepapʉ. Ti arʉapʉ ca-ãnana cʉ̃ ca-ñaa rui aáto tʉjʉrã rui aá, ca-riaricʉpʉre cʉ̃ ca-tu wamʉo ropowã. 
ACT.20.10	Pablo quena na ʉja rui aá, cʉ̃ ne wamʉo nʉco, cʉ̃ pabario, oco bairo na ca-ĩiwĩ:
ACT.20.10	—Tʉgooñarique paiqueticõaña. Catíbʉjami, na ca-ĩiwĩ.
ACT.20.11	To bairo baii ca-tunucoa wamʉ aámi Pablo ti arʉapʉna tunu. Tunu wamʉ eja, pan ʉgarica rupaare joo bate, ʉga, yoaro ca-wadanemowĩ. Ca-wada bujucoami. Ca-bujuro to cõona cá-aácoami. 
ACT.20.12	To bairi topʉ ca-ãnana Eutico ca-riaricʉre cʉ̃ ca-catíro tʉjʉrã wariñuuri cʉ̃ ya wiipʉ ca-ne aáma.
ACT.20.13	Cabero, “Yʉ jʉgoye aánaja mʉjaa cumua mena. Yʉ maca maapʉ yʉ aágʉ,” jã ca-ĩiwĩ Pablo. To bairi ti maca Troapʉ ca-ãnana cumua mena jã cá-aápʉ Aso na ca-ĩri macapʉ, topʉ Pablore cʉ̃ boca tʉjʉgarã. 
ACT.20.14	Asopʉ jã ca-ejaro Pablo jã ca-boca tʉjʉwĩ maapʉ cá-aátacʉ. Topʉ ca-ãnacʉ jã cá-aáti cumuapʉ jã mena ca-eja jãawĩ, jã mena aácʉ. To bairi jã cá-aápʉ tunu Mitilene ca-wamecʉti macapʉ. 
ACT.20.15	Topʉ eja, ape rʉmʉ jã ca-neto aápʉ Quío ca-wamecʉti poa yucʉ poa tʉpʉ. Ape rʉmʉ aá, jã ca-ejawʉ Samo na ca-ĩri poa yucʉ poapʉ. To neto aá, jã ca-ejawʉ Trojilio ca-wamecʉti macapʉ yua. Topʉ jã ca-caniwʉ. Cani, ape rʉmʉ aá, jã ca-ejawʉ Mileto ca-wamecʉti macapʉ. 
ACT.20.16	Asia yepapʉ yoaro anigaquẽcʉ, “Cariapena Éfeso macápʉre mani netocoa aána,” ca-ĩiwĩ Pablo. Ca-patowãcabʉjawĩ, Pentecosté na ca-ĩri boje rʉmʉ ca-ano Jerusalén macápʉre anigʉ.
ACT.20.17	Miletopʉ ãcʉ̃na Éfeso macanare Jesúre ca-apiʉjarãre na ca-jʉgo ánare na ca-queti joowĩ Pablo. “Topʉre yʉ aáquẽe. Atopʉre atíri yʉ wadapenirã ajá,” na ca-ĩi queti joowĩ. 
ACT.20.18	Cʉ̃ tʉpʉ na ca-ejaro oco bairo na ca-ĩiwĩ Pablo:
ACT.20.18	—Caroaro mʉja maji mʉjaa mʉja tʉpʉ ãcʉ̃ mʉja ya yepa Asia yepapʉ yʉ cá-áti teñaepere. 
ACT.20.19	Mani Ʉpaʉ Jesú cʉ̃ ca-rotirije ácʉ, “Yʉ majuuna caroaro ca-majii yʉ ãa aperã netoro,” yʉ ca-ĩi tʉgooñaquẽpʉ Jesú ye quetire buioʉ. Camaja Jesúre na ca-apiʉjaquẽto yʉ ca-tʉgooñarique pai otinucuwʉ. Judío maja yʉre na ca-jĩagaro yʉ ca-popiye tamuonucuwʉ. 
ACT.20.20	Nipetiri wame mʉja ca-majipa wamere mʉjaare yʉ ca-ĩi buio janaquẽpʉ. Nipetirore mʉjaare yʉ ca-ĩi buionucuwʉ mʉja ca-neñapori paʉ. Mʉja wiiripʉ quenare to bairona mʉjaare yʉ ca-ĩi buionucuwʉ. 
ACT.20.21	Judío majare, judío maja ca-aniquẽna quenare, “Caroorije mʉja cá-átiere jʉtiriticõari wajoaya. Yeri wajoari mani Ʉpaʉ Jesucristore cʉ̃ apiʉjaya,” camaja nipetirãre atiere yʉ ca-ĩi buionucuwʉ. 
ACT.20.22	Yucʉra aácʉ yʉ áa Jerusalén'pʉ Dio Espíritu Santo yʉ cʉ̃ ca-rotiro mena. Topʉ dope bairo yʉre baigaro yʉ ĩi tʉgooña majiquẽe baii pʉa. 
ACT.20.23	Oco bairo jetore yʉ maji: To canacã macapʉ yʉ cá-aáti macari cõona Espíritu Santo, “Presopʉre mʉre joo, mʉ popiyeyegarãma,” yʉ ĩi buio jʉgoyeyenucumi. 
ACT.20.24	To bairo yʉre na ca-popiyeyepe, yʉ na ca-jĩape to ca-anibato quena yʉ tʉgooñarique paiquẽe. Yʉ cá-átipe mani Ʉpaʉ Jesú yʉ cʉ̃ cá-áti rotiriquere yʉ cá-áti yaparope macare yʉ tʉgooñanucu. Dio camajare na mai tʉjʉri na cʉ̃ ca-netoope tie quetire yʉ ca-buio rotimi. Tiere yʉ cá-átipe jetore yʉ tʉgooñanucu.
ACT.20.25	’Mʉja tʉpʉ ãcʉ̃pʉ Dio yere yʉ ca-buio teñanucuwʉ. Yucʉacã yʉ mʉja tʉjʉnemoquetigarã, yʉ ĩi tʉgooña. 
ACT.20.26+ACT.20.27	Nipetiro Dio ye quetire mʉjaare yʉ ca-ĩi buiowʉ. To canacã wame mʉjaare Dio yʉ cʉ̃ ca-buio rotiri wamere uwiquẽcʉna yʉ ca-ĩi buionucuwʉ. To bairi mʉja yaʉ jicãʉ Jesúre apiʉjaquẽcʉna cʉ̃ ca-yajiata yʉ ye bui me anigaro. Cʉ̃ majuuna cʉ̃ ca-api ʉjaquetaje wapa baigʉmi. 
ACT.20.28	Mʉja majuu caroaro ãña. Jesú cʉ̃ ca-boori wame jeto átigarã Jesúre ca-apiʉjarãre ca-jʉgo átiparãre mʉjaare ca-cũuñupi Dio Espíritu Santo. Naa caroorije na cá-átie wapa na quenare cʉ̃ ca-rií yajibojaro cʉ̃ punaa cʉ̃ ya poa macana ãma Jesúre ca-apiʉjarã nipetirã mani mena. To bairi nuuricarã oveja na ca-ĩirã nare ca-cotei caroaro cʉ̃ ca-coterore bairona Diore ca-apiʉjarãre caroaro na jʉgo ája. 
ACT.20.29	Yʉ cá-aáto bero aperã maca ca-ĩitorã atígarãma, mʉja mena anigarã. Yaia ca-uwiorã oveja nuuricarãre na ca-jĩa ʉga rooye tuurore bairona Jesúre ca-apiʉjarãre na wadajã rooye tuugarãma ca-ĩitorã. 
ACT.20.30	Jicãarã mʉja ya poa macana anibana quena ape wame ricati ca-ĩitorijere buiogarãma, Jesúre ca-apiʉjarã jã ca-buiorije macare na apiʉjaato ĩirã. 
ACT.20.31	To bairi caroaro tʉgooña majiña, ĩitoriquere jã apiʉjare ĩirã. Itia cʉma mʉja mena yʉ ca-ãnajere tʉgooñaña. Mʉja ca-baipere oti tʉgooñarique mena caroaro mʉja nipetirãre yʉ ca-buionucuwʉ.
ACT.20.32	’Yucʉra yua mʉjaare yʉ jeniboja Diore, mʉjaare tʉgooña tutuarique buiori mʉjaare cʉ̃ ca-coteparore bairo ĩi. Camaja cʉ̃ ca-mai tʉjʉrije quetire apirã mʉja yeri ocabʉtigarã. Dio, “Yʉ ca-bejerãre caroare na yʉ joogʉ,” cʉ̃ ca-ĩricarore bairona mʉja átibojagʉmi. 
ACT.20.33	Yʉa aperã na ca-cʉgorijere niyeru, apeye unie, jutii yʉ ca-boo tʉjʉquetinucuwʉ. 
ACT.20.34	Caroaro mʉja maji. Yʉ majuuna yʉ ca-paa wapata cʉgonucuwʉ apeye unie, ʉgarique yʉ ca-cʉgopere, yʉ mena cá-aáteñarã na ca-cʉgope quenare. 
ACT.20.35	Yʉ majuuna to bairo caroaro paari, “Aperãre ca-bopacoorãre na cá-átinemope ãa,” mʉjaare yʉ ca-ĩi majiowʉ. Mani Ʉpaʉ Jesú cʉ̃ ca-ĩriquere tʉgooñaña: “Apeyere ca-joʉ macare ca-jei netoro wariñuugʉmi,” ca-ĩi buiowĩ Pablo Éfeso macana Jesúre ca-apiʉjarãre na ca-jʉgo ánare.
ACT.20.36	To bairo na ĩi yaparo Pablo nipetirãre na jʉgo ejacumu ejari Diore na ca-jʉgo jeni nʉcʉbʉgowĩ. 
ACT.20.37+ACT.20.38	Diore jeni nʉcʉbʉgo yaparo seeto mairique mena Pablore cʉ̃ pabario átiri cʉ̃ cá-aátiere cʉ̃ ca-buio tʉjawã. “Yucʉacã yʉ mʉja tʉjʉnemoquetigarã. Yʉ bauquetigʉ. Aácʉ yʉ bai,” na cʉ̃ ca-ĩrijere apiri ca-otiwã, tʉgooñarique paibana. To cõona cumuapʉ cʉ̃ ca-cũu joora aáma yua.
ACT.21.1	Éfeso macanare na aátaje uí yaparo cumuapʉ jeeyo, jã cá-aápʉ. Aána cariapena jã ca-peña ejawʉ Cos ca-wamecʉti macapʉ. Topʉ cani, ape rʉmʉ jã cá-aápʉ Roda ca-wamecʉti poa yucʉ poapʉ. Topʉ ca-caniricarã tunu ape rʉmʉ Pátara ca-wamecʉti macapʉ jã ca-ejawʉ. 
ACT.21.2	Tona jã cá-atí jʉgorica cumuapʉ cá-atána jã ca-peni jãawʉ ape cumuapʉ Fenicia tʉpʉ cá-aáti cumuapʉ. Ti cumuapʉ jã cá-aápʉ. 
ACT.21.3	Aána Chipre na ca-ĩri poa yucʉ poare jã ca-tʉjʉ neto aápʉ, cacõ nʉgoa cʉti nʉgoa maca. Neto aá, Siria ca-wamecʉti yepapʉ jã ca-ejawʉ. Topʉre ejarã Tiro ca-wamecʉti macapʉre jã ca-ma aápʉ yua. Ti cumua macana apeye na ca-jeeyo atájere ti macapʉre ca-cũgawã. To bairi jã quena jã ca-ma aápʉ. 
ACT.21.4	Topʉ to macana Jesúre ca-apiʉjarãre jã ca-bʉga ejawʉ. Jicã semana na mena jã ca-tua wʉ. Ca-baipere Dio Espíritu Santo na cʉ̃ ca-majioro, “Jerusalén'pʉre aáqueticõaña. Mʉ jĩarema,” Pablore cʉ̃ ca-ĩiwã. 
ACT.21.5	To bairo na ca-ĩrije to ca-anibato quena na jã ca-yʉʉquẽpʉ. To canacã rʉmʉna jã anigarã jã ca-ĩricaro cõo ca-petirona jã cá-aápʉ tunu. Na nipetirã, na nʉmoa romiri, na punaa quena jã ca-cũu joowã petapʉ. Jã nipetirã paputiropʉ ejacumuri Diore jã ca-jeniwʉ. 
ACT.21.6	Diore jeni yaparo na aátaje uí, cumuapʉ jeeyo yaparo jã ca-eja jãawʉ. Jã ca-eja jãaro na maca na wiiripʉ ca-tunucoama yua.
ACT.21.7	To bairi jã cá-aápʉ Tolemaida ca-wamecʉti macapʉre. Topʉ Jesúre ca-apiʉjarãre na ñuu roti, jicã rʉmʉ na mena jã ca-tua wʉ. 
ACT.21.8	Ape rʉmʉ to ca-ãnana jã cá-aápʉ tunu. Aána jã ca-ejawʉ Cesarea ca-wamecʉti macapʉre. Ejarã Felipe Dio ye quetire ca-buio teñaʉ ya wiipʉre jã ca-ejawʉ. Cʉ̃ tʉpʉ jã ca-ãmʉ. Ca-jʉgoyepʉre Jerusalén'pʉ siete canacãʉna ʉgarique ca-bopacoorãre ca-ricawobojaparãre na ca-bejericarã mena macacʉ ca-añupʉ Felipe. 
ACT.21.9	Cʉ̃ punaa romia bapari canacão ca-cʉgowĩ ca-manapʉa mana, caʉmʉa mena ca-aniñaquẽna. Dio ye quetire ca-buiorã ca-ãma. 
ACT.21.10	Yoabʉjaroacã jã ca-ano bero jicãʉ Judea yepapʉ ca-ãnacʉ ca-ejawĩ Agabo ca-wamecʉcʉ. Cʉ̃ quena Dio ye quetire ca-buioʉ ca-ãmi. 
ACT.21.11	To bairi Agabo jã tʉpʉ eja, Pablo ya wẽere wẽarica wẽere ne átiri cʉ̃ majuuna cʉ̃ wamori, cʉ̃ rʉpori jia:
ACT.21.11	—Dio Espíritu Santo oco bairo yʉ ĩmi, ca-ĩiwĩ. —“Ati wẽe yʉre ca-jiarore bairona ati wẽe ʉpaʉre ñeeri jia tugarãma judío maja Jerusalén macana. Cʉ̃ ñee jia tu, judío maja ca-aniquẽnare cʉ̃ joogarãma, cʉ̃ popiyeyeya ĩirã,” yʉ ĩmi Dio Espíritu Santo, ca-ĩiwĩ Agabo.
ACT.21.12	To bairo jã cʉ̃ ca-ĩiro apirã jã quena, Cesarea macana quena Pablore:
ACT.21.12	—Jerusalén'pʉ aáqueticõaña, seeto cʉ̃ jã ca-ĩibapʉ otirique mena.
ACT.21.13	To bairo cʉ̃ jã ca-ĩrije to ca-anibato quena:
ACT.21.13	—¿Nope ĩirã to bairona yʉre ca-baipere tʉgooñarique pairi mʉja otití? To bairo ĩirã yʉ macare yʉ ca-tʉgooñarique pairo yʉre mʉja ĩi. Jesú yere yʉ ca-buiorije wapa presopʉ yʉre na ca-jooro, yʉre na ca-jĩa rocaata quena, to bairo yʉ na cá-átie to ca-anibato quena wariñuurique mena yʉ baigʉ, ca-ĩiwĩ Pablo.
ACT.21.14	To bairo cʉ̃ ca-ĩiro jã ca-janawʉ, dope bairo cʉ̃ ĩi mata majiquetibana, Dio cʉ̃ ca-boori wame to baiato ĩirã.
ACT.21.15	To bairo ca-bairo bero jã ye quenoo tʉja, jã cá-aácoapʉ Jerusalén'pʉ aána. 
ACT.21.16	Jicãarã Cesarea macana Jesúre ca-apiʉjarã jã mena cá-aáma. Jã mena aá, Manasón ca-wamecʉcʉ tʉpʉ jã ca-bapacʉti cũu joowã, Jerusalén'pʉ ãnaa cʉ̃ ya wiipʉ jã ca-aniparore bairo. Manasón Chipre na ca-ĩri poa yucʉ poa macacʉ ca-ãmi. Yoaro Jesúre ca-apiʉjaricʉ ca-ãmi cʉ̃a.
ACT.21.17	Jerusalén'pʉ jã ca-ejaro Jesúre ca-apiʉjarã wariñuurique mena jã ca-boca tʉjʉwã. 
ACT.21.18	Jã ca-ejari rʉmʉ bero macá rʉmʉ Pablo jãa jã cá-aápʉ Jacobo tʉpʉ. Jesúre ca-apiʉjarãre ca-jʉgo ána nipetirã topʉ ca-ãma. 
ACT.21.19	Topʉ eja, na ñuu roti, Pablo na ca-ĩi buiowĩ judío maja ca-aniquẽna tʉpʉ Jesú ye quetire cʉ̃ ca-buio teñariquere. Topʉ Dio cʉ̃ cá-átaje quenare cʉ̃pʉre Dio cʉ̃ ca-ano na ca-ĩi buiowĩ. Pablo cʉ̃ cá-aá teñaricarã tʉpʉ cʉ̃ jʉgori Dio cʉ̃ cá-átaje na ca-ĩi buiowĩ to canacã wamere. 
ACT.21.20	To bairo tiere na cʉ̃ ca-ĩi buiorijere apirã Diore ca-ĩi wariñuuwã. Cabero oco bairo Pablore cʉ̃ ca-ĩiwã:
ACT.21.20	—Jã yaʉ, meere mʉ maji, capaarã majuu judío maja Jesúre ca-apiʉjarã ãma. Cʉ̃re ca-apiʉjarã anibana quena Moisé tirʉmʉpʉ macacʉ cʉ̃ ca-rotirique quenare seeto áti nʉcʉbʉgo rotinucuma naa. 
ACT.21.21	Aperã maca nare oco bairo na ĩi wadama: “Ñuuquẽemi Pablo. ‘Judío maja aperã tʉpʉ ca-ani baterãre Moisé cʉ̃ ca-rotiriquere átiqueticõaña,’ na ĩimi. Na punaare circuncisión átaje quenare, mani judío maja mani cá-áti anie quenare áti rotiquetinucumi Pablo,” na ĩi wadanucuma, cʉ̃ ca-ĩi buiowã Pablore. 
ACT.21.22	—Atopʉ mʉ ca-ejarijere queti apigarãma. To bairi ¿dope bairo mʉ átigatí mʉa? cʉ̃ ca-ĩi jeniñawã Pablore. 
ACT.21.23	—Oco bairo mʉ cá-ápata ñuugabapa. Jã mena macana caʉmʉa bapari canacãʉ ape wame, “Oco bairo jã átigarã,” Diore cʉ̃ ca-ĩricarã ãma. 
ACT.21.24	Moisé cʉ̃ ca-rotirica wamere bairona áama. “Meere jã átigarã,” Diore jã ca-ĩricarore bairo jã áti yaparo ĩirã, “Caroarã ãma,” Dio jã cʉ̃ ca-ĩi tʉjʉparore bairo ĩirã waibʉcʉrãre joe buje mʉgogarãma. Yaparo, na poa jua rotigarãma. To bairi mʉ quena na mena Dio wiipʉre aácʉja, nare bairona átigʉ. Diore na ca-joopere mʉ majuuna na joo wapayebojaya. To bairo mʉ cá-áto tʉjʉrã, “Jocarãna, ‘Pablo ñuuquẽemi,’ mani ĩima,” mʉ ĩigarãma. “Cʉ̃ quena caroaʉ, Moisé cʉ̃ ca-rotiriquere ca-nʉcʉbʉgoʉ ãmi,” mʉ ĩi majigarãma yua, cʉ̃ ca-ĩi buiowã Pablore. 
ACT.21.25	—Jesúre ca-apiʉjarã judío maja ca-aniquẽna macare, meere ca-jʉgoyepʉ papera pũuropʉ jã ca-tʉgooñari wamere na cá-átiparore bairo na jã ca-queti joowʉ. “Weericarã Dio ca-aniquẽnarena aperã na cá-áti nʉcʉbʉgorãre waibʉcʉ riire na ca-baje jeni bʉgarijere ʉgaqueticõaña. Waibʉcʉrã na riíre ʉgaqueticõaña. Waibʉcʉrã wamʉa wãia jurericarã rií reequetanare ʉgaqueticõaña. Cá-áti epericarã cʉtiqueticõaña.” To cõo canacã wamerena tiere na jã ca-ĩi queti uca joowʉ, ca-ĩiwã Pablore.
ACT.21.26	To bairi ape rʉmʉ bapari canacãʉ ca-ãna na mena Dio wiipʉre cá-aámi Pablo. Dio wiipʉre aá, na cá-átore bairona, “Caroaʉ ãmi,” Dio yʉre cʉ̃ ca-ĩi tʉjʉparore bairo ĩi cá-ámí Pablo. Dio wii macacʉ sacerdotere, “Jicã semana apeye uniere jã átigarã, Dio, ‘Caroarã ãma,’ jã cʉ̃ ca-ĩi tʉjʉparore bairo ĩirã,” cʉ̃ ca-ĩiwĩ Pablo. “Jã ca-ani tʉjari rʉmʉ ca-ano mani judío maja mani cá-átinucurore bairo waibʉcʉrã jã jĩa joe buje mʉgogarã, Diore jã cá-áti nʉcʉbʉgorijere iñoorã,” ca-ĩiwĩ Pablo Dio wii macacʉ sacerdotere.
ACT.21.27	To bairo na ca-bairi semana ca-petiparo jʉgoyeacã aperã judío maja Asia yepa macana Pablore ca-tʉjʉwã Dio wiipʉ cʉ̃ ca-ano. Cʉ̃ tʉjʉrã to macanare na ca-wadajãwã, Pablore cʉ̃ na punijiniato ĩirã. To bairi cʉ̃ punijiniri cʉ̃ ca-ñeewã. Cʉ̃ ñee, oco bairo ca-ĩi awajawã:
ACT.21.28	—Jã yarã Israel maja, jã átinemorã ajá. Anina ãmi nipetiropʉ ca-buio teña rooye tuʉ. “Judío maja ñuuquẽema. Moisé cʉ̃ ca-rotiriquere cá-áti nʉcʉbʉgoquetipe ãa. Ati wii Dio wii wapa maa,” ĩi buio teñanucumi. To bairo quena griego majare ati wii caroaro jã cá-áti nʉcʉbʉgori wiipʉre na ca-jʉgo jãawĩ. To bairo na jʉgo baii cawatoa ca-ani wiire na jʉgo baiire bairo baimi. Judío maja ca-aniquẽnare atopʉre na ca-jãa rotiquetipe ãa, ca-ĩi awajawã.
ACT.21.29	Atie jʉgoye Trófimo judío majocʉ ca-aniquẽcʉre, Éfeso macacʉre Pablo Jerusalén'pʉre cʉ̃ ca-bapacʉto ca-tʉjʉyuparã. To bairi, “Cʉ̃rena mani cá-áti nʉcʉbʉgori wiipʉre cʉ̃ jʉgo jãaricʉmi Pablo,” ca-ĩi tʉgooñañuparã cʉ̃ ca-tʉjʉricarã. 
ACT.21.30	To bairi Pablore na ca-ĩi awaja punijinirijere apirã Jerusalén macana nipetirã cʉ̃ ca-punijiniñuparã. To bairi punijiniri atʉ jãa eja, Pablore cʉ̃ ñe buu joori to cõo ti wii joperire ca-bipewã, cʉ̃ mani ca-quẽro Dio wiipʉ tunu ruti jãaremi ĩirã. 
ACT.21.31	Pablore cʉ̃ jĩagarãpʉ cá-átibama. To bairo cʉ̃ na cá-átigari paʉna aperã polisía maja ʉpaʉre cʉ̃ ca-buiora aáma: “Nipetirã ati maja Jerusalén macana awaja punijinirã áama,” ca-ĩi buioyuparã polisía maja ʉpaʉre. 
ACT.21.32	Tie quetire apii nemoo cʉ̃ yarã polisía majare cʉ̃ mena macana ʉparã quenare na pii, na ca-jʉgo atʉ aámi na tʉpʉ. Na ca-atʉ ejaro tʉjʉrã Pablore cʉ̃ ca-quẽ anibatana cʉ̃ ca-quẽ janacõawã. 
ACT.21.33	To bairi polisía maja ʉpaʉ Pablo tʉpʉ eja, cʉ̃ mena macanare na ñee rotiri na ca-jia tu rotiwĩ pʉga wẽe come wẽeri mena Pablore. To bairo na roti, camajare:
ACT.21.33	—¿Ñamʉ cʉ̃ ãtí? ¿Ñeere cʉ̃ áatí cʉ̃a? na ca-ĩi jeniñawĩ.
ACT.21.34	To bairo na cʉ̃ ca-ĩi jeniñaro camaja maca ricati, aperã maca ape wame ricati ca-ĩi awajayuparã. To bairo ricati jeto na ca-ĩi awaja ajuro polisía maja ʉpaʉ cariape ca-api majiquẽmi. To bairi polisía ya wiipʉre na ca-ne aá rotiwĩ. 
ACT.21.35+ACT.21.36	Pablore cʉ̃ na ca-ne aáto na camaja capaarã na ca-ʉjawã. Nare ca-ʉjarã, “Cʉ̃ mani jĩa rocacõato,” seeto ca-ĩi awaja mecʉ punijini ʉjawã. To bairi polisía ya wii jope tʉ wamʉricaro ejarã polisía maca Pablore cʉ̃ ca-ne mʉgo tu peocõawã, wiipʉ cʉ̃ jõogarã, camaja cʉ̃ na jĩa rocaqueticõato ĩirã.
ACT.21.37	Ti wiipʉ Pablore cʉ̃ na ca-jõogari paʉ majuu Pablo polisía ʉpaʉre griego ye mena:
ACT.21.37	—Jicã wame mʉ yʉ ĩiga, cʉ̃ ca-ĩiñupʉ.
ACT.21.37	To bairi tie mena cʉ̃ ca-wadaro apii polisía maja ʉpaʉ maca:
ACT.21.37	—¿Griego yere mʉ majití? 
ACT.21.38	Baiyupa tirʉmʉacã Ejipto macacʉ, Roma macana ʉparãre na mani jĩa netocõarã ĩi, ¿mʉ yarãre na ca-jʉgo quẽricʉ mee mʉ ãtí mʉa? ¿Na quẽ netogʉ ca-ñee unie manopʉ bapari canacã mil majuu ca-ãnare na ca-neoricʉ mee mʉ ãtí? cʉ̃ ca-ĩi jeniñañupʉ polisía maja ʉpaʉ Pablore.
ACT.21.39	To bairo cʉ̃ ca-ĩiro:
ACT.21.39	—Cʉ̃ mee yʉ ãa, cʉ̃ ca-ĩi yʉʉyupʉ Pablo. —Judío majocʉ yʉ ãa, Tarso ca-wamecʉti maca macacʉ yʉ ãa. Cilicia yepapʉre ca-ani majuuri maca ãa Tarso. To bairi ati majare na yʉ buioga, ca-ĩiñupʉ Pablo.
ACT.21.40	To bairo cʉ̃ ca-ĩiro polisía maja ʉpaʉ:
ACT.21.40	—Jaʉ. Na buioya, cʉ̃ ca-ĩiñupʉ.
ACT.21.40	To bairi Pablo wamʉricaro bui tʉjʉnucuri cʉ̃ wamo mena na ca-jana rotiwĩ, janaña na ĩi. Na ca-janaro hebreo ye mena oco bairo na ca-ĩi wadawĩ:
ACT.22.1	—Yʉ yarã, yʉ ca-bai bui cʉtiquẽtiere mʉjaare yʉ ca-ĩi buiorore yʉ apiya.
ACT.22.2	To bairi Pablo na ye hebreo ye mena na cʉ̃ ca-wadaro apirã to cõona ca-jana peti majuucõama yua.
ACT.22.3	—Yʉa judío yaʉ yʉ ãa, na ca-ĩiwĩ Pablo. —Cilicia yepapʉ Tarso ca-wamecʉti macapʉ ca-buiaricʉ yʉ ãa. Topʉ ca-buiaricʉ anibacʉ quena ati macapʉ Jerusalén'pʉ yʉ ca-bʉtiwʉ. Gamalié ca-wamecʉcʉ mena ca-buericʉ yʉ ãa. Mani ñicʉ jãare Moisé cʉ̃ ca-rotirique nipetiro caroaro yʉ ca-bue peocõawʉ yʉa. Yucʉre Dio cʉ̃ ca-rotiriquere mʉja cá-átinucurore bairona yʉ quena yʉ cá-átinucubapʉ cʉ̃ ca-rotiriquere. 
ACT.22.4	Ca-jʉgoyepʉre Jesúre ca-apiʉjarãre na ca-popiyeyei yʉ ca-ãmʉ. Caʉmʉa, cãromia quenare na ñee, presopʉ na joo, Jesúre na ca-apiʉjarije wapa aperã nare na ca-jĩaparore bairo ĩi yʉ cá-átinucuwʉ. 
ACT.22.5	Dio wii macacʉ sacerdote maja ʉpaʉ, aperã cabʉcʉrã Dio wii rotiri maja na quena, “To bairona cá-ámí,” yʉ ĩi majima. Nana, “Saulore cʉ̃ jã ñee roti Jesúre ca-apiʉjarãre,” ĩrica pũuri papera pũuri yʉ ca-ucabojawã mani yarã judío maja Damascopʉ ca-ãnare na yʉ ca-joopa pũurire. To bairo ti pũuri mena Jesúre ca-apiʉjarã Damascopʉ ca-ãnare na ñeeri ato Jerusalén'pʉ na jee atí, ʉparã nare popiyeye rotigʉ yʉ cá-aábapʉ.
ACT.22.6	’Yʉ cá-aáto, ma recomaca paaribota ca-ano Damascopʉ yʉ ca-ejagari paʉ majuu ʉmʉrecóopʉ ca-ãnaje seeto ca-ajiya buju baterije nemoona yʉ tʉpʉ ca-bujuwʉ. 
ACT.22.7	Seeto ca-ajiya buju baterije tʉjʉʉ yepapʉ yʉ ca-roca cumucoapʉ. Roca cumu acʉpʉ apeĩ yʉre cʉ̃ ca-wadarijere yʉ ca-apiwʉ: “¡Saulo! Saulo, ¿nope ĩi rooro yʉre mʉ popiyeyeti mʉa?” yʉre cʉ̃ ca-ĩrijere yʉ ca-apiwʉ. 
ACT.22.8	To bairo yʉ cʉ̃ ca-ĩiro apii, “¿Ñamʉ yʉ mʉ wadatí mʉa?” yʉ ca-ĩiwʉ. “Jesú yʉ ãa, Nasaré macacʉ ca-aniñaricʉ rooro mʉ cá-átigaʉna,” yʉ ca-ĩiwĩ. 
ACT.22.9	Yʉ mena cá-aána caroaro ca-ajiya buju baterijere ca-tʉjʉwã. Yʉre cʉ̃ ca-wadarijere ca-api majiquẽma paro. 
ACT.22.10	To bairi, “Yʉ Ʉpaʉ, ¿ñeere yʉ cá-átipere mʉ bootí?” cʉ̃ yʉ ca-ĩi jeniñawʉ. To bairo cʉ̃ yʉ ca-ĩiro: “Damasco macapʉ aácʉja. Topʉ mʉ ca-ejaro apeĩ mʉ buiogʉmi mʉ yʉ cá-áti rotipere,” yʉ ca-ĩiwĩ. 
ACT.22.11	Tie seeto ca-ajiya buju baterije jʉgori yʉ ca-tʉjʉ majiquẽpʉ. To bairi yʉ mena cá-aábatanana yʉre ca-tʉ̃ga jʉgo aáma Damascopʉ yua.
ACT.22.12	’Ti macapʉ ca-ãmi jicãʉ Ananía ca-wamecʉcʉ. Moisé cʉ̃ ca-rotiriquere caroaro cá-átinucuʉ ca-ãmi. To bairi judío maja to ca-ãna nipetirã, “Caroaʉ ãmi Ananía,” cʉ̃ ca-ĩinucuwã. 
ACT.22.13	To bairi Damascopʉ yʉ ca-ejaro bero Ananía yʉ ca-ani wiipʉ ejari: “Saulo, yʉ yaʉ, mʉ cape ca-tʉjʉquẽtiere to cõona tʉjʉ pãña,” yʉ ca-ĩiwĩ. To bairo yʉ cʉ̃ ca-ĩiro cʉ̃ yʉ ca-tʉjʉrona yʉ cape yʉ ca-tʉjʉrije caroaro ca-bauwʉ tunu. 
ACT.22.14	To bairi, “Dio mani ñicʉ jãa na cá-áti nʉcʉbʉgoricʉ, meere mʉ ca-cũuñupi cʉ̃ ca-boori wamere ca-majipaʉre. Cʉ̃ Macʉ caroaʉ majuure cʉ̃re mʉ ca-tʉjʉpe, cʉ̃ ca-wadarije mʉ ca-apipe quenare mʉ ca-cũuñupi Dio,” yʉ ca-ĩiwĩ Ananía. 
ACT.22.15	“To bairo cʉ̃ ca-cũricʉ aniri camaja nipetirãre mʉ ca-tʉjʉriquere, mʉ ca-apiriquere Jesú ye quetire na mʉ buio teñaʉ aágʉ. 
ACT.22.16	Yoaro mee ája. Nemoo Jesúre apiʉjari, ‘Caroorije yʉ cá-átajere majirioya,’ cʉ̃ ĩiña. To bairi, ‘Coje reericarore bairona Dio caroorije yʉ cá-átajere yʉ majiriobojami,’ ĩri bautisa rotiya,” yʉ ca-ĩiwĩ Ananía, ca-ĩiwĩ Pablo.
ACT.22.16	To bairo ĩi, oco bairo ca-ĩinemoñupʉ Pablo:
ACT.22.17+ACT.22.18	—Cabero Damascopʉ ca-ãnacʉ ati maca Jerusalén'pʉ tunu ejari bero Dio wiipʉ Diore yʉ ca-jeni nʉcʉbʉgowʉ. Cʉ̃ yʉ ca-jeniri paʉna quẽguei tʉjʉricarore bairo Jesúre cʉ̃ yʉ ca-tʉjʉwʉ. “Uwaro ati maca Jerusalén'pʉre buti aácʉja,” yʉ ca-ĩiwĩ. “Yʉ ye quetire ati maca macanare na mʉ ca-buiorije to ca-anibato quena mʉ apiʉjaquetigarãma,” yʉ ca-ĩiwĩ. 
ACT.22.19	To bairo yʉ cʉ̃ ca-ĩiro: “Yʉ Ʉpaʉ, na maca caroaro majima yʉ cá-átiepere. Judío maja na neñapo buerica wiiri ca-ano cõo jãari mʉre ca-apiʉjarãre na ñee, presopʉ na joo, na yʉ ca-quẽnucuwʉ. 
ACT.22.20	Esteban mʉ ye quetire ca-buioricʉ ãnacʉre cʉ̃ na ca-jĩaro cʉ̃re ca-jĩarã ye jutii ca-bui macajere yʉ ca-cʉgoboja tʉjʉnucuwʉ. ‘Ñuu majuucõa to bairo cʉ̃ na cá-átie. To bairona cʉ̃ cá-áti jĩa rocape ãa,’ yʉ ca-ĩi tʉgooñabapʉ,” cʉ̃ yʉ ca-ĩiwʉ Jesúre. 
ACT.22.21	To bairo cʉ̃ yʉ ca-ĩiro, “Aácʉja. Ca-yoaropʉ aperopʉ mʉ yʉ joogʉ judío maja ca-aniquẽna tʉpʉ,” yʉ ca-ĩiwĩ Jesú quẽguericarore bairo cʉ̃ yʉ ca-tʉjʉropʉ, ca-ĩi buiowĩ Pablo cʉ̃re ca-punijinirãre.
ACT.22.22	Tie cʉ̃ ca-ĩi tʉjari wame cʉ̃ ca-ĩiparo jʉgoye caroaro cʉ̃ ca-apiwã awajaquẽnana. To cõo judío maja ca-aniquẽna tʉpʉ cʉ̃ ca-buio teñape macare apirã to cõo ca-awajanemowã.
ACT.22.22	—¡Cʉ̃ jĩa rocacõaña! ¡Cʉ̃re jã booqueti majuucõa!
ACT.22.23	Awajanemo, na jutii ca-bui macajere tu wee jee átiri jitare ca-maa ree mʉgowã na ca-punijinirijere iñoorã. 
ACT.22.24	To bairo na cá-áto polisía maja ʉpaʉ cʉ̃ yarã polisía majare na ca-ne jãa rotiwĩ na ya wiipʉ Pablore. To bairo átiri na ca-bape rotiyupʉ wecʉ ajeri wẽeri mena Pablore, caroorije cʉ̃ cá-átajere cariape cʉ̃ buioato ĩi, ¿nope ĩirã camaja to bairo cʉ̃ na ĩi awaja punijinití? ĩi majigʉ. 
ACT.22.25	To bairi cʉ̃ bapegarã cʉ̃ ca-jia nʉcoñuparã. To bairo átiri cʉ̃ na ca-bapegari paʉ majuu:
ACT.22.25	—¿Romano majocʉ yʉ ca-anie to ca-anibato quena yʉ cá-áti bui cʉtiere maji jʉgoyeyequetibana quena romano maja ʉpaʉ majuu mʉjaare yʉ cʉ̃ bape rotibocʉtí? cʉ̃ ca-ĩi jeniñañupʉ Pablo polisía ca-bapegarãre na ca-rotii to ca-tʉjʉnucuʉre.
ACT.22.26	To bairo cʉ̃ ca-ĩiro apii polisía maja ʉpaʉ majuu macare cʉ̃ ca-buioʉ aájupʉ:
ACT.22.26	—Caroaro cʉ̃ ája. Rooro Pablore cʉ̃ cá-átiquetipe ãa. Romano majocʉ añupʉ, cʉ̃ ca-ĩiñupʉ.
ACT.22.27	To bairo cʉ̃ ca-ĩiro polisía maja ʉpaʉ majuu maca Pablo tʉpʉ aá:
ACT.22.27	—Jocʉ mee ¿romano majocʉ mʉ ãtí? cʉ̃ ca-ĩi jeniñañupʉ.
ACT.22.27	—Ʉ̃ʉjʉ, romano majocʉna yʉ ãa, cʉ̃ ca-ĩi yʉʉyupʉ Pablo.
ACT.22.28	To bairo cʉ̃re cʉ̃ ca-ĩiro polisía maja ʉpaʉ maca:
ACT.22.28	—Romano majocʉ anigʉ pairo majuu niyeru yʉ ca-wapayewʉ, ca-ĩiñupʉ Pablore.
ACT.22.28	To bairi Pablo maca cʉ̃ ca-ĩiñupʉ:
ACT.22.28	—Yʉ maca nemoopʉna romano majocʉ ca-buiaricʉ yʉ ãa, cʉ̃ ca-ĩiñupʉ Pablo.
ACT.22.29	To bairo cʉ̃ ca-ĩiro apirã cʉ̃re ca-bapeboricarã uwibana cʉ̃re cʉ̃ ca-piti buti aájuparã yua. Na ʉpaʉ quena ca-acʉacoajupʉ, “Romano macacʉ yʉ ãa,” cʉ̃ ca-ĩrijere apiri. Roma macacʉ ʉpaʉ come wẽeri mena romano majare na ca-jia rotiquetibatajere come wẽeri mena Pablore cʉ̃re na ca-jia rotirique tʉgooñari ca-uwiyupʉ.
ACT.22.30	To bairi ape rʉmʉ polisía maja ʉpaʉ ¿di wame majuu Pablo cʉ̃ cá-átaje bui cʉ̃ na wadajãñuparí? ĩi majigʉ Dio wii ʉparã, aperã judío majare ca-jʉgo ãnare na ca-neñapo rotiyupʉ. Na neñapo roti, Pablore cʉ̃ na ca-jiarica wẽerire popio roti, na ca-neatí rotiyupʉ Pablore na ca-neñapori paʉpʉ yua.
ACT.23.1	To bairi Pablo ʉparãre to ca-neñaporãre tʉjʉri:
ACT.23.1	—Yʉ yarã, yʉ ca-catíri rʉmʉri cõo Dio cʉ̃ ca-tʉjʉ jooropʉ nipetiro cʉ̃ ca-boorije yʉ átinucu. To bairi Dio mena yʉ cá-áti aninucurije tʉgooñarique pairique mano yʉ anicõa.
ACT.23.2	To bairo cʉ̃ ca-ĩiro Dio wii macacʉ sacerdote maja ʉpaʉ Ananía ca-wamecʉcʉ Pablo tʉ ca-tʉjʉnucurãre cʉ̃ rijerore na ca-pa rotiyupʉ. 
ACT.23.3	To bairi Pablo Ananíare oco bairo cʉ̃ ca-ĩiñupʉ:
ACT.23.3	—Mʉ macare mʉ popiyeyegʉmi Dio, “Ca-ñuʉ yʉ ãa,” mʉ ca-ĩito pairije bui. ¿Moisé cʉ̃ ca-rotirique ca-ĩirore bairona mʉ cá-átaje wapa mʉre jã popiyeyegarã yʉ mʉ ĩití? To bairo mʉ ca-ĩrije to ca-anibato quena Moisé cʉ̃ ca-rotiriquere ca-bai botioʉ mʉ ãa, yʉre na pa rotii, cʉ̃ ca-ĩiñupʉ Pablo.
ACT.23.4	To bairo cʉ̃ ca-ĩiro, to ca-tʉjʉnucurã maca:
ACT.23.4	—¿To bairona Dio wii macacʉ sacerdote maja ʉpaʉ Dio cʉ̃ ca-cũricʉrena rooro cʉ̃ mʉ wadatí mʉa? cʉ̃ ca-ĩiñuparã.
ACT.23.5	To bairo cʉ̃ na ca-ĩiro apii:
ACT.23.5	—Yʉ yarã, “Dio wii macacʉ sacerdote maja ʉpaʉ ãcʉmi,” yʉ ĩi majiquẽpʉ. Yʉ ca-majiata yʉ ĩiquetiboricʉ. Dio cʉ̃ ca-rotirique, “Maja ʉparãre rooro na wada paiqueticõaña,” ĩi ucarique ãa, na ca-ĩiñupʉ Pablo.
ACT.23.6+ACT.23.7+ACT.23.8	Tore ca-ãna pʉga wame ricati cabuerã ca-añuparã. Saduceo maja, aperã fariseo maja ricati jeto cabuerã ca-añuparã. To bairi saduceo maja, “Camaja ca-bai yajiricarã tunu catírique mano,” ca-ĩi tʉgooña buerã ãma. “Dio tʉ macana ángel maja manama, wãtia quena manama,” ca-ĩi tʉgooñarã ãma. Fariseo maja maca, “Camaja ca-bai yajiricarã tunu catírique ãno, Dio tʉ macana ángel maja ãnama, wãtia quena ãnama,” ca-ĩi tʉgooña buerã ãma. To bairi naa ricati jeto cabuerã topʉ na ca-ano tʉjʉʉ Pablo to ca-neñaporã cʉ̃ na ca-apiparore bairo ĩi baujaro na ca-ĩiñupʉ:
ACT.23.6+ACT.23.7+ACT.23.8	—Yʉ yarã, yʉ quena fariseo macacʉna yʉ ãa. Yʉ pacʉ quena to bairona fariseo macacʉna ca-ãmi. Camaja na ca-bai yajiro beropʉ tunu catígarãma ca-ĩri wame yʉ tʉgooña nʉcʉbʉgonucu. Tierena yʉ ca-tʉgooña nʉcʉbʉgorijere ¿ñuuquẽto ca-ĩi tʉgooñaʉ cʉ̃ ãtí? ĩirã mʉja neñaporã, na ca-ĩiñupʉ Pablo.
ACT.23.6+ACT.23.7+ACT.23.8	To bairo cʉ̃ ca-ĩiro fariseo maja saduceo maja mena na majuuna ca-ame wada netoñuparã. To bairi ca-jʉgoyepʉ jicãrore bairo ca-tʉgooñaricarã anibana quena ca-ame ĩi wada netoñuparã topʉ ca-neñaporã. 
ACT.23.9	To bairo ame ĩirã ca-awajayuparã. Jicãarã cabuerã fariseo maja yua wamʉnʉcari na ĩi netogarã oco bairo na ca-ĩiñuparã:
ACT.23.9	—Ani caroorije cʉ̃ ca-ĩitorije buire jã bʉgaquẽe. Ʉ̃ʉbaa, Dio tʉ macacʉ ucʉ̃ cʉ̃ wadaricʉmi cʉ̃ ca-ĩri wamere, ca-ĩiñuparã fariseo maja.
ACT.23.10	To bairi ca-neñaporã seeto na ca-ame ĩi awaja netorijere apii polisía maja ʉpaʉ cʉ̃ yarã polisía majare na ca-ne buti aá rotiwĩ Pablore neñaporica wiipʉ ca-ãnacʉre polisía ya wiipʉ, cʉ̃ punijinirã nemoo cʉ̃ jĩarema ĩi.
ACT.23.11	Ti ñamina Jesú Pablo tʉna buia ejanʉca:
ACT.23.11	—Uwiqueticõaña. Tʉgooñarique paiquẽja. Ati maca Jerusalén'pʉ yʉ ye quetire caroaro mʉ ca-buiorore bairona Romapʉ quenare to bairona mʉ buiogʉ, cʉ̃ ca-ĩiñupʉ Jesú yua Pablore.
ACT.23.12	Ape rʉmʉ ca-bujuri paʉ aperã judío maja ca-ame ĩi wadapeni coteyuparã Pablore cʉ̃re na ca-jĩapere. “Yucʉacana Pablore cʉ̃ mani ca-jĩaparo jʉgoye mani ʉgaquetigarã, mani etiquetigarã. Cʉ̃ jĩa yaparo to cõo mani ʉgagarã, mani etigarã. Cʉ̃ jĩaquetibana quena mani ca-ʉgaata, mani ca-etiata mani majuuna manire rooro popiye tamuorique to ãmaro,” ca-ame ĩi wadapeni coteyuparã. 
ACT.23.13	To bairona ca-ame ĩi wadapeni coterã cuarenta canacãʉ netoro ca-añuparã. 
ACT.23.14	To bairi sacerdote maja ʉparã, aperã judío majare ca-jʉgo ána tʉpʉ aá, oco bairo na ca-ĩiñuparã:
ACT.23.14	—Oco bairo jã ame ĩi wadapeni cotewʉ jãa: “Yucʉacana Pablore cʉ̃ mani ca-jĩaparo jʉgoye mani ʉgaquetigarã, mani etiquetigarã. Cʉ̃ jĩa yaparo to cõona mani ʉgagarã, mani etigarã. Cʉ̃ jĩaquetibana quena mani ca-ʉgaata, mani ca-etiata mani majuuna rooro popiye tamuorique to ãmaro manire,” jã ame ĩi wadapeni cotewʉ jãa, na ca-ĩiñuparã. 
ACT.23.15	—To bairi mʉjaa, mʉja mena macana ca-rotirã mena polisía maja ʉpaʉre cʉ̃ queti jooya. “Jã ca-neñaporo jã tʉpʉ Pablore cʉ̃ na neaparo tunu. Cʉ̃ jã jeniñanemogacʉpʉ, nipetirona cʉ̃ ye buire cʉ̃ cá-átaje cõona mani jeniña peocõagarã,” ĩitori cʉ̃ queti jooya polisía maja ʉpaʉre, ca-ĩiñuparã judío maja sacerdote maja ʉparãre, cabʉcʉrã ca-rotirãre. —Jã maca maapʉ Pablore na ca-neató jã boca cotegarã, Pablore cʉ̃ jĩagarã, na ca-ĩiñuparã.
ACT.23.15	To bairo na ca-ĩiro:
ACT.23.15	—Jaʉ, to bairona jã ĩigarã, ca-ĩiñuparã sacerdote maja ʉparã.
ACT.23.16	Pablo baio macʉ maca Pablore cʉ̃ na ca-jĩagarijere ca-queti apiyupʉ. To bairi polisía ya wiipʉ eja, Pablore cʉ̃ ca-buioyupʉ. 
ACT.23.17	Pablo maca to bairo cʉ̃ ca-ĩi buiorijere apii jicãʉ polisíare ca-rotiire cʉ̃ pii:
ACT.23.17	—Ani cawamaʉre mʉ ʉpaʉ tʉpʉ cʉ̃ ne aácʉja. Queti buiorica wame cʉ̃ buiogʉmi, cʉ̃ ca-ĩiñupʉ Pablo.
ACT.23.18	To bairo cʉ̃ ca-ĩiro Pablo pamocʉre polisía maja ʉpaʉ tʉpʉ cʉ̃ ne aá, oco bairo cʉ̃ ca-ĩiñupʉ:
ACT.23.18	—Pablo presopʉ ca-ãcʉ̃ yʉre piiri anire mʉ tʉpʉ yʉ neatí rotimi, queti buiorica wame cʉ̃ buioato ĩi, cʉ̃ ca-ĩiñupʉ.
ACT.23.19	To bairi polisía maja ʉpaʉ maca Pablo pamocʉre aperobʉjaacãpʉ cʉ̃ tʉ̃ga aá, aperã na ca-apiquẽtopʉ:
ACT.23.19	—¿Ñeere yʉ mʉ buiogatí? cʉ̃ ca-ĩi jeniñañupʉ.
ACT.23.20	To bairo cʉ̃ ca-ĩi jeniñaro:
ACT.23.20	—Judío maja ʉparã ĩitorica wamere mʉ queti joogarãma. “Jã ca-neñaporo jã tʉpʉ Pablore cʉ̃ na neaparo tunu. Cʉ̃ jã jeniñanemogacʉpʉ nipetirona cʉ̃ ye buire cʉ̃ cá-átaje cõona mani jeniña peocõagarã,” ĩitori mʉ queti joogarãma. 
ACT.23.21	To bairo na ca-ĩito queti joorijere apiquẽja. Cuarenta canacãʉ netoro ãma, maapʉ Pablo cʉ̃ cá-aáto cʉ̃ cumugarãma cʉ̃re boca jĩagarã, cʉ̃ ca-ĩiñupʉ polisía maja ʉpaʉre.
ACT.23.21	—“Cʉ̃re mani ca-jĩaparo jʉgoye mani ʉgaquetigarã, mani etiquetigarã. Cʉ̃ jĩa yaparo to cõo ʉga, eti, mani átigarã. Cʉ̃ jĩaquetibana quena mani ca-ʉgaata, mani ca-etiata mani majuuna rooro popiye tamuorique to ãmaro manire,” ca-ame ĩi wadapeni cotericarã ãma. To bairi yucʉra, “Jaʉ, mʉja ca-neñaporopʉ na yʉ ne aá rotigʉ Pablore,” mʉ ca-ĩipere yuurã áama, cʉ̃ ca-ĩiñupʉ Pablo pamocʉ polisía maja ʉpaʉre.
ACT.23.22	To bairo cʉ̃ ca-ĩiro apii:
ACT.23.22	—“Polisía maja ʉpaʉre Pablore na ca-jĩagarije quetire yʉ buioʉ aápʉ,” aperãre na ĩi buioqueticõaña, cʉ̃ ca-ĩiñupʉ polisía maja ʉpaʉ. To bairo cʉ̃ ĩi yaparo cʉ̃ cá-aá rotiyupʉ yua.
ACT.23.23	Pablo pamocʉ cʉ̃ cá-aáto bero polisía maja ʉpaʉ pʉgarã cʉ̃ ca-rotibojarãre na pii, oco bairo na ca-ĩiñupʉ:
ACT.23.23	—Mʉja yarã polisíare na quenoo yuu rotiya, yucʉ ñami Pablore canaiori paʉ bero las nueve ca-ano Cesareapʉ cʉ̃ na ca-ne aáparore bairo. Pʉga cien canacãʉ polisía, aperã polisía caballoa bui ca-peja aána setenta majuu, aperã polisía jarerique mena cá-aána pʉga cien, to canacãʉ na aáparo. 
ACT.23.24	Caballoare Pablo cʉ̃ ca-peja aáparãre na quenoo yuu rotiya, cʉ̃ ca-peja aápaʉ, cʉ̃ apeyere ca-uma aápaʉ. Aperã dope bairo cʉ̃ áti jĩa majiña mano Félis ati yepa Judea yepa macana ʉpaʉ tʉpʉ Pablore cʉ̃ ne aánaja, ca-ĩiñupʉ polisía maja ʉpaʉ cʉ̃ ca-rotibojarã pʉgarãre. 
ACT.23.25	To bairo na ĩi yaparo papera pũuropʉ Félire oco bairo cʉ̃ ca-ĩi queti uca jooyupʉ:
ACT.23.26	“Yʉ Claudio Lisia ati yepa macana ʉpaʉre Félire caroaro mʉ yʉ nʉcʉbʉgo ñuu roti. 
ACT.23.27	Judío maja anire cʉ̃ ñeeri cʉ̃ jĩagayabama. Cʉ̃re na ca-jĩagari paʉna romano majocʉ cʉ̃ ca-aniere yʉ buioyawĩ. To bairi yʉ yarã polisía mena na matari cʉ̃ yʉ neyawʉ na ca-jĩaboricʉre. 
ACT.23.28	¿Ñee unie cʉ̃ ye bui cʉ̃re na jĩagatí? ĩi majigʉ cʉ̃ yʉ ne aáyawʉ judío maja ʉparã na ca-neñapo jeniñaropʉ. 
ACT.23.29	To bairi cʉ̃ na ca-jeniñaro na ya wame ricati na ca-rotiriquere cʉ̃ ca-buio teñarije wapa cʉ̃ jĩagama. Ñee unie caroorije cʉ̃ cá-átiquẽtie wápana presopʉ cʉ̃ ca-jõoquetipe ãno, cʉ̃ ca-jĩaquetipe ãno, yʉ ĩi majiyawʉ. 
ACT.23.30	Cabero aperã judío maja, ‘Oco bairo Pablore cʉ̃ mani boca jĩagarã,’ na ca-ĩrijere queti apii mʉ tʉpʉ cʉ̃ yʉ joo, cʉ̃ jĩarema ĩi tʉgooñari. Cʉ̃re ca-wadajãricarãre, ‘Ʉpaʉ Félis tʉpʉna aáti cʉ̃ mʉja wadapenigarã,’ na yʉ ĩi joo. To cõona mʉ yʉ ĩi uca joo,” cʉ̃ ca-queti ĩi uca jooyupʉ polisía maja ʉpaʉ Félipʉre Judea yepa macana ʉpaʉre yua.
ACT.23.31	To bairi polisía maja na ʉpaʉ cʉ̃ ca-rotirore bairona ti ñamina Pablore cʉ̃ ca-ne aájuparã Antípatri na ca-ĩri macapʉre. 
ACT.23.32	Topʉ cani, ape rʉmʉ maca polisía caballoa bui ca-peja aáquetana ca-tunucoajuparã Jerusalén'pʉre na ya wiipʉ tunu. Caballoa bui ca-peja aátana jeto Pablo mena ca-neto aájuparã Cesareapʉre aána. 
ACT.23.33	To bairi Cesareapʉ ejarã na ʉpaʉ cʉ̃ ca-ucarica pũurore Félire cʉ̃ joo, topʉna Pablore cʉ̃ ca-cũuñuparã. 
ACT.23.34	Félis ti pũurore tʉjʉ yaparo:
ACT.23.34	—¿Noo macacʉ mʉ ãtí mʉa? Pablore cʉ̃ ca-ĩi jeniñañupʉ.
ACT.23.34	—Cilicia yepa macacʉ yʉ ãa, cʉ̃ ca-ĩiñupʉ Pablo.
ACT.23.35	To bairo cʉ̃ ca-ĩiro:
ACT.23.35	—Mʉre ca-wadajãricarã yʉ tʉpʉ na ca-ejaropʉ yʉ mʉ ca-buiogari wamere yʉ apigʉ, Pablore cʉ̃ ca-ĩiñupʉ Félis. To bairo cʉ̃ ĩi yaparo Ʉpaʉ Herode ãnacʉ cʉ̃ cá-áti rotirica wiipʉ polisíare na ca-cote rotiyupʉ Pablore.
ACT.24.1	Jicã wamo canacã rʉmʉ bero Ananía - Dio wii macacʉ sacerdote maja ʉpaʉ - aperã judío majare ca-jʉgo ána mena, apeĩ aperãre ʉparãre na ca-wadapenibojaʉ Tértulo ca-wamecʉcʉ mena Cesareapʉ ca-ejayuparã. Eja, Félis tʉpʉ aá, Pablore cʉ̃ ca-wadajãñuparã. 
ACT.24.2	To bairi Félis Pablore cʉ̃ cá-atí roti jooyupʉ. Pablo cʉ̃ ca-ejaro Tértulo oco bairo Pablore cʉ̃ ca-ĩi wadajã jʉgoyupʉ:
ACT.24.2	—Jã ʉpaʉ, ñuu majuucõa mʉ ca-rotirije. Caroaro ca-roti majii mʉ ãa mʉa. To bairi caroaro majuu jã anicõa. Jã ca-amequẽnucurije maa. Caroaro jã rotiri caroaro mʉ átinemonucu jãare ati yepa macanare. 
ACT.24.3	To bairi nipetirã, “Ñuu majuucõa,” mʉre jã ĩi wariñuu. 
ACT.24.4	Yoaro mʉ yʉ wadapeni patowãcoogatee. Caroaʉ mʉ ca-ano ĩi petoacã jeto mʉ mena yʉ wadapenigʉ. To bairi yoaroacã mee yʉre apiya. 
ACT.24.5	Ani Pablo jãare judío majare nipetiropʉre seeto buio patowãcoo mawijio teñanucumi. Jesú Nasaré macacʉ ca-aniñaricʉre ca-apiʉjanucurãre ca-jʉgo ãcʉ̃ ãmi. 
ACT.24.6	Dio wiire rooye tuugabami, judío maja ca-aniquẽnare ti wiipʉ na jʉgo jãagʉ. Jã judío majana to bairo jãare cá-átiquetipe ãa. To bairi cʉ̃re jã ñeeñawʉ, jã ca-rotirique ca-rotirore bairona cʉ̃ popiyeyegarã. 
ACT.24.7+ACT.24.8	To bairo cʉ̃ jã cá-átigari paʉna Lisia ca-wamecʉcʉ polisía maja ʉpaʉ atí, quẽrique mena jã emacõañawĩ, “Bai buicʉmi,” cʉ̃ ca-ĩi wadajãrã Félis ati yepa macana ʉpaʉ macare cʉ̃ na buio aáto ĩi. To bairi mʉ majuuna cʉ̃ jeniñaña. Cʉ̃ jã ca-wadajãrijere, “Cariape ãa,” mʉ majuuna mʉ ĩi majigʉ, Félire cʉ̃ ca-ĩiñupʉ Tértulo.
ACT.24.9	Aperã judío maja topʉ ca-ãna na quena:
ACT.24.9	—Cariape majuu ĩmi Tértulo, ca-ĩiñuparã.
ACT.24.10	Cabero Félis Pablore cʉ̃ tʉjʉ, cʉ̃ wamore ca-wãreñupʉ, mʉ maca wadaya, Pablore cʉ̃ ĩi. To bairo cʉ̃ cá-áto oco bairo ca-ĩiñupʉ Pablo:
ACT.24.10	—Yoaro majuu ati yepa ca-rotii mʉ ca-aniere caroaro majiri wariñuurique mena yʉ buiogʉ yʉ ca-bairiquere. 
ACT.24.11	Aperãre mʉ majuuna na mʉ jeniña maji ¿cariape Pablo cʉ̃ wadatí? ĩi majigʉ. Doce rʉmʉri netocõa Jerusalén'pʉ Diore cʉ̃ yʉ ca-jeni nʉcʉbʉgoʉ aáeto bero. 
ACT.24.12	Topʉ ãcʉ̃ aperã mena na yʉ ca-wada netoro jicãni uno yʉre bʉga ejañaquẽma. Noo Dio wiipʉ, judío maja neñapo buerica wiiripʉ, noo macá recomacapʉ, “Camajare cʉ̃ ca-buio mawijioro jã ca-apiwʉ,” yʉre ĩi majiquẽnama. 
ACT.24.13	To bairi ati maja yʉre ca-wadajãrã, “Cariapena ãa. Ati wame cʉ̃ ye bui ãa,” mʉ ĩi majiquẽema. 
ACT.24.14	Atie macare cariapena mʉ yʉ buiogʉ: Yʉ ñicʉ jãa Diore cʉ̃ na cá-áti nʉcʉbʉgoriquere bairona yʉ quena cʉ̃ yʉ áti nʉcʉbʉgonucu. To bairo átiri cawama wame quenare Diore cʉ̃ yʉ áti nʉcʉbʉgonucu ati maja, “Ti wame cariape me ãa,” na ca-ĩri wamere. Moisé cʉ̃ ca-ucariquere, Dio ye quetire ca-buioricarã nipetiro na ca-ucariquere yʉ nʉcʉbʉgonucu. 
ACT.24.15	Camaja mani ca-bai yajiro bero manire tunu catíogʉmi Dio, ca-ĩri wame quenare yʉ nʉcʉbʉgonucu. Ca-ñuurãre, caroorã quenare Dio manire catíogʉmi ca-ĩrijere yʉ nʉcʉbʉgonucu ati maja yʉre ca-wadajãrã na ca-nʉcʉbʉgorore bairona. 
ACT.24.16	To bairi yʉ ca-majiro cõo caroa jeto yʉ átiganucu, Dio quena, camaja quena, “Caroaro áami,” yʉ na ĩi tʉjʉato ĩi.
ACT.24.17	’Yoaro majuu aperopʉ aáteñari bero Jerusalén'pʉre yʉ ca-tunu ejawʉ. Ca-bopacoorãre niyeru na joogʉ, Diore cʉ̃ áti nʉcʉbʉgori waibʉcʉ jĩa joe buje mʉgogʉ yʉ ca-baiwʉ. 
ACT.24.18	To bairo yʉ ca-bairi paʉ Asia yepa macana judío maja yʉ ca-bʉga ejawã Dio wiipʉre yʉ ca-ano. Judío maja na cá-átinucurore bairona cá-ácʉ, “Caroaʉ ãmi Pablo,” Dio yʉ cʉ̃ ĩi tʉjʉato ĩi yʉ cá-áti ani paʉ majuu yʉ ca-tʉjʉwã. Camaja paarãacã ca-neñaporã ca-mama. To bairi ca-ĩi punijini awajarã quena ca-mama. 
ACT.24.19	To bairo yʉ cá-áto ca-tʉjʉricarã maca mʉre ca-buioparã anibapa, “Ati wame cʉ̃ ye bui ãa,” yʉ na ca-ĩigari wamere. 
ACT.24.20	Na majuuna na cá-atígaata mʉ tʉpʉ ca-ejarã ati maja judío maja ʉparã neñapori yʉ ca-bai buicʉti wamere yʉ na ca-jeniña bʉgaata mʉre na buioato. 
ACT.24.21	Jicã wameacã atie jetore baujaro na ca-apiparore bairo na yʉ ĩiwʉ. “Camaja na ca-bai yajiro bero Dio na cʉ̃ ca-tunu catíope ca-ĩrijere yʉ ca-apiʉja nʉcʉbʉgorijere majigarã yucʉna ca-neñaporã mʉja ãa,” na yʉ ĩiwʉ, ca-ĩiñupʉ Pablo Félire.
ACT.24.22	Félis maca ti wame Jesúre ca-apiʉjarã na ca-aniere ca-jʉgoyepʉna, meere, caroaro ca-majicõañupʉ. To bairi:
ACT.24.22	—To cõona yʉ apigʉ yua. Cabero Lisia polisía maja ʉpaʉ cʉ̃ ca-ejaropʉ mʉre na cá-átipere yʉ roti majigʉ, ca-ĩiñupʉ Félis Pablore ca-wadajãrãre.
ACT.24.23	To bairo na ĩi yaparo:
ACT.24.23	—Pablore cʉ̃ coteya, cʉ̃ ca-ĩiñupʉ polisía majare ca-rotiire. —Ati wiipʉ cʉ̃ cá-aáteñagaro, o aperã cʉ̃ yarã cʉ̃ na ca-tʉjʉgaro, cʉ̃ na cá-átinemogaro na mataquẽja, cʉ̃ ca-ĩiñupʉ Félis polisía majare ca-rotiire. To bairo cʉ̃ ĩi roti yaparo cá-aácoajupʉ yua.
ACT.24.24	Noo canacã rʉmʉ beroacã meena Félis cʉ̃ nʉmo judío majoco Drusila ca-wamecʉco mena ca-ejayupʉ. Ejaʉ, Pablore cʉ̃ cá-atí rotiyupʉ. Pablo cʉ̃ ca-ejaro:
ACT.24.24	—Jesúre ca-apiʉja nʉcʉbʉgorijere yʉ buioya, cʉ̃ ca-ĩiñupʉ. To bairo cʉ̃ ca-ĩiro oco bairo cʉ̃ ca-ĩiñupʉ Pablo:
ACT.24.25	—Dio caroa jetore mani áti rotimi. Mani majuuna caroorije mani ca-tʉgooñabati wamere cá-átiquetipe ãa, caroaro macare tʉgooña ocabʉtiri. Ape rʉmʉpʉ Dio mani cá-átajere tʉjʉ cõoñari, cʉ̃re ca-apiʉjaquetanare na popiyeyegʉmi, cʉ̃ ca-ĩi buioyupʉ Pablo.
ACT.24.25	Tiere cʉ̃ ca-ĩiro apii Félis ca-api acʉacoajupʉ. To bairi:
ACT.24.25	—To cõona. Buti aácʉja. Ñee unie yʉ cá-átipe ca-manopʉ mʉ yʉ piigʉ tunu, mʉ apinemogʉ, cʉ̃ ca-ĩiñupʉ Félis.
ACT.24.26	“Pablo niyeru yʉ joogʉmi cʉ̃ yʉ ca-buupe wapa,” ca-ĩi tʉgooñabajupʉ Félis. To bairi Pablore nairoacã cʉ̃ ca-pi joo wadapeninucuñupʉ. 
ACT.24.27	Pʉga cʉma bero Félis topʉ macana ʉpaʉ cʉ̃ ca-anibatajere ca-buticoajupʉ yua. Porsio Festo ca-wamecʉcʉ cʉ̃re ca-wajoaʉ ca-añupʉ. To bairi Félis topʉ macana ʉpaʉ cʉ̃ ca-anibatajere ca-butii aniri Pablo presopʉ ca-ãcʉ̃re cʉ̃ ca-buuquẽjupʉ yua, judío maja cʉ̃ yʉ ca-buuro booquẽnama, cʉ̃ yʉ ca-buuquẽto yʉ maigarãma ĩi.
ACT.25.1	Itia rʉmʉ ti yepa macana ʉpaʉ cʉ̃ ca-jãaro bero Festo Cesarea ca-ãnacʉ Jerusalén'pʉ cá-aácoajupʉ. 
ACT.25.2	Topʉ cʉ̃ ca-ejaro Dio wii macana sacerdote maja ʉparã, aperã judío majare ca-jʉgo ána Pablore, “Ñuuquẽemi,” cʉ̃ ca-ĩi wadajãrã aájuparã tunu. 
ACT.25.3	“Pablore ato Jerusalén'pʉ cʉ̃ jooya,” seeto cʉ̃re ca-ĩi jeniñuparã.
ACT.25.3	Na majuuna Jerusalén'pʉ Festo Pablore cʉ̃ ca-jooro maapʉ cʉ̃ cá-atópʉ cʉ̃ ca-jĩa rocagajuparã. To bairo, “Jerusalén'pʉ cʉ̃ jooya Pablore,” seeto Festore cʉ̃ ca-ĩiñuparã. 
ACT.25.4	To bairo na ca-ĩrije to ca-anibato quena Festo maca:
ACT.25.4	—Cesareapʉre presopʉ ãmi. Yucʉacana topʉ yʉ aágʉ. 
ACT.25.5	To bairi mʉja ʉparã noo ca-boorã yʉ mena na aáparo cʉ̃ ca-bai bui cʉtajere na ca-wadajãpe to ca-ãmata, na ca-ĩi yʉʉyupʉ Festo.
ACT.25.6	To bairi Festo Jerusalén'pʉre jicã semana netobʉjaroacã ani, ca-tunucoajupʉ Cesareapʉ. Cʉ̃ ca-ejarica rʉmʉ bero macá rʉmʉ majuu ʉpaʉ camajare dije caroorije cʉ̃ cá-átajere jeniña bejerica arʉapʉ cá-aájupʉ. Topʉ ejaʉ Pablore cʉ̃ cá-atí roti jooyupʉ. 
ACT.25.7	To bairi Pablo ca-ejayupʉ. Topʉ cʉ̃ ca-jãa ejaro Jerusalén macana judío maja Festo mena cá-atána cʉ̃ tʉna ejanʉcari, “Capee wame caroorije majuu cá-ácʉ ãmi Pablo,” cʉ̃ ca-ĩiñuparã. To bairo ca-ĩirã anibana quena, “Ati wamena ãa cʉ̃ ye bui, cariape mʉjaare jã ĩi,” cʉ̃ ca-ĩi majiquẽjuparã. 
ACT.25.8	To bairo na ca-ĩiro Pablo maca:
ACT.25.8	—Judío maja na ca-rotiriquere yʉ ca-bai botioquẽpʉ. Dio wii macaje quenare rooro yʉ ca-ĩiquetinucuwʉ. Romano maja ʉparã na ca-rotirije quenare yʉ bai botioquetinucu, na ca-ĩiñupʉ Pablo.
ACT.25.9	To bairi Festo, cʉ̃ quena judío maja cʉ̃re na ca-maiparore bairo ĩi Pablore cʉ̃ ca-ĩiñupʉ:
ACT.25.9	—Mʉ ca-bairi wamere nipetirona Jerusalén'pʉ yʉ ca-jeniña peo majiparore bairo ĩi ¿topʉre mʉ aágatí? cʉ̃ ca-ĩi jeniñañupʉ Festo Pablore.
ACT.25.10	To bairo cʉ̃ ca-ĩiro:
ACT.25.10	—Atona romano maja ʉpaʉ majuu César camajare na cʉ̃ ca-jeniña bejerica paʉna yʉ ca-bairi wamere ca-jeniñape ãa. Judío majare caroorijere na yʉ átiqueti majuucõa. Meere, caroaro mʉ maji tiere. 
ACT.25.11	Cariapena caroorije yʉ cá-átaje bui to ca-ãmata, “Yʉ jĩaqueticõaña,” yʉ ĩiquetiboʉ. Yʉre na ca-wadajãrije maca cariape mee to ca-ano maca i maja judío maja yʉre ca-popiyeyequetiparã ãma. To bairi Jerusalén'pʉ na tʉpʉ yʉre ca-jooquetipe ãa. Romano maja ʉpaʉ César cʉ̃ majuuna yʉ ca-bairi wamere cʉ̃ ca-jeniña bejepere yʉ boo, ca-ĩiñupʉ Pablo Festore yua.
ACT.25.12	To bairo cʉ̃ ca-ĩiro Festo cʉ̃ mena macana mena ca-wadapeniñupʉ. Na mena wadapeni yaparo Pablore cʉ̃ ca-ĩiñupʉ:
ACT.25.12	—Romano maja ʉpaʉ César mʉ ca-bairi wamere cʉ̃ majuuna cʉ̃ ca-jeniña bejepere mʉ ca-booata cʉ̃ tʉpʉna cá-aápaʉ mʉ ãa, ca-ĩiñupʉ Festo Pablore.
ACT.25.13	Noo canacã rʉmʉ beroacã meena Judea yepa macana ʉpaʉ Agripa ca-wamecʉcʉ cʉ̃ jʉgoco Bernise mena Cesareapʉre ca-ejayuparã ʉpaʉ Festo na ca-jõoricʉre, cʉ̃ ñuu rotira anaa. 
ACT.25.14	Yoaro topʉ na ca-ano Festo Agripare cʉ̃ ca-buioyupʉ Pablo cʉ̃ ca-bairijere:
ACT.25.14	—Atopʉ ãmi jicãʉ presopʉ Félis ato macana ʉpaʉ ca-anibatacʉ cʉ̃ ca-buuquetacʉ. 
ACT.25.15	To bairi yʉ Cesareapʉ ca-ãnacʉ Jerusalén'pʉ yʉ ca-ejaro judío maja yarã sacerdote maja ʉparã, aperã judío majare ca-jʉgo ãna yʉ ca-wadajãwã, Pablore polisía cʉ̃re na jĩaato ĩirã. 
ACT.25.16	To bairo yʉ na ca-ĩiro: “Jã romano maja cawatoana camajare jã popiyeyequẽe,” na yʉ ca-boca ĩiwʉ. “ ‘Ati wame caroorije áami,’ cʉ̃re ca-ĩirã mena neñapori cʉ̃re na ca-ĩi wadajãrijere na cʉ̃ ca-boca yʉʉrijere apiquetibana quena, ‘Ca-bai buicʉcʉ ãmi, cʉ̃ ca-jĩape ãa,’ jã ĩi majiquẽe,” na yʉ ca-ĩiwʉ. 
ACT.25.17	To bairi Jerusalén'pʉ ca-ãnacʉ ato yʉ ca-tunu ejari rʉmʉ bero macá rʉmʉ majuu ʉpaʉ camajare dije caroorije na cá-átajere yʉ ca-jeniña bejeri arʉapʉ yʉ cá-aápʉ. Topʉ ejaʉ Pablore cʉ̃ yʉ cá-atí roti joowʉ. 
ACT.25.18	“ ‘Pablo rooro áami,’ yʉre ca-ĩi wadajãrã, ‘Capee wame caroorije majuu cá-átacʉ ãmi,’ yʉ ĩigarãma,” yʉ ca-ĩi tʉgooñabapʉ. Yʉre ca-ĩi majiquẽma. 
ACT.25.19	Na ca-nʉcʉbʉgori wame jeto ca-añupa. Jicãʉ Jesú ca-wamecʉcʉ ca-bai yajiricʉ, “Tunu catími,” Pablo cʉ̃ ca-ĩrijere na ca-apiteerijere yʉ ca-ĩi buiowã. 
ACT.25.20	Ti uniere ¿dope bairo cʉ̃ yʉ ácʉatí? ĩibacʉ Pablore, “Mʉ ca-bairi wamere nipetirona Jerusalén'pʉ yʉ ca-jeniña peo majiparore bairo ĩi ¿Jerusalén'pʉ mʉ aágatí?” cʉ̃ yʉ ca-ĩi jeniñawʉ. 
ACT.25.21	To bairo yʉ ca-ĩiro Pablo maca, “Romano maja ʉpaʉ cʉ̃ majuuna yʉ ca-bairi wamere cʉ̃ ca-jeniña bejepere yʉ boo,” yʉ ca-ĩiwĩ. To bairi, “Atona presopʉ mʉ tuagʉ mai,” cʉ̃ yʉ ca-ĩiwʉ. “Romano maja ʉpaʉ tʉpʉ mʉ yʉ ca-joo majiri paʉ cʉ̃ tʉpʉ mʉ aágʉ,” Pablore cʉ̃ yʉ ca-ĩiwʉ, cʉ̃ ca-ĩiñupʉ Festo Agripare.
ACT.25.22	To bairo cʉ̃ ca-ĩiro apii:
ACT.25.22	—Yʉ quena Pablo cʉ̃ ca-buiori wamere yʉ apigacʉpʉ, ca-ĩiñupʉ Agripa.
ACT.25.22	—Baiyupa bujiyʉ cʉ̃ mʉ api apá, cʉ̃ ca-ĩiñupʉ Festo.
ACT.25.23	To bairi ape rʉmʉ Agripa cʉ̃ jʉgoco Bernise mena caroa jutii jañacõaricarã neñaporica wiipʉ ca-jãa ejayuparã. Polisía maja ʉparã, maca ʉparã nare cá-áti nʉcʉbʉgorã mena ca-jãa ejayuparã. To bairi na ca-jãa ejaro Festo Pablore cʉ̃ cá-atí roti jooyupʉ yua. 
ACT.25.24	Pablo cʉ̃ ca-jãa ejaro Festo oco bairo na ca-ĩiñupʉ to ca-ãnare:
ACT.25.24	—Ʉpaʉ Agripa, aperã jã mena ca-neñaporã, mʉjaare yʉ ĩi buiopa. Ani Pablore cʉ̃ tʉjʉya mʉjaa. Capaarã judío maja Jerusalén macana, ati maca macana quena awajari cʉ̃ ca-wadajãwã, “Cʉ̃ ca-jĩape ãa,” ĩirã. 
ACT.25.25	Yʉ maca nipetiro jeniñari, “Ñee unie caroorije cʉ̃ cá-átiquẽtie wápana cʉ̃ ca-jĩaquetipe ãno,” yʉ ca-ĩi majicõawʉ. Pablo maca, “Romano maja ʉpaʉ César cʉ̃ majuuna yʉ ca-bairi wamere cʉ̃ ca-jeniña bejepere yʉ boo,” yʉre cʉ̃ ca-ĩiro, “Topʉna mʉ yʉ joogʉ,” cʉ̃ yʉ ca-ĩiwʉ. 
ACT.25.26	To bairo cʉ̃re yʉ ca-joope to ca-anibato quena, “Ati wame caroorije cʉ̃ ca-bai buicʉta wame ãa,” papera pũuropʉ romano maja ʉpaʉre cʉ̃ yʉ ca-ĩi queti uca joopa wame maa.
ACT.25.26	To bairi ato neñaporicaropʉ cʉ̃ yʉ atí roti joo. Mʉa Ʉpaʉ Agripa aperã netoro cʉ̃ ca-bairi wamere mʉ ca-jeniñapere yʉ boo. To bairi cʉ̃ ca-bairi wamere mʉ ca-jeniñaro bero to cõo, “Ati wame majuu cʉ̃ ca-bai buicʉta wame ãa,” romano maja ʉpaʉre cʉ̃ yʉ ĩi queti uca joo majigʉ yua. 
ACT.25.27	Jicãʉ preso ca-ãcʉ̃re romano maja ʉpaʉre, “Ati wame majuu cʉ̃ ca-bai buicʉta wame ãa,” ĩi queti uca jooquetibacʉ quena jooata ñuuquẽto, ca-ĩiñupʉ Festo Agripare.
ACT.26.1	To bairo cʉ̃ ca-ĩi yaparoro Agripa Pablore cʉ̃ ca-wada rotiyupʉ:
ACT.26.1	—Yucʉacã mʉ ca-bairi wame mʉre ca-wadajãricarã na ca-ĩri wamere yʉ buioya, Pablore cʉ̃ ca-ĩiñupʉ Agripa. 
ACT.26.1	To bairi Pablo Ʉpaʉ Agripare ñuu rotiri wamo ñu mʉgo, oco bairo ca-ĩi wadayupʉ:
ACT.26.2+ACT.26.3	—Ʉpaʉ, nipetiro judío maja na ca-aniere na ca-ame wada netori wame quenare caroaro ca-majii mʉ ãa mʉa. To bairi caroaro wariñuurique mena mʉ yʉ buiogʉ judío maja yʉre na ca-wadajãriquere. To bairi mʉ yʉ ca-ĩipere caroaro yʉre apiya.
ACT.26.4	’Judío maja nipetirã yʉ cawimaʉ yʉ ca-anopʉna yʉ ca-ãnajere yʉ majima. Yʉ ya maca Tarsopʉ quenare Jerusalén'pʉ quena yʉ ca-ãnajere caroaro yʉ majima. 
ACT.26.5	Cawimaʉpʉna fariseo maja cabuerã na ya poa macacʉ nemoona yʉ ca-ãmʉ. Tiere caroaro buio majirãma na ca-buiogaata. Judío maja nipetirã aperã netoro Moisé cʉ̃ ca-rotiriquere caroaro cá-ána ãma fariseo maja cabuerã. 
ACT.26.6	Yucʉacã jã ñicʉ jãare Dio na cʉ̃ ca-ĩi majio cũurica wame, “Camaja ca-bai yajirã na ca-anibato quena na tunu catíogʉmi Dio,” ca-ĩri wamere yʉ ca-apiʉja nʉcʉbʉgorije yʉre jeniña apigarã mʉja neñaporã. 
ACT.26.7	Tierena jã apiʉja nʉcʉbʉgo jã judío maja nipetirã doce poari macana. To bairi jã ca-tunu catípere tʉgooñari ʉmʉreco, ñami quena Diore jã áti nʉcʉbʉgo jeninucu. Yʉ quena tie ca-baipere yʉ tʉgooña. Tie wápana judío maja yucʉra yʉ wadajãrã áama. 
ACT.26.8	Camaja ca-bai yajiricarãre na tunu catíoquẽcʉmi Dio ¿mʉja ĩi tʉgooñatí?
ACT.26.9	’Yʉ majuuna ca-jʉgoyepʉre, “Jesú Nasaré macacʉ ca-aniñaricʉ ca-apiʉjarãre na ca-popiyeyepe ãa,” yʉ ca-ĩi tʉgooñanucubapʉ. 
ACT.26.10	To bairi rooro na yʉ cá-átinucuwʉ Jerusalén'pʉ ãcʉ̃. Dio wii macana sacerdote maja ʉparã nare yʉ na ca-ñee rotiro na ñee, presopʉ na yʉ ca-joonucuwʉ. Aperã nare na ca-jĩagaro, “Jaʉ, to bairona na ca-jĩape ãa,” yʉ ca-ĩinemonucuwʉ. 
ACT.26.11	Capee judío maja neñapo buerica wiiripʉ na yʉ ca-popiyeyenucuwʉ, Jesúre na apiʉja janaato ĩi. Seeto majuu na punijinibacʉ ape macari ca-ãna quenare na yʉ ca-macanucuwʉ na popiyeyegʉ.
ACT.26.12	’To bairona Jesúre ca-apiʉjarãre na yʉ átigʉ, ĩi tʉgooñari sacerdote maja ʉparã nare yʉ na ca-ñee rotiro Damascopʉ yʉ cá-aápʉ. 
ACT.26.13	To bairi Damascopʉ yʉ cá-aáto paaribota ca-ano majuu ʉmʉrecóopʉ ca-ãnaje seeto ca-ajiya buju baterije ca-rui apʉ́, muipu cʉ̃ ca-buju baterije netoro. Yʉ tʉna, yʉ mena cá-aána tʉna ca-ajiya buju bate jejacoapʉ. 
ACT.26.14	To bairo ca-bairi paʉna nipetirã jã ca-roca cumu peticoapʉ. Roca cumu acʉpʉ jicãʉ hebreo ye mena yʉ cʉ̃ ca-wadarijere yʉ ca-apiwʉ yʉa: “Saulo, ¿nope ĩi caroorijere yʉre mʉ áatí? Mʉ majuuna mʉ rooye tuu yʉ yarãre rooro na átiri,” yʉ ca-ĩiwĩ. 
ACT.26.15	To bairo yʉ cʉ̃ ca-ĩiro apii: “¿Ñamʉ yʉ mʉ wadatí mʉa?” yʉ ca-ĩiwʉ. “Jesú yʉ ãa, rooro mʉ cá-átigaʉna,” yʉ ca-ĩiwĩ yʉ Ʉpaʉ. 
ACT.26.16	“Wamʉnʉcacõaña. Mʉ tʉpʉ yʉ apʉ́, yʉ yere ca-buio teñaʉ mʉ anigʉ ĩi. Yucʉacã mʉ ca-tʉjʉrijere, cabero mʉ yʉ ca-iñoope quenare aperãre ca-buioʉ mʉ anigʉ. 
ACT.26.17+ACT.26.18	Judío maja, aperã judío maja ca-aniquẽna quena mʉre na ca-jĩagaro caroaro mʉ yʉ cotegʉ. Judío maja ca-aniquẽna tʉpʉ mʉ yʉ joogʉ, yʉ ye quetire na mʉ ca-majioparore bairo ĩi. Yʉ yere na ca-majiparo jʉgoye ca-majiquẽna anibana ca-naitĩaropʉ ca-ãnare bairona baima, majiquetibana. To bairo ca-bairicarã anibana quena ca-bujuropʉ ca-tʉjʉ majirãre bairona baigarãma, yʉ yere na mʉ ca-buiorijere apirã. Sataná yarã ca-ãnana anibana quena yʉ yarã anigarãma. Yʉre na ca-apiʉjaro caroorije na cá-átajere na yʉ majiriobojagʉ. To bairi na quena aperã yʉre ca-apiʉjarã yʉ ca-bejericarã mena anigarãma. To bairo na ca-aniparore bairo ĩi na tʉpʉ mʉ yʉ joogʉ,” yʉ ca-ĩiwĩ Jesú, ca-ĩiñupʉ Pablo Agripare.
ACT.26.19	—To bairi ʉmʉrecóopʉ ca-ãcʉ̃ yʉre ca-buia ejaʉ yʉre cʉ̃ ca-wadaro yʉ ca-bai botioquẽpʉ, cʉ̃ ca-ĩinemoñupʉ Pablo Ʉpaʉ Agripare. 
ACT.26.20	—Nemoo Damasco macanare Jesú ye quetire na yʉ ca-ĩi buionucuwʉ. Cabero Jerusalén macanare Judea yepa nipetiro macana quenare na yʉ ca-ĩi buionucuwʉ. Cabero judío maja ca-aniquẽna quenare na yʉ ca-ĩi buionucuwʉ. “Caroorijere mʉja cá-átiere jʉtiritiri áti janaña. To bairo bairi Dio macare cʉ̃ apiʉjaya. Cʉ̃ ca-boorije macare ája. To bairo mʉja ca-bairo aperã, ‘Dio yarã ãma,’ mʉja ĩi tʉjʉ majigarãma,” na yʉ ca-ĩi buionucuwʉ. 
ACT.26.21	To bairo yʉ ca-ĩi buionucurije wapa judío maja Dio wiipʉ yʉ ñeeri yʉre ca-jĩagabama. 
ACT.26.22	To bairo yʉ na cá-átigarije to ca-anibato quena Dio maca yʉ cá-átinemocõawĩ. To bairi ato cõo quenare Dio ye quetire yʉ buio aninucu camaja nipetirãre, ʉparã quenare, cawatoa ca-ãna quenare. Ca-jʉgoyepʉ Moisé, aperã Dio ye quetire ca-buioñaricarã to bairona baigaro na ca-ĩrica wamerena yʉ buio aninucu. 
ACT.26.23	Cristo cʉ̃ ca-baipere oco bairona ca-ĩi buio jʉgoyeyeyupa: “Popiye tamuo yajigʉmi. Ca-bai yajiricʉ anibacʉ quena tunu catígʉmi. To bairo ca-tunu catí jʉgoʉ aniri cʉ̃re ca-apiʉjarãre to canacã rʉmʉ na ca-catípere caroaro na majiogʉmi judío majare, judío maja ca-aniquẽna quenare,” ca-ĩi buio jʉgoyeyeyupa tirʉmʉpʉ macana, ca-ĩiñupʉ Pablo maca.
ACT.26.24	To bairo cʉ̃ ca-ĩiro apii Festo cʉ̃ ca-ĩi awajayupʉ:
ACT.26.24	—Pablo, ĩi mecʉ mʉ ĩi. Pairo majuu ca-buericʉ aniri mʉ tʉgooña mawijia.
ACT.26.25	To bairo Festo cʉ̃ ca-ĩiro:
ACT.26.25	—Mecʉ mee yʉ ĩi. Cariapena ĩi nʉcʉbʉgorique mena yʉ ĩi, cʉ̃ ca-ĩiñupʉ Pablo Festore. 
ACT.26.26	To bairo cʉ̃ ĩi yaparo Agripa macare tunu cʉ̃ ca-ĩiñupʉ Pablo:
ACT.26.26	—Atiere caroaro mʉ majii. To bairi boboquẽcʉna mʉ yʉ ĩi buio. Nipetiro mʉ yʉ ca-buiorijere caroaro mʉ majii. Atie Jesú cʉ̃ ca-bairica wame yajioro mee, baujaro maca ca-baiyupa. 
ACT.26.27	Baiyupa Agripa, ¿mʉ quena Dio ye quetire ca-buioñaricarã na ca-ucariquere mʉ api nʉcʉbʉgotí? Carina. Mʉ api nʉcʉbʉgoʉ, cʉ̃ ca-ĩiñupʉ Pablo.
ACT.26.28	To bairo cʉ̃ ca-ĩiro:
ACT.26.28	—Ato cõoacã buioʉna, “Jesúre apiʉjaya,” ¿yʉ quenare mʉ ĩigatí? Pablore cʉ̃ ca-ĩiñupʉ Agripa.
ACT.26.29	To bairo cʉ̃ ca-ĩiro:
ACT.26.29	—Õcoacã yʉ ca-buioro quenare, o pairo yʉ ca-buioro quena mʉ, nipetirã atona yʉre ca-apirã quena yʉre bairona Jesúre mʉja ca-apiʉjaro yʉ boobapa paro yʉ ca-bairore bairo presopʉ aniquetibana quena, cʉ̃ ca-ĩiñupʉ Pablo.
ACT.26.30+ACT.26.31	Cabero Agripa, Festo, Bernise, na mena ca-ruiricarã wamʉnʉca, ape arʉapʉ Pablo cʉ̃ ca-bairijere ca-ame wadapenirã aájuparã. Topʉ oco bairo ca-ame ĩiñuparã:
ACT.26.30+ACT.26.31	—Anire ñe unie cʉ̃ cá-átiquetaje wápana cʉ̃ ca-jĩaquetipe ãa, cʉ̃ ca-preso jooquetipe ãñupa, ca-ame ĩiñuparã.
ACT.26.32	Agripa maca Festore cʉ̃ ca-ĩiñupʉ:
ACT.26.32	—Cʉ̃a, “Romano maja ʉpaʉ César cʉ̃ majuuna yʉ ca-bairi wamere cʉ̃ ca-jeniña bejepere yʉ boo,” cʉ̃ ca-ĩiquẽpata nemoo cʉ̃ mani buucõaboricarã, cʉ̃ ca-ĩiñupʉ.
ACT.27.1	Cabero ʉpaʉ Festo cʉ̃ mena macana jãa oco bairo ca-ame ĩiñuparã: “Pablore romano maja ʉpaʉ César tʉpʉ Italia yepapʉ cumuapʉ cʉ̃ mani joorã,” ca-ame ĩiñuparã. To bairi Pablore aperã presopʉ ca-ãna quenare jicãʉ polisía maja ʉpaʉre Julio ca-wamecʉcʉre ca-cote aá rotiyuparã nare Italiapʉ na cá-aáto. “Augusto” na ca-ĩri poa polisía mena macacʉ ca-ãmi Julio. To bairi yʉ Lucas yʉ quena Pablo mena yʉ cá-aápʉ. 
ACT.27.2	To bairi jã ca-eja jãawʉ Adramitio ca-wamecʉti maca macá cumuapʉ, Asia yepa macá macari cá-aátia. Aristarco ca-wamecʉcʉ Macedonia yepa Tesalónica ca-wamecʉti maca macacʉ jã mena cá-aámi. 
ACT.27.3	To bairi Cesareapʉ ca-ãnana buti aána ape rʉmʉ Sidón ca-wamecʉti macapʉ jã ca-ejawʉ. Topʉ jã ca-ejaro Julio polisía Pablore cʉ̃ ca-cotei cʉ̃ mai tʉjʉri to macana Pablo yarã tʉ cʉ̃ ca-tʉjʉ teña rotiwĩ, cʉ̃ ca-boori wame cʉ̃ na joato ĩi. 
ACT.27.4	Cabero ti macapʉ ca-ãnana buti, Chipre na ca-ĩri poa yucʉ poa jã ca-neto aápʉ seeto wino ca-papuqueti nʉgoa maca. 
ACT.27.5	To bairi Cilicia, Panfilia ca-wamecʉti yepari neto aána Lisia yepa Mira ca-wamecʉti macapʉ jã ca-ejawʉ yua.
ACT.27.6	Ti macapʉna polisía maja ʉpaʉ ape cumua Alejandría na ca-ĩri maca macá cumua Italia yepapʉ cá-aátiare bʉga ejaʉ jã ca-peni jãa rotiwĩ tiapʉ tunu. 
ACT.27.7	Wino seeto ca-papu canamuro jʉgori capee rʉmʉri jã cá-aápʉ, uwaro aá majiquetibana. To bairi popiye mena Gunido ca-wamecʉti maca majuu jã ca-ejawʉ. Mai to bairona wino jã ca-papu canamucõawʉ. To bairi cariape jã ca-neto aá majiquẽpʉ. To bairi apero maca, Creta na ca-ĩri poa yucʉ poapʉ Salmo ca-wamecʉti peta tʉ maca cacõ nʉgoa maca jã cá-aápʉ, wino seeto ca-papu canamuquẽto maca. 
ACT.27.8	Salmo na ca-ĩri peta popiye mena neto aá, jã ca-ejawʉ “Caroa Peta” na ca-ĩiropʉ. Ti peta Lasea ca-wamecʉti maca tʉna ca-ãmʉ.
ACT.27.9	Yoaro jã ca-bairo maca, meere, petoacã ca-rʉjawʉ puebʉcʉ wino seeto to ca-papuparo jʉgoye. To bairi seeto ca-uwiobʉjawʉ jã ca-neto aágaro yua. 
ACT.27.10	To bairo ca-bairijere tʉjʉʉ Pablo na ca-ĩi buiobami:
ACT.27.10	—Mani ca-neto aápata uwiobʉja. Ati cumua, mʉja ca-jee aátie mani quena mani rua yajiborã. To bairi atopʉ mani tuato mai, na ca-ĩibami Pablo.
ACT.27.11	To bairo cʉ̃ ca-ĩrije to ca-anibato quena polisía maja ʉpaʉ maca Pablo cʉ̃ ca-buiorijere ca-apiquẽmi. Ti cumua ʉpaʉ, ti cumua ca-wetuʉ macare na ca-apiʉjawĩ. 
ACT.27.12	Puera ti peta ca-ñuuquẽjupe. To bairi capaarã ti cumuapʉ ca-jañarã ca-neto aágawã apero maca Fenice ca-wamecʉti macapʉ, Creta na ca-ĩri poa macá peta ape petapʉ. Ti peta macare wino seeto ca-papuquẽjupe. “Topʉ puebʉcʉ mani netoogarã,” ca-ĩibajuparã.
ACT.27.13	To bairi jĩabʉjana cacõ nʉgoa maca ca-papuro tʉjʉrã ti cumua paari maja, “Fenicepʉre manire cá-aápe ãa, meere,” ca-ĩi tʉgooñawã. To bairi ti poa tʉjarona jã cá-aápʉ. 
ACT.27.14	Noo cõo meacãna jã cá-aáti paʉna wino seeto majuu ti poa cʉto maca jãare seeto ca-papu jʉgowʉ, Noreste macaje na ca-ĩrije, wʉjaʉ macaje netoro. 
ACT.27.15	To bairi wino ti poa wijaropʉ jã ca-joowʉ ti ya ca-pairi ya recomacapʉ. Wino cá-atí paʉpʉ dope bairo jã cá-aá majiquẽpʉ. To bairi, “To bairona to aácõato,” jã ca-ĩiwʉ. 
ACT.27.16	To bairona wino jãare to ca-jooro aána, jã ca-ejawʉ jicã poaacã Clauda ca-wamecʉti poapʉ. Eja, jã ca-neto aápʉ seeto wino ca-papuqueti nʉgoa maca. Ti cumua ʉjaro jia turica ca-ãmʉ cumua õcaacã, ca-pairica to ca-ruaro na ca-rua yajiquetiparore bairo na ca-eja jãapa. Ti cumuare ca-pairicapʉ jã ca-tʉ̃ga jã joowʉ popiye menana. 
ACT.27.17	Tiare tʉ̃ga jã joo yaparo ca-pairicare pũʉ rʉpore bairije ca-anie capaca wẽeri mena ca-jiawã, watire ĩirã. Cabero apero ca-yoaropʉ paputiro Sirte ca-wamecʉtopʉ mani papu joore ĩirã, juti ajerire, wino ca-papuro jãare to ne aáparo ĩirã, na ca-yoorica ajerorire ca-popio ruiowã. To bairona wino jã ca-joocõawʉ. Na ca-ruioro bero wino caroaroacã to mácana jãare ca-papu joowʉ yua. 
ACT.27.18	Ape rʉmʉ tunu wino to bairona ca-papuro apeye unie na ca-jee aábatajere to cõona ca-ree rʉgo jʉgowã, cumua to pamʉnemoato ĩirã. 
ACT.27.19	Itia rʉmʉ cá-aáto wino ca-papu janaquẽto tʉjʉbana to cõona ti cumua ca-anibataje na majuuna nipetirijere ca-ree rʉgowã. Juti ajeri, ti ajeri yogarã na ca-nʉcobata yucʉ, juti ajeri yogarã na ca-tʉ̃ga pua nʉcobata wẽeri nipetirijere ca-ree rʉgocõawã yua. 
ACT.27.20	Capee rʉmʉri muipu ca-ajiquẽmi. Ñami quenare ñocoa quena ca-bauquẽma. To bairi ¿noo riape mani aánaatí? jã ca-ĩi majiquẽpʉ. Wino quena to bairona ca-papucõa ãmʉ. To bairi, “Rua yajirã mani bai. Dope bairo mani bai catí majiquẽna,” jã ca-ĩi tʉgooñabapʉ. 
ACT.27.21	Yoaro ca-ʉgaquẽna jã ca-ano Pablo wamʉnʉcari oco bairo na ca-ĩiwĩ:
ACT.27.21	—Cretapʉ mʉjaare yʉ ca-ĩibae wame yʉ mʉja ca-apiʉjape anibajupa. Topʉna mani ca-anicõaata cumua rooye tuaqueti, cumua macaje quena yajiqueti baiboricaro. 
ACT.27.22	To bairo mani ca-bairije to ca-anibato quena uwiquẽja, na ca-ĩiwĩ Pablo. —Jicãʉ maca mani yajiquetigarã. Cumua jeto yajigaro. 
ACT.27.23	Yʉa Diore cá-áti nʉcʉbʉgoʉ yʉ ãa. Cʉ̃a yʉ Ʉpaʉ ãmi. Mepʉ macá ñami Dio tʉ macacʉ ángel jicãʉ yʉ tʉpʉ buia ejawĩ. 
ACT.27.24	Oco bairo yʉ ĩi buiowĩ: “Pablo, uwiqueticõaña. Dio cʉ̃ mʉ ca-jenirijere caroaro apimi. To bairi romano maja ʉpaʉre mʉ ca-bairi wamere cʉ̃ mʉ jeniña beje rotigʉ. To bairi mʉ mena ca-ãna nipetirã ca-rua yajiborã anibana quena caroaro mʉja neto peticõagarã jicãʉ yajiricaro mano,” yʉ ĩiwĩ. 
ACT.27.25	To bairi tʉgooña ocabʉtiya mʉjaa. Dio cʉ̃ ca-ĩietore bairona baigaro. Tiere yʉ api nʉcʉbʉgo. 
ACT.27.26	Noo yucʉ poa ca-anopʉ wino mani papu joogaro, ca-ĩiwĩ Pablo.
ACT.27.27	Cretapʉ ca-ãnana pʉga semana jã cá-aáto bero to bairona wino jã ca-papu joocõawʉ mai Adria ca-wamecʉti ya ca-pairi yapʉre. To cõo ñami recomaca ca-ano ti cumua paari maja, “Yucʉ poa ca-ani paʉpʉ ejarã mani ána,” ca-ĩi tʉgooñawã. 
ACT.27.28	To bairi ¿noo cõo to ʉ̃cʉabajuparí? ĩirã ca-rupa wẽe mena ca-ruu joo cõoñawã. To bairo átiri, “Treinta y seis metro cõo ʉ̃cʉaro ãa,” ca-ĩi tʉjʉ majiwã. Caberobʉjaacã ca-ruu joo cõoñawã tunu. Veintisiete metro cõo ca-ʉ̃cʉaro tʉjʉrã ca-majiwã yua. 
ACT.27.29	Mai ñami ca-ano maca ʉ̃ta yojopʉ mani roca ture ĩirã bapari canacã pãiri come pãiri ca-nʉcʉri pãirire ti cumua ca-weturo maca ca-rupa wẽeripʉ jia átiri ca-roca ñuawã, cumua to aáqueticõato ĩirã. Ati yaparo, “yoaro mee ca-bujupe jã boobapa,” ca-ĩiwã. 
ACT.27.30	Cabero cumua paari maja, “Yajirã mani bai,” ĩibana cá-aá rutigabama. To bairi cumuaacãre ne ruiori, “Ca-wee jʉgoro maca come pãirire roca ñua jã jia tugarã,” ĩitori tia mena jãare ca-bai weogabajupa, “Mani jetona mani catígarã,” ĩi tʉgooñarã. 
ACT.27.31	Pablo maca to bairo na ca-baigaro tʉjʉʉ polisía maja ʉpaʉre, cʉ̃ mena macanare:
ACT.27.31	—Cumua paari maja na ca-tua quẽpata jicãʉ maca mʉja catíquetigarã, na ca-ĩiwĩ Pablo.
ACT.27.32	To bairo cʉ̃ ca-ĩiro apirã polisía maja ti cumuare jiarica wẽerire yije jure átiri na ca-ne peoricare ca-ne roca poo rocacõawã, tiapʉre manire na aáweoqueticõato ĩirã yua.
ACT.27.33	Ca-bujuparo jʉgoyeacã Pablo na ca-ʉga rotiwĩ:
ACT.27.33	—Pʉga semana, meere yerijãquẽna, ʉgaquẽna mʉja ca-bairo ãa. 
ACT.27.34	Ñigo riabana yapapuari mʉja catí majiquetiborã. Jicãʉ maca mʉja yajiqueti majuucõagarã, na ca-ĩiwĩ Pablo.
ACT.27.35	To bairo na ĩi, pan ʉgarica rupaare nee, nipetiro na ca-tʉjʉrona Diore, “Ñuubʉja,” cʉ̃ ĩi, tiare pe bate, ca-ʉga jʉgowĩ. 
ACT.27.36	To bairo cʉ̃ cá-áto tʉjʉrã na nipetirã tʉgooña ocabʉti, na quena wariñuurique mena ca-ʉgawã. 
ACT.27.37	Ti cumuapʉ ca-ãna dosciento setenta y seis canacãʉna jã ca-ãmʉ. 
ACT.27.38	Na ca-ʉgaro cõo ʉga yaparo ʉgarique ca-aniborique trigo poarire riapʉ ca-ree ñuacõawã, cumua to pamʉ panemoato ĩirã tunu.
ACT.27.39	Ca-bujuro yua ti cumua paari maja ti poa yucʉ poare ca-tʉjʉwã. “¿Noo uno majuu mani anibajuparí?” ca-ĩi tʉjʉ majiquẽma. To bairo ĩi tʉjʉ majiquetibana quena paputiro jõa ca-anore ca-tʉjʉwã. Ti paʉre tʉjʉ, “Jõo mani ca-pã majiata to mani ma aágarã,” ca-ame ĩiwã. 
ACT.27.40	To bairi ca-jʉgoye come pãiri to tʉ̃ga ñeato ĩirã na ca-jia ree ñuariquere ca-yije jure reewã. Wee turica pãiri na ca-jia ñeerique quenare ca-popiowã paputiro jõa pãa aágarã. Cabero ca-wee jʉgoro macato juti ajerore ca-tʉ̃ga mʉgo yoowã tunu, wino to papu joato ĩirã. To bairo na cá-áto ti cumua paputiro cʉto maca cá-aápʉ. 
ACT.27.41	Pãa aá, ca-ʉ̃cʉaquẽto paputiro bua bui jã ca-peya pacoapʉ ca-wee jʉgoro maca. Dope bairo cá-áti tʉ̃ga wʉo majiña mamʉ. Tia ca-weturo maca ca-waticoapʉ paca ca-jabe turo yua. 
ACT.27.42	Presopʉ ca-ñee ecooricarãre na ca-jee atánare polisía na ca-jĩa reegawã, ti poapʉ baa eja rutirema ĩirã. 
ACT.27.43	Na ʉpaʉ Julio maca Pablore na ca-jĩapere booquetiri na ca-matawĩ. To bairi ca-baa majirãre aperã jʉgoye roca ñua rotiri ca-baa pãa aá rotiwĩ ca-tʉjaropʉ. 
ACT.27.44	Aperãre ca-baa majiquẽnare na bero yucʉ pãiri mena, apeye cumua macaje ca-watirica pãiri mena na ca-paja pãa aá rotiwĩ. To bairi nipetirã ca-tʉjaropʉ jã ca-eja peticoapʉ, rua yajiquẽnana. 
ACT.28.1	Nipetirã ca-tʉjaropʉ jã ca-ejaro to macana, “Ati poa Malta ca-wamecʉti poa ãa,” jã ca-ĩi buiowã. 
ACT.28.2	Caroaro jã boca tʉjʉri jã cá-átinemowã. To bairi ca-ocaro maca peero ca-riobojawã, jumaya mʉjaa ĩirã. 
ACT.28.3	Pablo quena nare ca-pee jeenemowĩ jicã roto. Peere cʉ̃ ca-jee tĩari paʉna aña cʉ̃ ca-jeerica roto watoapʉ ca-ãnacʉ ca-ʉ̃ro ruti buti atíbacʉ Pablo wamopʉre ca-baque yoawĩ. 
ACT.28.4	Ti poa macana Pablo wamopʉre aña cʉ̃ ca-baque yoaro tʉjʉrã ca-ame ĩiwã:
ACT.28.4	—Camajare ca-jĩa paii ãcʉmi. Cʉ̃ ca-jĩa pairije wapa ria ca-pairi yapʉ ca-rua yajiboricʉ cʉ̃ ca-catíro maca aña cʉ̃ baque jĩa rocagʉ ácʉmi, ca-ame ĩiwã.
ACT.28.5	Pablo maca peeropʉ cʉ̃ ca-wẽe yaye roca joewĩ. Cʉ̃ ca-puniquẽmi. 
ACT.28.6	To macana, “Nemoo cʉ̃ bipi o nemoo bai yaji roca cumucoagʉmi,” ĩi tʉgooñari cʉ̃ ca-tʉjʉ cotewã. Yoaro cʉ̃ tʉjʉ coteba, cʉ̃ ca-puniquẽto tʉjʉrã ricati ca-tʉgooñawã. “Jõ bui macacʉ mani cá-áti nʉcʉbʉgoʉ jicãʉ ãcʉmi. To bairi añare wijio majiquẽcʉmi,” ca-ĩi tʉgooñawã yua.
ACT.28.7	Jã ca-roca turi paʉ tʉacãna ca-ãmʉ ti poa macana ʉpaʉ Publio ca-wamecʉcʉ ya paʉ. Cʉ̃ tʉpʉ jã ani rotigʉ jã ca-pii amí. To bairi itia rʉmʉ cʉ̃ tʉpʉ jã ca-ãmʉ, caroaro jãare cʉ̃ cá-áto maca. 
ACT.28.8	To bairo jã ca-bairi paʉna Publio pacʉ bʉgorique mena, paniñañe boaʉ ca-baiwĩ. To bairi cʉ̃ ca-yojaropʉ cʉ̃ ca-tʉjʉ jãa aámi Pablo. Topʉ cʉ̃ tʉjʉri Diore cʉ̃ jeniboja, cʉ̃ ca-ñiga peowĩ. To bairo cʉ̃ cá-átona ca-ñuucoami Publio pacʉ. 
ACT.28.9	To bairo cʉ̃ ca-ñuuro tʉjʉrã aperã ti poa yucʉ poa macana ca-riayecʉna cʉ̃ tʉpʉ cá-amá na ca-riaye cʉtiere Pablore cʉ̃ netoo rotira anaa. To bairo bairã ca-ñuucoama na quena. 
ACT.28.10	Capee apeye uniere jã ca-joowã, jãare nʉcʉbʉgori. Cabero cumuapʉ jã cá-aáti paʉpʉ jã ca-ʉgape quenare jã ca-joowã.
ACT.28.11	Ti poapʉ ca-rua tuaricarã itiarã muipua aniri bero jã cá-aápʉ tunu Alejandría ca-wamecʉti maca macá cumua mena. Puebʉcʉ ca-ano ti poapʉ ca-anicõañupa mai ti cumua macana. Weericarã Dio ca-aniquẽna camaja na cá-áti nʉcʉbʉgorã Cástor, Polus ca-wamecʉna cumua ca-wee jʉgoropʉre nare bairã na ca-uca tuurique ca-tujawʉ. 
ACT.28.12	Topʉ ca-ãnana buti aá, ape poa ca-pairi poa majuu jã ca-ejawʉ Siracusa na ca-ĩri macapʉ. Itia rʉmʉ topʉ jã ca-ãmʉ. 
ACT.28.13	Cabero ti poa tʉjaro aá, jã cá-aápʉ Rejio ca-wamecʉti macapʉre aána. To bairi topʉ jã ca-ejawʉ. Topʉ eja, ape rʉmʉ jã cá-aápʉ tunu. Jã cá-aáto jã ʉjaro maca wino caroaro jã ca-papu joowʉ. To bairi ape rʉmʉna jã ca-ejacoapʉ Puteoli ca-wamecʉti macapʉre. Topʉ eja, ti cumuapʉ cá-atána jã ca-ma aápʉ yua. 
ACT.28.14	Tona aperã Jesúre ca-apiʉjarãre jã ca-bʉgawʉ. Jicã semana na mena jã ca-ani rotiwã. To bairi jicã semana na mena ani, cabero jã ca-neto aápʉ maapʉ Romapʉ aána. 
ACT.28.15	Roma macana Jesúre ca-apiʉjarã Romapʉ jã ca-ejape quetire ca-apiyupa, meere. To bairi maapʉ jãare ca-bocarã ejawã Foro de Apio na ca-ĩri macapʉ. To jã ca-neto aáto aperã tunu jã ca-bocawã aáteñari maja na ca-canirã ejanucuro itia wii ca-anopʉ. To bairi Pablo na tʉjʉʉ, “Ñuu majuucõa,” Diore cʉ̃ ca-ĩi wariñuuwĩ. To bairo Diore ĩri caroaro ca-yeri ocabʉtiwĩ. 
ACT.28.16	To bairi jã cá-aápʉ tunu. Aá, Romapʉ jã ca-ejawʉ yua. Topʉ eja, to cõona Julio polisía maja ʉpaʉ presopʉ ca-ãnare cʉ̃ ca-jee atánare ca-jee aámi ti maca macacʉ tʉpʉ, preso wiire ca-coterã ʉpaʉ tʉpʉre. Pablo macare ape wiipʉ cʉ̃ ca-joowĩ jicãʉ polisía cʉ̃re ca-cotepaʉ mena yua.
ACT.28.17	Itia rʉmʉ Romapʉ jã ca-ejaro bero ti maca macana judío maja nare ca-jʉgo ánare na ca-pi joowĩ Pablo. Cabero cʉ̃ tʉpʉ na ca-ejaro oco bairo na ca-ĩiwĩ Pablo:
ACT.28.17	—Yʉ yarã, caroorije na yʉ cá-átiquẽpʉ mani yarã judío majare. Mani yarã judío maja mani ñicʉ jãa na cá-áti jʉgo atájere na cá-áto, “To bairo cá-átiquetipe ãa,” na yʉ ca-ĩiquẽpʉ. To bairi ñee caroori wame yʉ cá-átiquẽtie to ca-anibato quena Jerusalén'pʉ mani yarã yʉre ñee, romano maja ʉparã tʉpʉre yʉre ca-joowã. 
ACT.28.18	To bairi na maca yʉre jeniña peori, “Ñee unie caroorije cá-átiquetacʉrena cʉ̃ ca-jĩaquetipe ãa,” ĩri yʉ ca-buugabama. 
ACT.28.19	Judío maja maca romano maja ʉparã yʉre na ca-buuro ca-booquẽma. To bairi César romano maja ʉpaʉ ca-ani majuʉpʉna yʉ ca-bairi wamere cʉ̃ jeniña bejeato ĩi yʉ apʉ́. “Mani yarã judío maja rooro áama,” ĩi wadajãʉ acʉ́ mee yʉ baiwʉ. 
ACT.28.20	To bairi mʉjaare yʉ pii joowʉ mʉja mena wadapenigʉ, cariapena na majiato ĩi. Mani judío maja jicãʉ Dio cʉ̃ ca-joopaʉre yoaro ca-yuuricarã mani ãa. “Jesú ca-wamecʉcʉ mani ca-yuuricʉna ãmi,” ca-ĩi buio teñaʉ yʉ ãa. Tiere yʉ ca-ĩi buiorije wapa presopʉ ca-ãcʉ̃ come wẽeri mena jiaricʉ yʉ ãa, na ca-ĩiwĩ Pablo.
ACT.28.21	To bairo cʉ̃ ca-ĩiro:
ACT.28.21	—Queti joorica pũuri judío maja Judea yepa macana mʉ ca-bairi wamere jã ca-queti jooquẽma. To macana Jesúre ca-apiʉjarã Judea macana atopʉ ca-tʉjʉ teñarã rooro jã buioquẽema mʉ ca-bairijere. To bairi mʉ ca-bairi wamere jã queti apiquẽe. 
ACT.28.22	To canacã macapʉ ati wame Jesúre na ca-apiʉjarije, “Ñuuquẽe,” camaja na ca-ĩrijere jã apinucu bairã pʉa. To bairi tiere jã mʉ ca-ĩigari wamere jã mʉ ca-buiopere jã boo, cʉ̃ ca-ĩiwã Pablore.
ACT.28.23	To bairo ĩirã tiere na ca-wadapenipa rʉmʉre ca-tʉgooña bʉga jʉgoyeyewã. To bairi to cõo mani ca-wadapenipa rʉmʉ anigaro na ca-ĩrica rʉmʉ ca-ejaro camaja capaarã Pablo cʉ̃ ca-ani wiipʉ ca-neñaporã ejawã yua. To bairi na ca-neñaporã ejaro tʉjʉʉ Dio yere na ca-ĩi buiowĩ Pablo. Ca-bujuri paʉ na ca-buio jʉgoricʉ ca-buio naiocoami. Moisé cʉ̃ ca-ucarique, aperã Dio ye quetire ca-buiorã tirʉmʉpʉ macana na ca-ucarique nipetiro na ca-ĩi buiowĩ, na quena, “Dio cʉ̃ ca-jooricʉ ãmi Jesú,” ĩrica wame na ca-nʉcʉbʉgoparore bairo ĩi. 
ACT.28.24	Jicãarã cʉ̃ ca-ĩi buiorijere ca-apiʉjawã. Aperã maca, “Jocʉ ĩmi,” ca-ĩiwã. 
ACT.28.25	Jicãrore bairo tʉgooñaquetibana jicãarã buti aágarã ca-baiwã. Na ca-butigari paʉna na ca-ĩiwĩ Pablo:
ACT.28.25	—Espíritu Santo cariapena na ca-ĩi buioyupi mani ñicʉ jãapʉre Dio ye quetire ca-buioʉ Isaía tirʉmʉpʉ macacʉre cʉ̃ ĩi buio rotii. Oco bairo Isaíare cʉ̃ ca-ĩi buio rotiyupi Dio Espíritu Santo to macana Israel macanare:
ACT.28.26+ACT.28.27	Mʉjaa Dio ye quetire mʉja apigatee. To bairi mʉja api puoquẽe. Dio ye quetire apiʉjagaquẽna cariape ca-aniere mʉja apigatee. To bairo ca-bai netoo nʉcarã aniri Diore, “Caroorije jã cá-átiere majirioya,” mʉja ĩiqueti majuucõa. To bairi aperã mʉjaare na ca-buiobato quena mʉja api puoqueti majuucõagarã. Yʉ cá-átiere tʉjʉbana quena, “Dio caroaro áami,” mʉja ĩi tʉjʉ majiqueti majuucõagarã, mʉja ĩmi Dio, ca-ĩi buio rotiyupi Dio Espíritu Santo Isaíare.
ACT.28.28	To bairona mʉja quena mʉja ca-apigaquẽto maca to cõona judío maja ca-aniquẽna macare Dio camajare na cʉ̃ ca-netoo catíorijere nare jã buiogarã. Na maca api wariñuugarãma, na ca-ĩiwĩ Pablo.
ACT.28.29	To bairo na cʉ̃ ca-ĩiro bero judío maja na majuuna ame wada netori ca-buti aáma yua.
ACT.28.30	Pʉga cʉma aperã cʉ̃re na ca-wajorica wiipʉre ca-ãmi Pablo. Aperã nipetirã cʉ̃re ca-tʉjʉ teñarã ejanucurãre wariñuuri caroaro na mena ca-wadapeninucuwĩ. 
ACT.28.31	Uwirique manona tʉgooña ocabʉtiri Ʉpaʉ Dio cʉ̃ ca-anie quetire, mani Ʉpaʉ Jesucristo cʉ̃ ca-anie quetire nipetiro camajare na ca-buionucuwĩ. Aperã, “Na ĩi buioqueticõaña,” cʉ̃ ca-boca ĩiquẽma Pablore yua.
ACT.28.31	To cõona yʉ Lucas yʉ uca.
ROM.1.1	Yʉa Pablo mʉjaare yʉ queti joo Roma macanare. Caroaro mʉjaare yʉ ñuu roti. Jesucristo cʉ̃ paabojari majocʉ yʉ ãa, cʉ̃ ye quetire buiobojari majocʉ. Jesucristo cʉ̃ ca-bue jʉgoricarã apóstol na ca-ĩirã mena ca-anipaʉre yʉ ca-cũuwĩ Dio, caroa quetire cʉ̃ ye quetire ca-buio teñapaʉre.
ROM.1.2	Tirʉmʉpʉre atie queti cʉ̃ Macʉ cʉ̃ ca-baipere ca-ĩi buio jʉgoyeyeyupi Dio. To bairi cʉ̃ ye quetire buiori maja ãnana Dio nare cʉ̃ ca-ĩirore bairona ca-ucayupa. 
ROM.1.3	To bairi atie queti yʉ ca-buio teñarije Dio Macʉ ye ãa. Camajocʉ buiaʉ Ʉpaʉ David ãnacʉ pãrami ca-añupi mani Ʉpaʉ Jesucristo. 
ROM.1.4	Cʉ̃ ca-bai yajiro bero Dio Espíritu Santo cʉ̃ ca-majirije mena Jesúre cʉ̃ ca-tunu catíoyupi. To bairo ácʉ mani camajare mani ca-iñooñupi Dio, “Cʉ̃ Macʉna ãmi,” mani ca-ĩi majiparore bairo ĩi. 
ROM.1.5	Caroaro mani átibojami Jesucristo. Cʉ̃ jʉgori yʉ ca-cũuñupi Dio, apóstol anigʉmi ĩi, yʉ ye quetire cʉ̃ buio teñaato ĩi. To bairi to canacã yepapʉ camajare na yʉ ca-buio teñaro jicãarã cʉ̃ ye quetire ca-apirã Jesucristore api nʉcʉbʉgogarãma.
ROM.1.6+ROM.1.7	Mʉjaa Roma macana quenare ca-cũuñupi Dio, Jesucristore ca-apiʉjarã na ãmaro ĩi. Seeto maimi Dio mʉjaare. Mʉja nipetirãre caroaro atie queti joʉ mʉjaare yʉ ñuu roti. Mani Pacʉ Dio caroaro ani wariñuuriquere mʉjaare cʉ̃ joato. Mani Ʉpaʉ Jesucristo quena to bairona caroare cʉ̃ joato mʉjaare.
ROM.1.8	Atie mai mʉjaare yʉ buio jʉgo: Camaja ati yepa nipetiro macana Jesucristore mʉja ca-apiʉja nʉcʉbʉgorijere buio batema. To bairo mʉja ca-aniere na ca-ĩi buiorijere apii Diore, “Ñuu majuucõa,” cʉ̃ yʉ ĩinucu. Jesucristo jʉgori mʉjaare yʉ jenibojanucu Diore. 
ROM.1.9	Seeto yeri tʉgooña ocabʉtiri Diore yʉ áti nʉcʉbʉgo, cʉ̃ Macʉ cʉ̃ ca-anie quetire buio teñaʉ. To bairi majiimi Dio to canacã nina nairoacã cʉ̃re mʉjaare yʉ ca-jenibojarijere. 
ROM.1.10	To bairi Diore cʉ̃ jeni nʉcʉbʉgoʉ, oco bairo cʉ̃ yʉ ĩi jeninucu: “Dio, Roma macana tʉpʉ yʉ cá-aápere mʉ ca-booata topʉ yʉ cá-aápere quenooya.” Tirʉmʉpʉna mʉja tʉpʉre yʉ cá-aáganucubapʉ. 
ROM.1.11	Dio yere mʉjaare yʉ buioga, netobʉjaro Jesú yere mʉja ca-maji ocabʉti nemoparore bairo ĩi. To bairi seeto mʉjaare yʉ tʉjʉgacʉpʉ. 
ROM.1.12	To bairi mʉja tʉpʉ yʉ ca-ejaata Jesúre mani ca-api nʉcʉbʉgorijere mani ame buiogarã. To bairo ame buiorã netobʉjaro Jesúre mani api nʉcʉbʉgo ocabʉtigarã.
ROM.1.13	Oco bairi wame mʉja ca-majiro yʉ boo: Aperã quena judío maja ca-aniquẽnare Jesú ye quetire na yʉ ca-buioro ca-apiʉjawã jicãarã. To bairi na ca-apiʉjarore bairo mʉja tʉ macana quena na apiʉjaato ĩi, capee niri mʉja tʉpʉre yʉ cá-aágabapʉ. Aágabacʉ quena yʉ cá-aá majiquẽpʉ. 
ROM.1.14	Camaja to canacã majare Jesú ye quetire na ca-buiopaʉ yʉ ãa. Macaa ca-ãna, macaa ca-aniquẽna quena, ca-bue majirã, ca-bue majiquẽna quenare nipetirãre na ca-buiopaʉ yʉ ãa Jesú ye quetire. 
ROM.1.15	To bairi mʉjaa Roma macana quenare caroa queti Jesú yere seeto mʉjaare yʉ buioga.
ROM.1.16	Camaja noa atie Jesucristo ye quetire ca-api nʉcʉbʉgorãre na netoo catíomi Dio. Cʉ̃re ca-booquẽna menare na cʉ̃ ca-popiyeyebopere na netoomi cʉ̃re ca-api nʉcʉbʉgorãre. Jesucristo jicãʉna ãmi manire ca-netoo majii. To bairo camajare cʉ̃ ca-netoo majirijere tʉgooñari yʉ boboquẽe camajare tie quetire na buioʉ. Tie queti judío maja jetore buiorique ca-ani jʉgoyupa. Na bero judío maja ca-aniquẽna quenare buiorique ãa. 
ROM.1.17	Oco bairo majuu ãa tie queti: “Noa Jesúre ca-api nʉcʉbʉgorãre, ‘Caroarã, caroorije mana ãma,’ na ĩi tʉjʉmi Dio. To bairo cʉ̃ ca-ĩi tʉjʉrã cʉ̃re ca-api nʉcʉbʉgocõa ãna ãma.” To bairona ĩi uca tuurique ãa Dio Wadarique ca-aniepʉre, “Caroarã ãma,” Dio cʉ̃ ca-ĩi tʉjʉrã. “Cʉ̃re ca-api nʉcʉbʉgorã ãma naa. Cʉ̃re api nʉcʉbʉgorã to canacã rʉmʉ ca-catícõa ãna anigarãma,” ĩi uca tuurique ãa.
ROM.1.18+ROM.1.19	Caroorije cá-ána macare na ca-bai netoo nʉcarije, caroorije na cá-átiere seeto tʉjʉgateemi Dio ʉmʉrecóopʉ ca-ãcʉ̃. Na quena cariape Dio cʉ̃ ca-aniere na ca-majipe anibajupa. Dio cʉ̃ ca-aniere mani ca-majipe majirioquẽe. To bairo cʉ̃re na ca-majibope to ca-anibato quena na majuuna caroorije átigarã ca-jocaquẽtie macare, Dio ye queti macare apigateema. To bairi seeto na popiyeyegʉmi Dio. 
ROM.1.20	Diore tʉjʉquetibana quena, “Seeto ca-majii ãcʉmi Dio,” mani ĩi maji, ati ʉmʉrecóo, ati yepa macaje cʉ̃ cá-átajere tʉjʉri. Dio cʉ̃ ca-anicõa anie, nipetiro cʉ̃ cá-áti rotirije quenare mani maji, cʉ̃ cá-átajere tʉjʉri. Nemoopʉre ati yepa macajere Dio cʉ̃ cá-átato bero nipetiro cʉ̃ cá-átajere tʉjʉrique ãa. To bairi, “Atie Diona cʉ̃ cá-átaje ãno,” ĩi majiri Dio cʉ̃ ca-aniere majirãma camaja nipetirã. To bairi tiere majibana quena cʉ̃re ca-bai netoo nʉcarã ãma. To bairo na majuuna na ca-bai netoo nʉcarije wapa na popiyeyegʉmi Dio. Na maca, “Dio, mʉ ca-aniere majiquetibana mʉre jã ca-api nʉcʉbʉgoquẽpʉ, to bairi mʉ ca-popiyeyequetiparã jã ãa,” ĩi majiquetigarãma rooro cá-átana maca. 
ROM.1.21	Cʉ̃ ca-aniere majibana quena Diore áti nʉcʉbʉgoquẽema. Caroaro cʉ̃ cá-átajere tʉjʉbana quena tiere, “Caroaro jãare mʉ cá-átibojayupa,” Diore cʉ̃ ĩiquẽema. Ape wame macare tʉgooñari ĩi jocariquere tʉgooñama. To bairo baibana na yeripʉre jĩá netobʉjaro Diore ca-majiquẽna anicõama. 
ROM.1.22	“Seeto ca-majirã jã ãa,” ca-ĩirã anibana quena ca-majiquẽna majuu ani nutuapa. 
ROM.1.23	To bairo Diore, ca-yajiquẽcʉre cʉ̃ áti nʉcʉbʉgogaquẽna na majuuna na ca-weericarã macare áti nʉcʉbʉgoma. Camaja, ca-wʉʉrã, waibʉcʉrã, aña, pinoare bairã ca-ãnare wee nʉcocõari na áti nʉcʉbʉgoma.
ROM.1.24	To bairo na cá-áto, “To cõona caroorije na majuuna na ca-boorije cá-ána na anicõato,” na ĩimi Dio. To bairo na cʉ̃ ca-ĩiro bero na majuuna caroorije boboorije majuure átinucuma. 
ROM.1.25	Dio ye cariape ca-ani wame apiʉjagaquetiri ca-ĩi jocarije macare apiʉjama. Dio ati ʉmʉrecóo macana nipetirore cá-átacʉ jetore cʉ̃ na cá-áti nʉcʉbʉgope aninucubapa, to canacã rʉmʉ ca-anicõa ãcʉ̃ macare. Na maca Diore áti nʉcʉbʉgoquẽnana Dio cʉ̃ ca-rupeoricarã macare áti nʉcʉbʉgonucuma.
ROM.1.26	To bairo cá-átinucurã na ca-ano maca, “Baiyupa na majuuna seeto caroorije cá-áticõana na ãmaro,” na ĩimi Dio yua. Cãromia caroaro manapʉ cʉtajere booquẽnana na majuuna caroorije ame áti epenucuma. 
ROM.1.27	Caʉmʉa quena to bairona caroaro nʉmo cʉtajere booquetiri na majuuna caʉmʉa anibana quena caroorije ame áti epecõama ca-boboorijere. To bairo na majuuna seeto caroorije na cá-átie wapa cariape na popiyeye majuucõagʉmi Dio to bairo rooro cá-ánare.
ROM.1.28	Diore na ca-tʉgooñagaquẽto maca, “To cõona caroorije jetore ca-tʉgooñarã na anicõato,” ĩimi Dio. To bairo Dio nare cʉ̃ ca-ĩiro bero caroorije jeto áticõa aninucuma boboquẽnana. 
ROM.1.29	Oco bairi wame áti aninucuma caroorije to canacã wamere: Apeye unie ca-cʉgorã anibana quena apeye uniere boo neto tʉgooñama. Aperãre, “Rooro nare mani áticõato,” ĩi tʉgooñanucuma. Aperã ye tʉjʉ ʉgoo punijininucuma. Camajare na jĩama. Ame wada neto paima. Ĩi jocarique ĩinucuma. Ame tuti paima. Rooro wada pai yoja teñama. 
ROM.1.30	Aperã caroorije na cá-átiquẽtie to ca-anibato quena, “Rooro cá-ána ãma,” na ĩi wada painucuma. Diore tʉgooñagateema. Ĩi punijini yʉnucuma. “Caroaʉ, ca-majii yʉ ãa,” ĩi tʉgooñari to bairona ĩitori buioma. Seeto tʉgooñama caroorije na cá-átipere, caroorã aniri. Na pacʉare na bai netoo nʉcanucuma. 
ROM.1.31	Ca-ñuurijere majigaquẽema. “Oco bairo jã átigarã,” ca-ĩirã anibana quena na ca-ĩri wamere áti ʉjagaquẽema. Aperãre na mai tʉjʉquẽema. Aperã rooro na cá-átajere majiritiquẽema. Rooro ca-tamuorãre na bopaco tʉjʉquẽema. To canacã wame caroorije átinucuma, Diore ca-bai netoo nʉcarã aniri. 
ROM.1.32	To bairona ca-bairãre caroorã na ca-bai yajiri paʉpʉre na reegʉmi Dio. Nare cʉ̃ ca-reepere ca-majirã anibana quena to bairona cá-áticõa ãna aninucuma. Seeto wariñuuma aperã nare bairona caroorije na cá-átiere bairije na cá-áto tʉjʉri.
ROM.2.1	Mʉjaa aperã na cá-átiere tʉjʉri, “Caroorije cá-ána ãma,” nare mʉja ĩi. To bairo nare ca-ĩirã anibana quena nare bairona caroorije mʉja áa. To bairi, “Caroorije cá-ána ãma, nare cʉ̃ popiyeyeato Dio,” mʉja ca-ĩata, “Jã quenare cʉ̃ popiyeyeato,” ca-ĩirãre bairona mʉja ĩi. 
ROM.2.2	To bairona caroorije cá-ánare nipetiro na cá-átiere tʉjʉ majimi Dio. Na cá-átie nipetirijere caroaro tʉjʉ majiri cariapena na popiyeyegʉmi Dio na ye wapa. Cariapena ca-popiyeyei ãmi Dio. 
ROM.2.3	To bairi mʉja quena nare bairona anibana quena, “Caroorã ãma naa, nare popiyeyegʉmi Dio,” mʉja ĩirã. To bairo ĩicõarina, “Jã macare popiyeyequetigʉmi,” jocarãna mʉja ĩi tʉgooñarã. 
ROM.2.4	Caroorije mʉja cá-átie wapare mʉja popiyeyega patowãcaquẽcʉmi Dio. To bairi nemoona mʉjaare cʉ̃ ca-popiyeyequẽtiere tʉjʉrã, “Manire popiyeyequetigʉmi,” ĩi tʉgooñaqueticõaña. Mʉjaare mai tʉjʉri, caroorije mʉja cá-átiere mʉja ca-tʉgooña jʉtiritipe boomi. To bairi cʉ̃re mʉja ca-apiʉjapere yuʉmi Dio. To bairi popiyeyega patowãcaquẽcʉmi. 
ROM.2.5	Cʉ̃re mʉja ca-apiʉjapere mʉjaare cʉ̃ ca-yuubato quena Diore mʉja apiʉjagaquẽe. Caroorije mʉja cá-átiere mʉja jʉtiriti yeri wajoagatee. To bairi netobʉjaro mʉja popiyeyegʉmi Dio. Cariapena cʉ̃re ca-booquẽnare caroorije na cá-átaje wapa nare cʉ̃ ca-popiyeyeri rʉmʉ ca-anopʉ mʉja átigʉmi. 
ROM.2.6	Camaja nipetirãre caroorije na cá-átaje wapa cõona cariapena na popiyeyegʉmi Dio. To bairi caroa cá-átana quenare caroaro na átibojagʉmi Dio cariapena caroa na cá-átaje cõona. 
ROM.2.7	To canacãʉna caroa, Dio yere, cʉ̃ ca-tʉjʉ wariñuurijere cá-áticõa aninucurãre na joogʉmi Dio cʉ̃ tʉpʉ caroa ca-anicõa aninucurijere. 
ROM.2.8	Aperã na majuuna na ca-boorije cá-ána macare na popiyeyegʉmi Dio. Cariape macaje Dio ye quetire apiʉjagaquẽema. Ca-ñuuquẽtie macare átinucuma. To bairi na popiyeyegʉmi Dio, na cá-áti aniere booquẽcʉ. 
ROM.2.9	Camaja nipetirã caroorije cá-ána tʉgooñarique pai jʉtiriti popiye tamuogarãma. Judío maja to bairona, judío maja mee quena nare bairona tamuogarãma. 
ROM.2.10+ROM.2.11	Nipetirã caroare cá-ána macare na tʉjʉ wariñuumi Dio. Camaja quena to bairona caroa cá-ánare na tʉjʉ nʉcʉbʉgogarãma. Caroa ãnajere na joogʉmi Dio. Judío majare, judío maja mee quenare to bairona na joogʉmi Dio, jicãrore bairo jeto camajare ca-tʉjʉʉ aniri.
ROM.2.12	To bairi caroorije na cá-átaje wapa na popiyeyegʉmi Dio, Moisépʉre cʉ̃ ca-rotiriquere ca-majibatanare tiere na ca-bai netoo nʉcarije wapa. Aperã quenare cʉ̃ ca-rotirique ca-majiquẽna quenare na popiyeyegʉmi Dio caroorije na cá-átie wapa. 
ROM.2.13	Cʉ̃ ca-rotiriquere ca-apiricarã anibana quena tiere cá-átiquẽnare, “Ca-ñuurã ãma,” na ĩiquẽemi Dio. Cʉ̃ ca-rotiriquere cá-ána macare, “Ca-ñuurã ãma,” na ĩi tʉjʉmi. 
ROM.2.14	To bairi judío maja ca-aniquẽna Moisépʉre Dio cʉ̃ ca-rotiriquere ca-cʉgoquẽna aniri, tiere ca-majiquẽna ãma. Majiquetibana quena na majuuna caroare cá-ána na ca-ãmata Dio cʉ̃ ca-rotirique to ca-ĩirore bairona cá-ána ãma. Dio cʉ̃ ca-rotiriquere ca-majiquẽna anibana quena caroare cá-ána na ca-ãmata na majuuna na yeripʉre, “Caroare cá-átipe ãa,” ca-ĩi majirã ãnama. 
ROM.2.15	To bairi na majuuna na yeripʉre caroare cá-áti majirã aniri Dio cʉ̃ ca-rotirique cʉ̃ ca-ĩi cũuricarore bairona cá-áti majirã ãnaa baima. To bairi na yeripʉre caroare cá-áti majirã anibana quena caroorije áama na majuuna. To bairo na majuuna caroorije áti, nemoona, “Atie caroorije ãa. ¿Nope ĩirã tiere jã ájuparí?” ĩi tʉgooña majirãma. Ca-ñuurije macare na cá-ápata, “Atie caroare jã ápʉ́,” ĩi tʉgooña majirãma, na yeripʉre caroa cá-áti rotirijere ca-majirã aniri. 
ROM.2.16	To bairi camaja caroorije na cá-átajere na tʉjʉ cõoñari na popiyeyegʉmi Dio caroorãre na cʉ̃ ca-popiyeyeri rʉmʉ ca-anopʉ. Caroorije na cá-átajere ca-tʉjʉ cõoñapaʉre cʉ̃ cũugʉmi Dio Jesucristore. To bairi na ca-buiogaquẽtie quenare tʉjʉ maji peticõagʉmi Jesú. Ti wamere yʉ buionucu Jesú ye quetire buio teñaʉ.
ROM.2.17	Mʉjaa judío maja ca-ãna, “Moisépʉre Dio cʉ̃ cá-áti rotiriquere cʉ̃ ca-cũricarã aniri cʉ̃ yarã majuu jã ãa,” mʉja ĩi tʉgooñabapa. 
ROM.2.18	Dio cʉ̃ ca-rotiriquere ca-majirã aniri cʉ̃ ca-boorijere ca-majirã mʉja ãa. To bairi, “Caroa cá-átipere jã tʉjʉ beje maji,” mʉja ĩi tʉgooñabapa. 
ROM.2.19	To bairo ĩi tʉgooñarã, oco bairo mʉja ĩi tʉgooñabapa: “Dio yere ca-majiquẽnare ca-majiorã jã ãa. Caroare cá-áti majiquẽnare na jã buio maji caroa macaje macare. 
ROM.2.20	To bairi aperãre ca-majiorã jã ãa. Ca-majiquẽnare, cawimarã quenare cabuerã jã ãa. To bairi Dio cʉ̃ ca-rotiriquere ca-cʉgorã aniri ca-majiriorijere cariape ca-ani wamerire jã maji peticõa,” mʉja ĩi tʉgooñabapa. 
ROM.2.21	To bairi mʉjaa aperãre ca-majiorã anibana quena ¿nope ĩirã mʉja majuuna aperãre mʉja ca-buiorore bairona mʉja átiquetinucutí? Aperãre, “Jee rutiquẽja,” ca-ĩi buiorã anibana quena ¿nope ĩirã mʉja majuuna mʉja jee rutinucutí? 
ROM.2.22	To bairi, “Áti epericarã cʉtiqueticõaña,” ca-ĩirã anibana quena mʉja majuuna ¿nope ĩirã mʉja áti epericarã cʉtinucutí? Aperã na majuuna na ca-weericarãre Dio ca-aniquẽnarena jeni nʉcʉbʉgoma. Na ca-jeni nʉcʉbʉgorijere tʉjʉteebana quena ¿nope ĩirã na weericarãre na cá-áti nʉcʉbʉgori wiiri macajere mʉja jee rutití? 
ROM.2.23	“Moisépʉre Dio cʉ̃ ca-rotiriquere ca-majirã majuu jã ãa,” ca-ĩirã anibana quena tiere mʉja bai netoo nʉcanucu. To bairo mʉja ca-bai netoo nʉcarijere tʉjʉrã aperã maca oco bairo mʉja ĩirãma: “Nare bairona ca-bairã jã anigatee. Diore ca-nʉcʉbʉgorã na ca-ãmata jã maca Diore cá-áti nʉcʉbʉgorã jã anigatee.” To bairona ĩirãma to bairo jocarãna Diore mʉja ca-nʉcʉbʉgotorijere tʉjʉrã. 
ROM.2.24	To bairona ĩrique ãa Dio Wadariquepʉ: “Mʉjaa judío maja Dio cʉ̃ ca-rotiriquere ca-cʉgorã anibana quena caroorije cá-ána mʉja ãa. To bairo mʉja ca-ano tʉjʉrã aperã judío maja ca-aniquẽna maca Diore booquetiri, cʉ̃ ĩi epe tutima. Cʉ̃ nʉcʉbʉgogaquẽema,” ĩi ucarique ãa.
ROM.2.25	Dio cʉ̃ ca-rotiriquere mʉja cá-ápata caroaro mʉja baigaro judío majare, circuncisión na ca-ĩrije cá-ánare. To bairi cʉ̃ ca-rotiriquere mʉja cá-átiquẽpata judío maja ca-aniquẽna circuncisión cá-átiquẽnare bairona ca-bairã mʉja ãa, Diore ca-majiquẽnare bairona. 
ROM.2.26	Noa Dio cʉ̃ ca-rotiriquere ca-apiʉjarã, “Yʉ yarã ãma,” nare ĩi tʉjʉʉmi Dio, judío maja mee quenare circuncisión cá-átiquẽna na ca-anibato quena. Judío majare Dio na cʉ̃ ca-ĩi tʉjʉboricarore bairona na ĩi tʉjʉʉmi Dio cʉ̃ ca-rotiriquere cá-ánare. 
ROM.2.27	Mʉjaa judío maja Dio cʉ̃ ca-rotirica wame cõo ca-cʉgorã, circuncisión cá-ána anibana quena Diore mʉja apiʉjaquẽe. To bairi aperã maca circuncisión cá-átiquẽna maca Dio cʉ̃ ca-rotirique ca-ĩirore bairona na cá-ápata oco bairo mʉja ĩigarãma: “Jocarãna Dio cʉ̃ ca-rotiriquere ca-cʉgorã ãma. Tiere apiʉjaquẽema,” mʉja ĩigarãma. 
ROM.2.28	Judío maja oco bairo mʉja ĩi mʉjaa: “Judío maja jã ãa. Circuncisión jãare cá-ájupa, Dio yarã majuu anigarãma ĩirã.” To bairo ca-ĩricarã anibana quena judío maja majuu mee mʉja ãa, Dio yarã majuu ca-aniquẽna mʉja ãa Diore mʉja ca-apiʉjaquẽpata. 
ROM.2.29	Judío maja majuu, Dio yarã oco bairo ãma: Na yeripʉre caroorije na cá-átajere ca-jana reericarã ãma, Dio yarã jã anigarã ĩirã. To bairi Dio cʉ̃ ca-rotirique ca-ĩirore bairona cá-ána ãma. Na ãma judío maja majuu, Dio yarã. “Caroarã ãma,” na ĩi tʉjʉ wariñuʉmi Dio nare. Camaja maca nare to bairo na ca-ĩi tʉjʉ wariñuuquẽtie to ca-anibato quena to bairona na ĩi tʉjʉ wariñuʉmi Dio na unare. “Judío majocʉ ca-buiaricʉ, circuncisión cá-átacʉ yʉ ãa, to bairi Dio yaʉ yʉ ãa,” ca-ĩi ucʉ̃ anibacʉ quena judío majocʉ majuu me ãmi Diore cʉ̃ ca-apiʉjaquẽpata.
ROM.3.1	To bairi, “Judío maja anibana quena Dio yarã majuu mee mʉja ãa,” yʉ ca-ĩrije apiri, “Baiyupa judío maja jã ca-anie circuncisión jã cá-átaje ñuuquẽto,” ĩi tʉgooñaquẽja. 
ROM.3.2	Aperã jʉgoye Dio cʉ̃ Wadariquere cʉ̃ ca-cũricarã mani ãa. To bairi judío maja mani ca-anie ñuu majuucõa. 
ROM.3.3	Capaarã judío maja Dio Wadariquere ca-api nʉcʉbʉgoquẽna ãma paro. Na ca-apiʉja nʉcʉbʉgoquẽtie to ca-anibato quena Dio maca cʉ̃ ca-ĩirore bairona cá-ácʉ ãmi. 
ROM.3.4	To bairi cʉ̃ ca-ĩirore bairona átigʉmi Dio. Mani camaja ca-ĩi jocarã aniri mani ca-ĩri wamere bairona mani átiquetinucu. Dio maca cariape ĩimi. Ca-ĩi jocaʉ me ãmi. To bairona ĩi ucarique ãa Dio Wadariquepʉ:
ROM.3.4	Mʉa Dio, jocʉ mee cariape mʉ ĩinucu. To bairi oco bairo mʉ ĩi majiquẽema camaja: “Rooro áami Dio. ‘Oco bairo yʉ átigʉ,’ cʉ̃ ca-ĩrica wame cõo átiquẽemi Dio,” mʉ ĩi majiquẽema, ĩi ucarique ãa.
ROM.3.5	To bairi mani camaja rooro mani cá-áti netorijere tʉjʉrã, “Jicãʉna ãmi Dio ca-ñuu majuʉ,” mani ĩi maji. Ti wame ĩi majiri oco bairo ĩi tʉgooñabanama jicãarã: “Dio manire cʉ̃ ca-popiyeyeata rooro átiboʉmi cʉ̃ majuuna,” ĩi tʉgooñabanama. 
ROM.3.6	To bairo ca-ĩi tʉgooñaquetipe ãa. Cariape áami Dio, camajare caroorije na cá-átaje wapa na popiyeyei. Caroorije mácʉ ãmi Dio. Cʉ̃ majuuna caroorije cá-ácʉ cʉ̃ ca-ãmata, cariape cá-átiquẽcʉ cʉ̃ ca-ãmata ati yepa macanare cariape na tʉjʉ beje majiquetiboʉmi Dio. Cariape na ye wapa na popiyeye majiquetiboʉmi.
ROM.3.7	Aperã oco bairo ĩirãma tunu: “Ca-ĩi jocarã mani ca-anibato quena mani popiyeyequetigʉmi Dio. Ca-ĩi jocarã mani ca-aniere tʉjʉrã, ‘Dio jicãʉna ãmi ca-ñuʉ majuu, ca-ĩi jocaquẽcʉ,’ ĩi tʉjʉ majigarãma aperã maca. To bairo ca-ĩi jocarã ãnaa, ‘Dio jicãʉna cariape cʉ̃ ca-aniere na majiato,’ ca-ĩirãre bairo mani bai. To bairi caroorije cá-ána, ca-ĩitorã mani ca-anibato quena, ‘Rooro mʉja áa,’ manire ĩiquẽcʉmi Dio,” ĩi tʉgooñarãma jicãarã. “To bairi, ‘Rooro ĩimi. Cʉ̃ yʉ popiyeyegʉ,’ yʉre ĩiquẽcʉmi Dio,” ĩi tʉgooñabanama. 
ROM.3.8	“To bairona ĩi buionucuma Pablo jãa,” jã ĩito buiorãma aperã. “ ‘Caroorije mani áato,’ Dio macare, ‘Jicãʉna ãmi ca-ñuʉ,’ camaja cʉ̃re na ĩi majiato ĩirã, ĩi buionucuma Pablo jãa,” jã ĩito buiorãma jicãarã. Jocarãna ĩi buiorãma ti wamere. Ti wamere jã ĩiqueti majuucõa. Ti wamere ca-ĩirã cariapena na popiyeyegʉmi Dio caroori wame na ca-ĩi buiorije wapa.
ROM.3.9	“Mani judío maja aperã netoro ca-ñuurã mani ãa,” ĩi tʉgooñaqueticõaña. Mania judío maja caroorije cá-ána mani ãa. Aperã judío maja ca-aniquẽna to bairona caroorije cá-ána ãma na quena. Jicãrore bairona mani bai. Judío maja, judío maja ca-aniquẽna quena to bairona mani bai. Ca-bai buicʉna jetona mani ãa mani camaja nipetirã. “Mani camaja nipetirã to bairo jetona caroorije cá-ána mani ãa,” meere yʉ ĩi buio ucawʉ. 
ROM.3.10	Oco bairo ĩi Dio Wadarique mani ca-bairije cʉtiere:
ROM.3.10	Ni ucʉ̃ jicãʉ ca-ñuʉ maami.
ROM.3.11	Camaja nipetirã Dio yere api majiquetinucuma. Dio cʉ̃ ca-aniere majigaquẽema.
ROM.3.12	Dio cʉ̃ ca-boorijere átigaquetibana nipetirã caroorije cá-ána ãma. Nii jicãʉ ucʉ̃ ca-ñuurije cá-ácʉ maami.
ROM.3.13	To bairi maja ope ca-jita jã bipeya mani ope ca-ʉnirijere rooro mani ca-tʉgooñarore bairona rooro tʉgooñami Dio na rijero mena na ca-ĩi wadarijere. Na rijero mena rooro ĩito pai wadanucuma. Tie caroorijere ĩi wadarã, aña cʉ̃ ca-punirore bairo jeto rooro puniri wamere ĩi wadanucuma.
ROM.3.14	Aperãre tʉgooña punijini, wada painucuma.
ROM.3.15	Ñee wapa manona nare jĩama aperãre.
ROM.3.16	Noo na cá-aáti paʉri cõo aperãre na rooye tuu popiyeye, na ca-tʉgooñarique pairo na átinucuma aperãre.
ROM.3.17	Aperã mena caroaro ani majiquẽema.
ROM.3.18	Diore nʉcʉbʉgoquẽema,
ROM.3.19	Moisépʉre ca-cũuñupi Dio judío majare cʉ̃ ca-rotiriquere, yʉ ca-rotiri wame cõo na áparo ĩi. To bairi cʉ̃ ca-rotiriquere majibana quena tiere mani cá-átiquẽpata, “Caroorije mácʉ, Diore ca-bai bui cʉtiquẽcʉ yʉ ãa,” mani ĩi majiquẽe. “Dio cʉ̃ cá-áti rotiriquere yʉ cá-átiquẽto tʉjʉʉ yʉ popiyeyegʉmi Dio, caroorije yʉ cá-átaje wapa,” mani ĩi maji. Mani camaja nipetirã caroorije cá-ána aniri mani majuuna ti wamere mani ĩi maji. 
ROM.3.20	Nii jicãʉ ucʉ̃ oco bairo cariape ca-ĩi majii maami: “Dio cʉ̃ ca-rotirique ca-ano cõona jicã wame rʉjaricaro mano yʉ áa. To bairi, ‘Caroaro cá-ácʉ mʉ ãa,’ yʉ ĩigʉmi Dio.” Ti wamere cariape ca-ĩi ucʉ̃ maami. Dio cʉ̃ ca-rotiriquere majicõari, “Caroorije cá-ácʉ yʉ ãa,” mani ĩi maji.
ROM.3.21+ROM.3.22	To bairi Dio cʉ̃ ca-rotiriquere cá-áti peo majiquẽna mani ca-anibato quena, “Caroarã ãma, caroorije mana ãma,” mani ĩi tʉjʉmi Dio. Jesucristore ca-api nʉcʉbʉgorã mani ca-ãmata, “Caroarã ãma,” mani ĩi tʉjʉmi Dio. Ti wamere mani maji, cʉ̃ ye quetire apiri. Tirʉmʉpʉna Moisé Dio cʉ̃ ca-rotirijere ucaʉ tiere ca-ĩi buio jʉgoyeyeyupi. Aperã quena Dio ye quetire buiori maja ãnana to bairona ca-ĩi buio jʉgoyeyeyupa. 
ROM.3.23	Mani camaja nipetirã caroorije cá-ána mani ãa. To bairi Dio cʉ̃ ca-boorije cõona cá-áti peoquẽna mani ãa. To canacã maja to bairo jeto caroorijere cá-ána mani ãa. 
ROM.3.24	To bairi noa Jesucristore ca-apiʉja nʉcʉbʉgorãre, “Ca-ñuurã ãma,” na ĩi tʉjʉmi Dio. “Caroorije na cá-átiere Jesú nare cʉ̃ ca-wapayebojaro maca na yʉ popiyeyequetigʉ,” na ĩmi Dio. 
ROM.3.25	Mani mai tʉjʉri Dio ca-jooyupi Jesucristore caroorije mani cá-átie wapa, cʉ̃ ca-rií ree yajiparore bairo ĩi. To bairi Jesucristo manire cʉ̃ ca-jooricʉre mani ca-apiʉja nʉcʉbʉgoro maca caroorije mani cá-átiere majiriomi Dio. Ca-jʉgoyepʉ macanare caroorije na cá-átie wapa na ca-popiyeyega patowãcaquẽjupi Dio, “Caroorije na cá-átie wapare yʉ Macʉ na bai yajibojagʉmi,” ĩi tʉgooñari. To bairi cʉ̃ Macʉre cʉ̃ ca-jooro majirã, “Cariape cá-ácʉ ãmi Dio,” mani ĩi maji. 
ROM.3.26	Ati rʉmʉri macana to bairi wamere mani ca-ĩi majiparore bairo ĩi cá-ájupi Dio. To bairi noa Jesúre ca-apiʉja nʉcʉbʉgorãre, “Ca-ñuurã ãma,” mani ĩmi Dio. “Caroorije na cá-átiere Jesú na cʉ̃ ca-wapayebojaro maca ca-ñuurã ãma,” mani ĩmi Dio.
ROM.3.27	To bairi mani majuuna ĩi tʉgooña ocabʉtiri, “Caroaro cá-ácʉ yʉ ãa,” mani ĩi majiqueti majuucõa. “Dio cʉ̃ ca-rotirique ca-ĩirore bairo cá-áti ocabʉtii aniri caroaʉ yʉ ãa,” ĩrica wame quenare mani ĩi majiquẽe.
ROM.3.27	Ti wamere mani majuuna mani ca-ĩi majiquẽtie to ca-anibato quena, “Ca-ñuurã ãma,” mani ĩi tʉjʉmi Dio, Jesúre mani ca-apiʉja nʉcʉbʉgoro. 
ROM.3.28	“Dio cʉ̃ ca-rotirijere ána popiye jã áa,” mani ca-ĩrije to ca-anibato quena, “Caroaro cá-ána ãma,” mani ĩi tʉjʉquẽcʉmi Dio. Jesúre cʉ̃ mani ca-apiʉja nʉcʉbʉgorije macare tʉjʉʉ, “Caroarã ãma,” mani ĩi tʉjʉʉmi Dio.
ROM.3.29	Judío maja jetore na ca-netoo catíoʉ me ãmi Dio. Judío maja, judío maja mee quenare na ca-netoo catíoʉ ãmi. 
ROM.3.30	To bairi jicãʉna camajare ca-netoo catíoʉ aniri to canacã majare ca-netoo catíoʉ ãmi Dio. To bairi nii ca-boʉna judío majocʉ Jesúre cʉ̃ ca-apiʉja nʉcʉbʉgoata, “Ca-ñuʉ ãmi,” cʉ̃ ĩi tʉjʉmi Dio. To bairona nii ca-boʉna judío majocʉ mee quenare Jesúre cʉ̃ ca-apiʉja nʉcʉbʉgoata, “Ca-ñuʉ ãmi,” cʉ̃ ĩi tʉjʉmi Dio. 
ROM.3.31	To bairi Dio Moisépʉre cʉ̃ ca-rotiriquere ca-jana reerã mee mani ãa Jesúre apiʉja nʉcʉbʉgorã. Jesúre apiʉja nʉcʉbʉgorã Dio cʉ̃ ca-rotirica wamerena cá-ána mani ãa. Dio Moisépʉre cʉ̃ ca-rotiriquere cá-áti peo majiquẽna mani ca-anibato quena, “Ca-ñuurã ãma,” mani ĩi tʉjʉmi Dio, Jesúre mani ca-apiʉja nʉcʉbʉgoata.
ROM.4.1	Abraham mani judío maja ñicʉre Dio cʉ̃re cʉ̃ cá-átibojariquere mʉjaare yʉ buiopa. 
ROM.4.2	Abraham caroa cʉ̃ cá-átiere tʉjʉ cõoñari, “Ca-ñuʉ, caroorije mácʉ ãmi Abraham,” cʉ̃ ĩi tʉjʉquetacʉmi Dio ca-ñuʉ cʉ̃ ca-anibato quena. To bairo cʉ̃ ca-ĩi tʉjʉata Abraham maca, “Yʉ majuuna caroa yʉ cá-átie wapa caroaro yʉre áami Dio,” cʉ̃ ca-ĩrije aniboricaro. To bairi Dio cʉ̃ ca-tʉjʉro cariape, “Caroaro cá-ácʉ, caroorije mácʉ yʉ ãa,” ĩi majiquetacʉmi Abraham. 
ROM.4.3	Oco bairo ĩi Dio Wadarique: “Abraham Diore caroaro ca-api nʉcʉbʉgoyupʉ. To bairi, ‘Caroaro cá-ácʉ ãmi Abraham,’ cʉ̃ ca-ĩi tʉjʉyupʉ Dio,” ĩi ucarique ãa. 
ROM.4.4+ROM.4.5	Oco bairo maca mʉjaare yʉ buio majiopa: Jicãʉ ca-paabojaʉre cʉ̃ ʉpaʉ, cʉ̃re ca-paa rotii cʉ̃ wapayei cawatoana cʉ̃ jooquẽcʉmi. Cariape cʉ̃ ca-paa wapatarije macare cʉ̃ joʉmi. Mani ca-wapatarije me ãa Dio, “Caroarã ãma,” manire cʉ̃ ca-ĩi tʉjʉrijea. Caroaro mani cá-átaje wapa, meere, to bairo mani ĩimi. Cʉ̃re mani ca-apiʉja nʉcʉbʉgorije macare tʉjʉri, “Caroarã ãma,” manire ĩi tʉjʉmi Dio. Cʉ̃re mani ca-apiʉja nʉcʉbʉgoro tʉjʉri, “Caroarã ãma,” manire ĩi tʉjʉmi Dio. “Ca-ñuurije yʉ cá-átiere tʉjʉri, ‘Ca-ñuʉ ãmi,’ yʉre cʉ̃ ĩi tʉjʉato Dio,” mani ca-ĩiquẽtie to ca-anibato quena, “Ca-ñuurã ãma,” mani ĩi tʉjʉmi Dio, cʉ̃re mani ca-apiʉja nʉcʉbʉgoata. 
ROM.4.6	To bairona ca-ĩi ucayupi Ʉpaʉ David tirʉmʉpʉ macacʉ: Dio camaja na cá-áti wamere tʉjʉ tʉgooñaquẽcʉna, “Caroarã ãma,” cʉ̃ ca-ĩi tʉjʉrã macare wariñuuriquere na joogʉmi Dio. Oco bairo ca-ĩi ucayupi Ʉpaʉ David ãnacʉ:
ROM.4.7	Noa Diore cʉ̃ na ca-bai netooriquere, caroorije na cá-átajere Dio na cʉ̃ ca-majiriobojaro bero caroaro wariñuugarãma.
ROM.4.8	Noa caroorije na cá-átajere Dio tʉgooñaquẽcʉna, “Ca-ñuurã ãma, na yʉ popiyeyequetigʉ,” Dio cʉ̃ ca-ĩirã caroaro wariñuugarãma, ca-ĩi ucayupi Ʉpaʉ David ãnacʉ.
ROM.4.9	To bairi, “Judío maja, circuncisión cá-ána jetore caroorije na cá-átiere na yʉ majiriobojagʉ,” ĩiquẽemi Dio. Judío maja mee quenare, circuncisión cá-átiquẽna na ca-anibato quena caroorije na cá-átajere na majiriobojami Dio. Abraham cʉ̃ ca-bairiquere tʉgooñaña tunu. Diore cʉ̃ ca-apiʉja nʉcʉbʉgoro tʉjʉri, “Caroaro cá-ácʉ ãmi Abraham,” cʉ̃ ca-ĩi tʉjʉyupʉ Dio. 
ROM.4.10	Ti wamere Abraham're cʉ̃ ca-ĩiñupʉ Dio circuncisión cá-átiquẽcʉ Abraham cʉ̃ ca-anopʉna mai. 
ROM.4.11	To bairi Abraham circuncisión cá-átiquẽcʉ ãcʉ̃pʉ Diore ca-apiʉja nʉcʉbʉgo jʉgoyupʉ. To bairo Diore cʉ̃ ca-apiʉja nʉcʉbʉgoro bero Dio circuncisión cá-áti rotiyupʉ, “Yʉ yaʉ, ca-ñuʉ yʉ ca-ĩi tʉjʉʉ ãmi,” ĩi. To bairi Abraham circuncisión cʉ̃ cá-átiparo jʉgoye, meere, “Ca-ñuʉ ãmi Abraham,” Dio cʉ̃ ca-ĩi tʉjʉyupʉ. Noa to bairona Diore cʉ̃ ca-apiʉja nʉcʉbʉgorãre, “Caroarã ãma,” na ĩi tʉjʉmi Dio. Abraham're, “Ca-ñuʉ ãmi,” cʉ̃re cʉ̃ ca-ĩi tʉjʉricarore bairona na ĩi tʉjʉmi Dio judío maja ca-aniquẽnare, circuncisión cá-átiquẽna na ca-anibato quena. To bairi Abraham pãramerãre bairona ãnaa baima cʉ̃re bairona Diore ca-apiʉjarã aniri. 
ROM.4.12	To bairona judío maja circuncisión cá-ána na quena Abraham pãramerã ãma Diore na ca-apiʉja nʉcʉbʉgoata. Mani ñicʉ Abraham circuncisión cá-átiquẽcʉ ãcʉ̃pʉna Diore cʉ̃ ca-apiʉja nʉcʉbʉgoricarore bairona ca-ãna ãma. Na quena Diore na ca-apiʉja nʉcʉbʉgoata Abraham pãramerãna ãma.
ROM.4.13	Tirʉmʉpʉre Abraham're oco bairo cʉ̃ ca-ĩi cũuñupi Dio: “Ati yepare mʉre, mʉ pãramerã quenare mʉjaare yʉ joogʉ.” Diore cʉ̃ ca-apiʉja nʉcʉbʉgoʉ cʉ̃ ca-ano maca to bairo cʉ̃ ca-ĩi cũuñupi Dio Abraham're. Dio cʉ̃ ca-rotiriquere cʉ̃ cá-átie wapa mee cʉ̃ ca-ĩi cũuñupi Dio. 
ROM.4.14	“Dio Moisépʉre cʉ̃ ca-rotiriquere caroaro cá-ána mani ca-ano maca mani quenare Dio Abraham're cʉ̃ ca-ĩi cũuricarore bairona mani joogʉmi,” ĩi tʉgooñabanama jicãarã Diore api nʉcʉbʉgoquetibana quena. To bairo me ãa na ca-ĩi tʉgooñarije. Dio cʉ̃ ca-rotiriquere cá-áti peorã jetore Dio Abraham're cʉ̃ ca-ĩi cũurica wame unore cʉ̃ ca-joata jocarãna Jesú ye quetire mani api nʉcʉbʉgoboricarã. To bairi Dio cʉ̃ ca-ĩi cũurique ca-ĩitorijere bairona aniboricaro Jesú ye queti. 
ROM.4.15	Dio Moisépʉre cʉ̃ ca-rotiriquere mani áti peo majiqueti majuucõa. To bairi Dio cʉ̃ ca-rotiriquere camaja na cá-átiquẽtie wapa na popiyeyegʉmi Dio. Cʉ̃ ca-rotirique ca-mamata tiere cʉ̃ ca-rotiriquere ca-bai netoorã maniborãma.
ROM.4.16	To bairi cʉ̃re ca-apiʉja nʉcʉbʉgorã jetore Abraham're cʉ̃ ca-ĩrica wame unore wariñuuriquere na joogʉmi Dio, na mai tʉjʉri. Judío majare Moisé cʉ̃ cá-áti rotirique cá-ána quenare, tiere cá-átiquẽna quenare wariñuuriquere na joogʉmi Dio Abraham're bairona Diore ca-apiʉja nʉcʉbʉgorã na ca-ãmata. Cʉ̃ ãnacʉre bairona Diore ca-apiʉja nʉcʉbʉgorã mani ca-anicõamata, “Abraham pãramerã majuuna ãma,” mani ĩi tʉjʉmi Dio. 
ROM.4.17	Dio Abraham're cʉ̃ ca-ĩi buioricarore bairona ĩi ucarique ãa Dio Wadarique ca-aniepʉ: “Capaarã maja ñicʉre mʉ yʉ cũu,” ĩi ucarique ãa Abraham're Dio cʉ̃re cʉ̃ ca-ĩi cũurique. To bairo Abraham're Dio cʉ̃re cʉ̃ ca-ĩi cũurica wamere cʉ̃ ca-api nʉcʉbʉgoro maca mani ñicʉ ca-anipaʉre cʉ̃ ca-cũuñupi Dio Abraham're, Diore ca-api nʉcʉbʉgorã ñicʉre. Dio maca ãmi ca-bai yajiricarãre ca-tunu catío majii. Ca-manibataje quenare to ca-ano áti majimi. To bairi, “Seeto ca-majii aniri cʉ̃ ca-ĩirore bairona átigʉmi Dio,” cʉ̃ ca-ĩi nʉcʉbʉgoyupʉ Abraham Diore.
ROM.4.18	“Mʉ pãramerã capaarã majuu anigarãma,” Abraham're Dio cʉ̃ ca-ĩri paʉre Abraham ca-punaa mácʉ ca-añupʉ mai. Ca-punaa mácʉ anibacʉ quena, “Dio yʉre cʉ̃ ca-ĩi cũuri wamere bairona baigaro,” ca-ĩi tʉgooñañupʉ Abraham.
ROM.4.19	To bairo tʉgooñari cien canacã cʉma ca-cʉgoʉ anibacʉ quena, cʉ̃ nʉmo Sara quena seeto majuu cabʉcʉo, ca-punaa máco cõ ca-anibato quena, “Ca-punaa mana jã anicõagarã,” ca-ĩiquẽjupi. “Dio cʉ̃ ca-buiori wame cariape baigaro,” ĩi tʉgooñari Diore ca-apiʉja nʉcʉbʉgo janaquẽjupʉ Abraham. 
ROM.4.20+ROM.4.21	“Yʉre cʉ̃ ca-ĩi cũurica wamere átiquẽcʉmi Dio,” ca-ĩi tʉgooñaquẽjupʉ Abraham. “Yʉre cʉ̃ ca-ĩi cũurica wame yʉ átiboja majiimi Dio, ca-maji netoʉ aniri,” ĩi tʉgooñaʉ netobʉjaro Diore ca-apiʉja nʉcʉbʉgoyupʉ. 
ROM.4.22	To bairo caroaro Diore cʉ̃ ca-apiʉja nʉcʉbʉgoro tʉjʉʉ, “Ca-ñuʉ, caroaro cá-ácʉ ãmi Abraham,” cʉ̃ ca-ĩi tʉjʉyupʉ Dio. To bairona ĩi ucarique ãa Dio Wadarique ca-ani pũuropʉ.
ROM.4.23	Abraham jeto meere ĩi uca buio majiorique ca-añupa ti wame. 
ROM.4.24	Mani quenare ati wamere mani ca-majiparore bairo ĩi ucarique ca-añupa. To bairi mani quena Diore mani ca-api nʉcʉbʉgoro, “Ca-ñuurã ãma naa,” mani ĩi tʉjʉgʉmi Dio mani quenare. Diona ãmi mani Ʉpaʉ Jesúre ca-tunu catíoricʉ, ca-bai yajiricʉ cʉ̃ ca-anibato quena. 
ROM.4.25	Jesú maca caroorije mani cá-átie wapa mani ca-bai yajibojayupi. Cʉ̃ ca-bai yajiro bero cʉ̃ ca-tunu catíoyupi Dio Jesúre. Jesúre cʉ̃ ca-tunu catíorique jʉgori, “Ca-ñuurã ãma,” mani ĩi tʉjʉ majimi Dio manire.
ROM.5.1	Caroorije mani cá-átiere Jesucristo manire cʉ̃ ca-wapayebojaro maca, “Caroarã ãma,” mani ĩi tʉjʉmi Dio. To bairo cʉ̃ ca-ĩi tʉjʉrã aniri caroaro mani ãa Dio mena. 
ROM.5.2	To bairi Jesúre mani ca-apiʉja nʉcʉbʉgoro tʉjʉʉ Dio maca mani mai tʉjʉmi. Mani mai tʉjʉri cʉ̃ yarã majuu caroaro cʉ̃ mena macana manire ca-cũuñupi. To bairi caroaro cʉ̃ mena ca-ãna aniri cʉ̃ mena to canacã rʉmʉ caroaro mani ca-anicõa aninucupere mani tʉgooña wariñuu. 
ROM.5.3	To bairi ca-popiye tamuorã anibana quena mani tʉgooña wariñuu. Ñuuquẽtie tamuoriquere ca-nʉcarã mani ca-ãmata netobʉjaro Diore apiʉja nʉcʉbʉgori, caroaro Dio yere tʉgooñarã mani bai. 
ROM.5.4	To bairo caroaro ca-nʉcarã mani ca-ano tʉjʉʉ Dio, “Caroaro cá-ána mʉja ãa,” manire ĩimi. To bairo manire cʉ̃ ca-ĩiro caroaro manire cʉ̃ cá-átibojapere mani tʉgooña wariñuu. 
ROM.5.5	“Jocarã mee, manire átibojagʉmi Dio,” mani ĩi tʉgooña maji. Dio ca-jooyupi cʉ̃ Espíritu Santore mani mena ca-ãcʉ̃re. To bairi cʉ̃ Espíritu Santo mani mena cʉ̃ ca-ano mani maji seeto Dio manire cʉ̃ ca-mairijere. To bairo caroaro manire cʉ̃ ca-mairijere majiri, “Jocʉ mee ĩimi Dio, caroaro mani átibojagʉmi,” mani ĩi maji yua.
ROM.5.6	Dope bairo mani majuuna caroarã mani ca-ani majiquẽtore tʉjʉri ca-ejayupi Cristo, manire bai yajibojaʉ acʉ́. Mani ca-bai yajibojayupi cʉ̃re ca-booquetana mani ca-anibato quena. 
ROM.5.7	Jicãʉ camajocʉ cʉ̃ yaʉ ca-bai yajiboʉre cʉ̃ maii, “Yʉ mácana mʉ yʉ bai yajibojagʉ,” ĩi cʉ̃re cʉ̃ ca-bai yajibojarique buiorica wame maa. To bairo to ca-anibato quena jicãʉ ca-bai yajiboʉ caroaʉ majuu cʉ̃ ca-ãmata apeĩ cʉ̃ bai yajibojaboʉmi baii pʉa. 
ROM.5.8	Cristo maca caroorije cá-ána mani ca-anibato quena mani ca-bai yajibojayupi. To bairi, “Seeto mani maimi Dio,” mani ĩi maji cʉ̃ Macʉ manire cʉ̃ ca-bai yajiboja rotiriquere tʉgooña majiri. 
ROM.5.9	Cristo manire cʉ̃ ca-rií ree yajibojaro maca, “Caroarã ãma,” mani ĩi tʉjʉmi Dio. To bairo manire ĩi tʉjʉri mani popiyeyequetigʉmi caroorã ya paʉpʉre. 
ROM.5.10	Diore ca-booquẽna, cʉ̃ wapanare bairo ca-ãna mani ca-anibato quena mani ca-bai yajibojayupi cʉ̃ Macʉ Jesucristo. Caroaro Dio mena, Dio yarã mani ca-aniparore bairo ca-bai yajiyupi Cristo. To bairo manire cʉ̃ ca-bai yajibojarique jʉgori Dio mena caroaro ca-ãna mani ãa. Cʉ̃ yarã majuu mani ãa. To bairi Cristo bai yajicõari bero ca-tunu catíyupi ĩirã, “Manire popiyeyequetigʉmi Dio,” caroaro mani ĩi maji. 
ROM.5.11	To bairi seeto majuu mani tʉgooña wariñuu caroaro Dio mena mani ca-aniere. Mani Ʉpaʉ Jesucristo jʉgori caroaro Dio mena mani ãa.
ROM.5.12	Adán caroorije cʉ̃ cá-átaje jʉgori ati yepa macana camaja caroorije na cá-átigarije ca-ani jʉgoyupa. To bairi bai yajirique quena ca-ani jʉgoyupa. To bairi mani camaja nipetirã caroorije cá-ána aniri ca-bai yajiparã mani ãa. 
ROM.5.13	Dio cʉ̃ ca-rotirique Moisépʉre cʉ̃ ca-cũparo jʉgoye macanapʉ na quena to bairona caroorije cá-ána ca-añuparã. Dio cʉ̃ ca-rotipere ca-cũquẽjupi mai. “To bairi yʉ ca-rotirique ca-apiʉjaquẽna ãma,” ca-ĩiquẽjupi Dio mai caroorije cá-ána na ca-anibato quena. 
ROM.5.14	To bairona caroorije cá-ána ca-añuparã ti yʉtea macana. Adán bero Moisé jʉgoye macá yʉtea macana quena to bairona caroorije cá-ána ca-añuparã. Dio Adán're cʉ̃ ca-rotirica wamere Adán cʉ̃re cʉ̃ ca-bai netoorica wame unore bairo ca-bai netoorã mee ca-añuparã. Dio cʉ̃ ca-rotirique ca-maañupe mai ti yʉteare. To bairi dope bairo, “Yʉ ca-rotipere bai netooma,” na ca-ĩi tʉjʉquẽjupi Dio. Caroorije majuu cá-ána ca-añuparã paro. To bairi na nipetirã ca-bai yajiyuparã. To bairi Adán caroorijere áti jʉgoʉ caroorijere ca-cũuñupi. Nemoona caroorijere cʉ̃ cá-áti cũuro bero ca-yoato beropʉ ca-añupʉ apeĩ maca nemoona ca-ñuurije jetore cá-ácʉ. Ca-ñuurije jetore cá-ácʉ aniri caroa wame macare ca-cũuñupi.
ROM.5.15	Adán caroorije cʉ̃ ca-cũriquere bairo me ãa Cristo caroa wame macare manire cʉ̃ ca-cũbojarique. Jicãʉna Adán caroorijere ca-cũuñupi. To bairo nemoona caroorijere cʉ̃ ca-cũrije jʉgori camaja nipetirã ca-bai yajiparã ca-añupa. Dio maca manire mai tʉjʉri Jesucristo macare ca-jooyupi, ca-ñuu netori wame manire átibojaʉ, manire netoo catíoʉ. 
ROM.5.16	Adán caroorije cʉ̃ ca-cũriquere bairo me ãa Cristo caroa wame manire cʉ̃ ca-cũbojarique maca. Adán caroorije cʉ̃ cá-átore tʉjʉʉ, “Camaja nipetirã caroorije na cá-átie wapa popiye tamuogarãma,” ca-ĩiñupi Dio. To bairo cʉ̃ ca-popiyeyeparã na ca-anibato quena na ca-maiñupi Dio. Na mairi, Jesucristore ca-jooyupi, camajare na cʉ̃ bai yajibojaato ĩi. To bairi caroorije mani cá-átie wapa Cristo manire cʉ̃ ca-bai yajibojaro maca tiere majiriogʉmi Dio mani ye wapare. To bairo ácʉ, “Ca-ñuurã ãma,” mani ĩi tʉjʉgʉmi Dio, pairo caroorije cá-ána mani ca-anibato quena. 
ROM.5.17	To bairi jicãʉ Adán nemoona caroorije cʉ̃ cá-áto mani camaja nipetirã ca-bai yajiparã mani ãa. To bairo mani ca-anibato quena Dio maca caroaro mani mai tʉjʉmi. Mani mai tʉjʉri caroorije mani cá-átiere majirio majimi Dio, Jesucristo jicãʉna manire cʉ̃ ca-bai yajibojarique jʉgori. Caroorije mani cá-átiere majiriori, “Ca-ñuurã ãma,” mani ĩi tʉjʉgʉmi Dio. To bairi noa una nare cʉ̃ ca-mairijere ca-boorã caroa wariñuurique mena anicõa anigarãma Jesucristo mena. “Caroorije na cá-átiere na yʉ majiriobojagʉ,” cʉ̃ ca-ĩriquere ca-api nʉcʉbʉgorãre to bairona caroa ca-anicõa aninucupere na joogʉmi Dio.
ROM.5.18	Jicãʉ Adán caroorije cʉ̃ cá-átaje jʉgori camaja nipetirãre Dio na cʉ̃ ca-popiyeyebope ca-añupa caroorije na cá-átie wapa. Jesú maca caroa wame macare cʉ̃ cá-átibojarique jʉgori camaja nipetirã noa ca-boorã, “Caroorije yʉ cá-átiere yʉ majirioya,” Diore ĩi majima. To bairo na ca-ĩiro Dio, “Ca-ñuurã ãma, yʉ mena caroaro anicõa anigarãma,” na ĩmi Dio. 
ROM.5.19	Adán're Dio cʉ̃re cʉ̃ ca-ĩrica wamere ca-bai netoo nʉcañupʉ Adán maca. To bairo cʉ̃ ca-bai netoo nʉcaro camaja nipetirã caroorije cá-ána ca-ani jʉgoyupa. Jesú maca Dio cʉ̃re cʉ̃ ca-ĩrica wamere ca-apiʉjayupi. To bairo cʉ̃ ca-apiʉjaro camaja capaarã, “Ca-ñuurã ãma,” Dio cʉ̃ ca-ĩi tʉjʉrã ãma.
ROM.5.20	Moisépʉre ca-cũuñupi Dio cʉ̃ ca-rotiriquere. Camaja nipetirã tiere tʉjʉ majiri, “Caroorã jã ãa,” na majuuna na ĩi tʉjʉ majiato ĩi ca-cũuñupi Dio. To bairi camaja na majuuna caroorije na cá-átiere na ca-majiata netobʉjaro majigarãma nare Dio cʉ̃ ca-mai tʉjʉrijere. 
ROM.5.21	To bairi mani camaja nipetirã caroorije cá-ána aniri ca-bai yajiparã mani ãa. Dio maca mani mai tʉjʉri mani Ʉpaʉ Jesucristore ca-jooyupi, “Ca-ñuurã ãma,” manire cʉ̃ ca-ĩi tʉjʉparore bairo. To bairo cʉ̃ ca-ĩi tʉjʉrã aniri cʉ̃ mena mani anicõa anigarã yua.
ROM.6.1	“Caroorije cá-ána mani ca-anibato quena Dio mani mai tʉjʉmi,” ĩrica wame caroaro mʉjaare yʉ ĩi buio. To bairi, “Caroorije mani áti anicõato,” ĩi tʉgooñaqueticõaña. “Netobʉjaro mani mai tʉjʉgʉmi Dio caroorije netobʉjaro mani cá-ápata,” ĩi tʉgooñaqueticõaña. 
ROM.6.2	Caroorije cá-áticõa aniparã mee mani ãa, Cristo manire cʉ̃ ca-bai yajibojaro maca. Jicãʉ ucʉ̃ ca-bai yajiricʉ ñeere áti majiquẽemi. To bairo cʉ̃ cá-áti majiquẽtore bairona caroorijere cá-átiquetipe ãa mani quenare. 
ROM.6.3	Mani ca-bautisa rotiwʉ, aperã, “Jesucristo yarã ãma,” manire na ca-ĩi tʉjʉ majiparore bairo. Caroorije mani cá-átie wapa manire ca-bai yajibojayupi Jesú. To bairo cʉ̃ ca-bai yajibojaricarã aniri cʉ̃re bairona, meere ca-bai yajiricarãre bairona ãnaa mani bai. Bautisa rotirã, “Jãana jã ca-bai yajiwʉ,” ca-ĩirãre bairona ãnaa mani bai. 
ROM.6.4	To bairi bautisa rotirã, Jesú rupaʉ ãnatore na ca-yaa rocaricarore bairona caroorije mani cá-áti ãnajere cá-áti reericarã mani ãa. Tiere cá-áti reericarã aniri caroorijere cá-áti janarã mani ãa. Mani Pacʉ Dio caroaro cʉ̃ cá-áti majirije mena Cristo ca-bai yajiricʉre cʉ̃ ca-tunu catíoyupi Dio. To bairona Dio caroaro cʉ̃ cá-áti tutuarije mena mani quena caroaro mani cá-átiparore bairo manire átinemogʉmi Dio.
ROM.6.5	Cristo yarã mani ca-ãmata, “Jãana jã ca-bai yajiwʉ,” ca-ĩirãre bairo mani bai, cʉ̃ ca-bai yajibojaricarã aniri. To bairi mani quena cʉ̃ ca-tunu catírore bairona tunu catí tʉgooñarãre bairona mani bai. 
ROM.6.6	Cristo yucʉ tẽorica pãipʉ cʉ̃re papua jĩarã manirena ca-ani jʉgorica yeri ca-ñuuqueti yerirena ánare bairo ána cá-ájupa. To bairona ca-rotiyupi Dio caroorije mani cá-áti ʉjáaquetiparore bairo ĩi. 
ROM.6.7	Jicãʉ ca-bai yajiricʉpʉna caroorijere áti majiquẽemi. 
ROM.6.8	To bairi Cristo manire cʉ̃ ca-bai yajibojaro ĩirã mani quena, meere ca-bai yajiricarãre bairona ca-ãna mani ãa. To bairi Jesú bai yajiri bero ca-tunu catíricʉ cʉ̃ ca-ano maca, “Cʉ̃ mena caroaro ca-catí aniparã mani ãa,” mani ĩi maji. 
ROM.6.9	Oco bairo quenare mani ĩi maji: Cristo bai yajiri bero, tunu catí, bai yaji nemoquetigʉmi. Ca-tunu catíricʉ aniri ca-bai yajinemopaʉ me ãmi. 
ROM.6.10	Jicãnina ca-bai yajiyupi. To bairo baii manire ca-wapayeboja ree peocõañupi caroorije mani cá-átiere. To bairi tunu catíipʉ Dio cʉ̃ ca-boorijere cá-ácʉ ãmi yua. 
ROM.6.11	To bairi, Jesucristo cʉ̃ ca-bairicarore bairona bairãna mani bai ĩirã, oco bairo ĩi tʉgooñaña mʉjaa: “Jesucristo manire cʉ̃ ca-bai yajibojaricarã aniri mani majuuna meere, ca-bai yajiricarã ca-ãnare bairona mani bai ca-ani jʉgorique ca-ñuuqueti yericʉtaje. To bairi ca-bai yajiricʉ cʉ̃ cá-áti majiquẽtore bairona mani quena caroorijere cá-áti ʉjáaquetiparã mani ãa. To bairi catíipʉ Dio cʉ̃ ca-boorije macare cá-átiparã mani ãa, Jesucristo yarã aniri,” ĩi tʉgooñaña mʉjaa.
ROM.6.12	To bairi yucʉacã ca-bai yajipa rupaʉricʉna ãnapʉ caroorije cá-áticõa aninucurã aniqueticõaña. To bairi caroorije mʉja cá-átigabatiere átiquẽja. 
ROM.6.13	Caroorije cá-áticõa anigarã aniqueticõaña. Diore ca-booquẽna na ca-yajiri paʉpʉ mʉja cá-aábopere Dio cʉ̃ ca-netooricarã mʉja ãa. To bairi Dio cʉ̃ ca-boorije jetore cá-áticõa aninucurã ãña. Ca-catíri rupaʉ mena catírãpʉ to bairo jeto ca-ñuurije áti anicõaña. 
ROM.6.14	Moisépʉre Dio cʉ̃ ca-rotiriquere cʉ̃ ca-cũrique mʉjaare ca-rotipa wame me ãa. Dio maca mʉjaare ca-mai tʉjʉʉ aniri mʉjaare ca-rotii ãmi. To bairo cʉ̃ ca-mai tʉjʉrijere ca-tʉgooñarã aniri caroorijere cá-áticõa aninucurã mʉja aniquetigarã yua.
ROM.6.15	To bairi Moisépʉre Dio cʉ̃ ca-rotiriquere ca-tʉgooñarã mee mani ãa. Dio manire cʉ̃ ca-mai tʉjʉrije macare ca-tʉgooñarã mani ãa. To bairi, “Baiyupa tʉgooña uwiricaro mano caroorije mani áticõa aninucurã,” ca-ĩi tʉgooñaquetipe ãa manire. 
ROM.6.16	Nii ca-boʉre cʉ̃ cá-áti rotirijere átigarã, “Mʉ paabojari maja jã anigarã,” cʉ̃ mʉja ca-ĩiro mʉja ʉpaʉ anicõagʉmi. Cʉ̃ ca-boorijere cá-ána mʉja anigarã. To bairi, “Caroorije cá-ána mani anicõato,” mʉja ca-ĩata quena, “Tie caroorije yʉre ca-rotiro to anicõato,” ca-ĩirãre bairo mʉja aniborã. To bairi caroorijere mʉja áti jana majiquetiborã. To bairi Diore ca-booquẽna na ca-yajiri paʉpʉ cá-aáparã mʉja aniborã. Dio macare mʉja ca-api nʉcʉbʉgoata, “Caroarã ãma, yʉ yarã ãma,” mʉja ĩigʉmi. Meere, ti wamere mʉja maji. 
ROM.6.17+ROM.6.18	Tirʉmʉpʉ caroorije cá-áticõa ãna mʉja ca-anibajupa. Caroorije mʉjaare to cá-áti rotirore bairona cá-ána mʉja ca-añupa. Cabero caroa quetire aperã mʉjaare na ca-buiorijere caroaro mʉja ca-api nʉcʉbʉgoyupa. To bairi yucʉacã caroorijere cá-ána mee mʉja ãa. Caroa macare Dio cʉ̃ ca-boorijere cá-ána mʉja ãa. To bairo mʉja ca-aniere tʉgooñari, “Ñuu majuucõa na mʉ cá-átie,” Diore cʉ̃ yʉ ĩi wariñuu. 
ROM.6.19	Caroaro mʉja ca-api majiparore bairo mʉjaare yʉ ĩi buio majio ati wamere paabojari majocʉ cʉ̃ caʉpaʉ cʉtiere. Tirʉmʉpʉre, “Caroorije cá-ána mani anicõato,” mʉja ca-ĩiñupa caroorije jetore áti ãnapʉ. Yucʉra, “Ca-ñuurije macare cá-ána mani anigarã,” ĩiña mʉjaa, ca-ñuurã, Dio yarã, cʉ̃ ca-boorije macare cá-ána anigarã.
ROM.6.20	Tirʉmʉpʉ caroorije jetore cá-átigarã aniri caroa macare mʉja cá-áti majiquẽjupa. 
ROM.6.21	Tirʉmʉpʉ caroorije cá-ána ãnapʉ ñe unie caroa wariñuuriquere mʉja bʉgaquetana. Yucʉacã caroorije tirʉmʉpʉ mʉja cá-átibatajere tʉgooñarã mʉja bobo tʉgooñanucu. To bairo mʉja cá-áticõa ãnato bero to ca-ãmata Diore ca-booquẽna na ca-bai yajiri paʉpʉ mʉja aáborã. 
ROM.6.22	To bairi caroorije Sataná cʉ̃ cá-áti rotirijere cá-áti majiparã mee mani ãa, tiere Cristo maca manire cʉ̃ ca-wapaye reebojaro. Dio cʉ̃ ca-boorije jeto cá-átiparã mʉja ãa yucʉra. To bairi cʉ̃ ca-boorije cá-ána aniri ca-ñuurije majuure mʉja bʉganucu: “Ca-ñuurã ãma,” mʉjaare cʉ̃ ca-ĩrijere, cʉ̃ mena to canacã rʉmʉ ca-catícõa aninucupere mʉja bʉga. 
ROM.6.23	Caroorije átaje maca yajirique jeto wapa joo. To bairo to ca-anibato quena mani Ʉpaʉ Jesucristore mani ca-api nʉcʉbʉgoata Dio maca to canacã rʉmʉ ca-catícõa aninucupere manire joogʉmi wapa manona.
ROM.7.1	Yʉ yarã, Moisépʉre Dio cʉ̃ ca-rotiriquere ca-majirã mʉja ãa. Noo ca-ãcʉ̃ cʉ̃ ca-catíri rʉmʉ cõo tiere cá-átipaʉ ãmi. Cʉ̃ ca-bai yajiro bero dope bairo cʉ̃re áti roti majiña mano tie. Meere mʉja maji. 
ROM.7.2	Oco bairo ĩi Dio cʉ̃ ca-rotirique: Jicão cãromio cõ manapʉ cʉ̃ ca-catíro cõo cʉ̃ mena jeto cõ ãmaro. Cõ manapʉ cʉ̃ ca-bai yajiata Dio cʉ̃ ca-rotiriquere ca-bai netoo me ãmo apeĩ macare tunu cõ ca-manapʉ cʉpata. 
ROM.7.3	To bairi cõ manapʉ cʉ̃ ca-catírona apeĩ mena cõ ca-ãmata cá-áti epeo anibomo. Cʉ̃ ca-bai yajiro bero maca apeĩ macare cõ ca-manapʉ cʉpata Dio cʉ̃ ca-rotiriquere ca-bai netoo aniquetibomo. Ca-manapʉ bai yaji weorico aniri cá-áti epeo me ãmo apeĩ cõ ca-manapʉ cʉpata tunu.
ROM.7.4	To bairona ãa, yʉ yarã, Dio cʉ̃ ca-rotiriquere mani ca-bairije. Cristo manire cʉ̃ ca-bai yajibojaro manina ca-bai yajiricarãre bairona mani ãa. To bairi, “Tie Moisépʉre Dio cʉ̃ ca-rotirique manire ca-rotipa wame me ãa yucʉra,” mani ĩi maji. “Dio cʉ̃ ca-rotiriquere cá-ána mani ca-ano cʉ̃ mena mani ca-anicõa aninucupere mani joogʉmi Dio,” ĩrica wame mani ĩiquẽe yucʉra. Jesú cʉ̃ ca-bai yajibojaricarã aniri cʉ̃ yarã majuu mani ãa yua. Bai yajibacʉ quena ca-tunu catíyupi Jesucristo. To bairi Jesú ca-tunu catíricʉ yarã aniri Dio cʉ̃ ca-boorijere cá-átiparã mani ãa yucʉra. 
ROM.7.5	Ca-jʉgoyepʉ mani majuuna mani ca-boorije cá-áti ãna ãnapʉ Dio cʉ̃ ca-rotiriquere mani cá-átigaquetinucuwʉ. To bairi Dio cʉ̃ ca-rotiriquere api majirãpʉ caroorije majuu mani cá-átiga aninucurijere mani ca-majiwʉ. To bairi Dio cʉ̃ ca-rotiriquere átiquetibana caroorije netobʉjaro cá-átigarã mani ca-ãmʉ. To bairo mani ca-ãnaje wapa caroorã na ya paʉpʉ ca-yajiparã mani ca-anibajupa. 
ROM.7.6	Yucʉra Moisépʉre Dio cʉ̃ ca-rotiriquere ca-tʉgooñaparã mee mani ãa. Tie mani cá-áti ocabʉtiquẽtie wapana manire ca-bai yajibojayupi Jesú. To bairi cʉ̃ ca-bai yajibojaricarã aniri manina ca-bai yajiricarãre bairona ca-bairã mani ãa. To bairi Moisépʉre Dio cʉ̃ ca-rotirique manire ca-rotipa wame me ãa yucʉra. “Tiere ca-ano cõo yʉ átigʉ, ca-ñuʉ anigʉ,” mani ĩi majiquẽe. Yucʉra Dio Espíritu Santo mani mena aniri cawama yericʉna maca mani ca-ano áami Dio. To bairo cʉ̃ cá-áto ca-ñuurijere Dio cʉ̃ ca-boorijere cá-átiparã mani ãa yucʉra.
ROM.7.7	To bairi, “Moisépʉre Dio cʉ̃ ca-rotirique ñuuquẽe,” ca-ĩi tʉgooñaqueticõape ãa manire. Cʉ̃ ca-rotiriquere ca-cũuñupi Dio, “Caroorije ãa tie mani cá-átie,” mani ca-ĩi majiparore bairo ĩi. Cʉ̃ ca-rotirique to ca-mamata, “Tie ãa caroorije mani cá-átie,” mani ĩi majiquetiboricarã. Oco bairo ca-rotiyupi Dio Moisépʉre: “Apeĩ cʉ̃ yere tʉjʉ ʉgooqueticõaña.” To bairo cʉ̃ ca-ĩiquẽpata, “Apeĩ cʉ̃ ca-cʉgorije tʉjʉ ʉgoorique caroorije ãno,” yʉ ĩi majiquetiboricʉ. 
ROM.7.8	To bairi tie Dio cʉ̃ ca-rotiriquere majii, “Seeto rooro aperã yere ca-boo tʉjʉʉ yʉ ãa,” yʉ ca-ĩi majiwʉ yua. Ti wame Dio cʉ̃ ca-rotiriquere yʉ ca-majiquẽpata, “Ti wamere caroorije cá-ácʉ yʉ ãa,” yʉ ĩi majiquetiboricʉ. To bairo majibacʉ quena netobʉjaro aperã yere yʉ ca-tʉjʉ ʉgoowʉ. 
ROM.7.9	Dio cʉ̃ ca-rotiriquere caroaro yʉ ca-majiparo jʉgoye, “Caroaro cá-ácʉ yʉ ãa,” yʉ ca-ĩi tʉgooñabapʉ mai. Dio cʉ̃ ca-rotiriquere majiri, “Caroorije macare cá-ácʉ yʉ ãñupa,” yʉ ca-ĩi majiwʉ. Tiere majiri, “Caroorã na ca-bai yajiri paʉpʉ cá-aápaʉ yʉ ãa,” yʉ ca-ĩi tʉgooñarique pai jʉtiritiwʉ yua. 
ROM.7.10	Camaja Dio cʉ̃ ca-rotiriquere na ca-apiʉjaata caroaro majuu aniboricarãma. Yʉa Dio cʉ̃ ca-rotiriquere majiri yʉ ca-tʉgooñarique pai jʉtiritiwʉ, “Tiere áti ocabʉti majiquetibacʉ ca-yajipaʉ yʉ ãa,” ĩi majiri. 
ROM.7.11	To bairi jocʉna, “Caroaro cá-ácʉ yʉ ãa,” yʉ ca-ĩi tʉgooñabajupa. Dio cʉ̃ ca-rotiriquere majiipʉ, “Tiere cá-átigaquẽcʉ yʉ ãñupa,” yʉ ca-ĩi majiwʉ, caroorije maca yʉ cá-átajere majiri. To bairi, “Caroorã na ca-bai yajiri paʉpʉ cá-aápaʉ yʉ ãa,” yʉ ca-ĩi majiwʉ yua.
ROM.7.12	To bairi Moisépʉre Dio cʉ̃ ca-rotirique caroa macaje jeto ãa. Cariape ĩi cʉ̃ ca-rotirica wame. 
ROM.7.13	To bairi tie ca-ñuurije to ca-anibato quena, “Yʉre ca-yajiro áa,” ca-ĩi tʉgooñaquetipe ãa. Mani majuuna caroorije cá-átana aniri ca-bai yajiparã mani ãa. Ca-ñuurijere Dio cʉ̃ ca-rotiriquere ca-majirã aniri dije caroori wamere mani cá-ápata, “Caroorije yʉ áa, Dio cʉ̃ ca-rotiriquere cá-átiquẽcʉ yʉ ãa,” mani ĩi maji. To bairi caroorã mani ca-aniere majiri, tie wapa mani ca-yajipe quenare mani maji. To bairi Dio cʉ̃ rotiriquere ca-cũuñupi, “Yʉ ca-rotiri wamere na cá-átiquẽtie caroorije majuu ãa,” na ĩi majiato ĩi.
ROM.7.14	“Diona cʉ̃ ca-rotiriquere Moisépʉre cʉ̃ ca-cũuñupi,” mani ĩi maji. Yʉ maca camajocʉ, caroorije cá-ácʉ yʉ ãa. To bairi caroorije jeto yʉ áti aninucu. 
ROM.7.15	Caroa yʉ cá-átigabatiere yʉ átiquetinucu. Yʉ cá-átigaquẽtie macare yʉ áa. Nope ĩi to bairo yʉ ácʉ, yʉ ĩi majiquẽe. 
ROM.7.16	To bairi caroorije átigaquetibacʉ quena caroorije yʉ áa. To bairo átibacʉ, “Dio cʉ̃ ca-rotirique ca-ñuurije majuu ãa,” yʉ ĩi maji. 
ROM.7.17	To bairi caroorije yʉ cá-átie yʉ majuuna yʉ cá-átigarije me ãa. Yʉ yeripʉ caroorije cá-átigarije maca anicõari caroorije yʉ cá-áto áa tie majuuna. 
ROM.7.18	“Yʉa camajocʉ ati yepa macacʉ aniri yʉ yeripʉ caroorije cá-átigarije jeto anicõa,” yʉ ĩi maji. Caroare átigabacʉ quena yʉ áti ocabʉti majiquẽe. 
ROM.7.19	To bairi caroa yʉ cá-átigabatiere yʉ átiquẽe. Ca-ñuuquẽtie yʉ cá-átigaquetibatie macare yʉ áa. 
ROM.7.20	To bairi caroorije yʉ cá-átigaquetibatiere ácʉ yʉ majuuna yʉ átiquẽe tiere caroorijere. Yʉ yeripʉ caroorije cá-átigarije anicõari caroorije yʉ cá-áto áa tie majuuna.
ROM.7.21	To bairo jeto yʉ bainucu. Yʉ yeripʉ caroorije yʉ cá-átigarije to bairona anicõa. To bairi ca-ñuurije yʉ cá-átigarije to ca-anibato quena dope bairo áti majiña maa. 
ROM.7.22	Yʉ tʉgooñariquepʉre, “Dio cʉ̃ ca-rotirique seeto yʉ átigacʉpʉ,” yʉ ĩinucubapa. 
ROM.7.23	To bairo yʉ ca-ĩinucubato quena yʉ yeripʉ caroorije cá-átigarije anicõari yʉre mata caroa macare yʉ cá-átibopere. Yʉ ca-tʉgooñarijepʉ caroare átigabacʉ quena yʉ rupaʉ maca caroorijere yʉre áti roti. To bairi caroorijere yʉ áti jana majiquẽe.
ROM.7.24	Caroorije áti jana majiquetibacʉ seeto yʉ tʉgooñarique pai. To bairo caroorije cá-áti rupaʉre ca-rupaʉcʉcʉ aniri caroorã ya paʉpʉ cá-aápaʉ yʉ aniboʉ. ¡Aagʉ! Caroorã ya paʉpʉ cá-aábopaʉ yʉ ca-anibato quena yucʉra yʉ yeripʉ caroorije cá-átigarije ca-aniere yʉre netoobojagʉmi Jesucristo. Cʉ̃na ãmi caroorã ya paʉpʉ yʉ ca-bai yaji aábopere yʉre ca-netoobojaʉ. 
ROM.7.25	Mani Ʉpaʉ Jesucristona ãmi, yʉre ca-netoobojaʉ. To bairi Diore, “Ñuu majuucõa,” cʉ̃ yʉ ĩi. To bairi yʉ majuuna yʉ ca-tʉgooñarijepʉ seeto Dio cʉ̃ ca-rotirijere yʉ átigacʉpʉ. To bairo baibacʉ quena caroorije cá-áti rupaʉre ca-rupaʉcʉcʉ aniri caroorije yʉ yeripʉ cá-átigarijere cá-ácʉ yʉ anicõa.
ROM.8.1	To bairi, “Caroorã ãma, caroorije na cá-átie wapa na yʉ popiyeyegʉ,” ĩiquẽemi Dio cʉ̃ Macʉ Jesucristo yarãre. Cʉ̃ yarã aniri mani majuuna caroorije mani yeripʉ mani cá-átigarijere áticõa aniquẽe. Dio Espíritu Santo cʉ̃ ca-boorije macare mani áticõa aninucu. 
ROM.8.2	To bairi Jesucristo yaʉ yʉ ca-ano Dio Espíritu Santo caroa yʉ cá-áti aniparore bairo maca yʉre áami. To bairo yʉre cʉ̃ cá-áto caroorijere yʉ áticõa aninucu majiquẽe. To bairi caroorã na ca-bai yajiro na ya paʉpʉ yʉ aáquetigʉ, to bairo yʉre cʉ̃ cá-átibojaro maca. 
ROM.8.3	Mani majuuna ca-ñuurã mani ani majiquẽe, Moisépʉre Dio cʉ̃ ca-rotiriquere cá-áti peo majiquẽna aniri. To bairo mani ca-bairijere tʉjʉri Dio ca-jooyupi cʉ̃ Macʉre caroorije mani cá-átiere ca-wapayebojapaʉre. Ca-ñuurã, cʉ̃ yarã mani ca-aniparore bairo ĩi cʉ̃ ca-jooyupi cʉ̃ Macʉre. Mani camaja caroorije cá-ána rupaʉre bairona ca-rupaʉcʉcʉ ca-añupi Dio Macʉ Jesú. To bairi manire bai yajibojaʉ, caroorije mani yeripʉ ca-aniere ca-wapaye ree peocõañupi. 
ROM.8.4	To bairo mani cá-átibojayupi Dio, Espíritu Santo cʉ̃ cá-áti tutuarije mena cʉ̃ ca-rotirique ca-ĩri wamerena caroare mani cá-áti ocabʉti majiparore bairo ĩi. To bairi mani majuuna caroorije mani yeripʉ cá-átigarije mani áticõa aniquẽe. Dio Espíritu Santo cʉ̃ ca-boorije macare mani áticõa aninucu.
ROM.8.5	Noa na majuuna caroorije na cá-átigarijere cá-átinucurã na yeripʉ caroorije na cá-átiganucurije jetore ca-tʉgooñacõa ãna ãnama. Aperã maca Dio Espíritu Santo cʉ̃ ca-boorije macare cá-áticõa ãna Dio Espíritu Santo cʉ̃ ca-aniere ca-tʉgooñacõa ãna ãnama. 
ROM.8.6	Caroaro anigarãma. To bairo quena to canacã rʉmʉ Dio mena anicõa aninucugarãma. Aperã maca na majuuna caroorije na cá-átigarijere ca-tʉgooñarã maca caroorã na ca-ani paʉpʉ aágarãma bai yajirãpʉ. 
ROM.8.7	Na majuuna caroorije na cá-átigarijere ca-tʉgooñarã Diore ca-teerã ãma. Dio cʉ̃ ca-rotirijere apigaquẽema. To bairi dope bairo áti majiquẽema cʉ̃ ca-rotirijere. 
ROM.8.8	Dio cʉ̃ ca-tʉjʉ wariñuurijere áti majiquẽema, to bairo na majuuna caroorije na cá-átigarijere ca-tʉgooñarã aniri.
ROM.8.9	Mʉja maca Dio Espíritu Santore ca-cʉgorã aniri cʉ̃ ca-boorijere cá-ána mʉja ãa. Mʉja majuuna caroorijere mʉja cá-átigarijere ca-tʉgooñarã mee mʉja ãa. Noa Dio Espíritu Santore ca-cʉgoquẽna maca Cristo yarã me ãma. 
ROM.8.10	Mʉja maca cʉ̃ yarã mʉja ãa. To bairi mʉjaapʉre ãcʉmi Cristo. To bairi Dio, “Ca-ñuurã ãma,” mʉja ĩi tʉjʉʉmi mʉja quenare. To bairo cʉ̃ ca-ĩi tʉjʉrã aniri mʉja yeri to canacã rʉmʉ cʉ̃ mena caroaro ca-anicõa aniparã mʉja ãa, caroorije mʉja cá-átibata rupaʉ ca-yajicoatie to ca-anibato quena. 
ROM.8.11	Cristo cʉ̃ ca-bai yajiro bero cʉ̃ ca-tunu catíoyupi Dio Cristore. To bairi mʉja quenare mʉja rupaʉ to ca-bai yajibato quena tunu catíogʉmi Dio cʉ̃ Espíritu Santo jʉgori. Mʉja quena Espíritu Santore ca-cʉgorã mʉja ca-ano to bairo mʉja átigʉmi Dio.
ROM.8.12	Yʉ yarã, Espíritu Santore ca-cʉgorã aniri mani majuuna caroorije mani cá-átiga tʉgooñarijere cá-áti aniquetiparã mani ãa. 
ROM.8.13	To bairona cá-ána mani ca-ãmata Diore ca-booquẽna na ya paʉpʉ ca-yajiparã mani aniborã. Mani rupaʉ mena caroorije mani cá-átigarijere ca-reerã mani ãa Espíritu Santo jʉgori. To bairo cʉ̃ jʉgori caroorijere mani cá-áti janaata to canacã rʉmʉ Dio mena caroaro ca-anicõa ãna mani anigarã.
ROM.8.14	Noa Espíritu Santore cá-áti ʉjarã una Dio punaa ãnaa baima. 
ROM.8.15	Dio cʉ̃ Espíritu Santo manire joʉ, “Yʉ punaa ãma,” mani ca-ĩi cũuñupi manire. Paari maja na ʉpaʉre na ca-uwi tʉgooñarore bairona cʉ̃re ca-baiparã, meere mani ca-cũuñupi Dio, cʉ̃ Espíritu Santo manire joʉ. Ca-jʉgoyepʉ Dio cʉ̃ ca-rotiriquere áti peo ocabʉtiquetibana mani ca-uwiwʉ. Yucʉra mani uwiquẽe, cʉ̃ punaa aniri. To bairi Espíritu Santo mani mena cʉ̃ ca-aniere tʉgooñarã, cʉ̃ punaa aniri, “Caacʉ,” cʉ̃re mani ĩi, Diore jenirã. 
ROM.8.16	Dio Espíritu Santo jʉgori mani maji Dio punaa mani ca-aniere. “To bairi Dio punaana mani ãa,” mani ca-ĩi tʉgooña majipere mani joomi Dio Espíritu Santo. 
ROM.8.17	To bairi Dio Macʉ Cristo caroare cʉ̃ ca-cʉgorore bairona mani joogʉmi Dio mani quenare. Dio punaana aniri cʉ̃ ye caroare ca-cʉgoparã mani ãa. To bairi Cristo yere ána mani ca-tamuoata quena, cʉ̃re bairona caroaro majuu ca-ani wariñuurã mani anigarã.
ROM.8.18	Ati rʉmʉri ati yepapʉ ãnaa mani popiye tamuobʉja. Aperã Jesúre mani ca-apiʉjaro booquẽna mani popiyeyema. Cabero ape rʉmʉpʉ caroaro ca-ani wariñuurã mani anigarã. To bairi yucʉ mani ca-tamuorije to ca-anibato quena mani tʉgooñaquẽna, cabero mani ca-ani wariñuu netope macare tʉgooñari. 
ROM.8.19	To bairi ti paʉpʉ mani Dio punaa caroaro majuu ca-ani wariñuurã mani anigarã Dio mena. To bairo ca-bairi paʉpʉ nipetirije Dio cʉ̃ cá-áti jeeñoorique cawama jeto wajoagaro. Nipetirije Dio cʉ̃ cá-átaje, nipetirã cʉ̃ cá-átana quena seeto caroaro ca-wajoarã anigarãma. 
ROM.8.20	Nemoopʉre Dio caroa cʉ̃ cá-áti jeeñoo jʉgorique ca-ñuurije jeto ca-anibajupa. Ca-ñuubataje to ca-anibato quena ca-ñuuquẽtie maca to ãmaro ĩricʉmi Dio. Tie majuuna ca-baiquẽjupa. Adán maca caroorije cʉ̃ cá-áti jʉgo rooye tuuro, “To cõona yʉ cá-áti jeeñoo jʉgobataje ca-boape to anicõato,” ĩricʉmi Dio. Ape rʉmʉpʉ apeye cawama macare jeeñoogʉ, ca-boa rotiyupi Dio. 
ROM.8.21	To bairi atie Dio cʉ̃ cá-áti jeeñoo jʉgorique ca-boa reepe ãa. To bairo ca-bairije to ca-anibato quena cabero nipetirije cʉ̃ ca-jeeñooriquere caroa jeto wajoagʉmi. Mani cʉ̃ punaare caroa rupaʉricʉna mani ca-aniparore bairo manire cʉ̃ ca-wajoari paʉna to bairona caroa jeto átigʉmi Dio tunu.
ROM.8.22	“Ati ʉmʉrecóo macaje ca-tamuorije jeto ãa,” mani ĩi maji. Nipetiro Dio cʉ̃ cá-áti jeeñooricarã, cʉ̃ ca-jeeñoorique ca-tamuorã, ca-tamuorije jeto aninucu mai. 
ROM.8.23	Mani quena ca-rupaʉcʉna aniri ca-tamuorã mani aninucu. Ca-tamuorã anibana quena, “Caberopʉ ani wariñuurique jeto anigaro,” mani ĩi maji, Espíritu Santore ca-cʉgorã aniri. To bairi Dio punaa aniri caroaro cʉ̃ mena to canacã rʉmʉ mani ca-anicõa anipere mani tʉgooña wariñuunucu. Cawama rupaʉ ca-riaqueti rupaʉ manire cʉ̃ ca-joope quenare mani tʉgooña wariñuunucu. 
ROM.8.24	To bairona manire cʉ̃ ca-catíopere, cʉ̃ mena caroaro mani ca-anipere tʉgooñari Diore mani ca-apiʉja jʉgowʉ. To bairi, “Caberopʉ cawama rupaʉricʉna caroaro ca-ani wariñuurã mani anigarã,” ĩrica wamere apiri tiere manire cʉ̃ ca-joopere mani tʉgooña wariñuu yuu. Manire cʉ̃ ca-joogari paʉ ca-ejaro to cõona mani yuu janagarã. Jicãʉ, meere cʉgoʉpʉ to cõona tiere tʉgooña yuu janaʉmi, meere ca-cʉgoʉ aniri. 
ROM.8.25	Mai Dio manire cʉ̃ ca-joopere tʉjʉquetibana quena tʉgooña patowãcaquẽnana mani yuu.
ROM.8.26	To bairi Espíritu Santo manire átinemomi, caroaro cá-áti majiquẽna mani ca-ano maca. Mani majuuna dope bairo Diore mani jeni nʉcʉbʉgo majiquẽe. Cʉ̃re mani ca-jenipa wame quenare mani majiquẽe. To bairi caroaro ca-majiquẽna mani ca-ano Espíritu Santo maca caroaro tutuaro Diore mani jenibojami. 
ROM.8.27	Mani Jesú yarãre manire jenibojami Espíritu Santo Dio cʉ̃ ca-boorore bairona. To bairo Espíritu Santo manire cʉ̃ ca-jenibojaro caroaro api majimi Dio, mani yeri ca-tʉgooñarijere ca-tʉjʉ majii aniri.
ROM.8.28	Manire ca-cũuñupi Dio cʉ̃ yarãre, cʉ̃ ca-boorijere na átinucu anicõato ĩi. To bairo manire ca-cũricʉ aniri nipetiro mani ca-bairijere caroaro áami Dio, netobʉjaro ca-ñuurã na ãmaro ĩi. Cʉ̃re ca-mairã mani ca-ano maca to bairona áami mani ca-bairijere. Ti wamere caroaro mani maji. 
ROM.8.29	Nemoopʉna cʉ̃ yarã ca-aniparãre mani ca-maji jʉgoyeyeyupi Dio. Mani maji jʉgoyeyeri cʉ̃ Macʉre bairona ca-aniparãre mani ca-cũuñupi Dio. To bairi Dio punaare manire ca-ani jʉgoʉ ãmi Dio Macʉ Jesú. 
ROM.8.30	Ca-jʉgoyepʉ cʉ̃ yarã ca-aniparã cʉ̃ ca-cũricarãre mani ca-piiyupi, cʉ̃re ca-apiʉjarã mani ca-aniparore bairo ĩi. To bairi, “Ca-ñuurã ãma,” mani ca-ĩi tʉjʉyupi cʉ̃re ca-apiʉjarãre. To bairo mani ĩi tʉjʉʉ, “Cʉ̃re bairo caroarã, cabero cʉ̃ tʉpʉ ca-ani wariñuuparãre mani ca-cũuñupi Dio maca yua.”
ROM.8.31	To bairi tie caroa wame majuure majiri oco bairo quenare mani ĩi maji: “Dio yarã, cʉ̃ ca-mai tʉjʉrã mani ca-ano aperã noa una manire ca-tʉjʉteerã mani rooye tuu majiquẽnama.” 
ROM.8.32	Dio ca-jooyupi cʉ̃ Macʉ jicãʉrena Jesucristore manire ca-bai yajibojapaʉre. “Cʉ̃ yʉ maibʉja yʉ Macʉre, to bairi cʉ̃ yʉ jooquetigʉ,” ca-ĩiquẽjupi Dio. To bairi cʉ̃ Macʉrena ca-jooricʉ aniri ape wame quenare mani ca-tʉgooñari wame cõona nipetirije caroare mani joogʉmi Jesucristo jʉgori. 
ROM.8.33	To bairi cʉ̃ ca-bejericarã mani ca-ano, “Ca-ñuurã ãma,” mani ĩi tʉjʉʉmi Dio. To bairo Diona manire cʉ̃ ca-ĩi tʉjʉrã mani ca-ano noa una aperã, “Ca-ñuuquẽna ãma, nare ca-reepe ãa,” manire ĩi wada pai majiquẽnama. 
ROM.8.34	Jesucristo mani ye wapa manire ca-bai yajibojayupi. Ca-bai yajiricʉ anibacʉ quena tunu catí, Dio tʉna ruiimi. Topʉna ruiri Diore manire jenibojaʉ ácʉmi. To bairi aperã maca manire, “Caroorã ãma, na ye wapa na ca-popiyeyepe ãa,” mani ĩi wada pai majiquẽnama. 
ROM.8.35	Noa manire Cristo cʉ̃ ca-maiquẽto áti majiquẽnama. Mani ca-tamuobato quena, mani ca-tʉgooñarique pai uwibato quena, aperã rooro manire na cá-átibato quena, ʉgarique ca-manibato quena, ca-bopacoorã mani ca-anibato quena, ca-uwiorije to ca-anibato quena, aperã manire na ca-jĩagabato quena, “Mani mai janaquẽemi Cristo,” mani ĩi maji. 
ROM.8.36	Oco bairo ĩi ucarique ãa Dio Wadariquepʉ:
ROM.8.36	Mʉre ca-apiʉjarã jã ca-ano maca aperã mʉre ca-booquẽna maca jãare jĩaganucuma. Oveja na ca-ĩirã waibʉcʉrã nuuricarãre camaja na ca-jĩa ʉgaga tʉjʉ ʉjarore bairona jãare áama, jãare jĩagarã, ĩi ucarique ãa.
ROM.8.37	To bairi to canacã wame rooro tamuobana quena Diore apiʉja janaquetiri mani nʉca ocabʉti maji, Jesucristo manire cá-máii manire cʉ̃ cá-átinemoro maca. 
ROM.8.38+ROM.8.39	Seeto mani maimi Dio, Jesucristo yarã mani ca-ano. To bairi dije Dio manire cʉ̃ ca-maiquẽto maca cá-átipa wame máni majuucõa. “Cariape ãa tie,” yʉ ĩi maji. To bairi mani ca-bai yajiata quena, mani ca-catíata quena Dio mani mai janaquetigʉmi. Dio tʉ macana ángel maja quena, wãtia quena, maca ʉparã quena Dio manire cʉ̃ ca-mai janaro áti majiquẽema. Yucʉacã ca-bairi wame, caberopʉ ca-baipa wame quena, Dio manire cʉ̃ ca-mai janaro cá-átipa wame maa. Jõ bui macana, ati yepa ẽoro macana quena Diore manire cʉ̃ mai jana roti majiquẽema. Dije majuu Dio cʉ̃ cá-áti jeeñoorique manire cʉ̃ ca-mai janaro cá-átipa wame máni majuucõa. To bairi mani mai janaqueti majuucõagʉmi Dio yua.
ROM.9.1+ROM.9.2+ROM.9.3	Yʉ yarã judío maja na ca-aniere seeto majuu yʉ yeri tʉgooñarique pai. Jesucristore na ca-nʉcʉbʉgoquẽtie wapa na popiyeyegʉmi Dio. To bairi Jesucristore na ca-nʉcʉbʉgopere boʉ yʉ macare Dio cʉ̃ rocacõato yʉ ĩiboʉ. To bairi Dio nare cʉ̃ popiyeyequeticõato ĩi na wapayebojaʉre bairo yʉ átigabapa. Cristo mena macacʉ yʉ aniquetiboʉ, na maca Cristo mena macana na anicõato ĩi. Jesucristore ca-apiʉjaʉ yʉ ca-ano Espíritu Santo yʉ ca-tʉgooñarijere ca-rotii ãmi. To bairi cariape mʉjaare yʉ ĩi buio yʉ ca-tʉgooñari wamere. 
ROM.9.4	Tirʉmʉpʉ macacʉ Jacobo ca-wamecʉcʉ cabero Israel ca-wame wajoaricʉ pãramerã jã ãa judío maja. Yʉ punaa na ãmaro ĩi na ca-bejebajupi Dio jã ñicʉ jãare Israel majare. To bairi na mena ca-añupi. Na mena ãcʉ̃pʉ caroaro cʉ̃ ca-aniere na ca-iñooñupi. Cʉ̃ ca-ĩi cũuriquere na buio majiori camajare na cʉ̃ cá-átibojapere na ca-ĩi buioyupi Dio Israel majare. Cʉ̃ ca-rotiriquere na ca-cũuñupi. Cʉ̃re na cá-áti nʉcʉbʉgopa wii quenare ca-cʉgoyupa. “Caroaro na yʉ átibojagʉ mʉja pãramerãre,” na ca-ĩi buioyupi Dio. 
ROM.9.5	Jã judío maja Jacobo punaa nemoo ca-ani jʉgoricarã doce canacãʉna na pãramerã jã ãa. Cristo quena ti poa macacʉna ca-buiayupi camajocʉ anigʉ. Cristo ãmi Diona ati ʉmʉrecóo nipetirijere ca-roti netoʉ. To bairi cʉ̃re mani áti nʉcʉbʉgocõa aninucugarã. Amén.
ROM.9.6	Dio judío majare caroa macajere na cʉ̃ cá-átibojabato quena capaarã cʉ̃ áti nʉcʉbʉgoquẽema. Na ca-nʉcʉbʉgoquẽto, “Judío majare caroaro na yʉ átibojagʉ,” Dio nare cʉ̃ ca-ĩibataje baiquetigaro ĩi mee yʉ ĩi. Oco bairo maca ãa: Jicãarã jeto judío maja Dio punaa majuu ãma. “Israel pãramerã aniri nipetirã Dio yarã majuu ãma,” ĩrica wame maa. 
ROM.9.7	To bairona, “Abraham pãramerã aniri cʉ̃ ãnacʉre bairona Dio yarã ãma nipetirã,” ĩrica wame maa. Oco bairo ca-ĩiñupi Dio Abraham're: “Isaá pãramerã ca-ani bui pearã jeto, ‘Yʉ pãramerã majuu ãma,’ mʉ ca-ĩirã anigarãma.” 
ROM.9.8	Oco bairo ĩigaro ĩi: “Abraham ya poa macana ca-bui pea ʉjarã na ca-ano maca yʉ punaa ãma,” na ĩi tʉjʉquẽemi Dio. Dio, “Caroaro camajare na yʉ átibojagʉ,” cʉ̃ ca-ĩi cũuriquere ca-api nʉcʉbʉgorã maca Dio punaa majuu ãma naa. 
ROM.9.9	Oco bairo ca-ĩiñupi Dio Abraham're: “ ‘To cõopʉ yʉ atígʉ,’ yʉ ca-ĩri paʉ ca-ejaro yʉ atígʉ. To cõopʉ yʉ cá-ató mʉ nʉmo Sara macʉ cʉtigomo.” To bairona ca-ĩi cũuñupi Dio Abraham're cʉ̃ macʉ Isaá cʉ̃ ca-buiapere yua.
ROM.9.10	Cabero jã ñicʉ Isaá nʉmo Rebeca jicãnina punaa cʉtio pʉgarã ca-cʉgoyupo. Jicãʉ punaa, Isaá punaa jeto ca-añuparã. 
ROM.9.11+ROM.9.12+ROM.9.13	Na ca-buiaparo jʉgoyepʉna caroaro o rooro na cá-átiquetibato quena Dio ca-beje jʉgoyeyeyupʉ jicãʉre. Cʉ̃ beje jʉgoyeyei, oco bairo na paco Rebecare cõ ca-ĩiñupʉ Dio: “Ca-jʉgocʉ maca cʉ̃ baire ca-paabojaʉ anigʉmi.” Cʉ̃ ca-boorore bairona ca-bejei aniri to bairona ca-ĩiñupi Dio na paco Rebecare. To bairi camaja mani cá-átiere tʉjʉ cõoñaquẽcʉna noa cʉ̃ ca-boorãre mani beje cũʉmi Dio cʉ̃ yarã ca-aniparãre. Atie Dio ye queti ucarica pũuropʉ to ca-ĩirore bairona ãa: “Jacobore cʉ̃ yʉ mai netowʉ. Esaú macare cʉ̃ yʉ maiquẽpʉ,” ca-ĩiñupi Dio. To bairi Dio cʉ̃ ca-boorore bairo na ca-bejeyupi, na cá-átaje wapa, meere.
ROM.9.14	To bairi, “Dio na cá-átiboriquere tʉjʉ cõoñaquetibacʉ quena jicãʉre cʉ̃ mai netori cariape átiquẽemi Dio,” ĩi tʉgooñaqueticõaña. 
ROM.9.15	Ca-jʉgoyepʉ Moisé tirʉmʉpʉ macacʉre: “Noa yʉ ca-boorã jetore na yʉ bopaco tʉjʉgʉ,” cʉ̃ ca-ĩiñupi Dio. 
ROM.9.16	To bairi Dio cʉ̃ majuuna manire cʉ̃ ca-bopaco tʉjʉro caroaro áami manire. Caroaro manire cʉ̃ cá-átibojapere mani ca-booro o caroaro mani majuuna mani cá-áti tutuarije wapa mee manire átibojami. 
ROM.9.17	To bairi Dio cʉ̃ majuuna cʉ̃ ca-booro cá-ájupi Ejipto macana ʉpaʉre tirʉmʉpʉ macacʉ Faraón ca-wamecʉcʉre. Oco bairo ĩi ucarique ãa Faraón ca-wamecʉcʉre Dio ye queti ucarica pũuropʉ: “Mʉre ʉpaʉ yʉ ca-jõowʉ, mʉ jʉgori yʉ ca-tutuarijere yʉ áti iñoogʉ ĩi. Ati yepa macana nipetirã yʉ ye queti na majiato ĩi, ʉpaʉre mʉ yʉ ca-jõowʉ,” ĩi ucarique ãa Faraón cʉ̃ ca-ãnajere. 
ROM.9.18	To bairi Dio noa cʉ̃ ca-mai tʉjʉgarãre na mai tʉjʉʉmi. Cʉ̃re ca-nʉcʉbʉgogateerã quenare cʉ̃re na ca-bai netoo nʉcaro na áami. Cʉ̃ ca-booro na átinucumi camajare.
ROM.9.19	To bairo ca-ĩrije apirã oco bairo mʉja ĩi tʉgooñaborã: “Dio cʉ̃ majuuna cʉ̃ ca-booro mani yerire cá-ácʉ aniri, ‘Rooro áama, ca-bai buicʉna ãma,’ manire cʉ̃ ca-ĩiquetipe anibapa. Mani yeripʉre cʉ̃ cá-átigari wamere mani majuuna mani mata majiquẽe. Mani ca-anipere mani ca-mata majiquẽto maca, ‘Ca-bai buicʉna ãma,’ manire cʉ̃ ca-ĩiquetipe anibapa,” mʉja ĩi tʉgooñaborã. 
ROM.9.20	To bairo me ãa. Cawatoa ca-ãna anibana quena ca-ani majuʉre Diorena, “Cariape mʉ átiquẽe,” cʉ̃re mʉja ĩi tuti majiqueti majuucõa Diore. Jotʉ ca-weore, “To bairi jotʉ yʉ weequeticõaña,” ĩi tuti majiquẽto jotʉ quena. 
ROM.9.21	Ríi weeri majoco noo cõ ca-booro jeto wee majimo. Jicã bʉrʉarena noo jicã rʉʉ cawatoa ca-anipa rʉʉ cõ ca-booro cõ ca-cʉgopa rʉʉ wee majimo. Ti bʉrʉarena ape rʉʉ caroa rʉʉ boje rʉmʉ ca-ano cõ ca-cʉgopa rʉʉ quenare cõ ca-booro wee majimo. Cõ ca-booro cõ cá-átore bairona manire áami Dio quena cʉ̃ ca-boorijere.
ROM.9.22	To bairi Dio cʉ̃ ca-tutuarijere iñoʉ camajare na cʉ̃ ca-popiyeyepere ca-popiyeyegaquẽjupʉ rooro na cá-átibato quena. Nemoona cariape na popiyeyeboricʉmi Dio. 
ROM.9.23	To bairona na ca-nʉcañupʉ Dio, camajare na yʉ ca-tʉjʉ bopacorijere na majiato ĩi. Tirʉmʉpʉ mani ca-bejeyupi Dio cʉ̃ ca-tutuarijere na cʉ̃ ca-iñooparãre, caroaro cʉ̃ cá-átibojaparãre. 
ROM.9.24	To bairi manire bejei jicãarã judío majare jã ca-bejeyupi. Aperã judío maja ca-aniquẽnare jicãarãre ca-bejeyupi mʉja quenare. 
ROM.9.25	Judío maja ca-aniquẽna jicãarãre Dio na cʉ̃ ca-bejepere Dio ye quetire oco bairo ca-ĩi ucayupi Osea ca-wamecʉcʉ tirʉmʉpʉ macacʉ ca-aniñaricʉ:
ROM.9.25	Yʉ yarã ca-aniquetana macare, “Yʉ yarã,” na yʉ ĩigʉ. Yʉ ca-maiquetana macare, “Yʉ ca-mairã mʉja ãa,” na yʉ ĩigʉ.
ROM.9.26	“Dio yarã me ãma,” ca-ĩricarã macare, “Dio to canacã rʉmʉ ca-ãcʉ̃ yarã, cʉ̃ punaa ãma,” ĩrique anigaro,
ROM.9.27+ROM.9.28	Judío maja na ye ca-anipe macare oco bairo ca-ĩi ucayupi Isaía:
ROM.9.27+ROM.9.28	Dio na popiyeyegʉmi ati yepa macanare. Dio tirʉmʉpʉ cʉ̃ ca-ĩricarore bairona, cʉ̃ ca-ĩi buioricaro cõona cariapena mena na popiyeyegʉmi ati yepa macanare. To bairi Israel maja capaarã majuu anibana quena jicãarãacã jetona netogarãma nare Dio cʉ̃ ca-popiyeyebopere, ca-ĩi ucayupi Isaía.
ROM.9.29	Cʉ̃a Isaíana apeye ca-uca jʉgoyeyeyupi tunu:
ROM.9.29	Mani Ʉpaʉ Jeová nipetirãre ca-rotii jicãarãre Israel pãramerãre cʉ̃ ca-netooquẽpata mani judío maja mani yaji petiboricarã. Tirʉmʉpʉ macana Sodoma, Gomora macanare na cʉ̃ ca-popiyeyero na ca-yaji petiricarore bairona mani yaji petiboricarã.
ROM.9.30	Oco bairo mʉjaare yʉ buionemogʉ tunu: Judío maja ca-aniquẽna maca, “Caroarã ãma,” Dio nare cʉ̃ ca-ĩi tʉjʉpere ca-tʉgooñaquẽjupa. Caroare na cá-áti ocabʉtiquetibato quena, “Caroarã ãma,” na ĩmi Dio Jesucristore na ca-api nʉcʉbʉgoata. 
ROM.9.31	Judío maja maca, “Moisépʉre Dio cʉ̃ ca-rotiriquere ána caroarã Dio mena mani anigarã,” ca-ĩi tʉgooñanucubajupa. To bairo tʉgooñabana quena nipetirije Dio cʉ̃ ca-rotiriquere cá-áti peo majiquẽjupa. To bairi, “Caroarã ãma,” na ca-ĩi tʉjʉ wariñuuquẽjupi Dio. 
ROM.9.32	Dio, “Caroarã ãma,” nare cʉ̃ ca-ĩi tʉjʉ wariñuuquetajere tʉgooñari oco bairo mani ĩi maji: Na majuuna na ca-tʉgooña tutuarije mena caroare átigabana Jesucristo ye queti macare ca-api nʉcʉbʉgoquẽjupa. To bairi Cristore na ca-api nʉcʉbʉgoquẽtie jʉgori Ʉ̃taapʉre ca-pʉga ta ñaa roca cumurãre bairona baima. Jesucristore api nʉcʉbʉgoquetibana cʉ̃re ca-majiquẽna ãma. 
ROM.9.33	Tiere oco bairo ca-ĩi ucayupi Isaía tirʉmʉpʉ macacʉ Dio Wadariquepʉre:
ROM.9.33	Jerusalén'pʉ joogʉmi Dio jicãʉ caroaʉ majuu cʉ̃ ca-bejeire. Cʉ̃re cʉ̃ ca-joobato quena cʉ̃ tʉjʉteegarãma to macana, cʉ̃ tʉjʉ nʉcʉbʉgoquetiri. Jicãarã Jesucristore ca-nʉcʉbʉgorã maca wariñuurique bʉgagarãma. “Jocʉna cʉ̃ yʉ ca-api nʉcʉbʉgobajupa,” ĩi tʉgooñarique paiquetigarãma, ĩrica wame ca-ĩi ucayupi Isaía tirʉmʉpʉre.
ROM.10.1	Yʉ yarã, Israel majare Dio na cʉ̃ ca-popiyeyepe nare cʉ̃ ca-netooro seeto yʉ boo. To bairi nare cʉ̃ netooato ĩi yʉ yeripʉ tʉgooñari nare yʉ jeniboja Diore. 
ROM.10.2	Na ca-aniere oco bairo áama: Dio cʉ̃ ca-boorijere átigabana quena cʉ̃ ca-boorije majuu cariape api majiquẽema. 
ROM.10.3	To bairi Jesucristore na ca-api nʉcʉbʉgoata, “Caroarã ãma,” na ĩi tʉjʉboʉmi Dio. Ti wamere api majiquẽema. Ti wamere api majiquetibana, “Mani majuuna tʉgooña ocabʉtiri caroa jeto mani áti ocabʉtigarã. To bairo mani majuuna caroare mani cá-áti ocabʉtiro tʉjʉʉ, ‘Caroarã ãma,’ mani ĩigʉmi Dio,” ĩi tʉgooñabama. To bairo ĩi tʉgooñabana quena Dio cʉ̃ ca-boorije majuure ca-bai netoorã ãma. To bairo ca-bairã na ca-ano, “Caroarã ãma,” na ĩiquẽemi Dio. 
ROM.10.4	Moisépʉre Dio cʉ̃ ca-rotirique nipetirijere cá-áti peoyupi Jesucristo jicã wame rʉjaquẽto. Mani maca tiere mani áti peo majiqueti majuucõa. To bairi noa Jesucristore ca-api nʉcʉbʉgorãre, “Caroarã ãma,” manire ĩmi Dio. Cristo manire cʉ̃ ca-bai yajibojarique jʉgori mani netoomi Dio. Cʉ̃ ca-rotirique mani cá-áti peo majiquẽtie to ca-anibato quena mani netoo catíomi.
ROM.10.5	Moisé oco bairo ca-ĩi ucayupi Dio cʉ̃ ca-rotiriquere mani cá-áto Dio mena caroaro mani ca-anipere: “Noa nipetirã yʉ ca-rotiriquere cá-áti peorã caroaro Dio mena anicõa anigarãma.” 
ROM.10.6	Jesucristore ca-api nʉcʉbʉgorã Dio mena caroaro mani ca-anicõa anipe macare oco bairo ca-ĩi ucayupi Moisé: “Ʉmʉrecoopʉ wamʉ aácõari Cristore, ‘Jãare átinemoʉ rui ajá,’ cʉ̃ ca-ĩipe ãa,” ĩiqueticõaña. 
ROM.10.7	Ape wame tunu: “ ‘Ca-bai yajiricarã ãnana na ca-anopʉ yepa pupeapʉ rui aácõari Cristore cʉ̃ ca-wamʉ atí rotipe ãa,’ tiere ĩiqueticõaña.” 
ROM.10.8	Oco bairo maca ĩrique ãa Dio Wadariquepʉ cʉ̃ ye quetire api majirique, tiere api nʉcʉbʉgorique majirioquẽe ĩiro:
ROM.10.8	Dio ye queti ca-yoaropʉ ca-ĩi buiorijere bairo me ãa. To bairi mʉja ca-api majiquẽtie me ãa. Meere Dio ye quetire mʉja maji mʉja yeripʉ. Tiere mʉja ame buio maji, ca-ĩi ucayupi Moisé.
ROM.10.8	Tie quetirena jã buio teñanucu camajare, Cristore cʉ̃ api nʉcʉbʉgoya ĩirã. 
ROM.10.9	To bairi tie quetire apiʉjari, “Jesú yʉ Ʉpaʉ ãmi, jocarã mee,” ĩri, “Ca-bai yajiricʉpʉre cʉ̃ ca-tunu catíoyupi Dio,” ĩrica wame mani yeripʉre mani ca-nʉcʉbʉgoro mani netoobojagʉmi cʉ̃re ca-nʉcʉbʉgoquẽnare cʉ̃ ca-popiyeyepere. 
ROM.10.10	Mani yeripʉre Jesucristore mani ca-nʉcʉbʉgoro, “Ca-ñuurã ãma,” mani ĩi tʉjʉmi Dio. To bairo, “Caroarã ãma,” mani ĩi tʉjʉri mani netoomi cʉ̃ ca-popiyeyebopere. To bairo manire cʉ̃ ca-netoobojaro aperãre ca-buiope ãa tunu.
ROM.10.11	“Jesucristore ca-api nʉcʉbʉgorã wariñuurique bʉgagarãma. Tʉgooñarique paiquetigarãma cʉ̃re nʉcʉbʉgorã,” ĩi ucarique ãa Dio Wadariquepʉre. 
ROM.10.12	Camaja nipetirãre jicãrore bairo na tʉjʉmi Dio, judío majare, judío maja ca-aniquẽna quenare. Jicãʉna ãmi mani Ʉpaʉ. Camaja nipetirã Ʉpaʉ ãmi Dio. To bairi camaja nipetirã nʉcʉbʉgorique mena cʉ̃re ca-jenirãre capee ca-ñuurijere na joo netogʉmi Dio. “Aperã ãma,” ĩricaro mano, jicãro cõo jetona na joogʉmi. 
ROM.10.13	Dio ye queti ucarica pũuripʉ oco bairo ĩrique ãa: “Noa mani Ʉpaʉre, ‘Caroorije yʉ cá-átajere yʉ majirioya,’ ca-ĩi jenirãre na netoogʉmi Dio nare cʉ̃ ca-popiyeyebopere,” ĩi ucarique ãa. 
ROM.10.14	To bairije cʉ̃ ĩi jeni majiquẽema, Cristore api nʉcʉbʉgoquetibana. Cʉ̃ api nʉcʉbʉgo majiquẽema, cʉ̃ ye quetire ca-buio ecooquetana aniri. Cʉ̃ ye quetire api majiquẽema nare ca-buioparã na ca-mano maca. 
ROM.10.15	To bairi nare ca-buioparãre aperã nare na ca-jooquẽpata na buiora aá majiquetigarãma. Dio ye queti ucarica pũuropʉ oco bairo ĩi ucarique a: “Seeto wariñuurique ãa caroa quetire Dio yere ca-buio teñarã na ca-buio teñarã ejaro,” ĩi ucarique ãa.
ROM.10.16	Tie quetire na ca-buio ejabato quena capaarã apiʉjagaquẽema. To bairona ca-ĩi ucayupi Isaía tirʉmʉpʉ macacʉ: “Yʉ Ʉpaʉ, jã ca-buiorijere apiʉjagaquẽema,” ca-ĩi ucayupi Isaía Diore cʉ̃ ĩi. 
ROM.10.17	To bairi Cristo ye quetire apirã jicãarã cʉ̃ nʉcʉbʉgogarãma aperã tiere na ca-buioro.
ROM.10.18	Judío maja maca Dio ye quetire ca-buio ecooquetana me ãma na maca. Nairoacã buiori maja nare ca-buionucubajupa. To bairije ĩrique ãa Dio ye queti ucarica pũuripʉre:
ROM.10.18	Dio yere buiori maja na ca-buiorije ati yepa nipetiropʉ jejacoapa. To bairi nipetiropʉ macana api peticoama na ca-buiorijere, ĩi ucarique ãa.
ROM.10.19	Apeye mʉjaare yʉ ĩi buiogʉ tunu: Israel maja Dio yere buiori maja na ca-buiorijere apirã cariape api majibatanama. Cariape api majibana quena ca-bai netoo nʉcañupa. Tiere mʉjaare buionemoʉ Moisé tirʉmʉpʉ macacʉ Dio ye queti Israel majare cʉ̃ ca-ucarica wamere oco bairije mʉjaare yʉ ĩi buiopa:
ROM.10.19	“Aperã macare caroaro na yʉ átibojagʉ. ‘Dio yarã me ãma, ca-tʉgooña majiquẽna ãma,’ mʉja ca-ĩirãre caroaro na yʉ átibojagʉ. To bairo caroaro na yʉ cá-átibojaro na mʉja tʉjʉ punijinigarã, na tʉjʉ ʉgoorã,” ĩmi Dio, ca-ĩi ucayupi Moisé. 
ROM.10.20	Cabero Isaía ĩi ocabʉtiri cʉ̃ quena oco bairo ca-ĩi ucayupi:
ROM.10.20	“Yʉre ca-macaquẽna maca yʉre ca-bʉgawã,” ĩmi Dio. “Yʉ ca-aniere ca-jeniñaquetana macare yʉ ca-aniere na yʉ ca-majiowʉ,” ĩmi Dio.
ROM.10.20	Judío maja ca-aniquẽna cʉ̃re na ca-apiʉjapere ĩi, ca-ĩi ucayupi Isaía tiere. 
ROM.10.21	Judío maja macare oco bairo ca-ĩi ucayupi Isaía nare Dio cʉ̃ ca-ĩriquere:
ROM.10.21	“Yʉre apiʉjari yʉ mena macana ãña,” na yʉ ĩi piinucubapʉ yʉre ca-bai netoo nʉcanucurãre.
ROM.11.1	To bairi Israel maja Diore apiʉjaqueti, cʉ̃re bai netoo nʉca, na ca-baibato quena na ca-ree majuuquẽjupi Dio. Yʉ quena Israel maja yaʉ yʉ ãa, cʉ̃ ca-reequetana mena macacʉ. Abraham pãrami ani, Benjamín cʉti poa macacʉna yʉ ãa. 
ROM.11.2	Tirʉmʉpʉ Israel majare na ca-beje cũuñupi Dio cʉ̃ yarã ca-aniparãre. To bairi cʉ̃ ca-bejericarãre na ca-reequẽjupi. Dio ye queti ucarica pũuripʉ Elías Israel macanare Diopʉre cʉ̃ ca-ĩi wadajãriquere mʉja majirã. 
ROM.11.3	Oco bairo na ca-ĩi wadajãñupi Diore: “Yʉ Ʉpaʉ, mʉ ye quetire buiori majare ca-jĩa ree peocõañupa. Waibʉcʉrãre jã ca-jĩa joe buje mʉgobata tuturi quenare ca-reecõañupa. Jicãʉna yʉ rʉja mʉre cá-áti nʉcʉbʉgonucuʉ yua. Jicãʉna ca-rʉjaʉ yʉ ca-anibato quena yʉre macarã áama, yʉ quenare jĩagarã.” 
ROM.11.4	To bairo cʉ̃ ca-ĩiro apii oco bairo cʉ̃ ca-ĩi yʉʉyupʉ Dio Elíare: “Jicãʉ mee mʉ ãa yʉre cá-áti nʉcʉbʉgonucuʉ. Siete mil majuu ãma yʉ yarã. Aperã na majuuna na ca-wericʉ Baal ca-wamecʉcʉre ca-ñuu buequetana ãma,” ca-ĩiñupi Dio Elíare. 
ROM.11.5	To bairona bai ati rʉmʉri quenare. Elías cʉ̃ ca-ãna yʉteapʉ jicãarã camajare Dio cʉ̃ ca-beje cũuricarore bairona ati rʉmʉri quenare na bejecõa aninucumi Dio cʉ̃ yarã ca-aniparãre. Na bopaco tʉjʉri to bairo na bejecõa aninucumi yucʉ quenare. 
ROM.11.6	Apeye unie caroa wame na cá-átie wapa mee na bejemi Dio camajare. Na bopaco tʉjʉri na bejemi cʉ̃ yarã ca-aniparãre. Apeye unie caroa wame na cá-átie wapare na cʉ̃ ca-bejeata na bopaco tʉjʉ mee átiboʉmi. Caroa na cá-átie wapa maca aniboro.
ROM.11.7	Oco bairo ãa: Israel maja, “Caroarã ãma,” Dio na cʉ̃ ca-ĩi tʉjʉpere ca-boobajupa. To bairo na ca-boobato quena, “Caroarã ãma,” na ca-ĩi tʉjʉquẽjupi Dio. Jicãarã cʉ̃ ca-bejericarãre, “Caroarã ãma,” na ca-ĩi tʉjʉyupi Dio. Aperã na majuuna cʉ̃ nʉcʉbʉgoqueticõari ca-amoorori manare bairo ca-api majiquẽna ca-añupa. 
ROM.11.8	To bairona na ca-ãnaje cʉtiere ĩi ucarique ãa Dio ye queti ucarica pũuripʉ oco bairi wame:
ROM.11.8	Cʉ̃re ca-nʉcʉbʉgoquẽna macare cʉ̃ yere na ca-api majiquẽto na cá-ájupi Dio. To bairo na cʉ̃ cá-átatore bairona ati rʉmʉri quenare to bairona na áami Dio cʉ̃re ca-nʉcʉbʉgoquẽnare. To bairi cʉ̃ ye quetire ca-api majiquẽna ca-amoorori manare bairona anicõama. To bairo quena Dio cʉ̃ cá-átiere ca-tʉjʉ majiquẽnare bairona anicõama, ĩi ucarique ãa.
ROM.11.9	Ʉpaʉ David tirʉmʉpʉ macacʉ cʉ̃ quena oco bairo ca-ucayupi:
ROM.11.9	Na boje rʉmʉri macaje quena rooro nare to baiato. Na popiye tamuocõato na ca-nʉcʉbʉgoquẽtie wapa.
ROM.11.10	Dio ye quetire ca-api majiquẽna na anicõato. Capee popiye tamuorique nare to baiato, ca-ĩi ucayupi Ʉpaʉ David tirʉmʉpʉ macacʉ.
ROM.11.11	“Judío maja Cristore na ca-nʉcʉbʉgoquẽto na ree majuucõaricʉmi,” ca-ĩi tʉgooñaquetipe ãa. “Cʉ̃ ca-netooquetiparã majuu ãma,” ca-ĩi tʉgooñaquetipe ãa. Na quenare na netoogʉmi Dio cʉ̃re na ca-bai netoo janaata. Oco bairo majuu ãa. Na ca-nʉcʉbʉgoquẽto judío maja ca-aniquẽna macare caroaro na átibojari nare cʉ̃ ca-popiyeyebopere na netoomi Dio judío maja ca-aniquẽnare. To bairo caroaro na cʉ̃ cá-áto tʉjʉrã, “Jã quena to bairona jã baigarã,” ĩirãma judío maja tunu. 
ROM.11.12	Judío maja Jesucristore na ca-bai netoo nʉcaro, caroaro na cá-átibojaquẽjupi Dio. To bairo na ca-bai netoorique jʉgori aperã judío maja ca-aniquẽna macare caroaro na cá-átibojayupi Dio. To bairi netobʉjaro caroaro ani wariñuugarãma aperori macana judío maja na quena Jesucristore na ca-api nʉcʉbʉgoata.
ROM.11.13	Mʉjaa judío maja ca-aniquẽnare atiere oco bairije mʉjaare yʉ ĩi buio: Cʉ̃ ye quetire ca-buiopaʉre yʉ ca-cũuwĩ Dio, judío maja ca-aniquẽnare cʉ̃ buioato ĩi. To bairo yʉre cʉ̃ ca-ĩi cũepe yʉ ye paarique cawatoa macaje me ãa, yʉ ĩi tʉgooña. 
ROM.11.14	To bairi yʉ ca-buiorijere ca-apiʉjarã caroaro Dio mʉjaare cʉ̃ cá-átibojarijere tʉjʉrã jicãarã yʉ yarã judío maja na quena boogarãma mʉja ca-bairije cʉtiere. Mʉja ca-bairije cʉtiere tʉjʉrã na quena apiʉjagarãma jicãarã. Na ca-apiʉjaro na quenare netoogʉmi Dio. 
ROM.11.15	Judío maja Jesucristore na ca-nʉcʉbʉgoquẽto caroare na ca-jooquẽjupi Dio, aperã macare cʉ̃ yarã ca-aniparãre na cũugʉ. Judío maja na ca-apiʉja nʉcʉbʉgoquẽtie jʉgori aperã macare caroa ãnajere na ca-jooyupi Dio. To bairi judío maja maca na ca-apiʉjaro caroa majuu anigaro. Na quena aperã mena Dio yarã capaarã cʉ̃ ca-cũurã mena caroa anicõa aninucuriquere bʉgagarãma ca-yajiboricarã anibana quena. 
ROM.11.16	Oco bairo buio majiorica wame ãa cõorique mena: Pan áta bʉrʉa macaje jicã bʉrʉaacã ca-ñuata ti bʉrʉa nipetirona ñuu peticõaro. Yucʉ ca-nʉcori quena to ca-catíata ca-rʉpʉri quena catí peticõaro. To bairi wame ãa judío majare. Jã ñicʉ ca-ani jʉgoricʉ Abraham're, “Ca-ñuʉ ãmi,” cʉ̃ ca-ĩi tʉjʉyupʉ Dio. To bairi cʉ̃ pãramerã quenare, “Caroarã ãma,” na ĩi tʉjʉgʉmi Dio, Cristore ca-apiʉjarãre.
ROM.11.17	Jicãarã judío maja ca-ree ecooyupa Diore na ca-apiʉjaquẽtie wapa. To bairi mʉja maca judío maja ca-aniquẽna maca Dio yere apiʉjari mʉja ca-bai wajoayupa judío maja Dio yarã na ca-aniboriquere. To bairi mʉja quena nare bairona mʉja ca-baiyupa judío maja menare Dio yarã mena jicã majare bairona. To bairi judío maja ca-aniquetana quenare Abraham pãramerãre bairo jetona ca-aniparãre mʉja ca-cũuñupi Dio mʉja quenare. Jicã poa macana yʉ yarã na ãmaro ĩi ca-cũuñupi Dio cʉ̃ ye quetire ca-apiʉjarãre. Judío maja, judío maja mee quenare to bairona jicã poa macana cʉ̃ yarãre na ca-cũuñupi Dio. 
ROM.11.18	To bairi Dio yarã cʉ̃ ca-cũricarã aniri, “Judío maja netoro Dio cʉ̃ ca-mairã mani ãa,” ĩi tʉgooñaqueticõaña. Oco bairo maca tʉgooña majiña: Judío majare ca-beje jʉgoyupi Dio caroa quetire ca-apiʉjaparãre. Na jʉgori mʉja quena mʉja ca-apiʉjayupa Dio ye quetire. To bairi, “Judío maja netoro Dio cʉ̃ ca-mairã mani ãa,” ĩi tʉgooñaqueticõaña.
ROM.11.19	Oco bairo mʉja ĩiborã: “Aperã ca-ñuuquẽna Dio yarã ca-aniboricarãre na ca-reeyupi Dio judío majare, mani maca Dio yarã mani ca-ani wajoaparore bairo ĩi.” 
ROM.11.20	Cariape to bairo mʉja ĩirã. Jesucristore na ca-api nʉcʉbʉgoquẽto na ca-reeyupi Dio. Mʉja quena Jesucristore mʉja ca-api nʉcʉbʉgoquẽpata cʉ̃ yarã ca-ãnare cũuquetiboricʉmi Dio mʉja quenare. To bairi, “Judío maja netoro Dio mena ca-ani majuurã mani ãa,” ĩi tʉgooñaqueticõaña. “Dio mena cawatoa ca-ãna mani ãa,” ĩi tʉgooñari cʉ̃ nʉcʉbʉgoya. 
ROM.11.21	Judío maja Dio yarã ca-anibatana cʉ̃re na ca-api nʉcʉbʉgoquẽto na ca-reeyupi Dio. Mʉja quenare to bairona mʉja reegʉmi mʉja ca-api nʉcʉbʉgoquẽpata. 
ROM.11.22	Caroaro camajare cá-átibojaʉ ãmi Dio. Caroaro cá-átibojaʉ anibacʉ quena tutuaro na popiyeyegʉmi caroorije cá-ánare. To bairi na ca-reeyupi Dio cʉ̃re ca-api nʉcʉbʉgoquetanare. Mʉja macare caroaro cá-átibojayupi Dio. Cʉ̃re mʉja ca-api nʉcʉbʉgocõa aninucuata to bairona caroaro mʉja átibojacõa aninucugʉmi Dio. Cʉ̃re mʉja ca-api nʉcʉbʉgocõa aninucuquẽpata roquere mʉja reegʉmi mʉja quenare. 
ROM.11.23	To bairona judío maja Diore ca-ree ecooricarã na quenare caroaro na átibojagʉmi Dio na ca-bai netoo janaata, Jesucristore na ca-api nʉcʉbʉgoata. Dio cʉ̃ ca-rericarã na ca-anibato quena cʉ̃ yarãre na cũu majimi Dio tunu. 
ROM.11.24	Mʉja maca judío maja mʉja ca-aniquetibato quena cʉ̃ yarã ca-aniparãre mʉja ca-cũuñupi Dio. Judío maja maca Dio cʉ̃ ca-beje jʉgoricarã ãma naa. To bairi cʉ̃ yarã ca-aniparãre na cũu majimi Dio judío maja quenare cʉ̃ ye quetire na ca-api nʉcʉbʉgoata.
ROM.11.25	Yʉ yarã, atiere ca-jʉgoye camaja na ca-majiquetajere mʉjaare yʉ majiogʉ. “Jã jeto Dio yarã, cʉ̃ yere ca-majirã jã ãa,” na ĩi tʉgooñaqueticõato ĩi atiere mʉjaare yʉ buiogʉ. Ati rʉmʉrire judío maja Israel macana capaarã ãma Diore ca-apiʉjagaquẽna. To bairona ca-apiʉjagaquẽna anicõa aninucugarãma. To bairo na ca-bairo judío maja ca-aniquẽnare nipetirã Dio yarã cʉ̃ ca-bejericarã Jesúre na ca-api nʉcʉbʉgoro bero judío maja capaarã Diore apiʉjagarãma yua. 
ROM.11.26	To bairo Diore na ca-apiʉjaro nare cʉ̃ ca-popiyeyebopere na netoobojagʉmi Dio Israel macanare nipetirã cʉ̃re ca-apiʉjarãre. Tie Israel macanare Dio na cʉ̃ ca-netoobojapere oco bairo ĩi ucarique ãa:
ROM.11.26	Camajare ca-netoopaʉ Jerusalén'pʉ ca-ãnacʉ atígʉmi. Jacobo ãnacʉ pãramerãre caroorije na cá-átiere reegʉmi.
ROM.11.27	To bairo caroorije na cá-átiere na yʉ ca-majirioro tirʉmʉpʉ, “To bairona mʉjaare yʉ átibojagʉ,” yʉ ca-ĩieparore bairona yʉ átigʉ, ĩmi Dio, ĩi ucarique ãa.
ROM.11.28	Judío maja caroa queti Jesucristo ye quetire bai netoobana Dio wapanare bairo ca-ãna ãma. To bairo na ca-bairije jʉgori mʉja maca judío maja ca-aniquẽna maca Jesucristore mʉja ca-apiʉja jʉgoyupa. Nemoopʉre na ñicʉ jãapʉre na ca-bejeyupi Dio judío majare cʉ̃ ca-mai tʉjʉparãre. To bairi yucʉ quena na mai tʉjʉʉmi Dio judío majare, cʉ̃ wapana na ca-anibato quena. 
ROM.11.29	“Nare yʉ ca-bejewʉ yʉ ca-mai tʉjʉparãre,” na ca-ĩiñupi Dio judío majare, “Caroaro na yʉ átibojagʉ,” na ĩi. To bairo nare cʉ̃ ca-ĩi cũuriquere bairona na átibojagʉmi Dio, cʉ̃ ca-ĩi cũuriquere ca-majiritiquẽcʉ aniri. 
ROM.11.30	Ca-jʉgoye mʉja quena Diore ca-bai netoo nʉcarã mʉja ca-añupa. Ati yʉtea ca-ano Dio judío maja cʉ̃re ca-bai netoo nʉcarã na ca-ano tʉjʉʉ mʉja macare ca-bopaco tʉjʉyupi. 
ROM.11.31	Cabero to bairona baigaro judío maja quenare. Ati yʉtea ca-ano Diore apiʉjaquẽema. Cabero na quenare na bopaco tʉjʉgʉmi Dio. Mʉjaare cʉ̃ ca-bopaco tʉjʉrore bairona na átigʉmi na quenare. 
ROM.11.32	Jicãro cõo Diore mani ca-bai netoorije jʉgori ca-bai buicʉna mani ãa. To bairi mani camaja nipetirãre jicãro cõona mani mai tʉjʉmi Dio ca-bai buicʉna mani ca-anibato quena.
ROM.11.33	Seeto majuu caroaro cá-áti maji netoʉ ãmi Dio. Nipetirijere ca-maji peocõaʉ ãmi. Cʉ̃ ca-tʉgooñarore bairo mani tʉgooña majiqueti majuucõa. Cʉ̃ cá-átiere, dope bairo cʉ̃ cá-átipe unie quenare mani tʉgooña peo majiqueti majuucõa. 
ROM.11.34	To bairi wamena oco bairo ĩi ucarique ãa Dio Wadariquepʉ:
ROM.11.34	Jicãʉ ucʉ̃ mácana mani Ʉpaʉ Jeová cʉ̃ ca-tʉgooñarijere ca-majii máni majuucõami. Jicãʉ ucʉ̃ mácana, “Oco bairo maca cá-átipe ãa,” Diore ca-ĩi majii máni majuucõami.
ROM.11.35	Noa, “Yʉ wapamoomi Dio, apeye uniere cʉ̃ yʉ ca-joorique wapa,” ĩi majiña maa.
ROM.11.36	Ati ʉmʉrecóo macaje nipetiro cʉ̃ cá-átaje jeto ãa. Cʉ̃ jʉgori nipetirije ati ʉmʉrecóo macaje bainucu. Nipetirije cʉ̃ ca-cʉgo wariñuupe jeto ãa. To bairi cʉ̃re mani áti nʉcʉbʉgocõa aninucugarã Diore. Amén.
ROM.12.1	Yʉ yarã, caroaro mani ca-bopaco tʉjʉyupi Dio manire. To bairi Dio cʉ̃ ca-boorijere cá-ána anicõaña mʉja quena. Cʉ̃ yarã jeto anicõaña, caroorije átiquẽnana. To bairona ca-aninucurã mʉja ca-ano mʉja tʉjʉ wariñuugʉmi Dio. Diore, “Mʉ yʉ nʉcʉbʉgo majuucõa,” cʉ̃ ĩirã to bairona ca-anicõa aninucupe ãa. To bairo caroaro na anicõato ĩi seetobʉja mʉjaare yʉ ĩi buio atiere. 
ROM.12.2	Ati yepa macana Diore ca-nʉcʉbʉgoquẽnare bairo aniqueticõaña. Ca-jʉgoye nare bairona ñuuquẽto mʉja ca-tʉgooñabatajere wajoacõari, caroa macare tʉgooñaña. To bairo ána, “Oco bairo boomi Dio,” mʉja ĩi majigarã. “Atie maca caroa macaje ãa, atie maca Dio cʉ̃ ca-tʉjoorije ãa,” mʉja ĩi majigarã.
ROM.12.3	Dio yʉre mai tʉjʉri cʉ̃ ye quetire mʉjaare ca-buiopaʉre yʉ ca-cũuñupi. To bairo mʉjaare cʉ̃ ca-buio rotiricʉ aniri oco bairo mʉjaare yʉ ĩi buio nipetirãre: “Ca-ãni majuʉ yʉ ãa, aperã netoro cá-áti majii yʉ ãa,” ĩi tʉgooñaqueticõaña mʉjaa. Oco bairo maca tʉgooñaña: “Diore apiʉjari yʉre cʉ̃ cá-áti majiori wame cõona yʉ áti maji,” tʉgooñaña mʉjaa. 
ROM.12.4	Buio majiorica wame mena mʉjaare yʉ buiopa: Mani rupaʉ jicã rupaʉ anibato quena capee paʉri ricawati. Tie nipetirijena jicãro cõo me ãa. Mani cape mena mani tʉjʉ maji. Mani amoorori mena mani api maji. Mani rʉpori mena mani aá maji. Ricatiri jeto átaje ãa. 
ROM.12.5	To bairona mani bai Jesucristore ca-apiʉjarã. Capaarã anibana quena jicã poa macana mani ãa, jicã rupaʉre bairona, Jesúre ca-apiʉjarã mani ca-ãmata. Mani nipetirã jicã rupaʉ ani turoricarore bairona mani ãa.
ROM.12.6	To bairi Jesucristore ca-apiʉjarã mani ca-ano to canacãʉre mani joomi Dio ricati jeto mani cá-áti majipa wamerire, ricati mani ca-ame átinemopa wamerire. Mani mai tʉjʉri mani cá-áti majipa wamerire noo cʉ̃ ca-joogarijere mani joomi. To bairi to canacãʉna caroaro cá-átipe ãa manire cʉ̃ ca-joori wamere. Jicãarãre cʉ̃ ye quetire buio majiriquere joomi Dio. To bairi nare Dio cʉ̃ ca-buio rotiri wame cõona caroaro na buioato Cristo ye quetire. 
ROM.12.7	Aperãre na cũumi Dio aperãre cá-átinemoparãre. To bairo na cʉ̃ cá-áto caroaro aperãre na átinemoato. Aperãre Dio Wadariquere bue majiriquere na cʉ̃ ca-jooro caroaro aperãre na bueato. 
ROM.12.8	Aperã caroaro ca-tʉgooña ocabʉti majirã una caroaro aperãre tʉgooña ocabʉtiriquere nare na buioato. Noa niyeru, apeye uniere ca-joorã wariñuurique mena na joato, na ye ca-anibopere tʉgooñaquẽnana. Noa jʉgo áti majiriquere Dio na cʉ̃ ca-jooro caroaro na yarãre na jʉgo áticõa aninucuato. Noa ca-bopacoorãre cá-átinemorã wariñuurique mena nare na átinemoato.
ROM.12.9	Aperãre mairã, na mai riata majuucõaña. Caroorije átajere teeya. Caroa átaje macare áti ʉjacõa aninucuña. 
ROM.12.10	Jicãʉ punaare bairo mani ãa, Cristore ca-apiʉjarã aniri. To bairi caroaro ame mairi ame átinemoña. Mʉja majuuna mʉja ca-mairo netoro aperã quenare na maiña.
ROM.12.11	Tʉgooña ocabʉtirique mena mʉja cá-átipa wamere caroaro ája. Teeye paiqueticõaña. Mani Ʉpaʉ Dio cʉ̃ ca-tʉjoorijere caroaro wariñuurique mena ája.
ROM.12.12	Caroaro majuu mani átibojagʉmi Dio ĩirã wariñuucõa aninucuña. Mʉja ca-popiye tamuoata tʉgooña tutuaya. Diore cʉ̃ jeni nʉcʉbʉgocõa aninucuña.
ROM.12.13	Aperã Jesucristore ca-apiʉjarã bopacooro na ca-ãmata, na átinemoña. Aáteñari maja mʉja tʉpʉ na ca-ejaro caroaro wariñuurique mena mʉja tʉpʉ na ani rotiya.
ROM.12.14	Rooro mʉjaare cá-ánare, “Rooro mʉjaare to baiato,” na ĩiqueticõaña. Caroaro na ca-baipe macare Diore na jenibojaya.
ROM.12.15	Noa ca-wariñuurãre na wariñuunemoña. Aperã ca-yeri tʉgooñarique pairãre tʉgooña ocabʉtiriquere na buioya.
ROM.12.16	Caroaro wariñuurique mena jicãro mena ame jʉgo anicõaña. “Aperã netoro ca-ani majuʉ yʉ ãa,” ĩi tʉgooñaquẽja mʉjaa. “Cawatoa ca-ãcʉ̃ yʉ ãa,” macare ĩi tʉgooñaña. To bairi, “Caroaro ca-majii yʉ ãa, aperã netoro,” ĩi tʉgooñaquẽja.
ROM.12.17	Aperã rooro mʉjaare na cá-átibato quena rooro na áti amequẽja. Ca-ñuurije, cariape macaje jetore ája, aperã, “Caroaro cá-ána ãma,” mʉjaare na ca-ĩiparore bairo. 
ROM.12.18	Aperã nipetirã menare caroaro na mena jʉgo áti anicõaña mʉja ca-ani majiro cõo. 
ROM.12.19	Yʉ yarã, yʉ ca-mairã, aperã rooro mʉjaare na cá-átibato quena rooro na ame átiquẽja. Dio maca na popiyeyegʉmi rooro mʉjaare na cá-átie wapa. Dio ye queti ucarica pũuropʉ oco bairo ĩi ucarique ãa:
ROM.12.19	“Yʉna yʉ ãa camaja caroorije na cá-átie wapa nare ca-popiyeyepaʉ. Cariape nare yʉ popiyeyegʉ,” ĩi buiomi mani Ʉpaʉ, ĩi ucarique ãa.
ROM.12.20	Ape wame quenare oco bairo ĩi ucarique ãa:
ROM.12.20	Mʉjaare ca-tʉjʉ tutii ucʉ̃ quenare cʉ̃ ca-ñigo riaata cʉ̃ nuuña. Ocore cʉ̃ ca-etigaro quenare cʉ̃ tĩaña. To bairo mʉja cá-áto rooro mʉjaare cʉ̃ cá-átajere bobogʉmi, ĩi ucarique ãa.
ROM.12.21	To bairi aperã rooro mʉjaare na cá-átibato quena rooro na ame átiquẽja. Rooro nare mʉja ca-ame ápata netobʉjaro rooro majuu ame átaje aniboro. To bairo ca-bairo ñuuqueti majuucõaboro mʉjaare. To bairi caroa macare na ája. Caroa macare na átiri nare mʉja netogarã.
ROM.13.1	Dio majuuna ãmi ati yepa macana ca-rotirãre ca-cũʉ. To bairi Dio cʉ̃ ca-cũricarã ãma ʉparã. Cʉ̃ majuuna cʉ̃ ca-bejericarã ãma ʉparã ca-ãna. To bairo cʉ̃ ca-cũricarã na ca-ano ĩirã mani nipetirã nare ca-apiʉjaparã mani ãa. 
ROM.13.2	Noa ati yepa macanare ca-rotirãre ca-bai netoorã una Dio cʉ̃ ca-cũricarãrena ca-bai netoorã ãma. Na ca-bai netoorije wapa popiye tamuogarãma. 
ROM.13.3+ROM.13.4	Ca-rotirãre na ca-cũuñupi Dio caroaro mani ca-ani wariñuuparore bairo ĩi. Caroaro cá-ána maca ʉparãre na uwiato ĩi mee na ca-cũuñupi Dio ʉparãre. Rooro cá-ána maca ʉparãre na uwiato ĩi na ca-cũuñupi Dio. To bairi ʉparãre uwiquẽnana caroaro na mena anigarã caroaro ája. To bairo caroaro mʉja cá-áto, “Caroaro mʉja áa,” mʉja ĩigarãma naa. Caroorije cá-ána maca mʉja ca-ãmata uwiya, cariapena manire popiyeyegarãma ĩirã. To bairo rooro cá-ánare ca-popiyeyeparã na ca-cũuñupi Dio ʉparãre. 
ROM.13.5	To bairi ʉparãre na apiʉjaya, mani popiyeyerema ĩi tʉgooñari. To bairi, “Na ca-rotirije cariape macaje ãa,” ĩi tʉgooñari nare apiʉjaya. 
ROM.13.6	Camajare caroaro nare ca-jʉgo aniparãre na ca-cũuñupi Dio ʉparãre. To bairi Dio nare cʉ̃ cá-áti rotiriquere ánama ĩirã na ye paarique wapa gobierno ye ca-anipe wapa na ca-jenirijere ca-wapayepe ãa.
ROM.13.7	Cariape wapayeya nipetirãre na mʉja ca-wapamorijere. Niyeru gobierno ye ca-anipe ʉparã na ca-jenirije quenare na wapayeya. Mʉja ʉparã nipetirãre caroaro nʉcʉbʉgorique mena na apiʉjaya.
ROM.13.8	Aperãre wapamo mʉgonucuqueticõaña. Wapamorique mena ãnaje ñuuquẽe. To bairi ca-ame mairã maca ãña. Aperãre ca-maii Dio cʉ̃ ca-rotirique cõona cá-ácʉ ãmi cʉ̃ ucʉ̃. To bairi aperãre na maiña. 
ROM.13.9	Dio cʉ̃ ca-rotirique oco bairo ĩi ucarique ãa: “Áti epericarã cʉtiqueticõaña. Jĩaquẽja. Aperã yere jee rutiquẽja. Aperã na cá-átiere ĩitoqueticõaña. Aperã yere tʉjʉ ʉgooqueticõaña.” Ape wameri ãa Dio cʉ̃ ca-rotirica wameri. Tiere tʉjʉ neo nʉcori ame maiña. Mʉja majuuna mʉja ca-mairore bairona aperãre na maiña. Ti wame, “Ame maiña,” Dio cʉ̃ ca-rotirica wame mani cá-ápata Dio cʉ̃ ca-rotirica wameri ca-ano cõo cá-áti peorã mani anigarã. 
ROM.13.10	Aperãre ca-maii ucʉ̃ rooro na átiquẽcʉmi cʉ̃ tʉ macanare. To bairi aperãre na mani ca-maiata Dio cʉ̃ ca-rotirique ca-ano cõo mani áti peocõagarã.
ROM.13.11	Mani ca-ani yʉtea yucʉacana petigaro ĩi tʉgooñari caroaro maja catíya. Ca-canirãre bairona, ca-tʉgooñaquẽna aniqueticõaña. Caroaro tʉgooñaña Jesú cʉ̃ ca-tunu atípere. Petoacã rʉja Jesú tunu ejari ʉmʉrecóopʉ cʉ̃ yarãre cʉ̃ ca-jee aáparo. Nemoo Jesúre cawama apiʉjarã ãnapʉ, “Ca-yoato bero cʉ̃ tʉpʉ mani jee aágʉmi,” mani ca-ĩi tʉgooñanucubapʉ. Yucʉacã mani maji: Petoacã rʉja Jesú manire ca-netoo catíoʉ cʉ̃ ca-tunu rui atíparo. 
ROM.13.12	Camaja ati yepa macana rooro na cá-áti ãnona tunu atígʉmi Jesú. To bairi ati yepapʉ caroorã watoapʉ mani ca-ani yʉtea petoacã mena peticoato bai. Yucʉacana Jesú cʉ̃ yarãre manire jee aágʉmi cʉ̃ tʉpʉ, caroorije ca-manopʉ. To bairi ati yepa macana caroorije na cá-átinucurije uniere cá-áti janaparã mani ãa. Caroa macaje Dio cʉ̃ ca-tʉjoorije macare cá-átinucupe ãa. 
ROM.13.13	To bairi caroa jetore cá-áti anicõa aninucupe ãa. Boje rʉmʉ ca-ano rooro camaja na ca-ĩi epe awajarije unie cá-ána mani aniquẽna. Ca-eti cumuqueticõape ãa. Áti epericarã ca-cʉgoquetipe ãa. Mani ame wada canamuqueticõato. Aperãre mani ca-ʉgoo tʉgooña netoo nʉcaqueticõape ãa. 
ROM.13.14	To bairi mani Ʉpaʉ Jesucristo cʉ̃ cá-átinemorije mena caroa macaje maca áticõa aninucuña. To bairo áticõa aninucuri caroorije mʉja cá-átibopere tʉgooñaqueticõaña.
ROM.14.1	Jicãarã Jesúre nʉcʉbʉgobana quena cʉ̃ ye quetire caroaro api majiquẽema. To bairo caroaro ca-api majiquẽna na ca-anibato quena na mena caroaro ãña. Na ca-tʉgooñabati wamerire cawatoa macá wamerire bairo na ca-ĩrije na mena ame wada canamuqueticõaña. 
ROM.14.2	To bairo tunu jicãarã Jesú ye quetire caroaro apiʉja majiquetibana, “Waibʉcʉ riire jã ca-ʉgaata caroorije jã átiborã,” ĩi tʉgooñabanama. Aperã maca, “Ʉgarique nipetirije ʉga rotirique ãa,” ĩi tʉgooñama naa. 
ROM.14.3	To bairi nipetirijere ca-ʉganucurã waibʉcʉ riire ca-ʉgaquẽna macare, “Ca-tʉgooña majiquẽna ãma,” nare na ĩi wada paiqueticõato. Tiere ca-ʉgaquẽna maca, “Dio cʉ̃ ca-tʉjooquẽtiere áama,” na quena nare na ĩi wada paiqueticõato. Dio yarã anicõama, cʉ̃ ye quetire ca-nʉcʉbʉgorã aniri. To bairi nare na wada paiqueticõato. 
ROM.14.4	Apeĩre ca-paabojaʉre, “Caroaro mʉ ʉpaʉre cʉ̃ mʉ átibojaquẽjupa,” cʉ̃re mani ĩi majiquẽna. Cʉ̃ ʉpaʉ jicãʉna ãmi, “Caroaro yʉre mʉ átibojayupa,” ca-ĩi majii. O, “Caroaro yʉre mʉ átibojaquẽjupa,” ca-ĩi majii ãmi cʉ̃ ʉpaʉ. To bairona ãa Jesú yarã quenare. “Caroaro yʉ átibojama,” o, “Caroaro yʉ átibojaquẽema,” jicãʉna ãmi mani Ʉpaʉ Jesú to bairo manire ca-ĩi majii. Caroaro mani cá-áticõa aninucuro mani átinemo majimi mani Ʉpaʉ.
ROM.14.5	Jicãarã, “Ti rʉmʉ ca-ano Diore cá-áti nʉcʉbʉgope ãa ape rʉmʉri netoro,” ĩi tʉgooñarãma. Aperã maca, “To canacã rʉmʉ jicãro cõona Diore cá-áti nʉcʉbʉgocõa aninucupe ãa,” ĩima. To bairi mani nipetirã mani cá-átiere, “To bairo yʉ cá-áto ca-ñuurije ãa,” cariape mani ca-ĩi majiri wame jetore cá-átipe ãa. 
ROM.14.6	“Jicã rʉmʉ ape rʉmʉ netoro Diore cá-áti nʉcʉbʉgope ãa,” ca-ĩi ucʉ̃ Dio yʉ cá-átiere cʉ̃ tʉjoato ĩi to bairona ĩimi. Apeĩ, “To canacã rʉmʉ jicãro cõona Diore cá-áti nʉcʉbʉgope ãa,” ca-ĩi ucʉ̃ cʉ̃ quena Dio yʉ cá-átiere cʉ̃ tʉjoato ĩi to bairona ĩimi. Apeĩ ʉgarique nipetirijere ca-ʉgaʉ ucʉ̃ Diore tʉgooña nʉcʉbʉgori ʉgaʉmi. Ʉgari, “Caroaro yʉre mʉ jooyupa,” ĩimi Diore. Apeĩ waibʉcʉ riire ca-ʉgaquẽcʉ ucʉ̃ to bairona Diore tʉgooña nʉcʉbʉgoʉ ʉgaquẽemi. Cʉ̃ quena cʉ̃ ʉgarique oteriquere, “Caroaro yʉre mʉ jooyupa,” ĩimi Diore.
ROM.14.7+ROM.14.8	Mani nipetirã mani Ʉpaʉ Jesú yarã aniri cʉ̃re ca-nʉcʉbʉgoparã mani ãa. To bairi catírãna mani majuuna mani ca-anipere ca-rotirã mee mani ãa. Mani ca-bai yajipe quenare mani majuuna mani roti majiquẽe. Mani ca-bai yajiro bero quena Dio yarã aniri cʉ̃re cá-áti nʉcʉbʉgoparã mani ãa. To bairi catírãna, o bai yajirã quena mani Ʉpaʉ Jesú yarã cʉ̃re ca-nʉcʉbʉgoparã mani ãa. 
ROM.14.9	To bairona cʉ̃re mani ca-nʉcʉbʉgoparore bairo ĩi manire ca-bai yajibojayupi Cristo. Cabero ca-tunu catíyupi. Ca-bai yajiricarã Ʉpaʉ, ca-catírã Ʉpaʉ quena anigʉ ca-baiyupi Cristo.
ROM.14.10	Mʉja yarã Jesúre ca-nʉcʉbʉgorãre, “Rooro áama,” nare ĩi wada paiqueticõaña. “Ca-tʉgooña majiquẽna ãma,” nare ĩi tʉjʉ reequeticõaña. Mani nipetirã Dio tʉpʉ mani ca-ejari paʉpʉ dope bairo mani cá-átajere tʉjʉ cõoñagʉmi Cristo. Nipetirã mani cá-átajere tʉjʉ majiri, “Caroa mʉja cá-ápʉ́ o rooro mʉja cá-ápʉ́,” manire ĩigʉmi topʉre. To bairi mʉja majuuna aperãre, “Rooro áama,” na ĩi buio bate wada paiqueticõaña. 
ROM.14.11	Oco bairo ĩi ucarique ãa Dio Wadariquepʉre:
ROM.14.11	“Cariape majuu yʉ ĩi,” ĩmi mani Ʉpaʉ Dio ca-anicõa aninucuʉ. “Camaja nipetirã yʉre áti nʉcʉbʉgori yʉ tʉna rʉpopatuapʉ ejacumugarãma. Nipetirã, ‘Mʉna mʉ ãa Dio, caroaʉ, ca-tutuaʉ majuu,’ yʉre ĩi nʉcʉbʉgogarãma,” ĩi ucarique ãa.
ROM.14.12	Ti wame ucarica wame queti apirã mani maji. Mani ca-ano cõorena manire jeniñagʉmi Dio ati yepa ãnapʉ mani cá-átajere.
ROM.14.13	To bairi, “Dio cʉ̃ ca-tʉjooquẽtiere mʉ áa,” ca-ame ĩi wada paiquetipe ãa. Aperã mani yarã Jesúre ca-nʉcʉbʉgorã unare caroorije na cá-áto cá-átiqueticõape ãa. 
ROM.14.14	Mani Ʉpaʉ Jesucristo yaʉ aniri oco bairije yʉ ĩi maji: Ʉgarique jicã wame uniere, “Ca-ʉga rotiya manie ãa,” ĩi majiña maa. Apeĩ maca jicã wame ʉgariquere, “Dio cʉ̃ ca-tʉjooquẽtiere yʉ átiboʉ tiere yʉ ca-ʉgaata,” ĩi tʉgooñaʉmi. To bairo ca-ĩi tʉgooñaʉ aniri cariapena ca-bai buicʉcʉ aniboʉmi tiere cʉ̃ ca-ʉgaata. 
ROM.14.15	Aperã na ca-ʉga rotiquẽtiere mʉja ca-ʉgaata apeĩ rooro cʉ̃ ca-tʉgooñaro mʉja átiborã. Cʉ̃re ca-maiquẽnare bairo mʉja aniborã. Cʉ̃ quenare cʉ̃ ca-bai yajibojayupi Cristo. To bairi apeye uniere mʉja ca-ʉgagarije jʉgori apeĩ Cristore nʉcʉbʉgo janaremi ĩirã ʉgaqueticõaña. Cʉ̃ mairã ʉgaqueticõaña. 
ROM.14.16	“Yʉ cá-átaje cʉtie ñuubʉja,” ĩi majibana quena aperã, “Rooro áama,” yʉ ĩirema ĩirã tiere átiquẽja. 
ROM.14.17	Mani Ʉpaʉ Dio ye macaje me ãa mani ʉgarique, mani etirique macaje. Dio ye majuu me ãa tiea. Oco bairije maca ãa cʉ̃ ye macaje majuu cʉ̃ ca-rotirije: Cariape átaje. Aperã mena caroaro ãnaje. Cʉ̃ Espíritu Santo jʉgori mani ca-ani wariñuurije. Tie maca ca-ñuu netorije majuu ãa. 
ROM.14.18	To bairije Jesucristo cʉ̃ ca-boorije cá-ánare, “Caroarã ãma,” na ĩi tʉjʉ wariñuʉmi Dio. To bairona, “Caroarã ãma,” na ĩi tʉjʉnucuma camaja aperã quena to bairo cá-átinucurãre.
ROM.14.19	To bairi caroa macare mani ána, aperã mena caroaro anigarã. Jesucristore mani ca-apiʉja nutuaparore bairo cá-átinemopa wamerire mani ána. 
ROM.14.20	To bairi apeye uniere mʉja ca-ʉgagarije jʉgori aperã Diore na ca-nʉcʉbʉgo janaro na átiquẽja. Ʉgarique nipetiri wame ca-ʉga rotirije ãno. To bairo to ca-anibato quena apeĩ, “Tiere ca-ʉgaquetipe ãa,” ca-ĩi tʉgooñaʉ ucʉ̃ tiere mʉja ca-ʉgaro tʉjʉboʉmi. To bairi tiere yʉ ca-ʉgaro tʉjʉri Diore nʉcʉbʉgo janaremi ĩirã ʉgaquẽja. 
ROM.14.21	Apeĩ Cristore apiʉja janaremi ĩirã, “Tie mani ca-ʉga rotiquẽtie ãa,” cʉ̃ ca-ĩrijere ca-ʉgaquetinucuparã mani ãa. To bairona vino na ca-ĩrije ca-mecʉorije ca-etiquetipe ãa. Noo apeye unie rooro cʉ̃ cá-áto cá-átiquetipe ãa manire. 
ROM.14.22	“Diore ca-apiʉjarã aniri nipetiri wame ʉga rotirique ãa jãare,” ca-ĩi tʉgooñarã mʉja ca-ãmata mʉja majuuna Dio jeto cʉ̃ ca-api majiro to bairona ĩi tʉgooñacõaña. Aperãre, “Nipetiri wame ʉga rotirique ãa,” ĩi buio batericaro mano to bairona ĩi tʉgooñacõaña. Aperã mena tiere ame wada netoquẽja. “Dio cʉ̃ ca-tʉjʉro atiere yʉ cá-áto ñuubʉja,” cariape ca-ĩi tʉgooña majii ucʉ̃ wariñuʉmi. 
ROM.14.23	Apeĩ maca, “Dio cʉ̃ ca-tʉjʉro atiere yʉ ca-ʉgaro ñuubʉja,” ca-ĩi tʉgooña majiquẽcʉ ucʉ̃ bai buicʉcʉmi cʉ̃ ca-ʉgaata. “Tiere yʉ ca-ʉgaro ñuuquẽto,” ĩi tʉgooñabacʉ quena tiere ʉgari bai buicʉcʉ baiimi cʉ̃a. To bairi noo ca-aniere mani cá-átie, “Tiere yʉ cá-áto ñuuquẽe,” ĩi tʉgooñabana quena ti wame mani cá-ápata caroorije mani átiborã.
ROM.15.1	Jesucristo cʉ̃ ca-tʉjoorijere caroaro ca-tʉgooña majirã maca aperãre wada paiquẽnana ca-nʉcape ãa. “Na ca-tʉgooñari wame ñuuquẽe,” nare ca-ĩi wada paiquetipe ãa, Jesucristo yere caroaro ca-tʉgooña majiquẽna macare. “To bairo cá-átiquetipe ãa,” na ca-ĩi tʉgooñari wamere mani quena cá-átiquetiparã mani ãa, apiʉja janarema ĩirã. Mani majuuna mani cá-áti wariñuuri wame jetore cá-átiquetipe ãa manire. 
ROM.15.2	Aperã mani tʉ macana na ca-tʉjʉ wariñuupe macare cá-átipe ãa. Cristore seetobʉja na apiʉjanemoato ĩirã na ca-tʉjoorije macare mani ána. 
ROM.15.3	Cristo cʉ̃ quena cʉ̃ majuuna cʉ̃ cá-áti wariñuuri wame cá-átiquẽjupi, manire popiye tamuobojaʉ. Oco bairo ĩi ucarique ãa Dio ye quetire ucarica pũuripʉ Cristo cʉ̃ Pacʉre cʉ̃ ca-ĩriquere: “Mʉre ca-ĩi tutirã rooro mʉre na ca-ĩi eperije nipetirije yʉrena rooro ĩi eperã ĩima.” 
ROM.15.4	Tirʉmʉpʉ Dio ye queti ucarique nipetirijere ca-cũuñupi Dio, tiere caroaro camaja na majiato ĩi. To bairi tie quetire majirã, “Dio, ‘To bairo mʉjaare yʉ átibojagʉ,’ cʉ̃ ca-ĩrique cõo mani átibojagʉmi,” mani ĩi tʉgooña wariñuu ani maji. To bairo ĩi tʉgooña majiri, mani nʉca maji, popiye manire to ca-baibato quena. 
ROM.15.5	Popiye manire ca-bairije to ca-anibato quena mani ca-nʉca majiro áami Dio. Mani ca-tʉgooña ocabʉtiro áami Dio. To bairi Jesucristo cʉ̃ ca-boorore bairo mʉja quenare caroaro mʉja ca-ame jʉgo ãno, jicãrore bairo mʉja ca-ano mʉjaare cʉ̃ átibojaato. 
ROM.15.6	To bairi jicãro mena tʉgooñari Dio mani Ʉpaʉ Jesú Pacʉre, “Mʉ ñuu majuucõa,” cʉ̃re mʉja ĩi wariñuugarã mʉja quena.
ROM.15.7	To bairi, “Jã mena macana ãña,” ĩiña aperã Jesucristore ca-apiʉjarãre. “Yʉ mena macana ãña,” manire ca-ĩiñupi Jesucristo quena. To bairo cʉ̃ ca-ĩricarore bairona caroaro ĩiña mʉja quena aperã Jesucristore ca-apiʉjarãre. To bairo caroaro mʉja ca-ĩi nʉcʉbʉgoro tʉjʉrã aperã cariape, “Caroaro áami Dio,” ca-ĩi nʉcʉbʉgorã anigarãma na quena. 
ROM.15.8	Judío majare na átinemoʉ acʉ́ ca-baiyupi Cristo, yʉ ĩi. Jã ñicʉ jãare Dio nare cʉ̃ ca-buioricarore bairona cá-ájupi Dio, Cristore cʉ̃ joʉ. To bairi Dio, “ ‘Caroaro yʉ átibojagʉ,’ cʉ̃ ca-ĩrique cõo cariape cá-áti maji peoʉ ãmi,” mani ĩi maji. To bairo mani ca-ĩi majiparore bairo ĩi cá-ájupi Dio. 
ROM.15.9	Aperã judío maja ca-aniquẽna, “Caroaro mani bopaco tʉjʉri caroaro manire átibojami Dio,” ĩi majima. To bairi wame na quena na ca-ĩi majiparore bairo ĩi cá-ájupi Dio, Cristore joʉ. To bairona ĩi ucarique ãa Diore Cristo cʉ̃ ca-ĩrica wame:
ROM.15.9	Aperã tʉpʉ judío maja ca-aniquẽna na ca-anopʉ, “Caroaʉ majuu ãmi Dio,” mʉre yʉ ĩigʉ. “Mʉre nʉcʉbʉgori mʉre yʉ ĩi wariñuu bajagʉ,” Cristo Diore cʉ̃ ca-ĩrique ca-ucayupa tirʉmʉpʉ macana.
ROM.15.10	Ape wame quenare oco bairo ĩi ucarique ãa:
ROM.15.10	Judío maja aniquetibana quena Dio yarã judío maja menare wariñuuña mʉja quena.
ROM.15.11	Ape wame tunu oco bairo ĩi ucarique ãa:
ROM.15.11	Judío maja ca-aniquẽna, nipetiri poari macana, “Caroaʉ majuu ãmi Dio,” mʉre na ĩi wariñuu bajaato.
ROM.15.12	Ape wame Isaía quena ca-ucayupi oco bairi wamere:
ROM.15.12	Buiagʉmi jicãʉ Isaí pãrami. Judío maja ca-aniquẽna quenare ca-rotii anigʉmi. Cʉ̃re apiʉjari, “Caroaro mani átibojagʉmi,” ĩi tʉgooñagarãma judío maja ca-aniquẽna.
ROM.15.13	Dio caroaro manire cʉ̃ cá-átibojapere tʉgooñari mʉja tʉgooña wariñuu maji. To bairi caroa ani wariñuurique mʉjaare cʉ̃ joato Dio cʉ̃re ca-apiʉjarã mʉja ca-ano. Cʉ̃ Espíritu Santo mʉjaare cʉ̃ átinemoato, “Caroaro manire átibojagʉmi,” netobʉjaro mʉja ca-ĩi tʉgooña majiparore bairo ĩi.
ROM.15.14	Yʉ yarã, mʉja ca-aniere oco bairo caroaro yʉ maji: Caroaro cá-ána mʉja ãa. Jesucristo yere caroaro ca-majirã mʉja ãa. To bairo ca-ãna aniri caroaro mʉja ame buio maji mʉja ca-anipere. 
ROM.15.15+ROM.15.16	To bairo caroaro mʉja ca-baibato quena tutuaro mena mʉjaare yʉ uca queti joo, mʉjaare buiori. Na ca-apiriquere na majiritiqueticõato ĩi to bairona mʉjaare yʉ buio atiere. Dio yʉre mai tʉjʉri yʉ ca-cũuwĩ judío maja ca-aniquẽnare Jesucristo ye quetire ca-buiopaʉre. Judío maja ca-aniquẽna mʉja una na quena na apiʉjaato ĩi to bairona yʉ ca-cũuwĩ. To bairi cʉ̃re mʉja ca-apiʉjaro mʉja tʉjʉ wariñuugʉmi Dio. Mʉja tʉjʉ wariñuuri cʉ̃ Espíritu Santo jʉgori caroarã cʉ̃ yarãre mʉja cũugʉmi Dio mʉja quenare. Aperã quenare mʉjaare bairo ca-ãna judío maja ca-aniquẽnare cʉ̃ yarã na cũugʉmi Dio yua.
ROM.15.17	Jesucristo yʉre cʉ̃ cá-átinemoro mena Dio yʉre cʉ̃ cá-áti rotiriquere caroaro yʉ áa. To bairi caroaro yʉ tʉgooña yʉ ye paariquere judío maja ca-aniquẽnare yʉ ca-buiorijere. 
ROM.15.18+ROM.15.19	Cristo yʉ mena cʉ̃ cá-átaje jetore mʉjaare yʉ buionucu. Caroaro na cá-átibojayupi Cristo judío maja ca-aniquẽna quenare cʉ̃ ye quetire yʉ ca-buiorijere na ca-apiʉjaro. Jesucristo yʉre cʉ̃ cá-átinemorije mena yʉ ca-buionucuwʉ, caroa macajere yʉ cá-átinucuwʉ. Espíritu Santo cʉ̃ ca-tutuarijere cá-áti iñoowĩ camajare apeye unie tʉjʉ acʉarica wamerire. To bairi yʉ jʉgori tiere Dio nare cʉ̃ cá-áti iñoori wameri tʉjʉrã ca-apiʉjawã judío maja ca-aniquẽna. Cristo ye quetire buio peocõari yʉ ca-buio teña jʉgowʉ Jerusalén'pʉ. Buio teña nutua, nipetiropʉ Ilírico ca-wamecʉtopʉ yʉ ca-buio nutua ejoowʉ. 
ROM.15.20	Cristo ye quetire camaja tiere mai ca-apiñaquẽna tʉpʉ yʉ ca-buionucuwʉ. Tiere, meere ca-majirã tʉpʉ, aperã, meere na ca-buioricaropʉre yʉ ca-buionemogaquẽpʉ. 
ROM.15.21	To bairona yʉ cá-áti nutuatiere Dio Wadariquepʉ oco bairo ĩi ucarique ãa:
ROM.15.21	Cʉ̃ ye quetire ca-majiquẽnare na ĩi buiogarãma. Tiere nare na ca-ĩi buioro apirã caroaro api majigarãma ca-jʉgoye ca-apiñaquetana anibana quena, ĩi ucarique ãa.
ROM.15.22	Jesú ye quetire ca-apiquetinucuricarã tʉpʉ capee macaripʉ buio teñanucubacʉ mʉja tʉpʉ yʉ cá-aá majiquẽpʉ mai. Capee niri seeto mʉja tʉpʉ aágabacʉ quena yʉ cá-aá majiquẽpʉ. 
ROM.15.23	Yucʉra yua ati macaripʉ yʉ buio teña yaparowʉ. To bairi mʉja tʉpʉ yʉ aágʉ yoaro majuu capee cʉmari mʉja tʉpʉ seeto cá-aáganucubaepaʉ aniri. 
ROM.15.24	Españapʉ yʉ aágʉ. Topʉ aácʉ mʉjaare yʉ tʉjʉ neto aágʉ. Mʉjaare tʉjʉʉ, jicã yʉteacã mʉja tʉpʉ yʉ ca-ani wariñuuro bero Españapʉ yʉ ca-neto aápere yʉre mʉja átinemogarã. 
ROM.15.25	Topʉ cá-aápaʉ anibacʉ quena yucʉacã Jerusalén'pʉ aácʉ yʉ áa mai. Topʉ ca-ãna Jesúre ca-apiʉjarãre átinemoʉ niyeru nare yʉ joogʉ. Macedonia macana, Acaya macana yʉre na ca-jee aá rotirijere na yʉ jee aá joobojagʉ Jerusalén macanare. 
ROM.15.26+ROM.15.27	Macedonia macana, Acaya macana judío maja ca-aniquẽna, “Jerusalén'pʉ ca-ãna judío majare Jesúre ca-apiʉjarãre nare cá-átinemoparã mani ãa ca-bopacoorãre,” ca-ĩi tʉgooñañupa. To bairo tʉgooñari niyeru ca-jeni neoñupa, na átinemogarã. To bairo na cá-átaje ñuu majuucõañupa. Judío maja Dio ye macajere na ca-buio jʉgoyupa judío maja ca-aniquẽna macare. To bairi na cá-átiboja jʉgorique wapayerãre bairona áama Macedonia macana, Acaya macana niyeru nare na ca-jooro ca-bopacoorãre judío majare. Tie niyeru na ca-jeni neoriquere na joobojagʉ Jerusalén'pʉ aácʉ yʉ áa mai. 
ROM.15.28	Tie niyeru na ca-jeni neoriquere Jerusalén macanare na joo yaparoʉ, Españapʉ aácʉ mʉjaare yʉ tʉjʉ neto aágʉ. 
ROM.15.29	Mʉja tʉpʉ ejaʉ caroa macaje Cristo yere mʉjaare yʉ buiogʉ. To bairo yʉ ca-buioro apirã seeto mʉja api wariñuugarã. Tie jʉgori caroaro ani wariñuuriquere mʉja joogʉmi Cristo yua.
ROM.15.30	Yʉ yarã, mani Ʉpaʉ Jesucristore ca-nʉcʉbʉgorã mʉja ãa mʉja quena. Espíritu Santo jʉgori ca-ame mairã mʉja ãa. To bairo ca-ãna aniri seeto Diore yʉ jenibojaya yʉ ca-baipere. 
ROM.15.31	Judea yepapʉ ca-ãna Jesúre ca-apiʉjaquẽna rooro yʉre na átiqueticõato ĩirã, Diore yʉ jenibojaya. Jesucristore ca-apiʉjarãre niyeru nare yʉ ca-jee aátiere tʉjʉri na ani wariñuato ĩirã Diore jeniya. 
ROM.15.32	To bairo Diore yʉre mʉja ca-jenibojaro wariñuurique mena mʉjaare yʉ tʉjʉ aágʉ Dio cʉ̃ ca-booata. To bairi mʉjaare tʉjʉ ejaʉ caroaro yʉ yerijã tʉjʉ ani wariñuugʉ mʉja tʉpʉ. To bairo yʉ ca-baiparore bairo ĩirã Diore yʉ jenibojaya. 
ROM.15.33	Dio caroa ani yerijã wariñuuriquere ca-joʉ nipetirã mʉja mena cʉ̃ anicõato. Amén.
ROM.16.1	Mani yao Febe ca-wamecʉcore mʉja tʉpʉ cõ yʉ joo. Jesucristore ca-apiʉjarã Sencrea ca-wamecʉti macapʉ ca-ãnare cá-átinemoo ãmo Febe. 
ROM.16.2	Capaarãre na cá-átinemoo ãmo. Yʉ quenare yʉ cá-átinemowõ. To bairi mʉjaa mani Ʉpaʉ Jesucristore ca-apiʉjarã caroaro mʉja tʉpʉ cõ ani rotiya cõ ca-ejaro. To bairona Jesucristore ca-apiʉjarãre na ca-ĩi nʉcʉbʉgope ãa. Cõ ca-boori wamere cõ átinemoña.
ROM.16.3	Aquila, cʉ̃ nʉmo Prisila mena na ñuato. Na ya paʉpʉ Jesucristo ye quetire yʉ ca-buio teñaro yʉre cá-átinemorã ca-ãma. 
ROM.16.4	Aperã yʉre na ca-jĩagaro yʉre cá-átinemowã. To bairo yʉre na cá-átinemoro tʉjʉrã na quenare na ca-jĩacõaboyupa aperã. To bairi, “Caroaro Pablore mʉja cá-ájupa,” na ĩiña. Aperã judío maja ca-aniquẽna Jesucristore ca-apiʉjarã ca-ani poari macana nipetirã na quena, “Caroaro mʉja cá-ájupa,” Aquilare, Prisilare na ĩi jooma. 
ROM.16.5	Aquila, Prisila ya wiipʉ Jesucristore ca-apiʉjarã ca-neñaponucurã na quena na ñuato. Apeĩ yʉ ca-maii Epeneto cʉ̃ ñuato. Cʉ̃na ãmi Acayapʉ Cristo ye quetire ca-apiʉja nʉcʉbʉgo jʉgoricʉ. 
ROM.16.6	Cõ ñuato María quena. Pairo majuu mʉja tʉpʉ ãcõpʉ cá-átinemoñupo Dio ye macajere. 
ROM.16.7	Yʉ ya maca macana Andrónico, Junias na ñuato. Na quena atopʉ presopʉ ca-joo ecooricarã ca-ãma. Yʉ jʉgoye Cristore ca-apiʉjayupa. Jesú cʉ̃ ca-bue jʉgoricarã, “Andrónico, Junias caroaro majuu átinucuma,” na ĩi nʉcʉbʉgonucuma.
ROM.16.8	Apeĩ mani Ʉpaʉ Jesúre ca-apiʉjaʉ Amplia cʉ̃ ñuato. Cʉ̃ quena yʉ ca-maii ãmi. 
ROM.16.9	Apeĩ mani mena Jesucristo ye quetire ca-buionemoʉ Urbano cʉ̃ ñuato. Apeĩ yʉ ca-maii Estaqui cʉ̃ ñuato. 
ROM.16.10	Apeles quena cʉ̃ ñuato. Nipetirije caroaro cʉ̃ cá-átie tʉjʉri, “Caroaro Cristore ca-apiʉjaʉ ãmi,” cʉ̃re mani ĩi maji. Aristóbulo, cʉ̃ ya wii macana na ñuato. 
ROM.16.11	Yʉ yaʉ Herodión cʉ̃ ñuato. Narsiso, cʉ̃ ya wii macana mani Ʉpaʉ Jesúre ca-apiʉjarã na ñuato. 
ROM.16.12	Trifena, Trifosa na quena na ñuato. Na romiri pʉgarã mani Ʉpaʉ Jesú yere paanucuma. Apeo mani ca-maio Pérsida cõ ñuato. Cõ quena seeto mani Ʉpaʉ Jesucristo yere paanucumo. 
ROM.16.13	Rufo cʉ̃ ñuato. Mani Ʉpaʉ Jesúre ca-apiʉja netoʉ ãmi cʉ̃a. Cʉ̃ paco quena cõ ñuato. Yʉ pacore bairona yʉ ca-tʉjʉo ãmo. 
ROM.16.14	Asíncrito, Flegonte, Ermas, Patróba, Herme, aperã Jesúre ca-apiʉjarã na mena ca-ãna na ñuato. 
ROM.16.15	Aperã Filólogo, Julia mena, apeĩ Nereo cʉ̃ baio mena, Olimpa, aperã Jesúre ca-apiʉjarã nipetirã na mena ca-ãna na ñuato.
ROM.16.16	Caroaro ame mairique mena ame ñuu rotiri, ame tʉjʉnucuña. Jesúre ca-apiʉjarã nipetiri poa macana ñuu roti jooma.
ROM.16.17	Yʉ yarã, apeye mʉjaare yʉ buiopa. Ãnama jicãarã mʉja ca-ricawati tʉgooñaro, mʉja ca-ame wada netoro, mʉja ca-rooye tuaro cá-átigarã. Nemoona Jesú ye quetire aperã cariape mʉjaare na ca-buioriquere bairo buioquẽema. Ricati maca buioma. To bairo ca-ãnare caroaro na tʉjʉ majiña. Na apiʉjaqueticõaña. Na bapa cʉtiqueticõaña. 
ROM.16.18	Mani Ʉpaʉ Jesucristo yere cá-ána me ãma naa. Na majuuna caroorije na cá-átigarije macare cá-ána ãma. Caroaro api tʉjooriquere ĩitori, caroaro ca-api majiquẽnare na macare na ca-apiʉjaro ánama. 
ROM.16.19	Mʉja maca caroaro Jesú cʉ̃ ca-boorije cá-ána mʉja ãa. To bairo caroaro mʉja cá-áti aniere majima aperã Jesúre ca-apiʉjarã nipetirã. To bairi seeto mʉjaare yʉ tʉgooña wariñuu. Caroa macaje jetore mʉja cá-áti majipere yʉ boo. Caroorije macare mʉja cá-átiquẽto yʉ boo. 
ROM.16.20	Caroa ani yerijã wariñuuriquere ca-joʉ ãmi Dio. Petoacã bero caroorije ʉpaʉ Satanáre mʉja ca-netoro átigʉmi, cʉ̃ macare cʉ̃ ca-rooye tuaro mʉja átibojagʉmi Dio. Mani Ʉpaʉ Jesú caroare mʉjaare cʉ̃ joato.
ROM.16.21	Ñuu rotimi Timoteo. Yʉ mena Jesú ye quetire ca-buio teñanemoʉ ãmi. Yʉ ya maca macana Lucio, Jasón, Sosípate ñuu rotima na quena.
ROM.16.22	Yʉ Tersio, Pablo cʉ̃ ca-ĩi uca rotiro cʉ̃ yʉ ucaboja ati pũurore. Yʉ quena mani Ʉpaʉ Jesúre ca-api nʉcʉbʉgoʉ aniri mʉjaare yʉ ñuu roti joo.
ROM.16.23	Gayo ñuu rotimi. Cʉ̃ ya wiipʉ yʉ ãa, yʉre cʉ̃ ca-ani rotiro. Atopʉ cʉ̃ ya wiipʉ neñaponucuma Jesúre ca-api nʉcʉbʉgorã. Erasto ati maca ʉparã ye niyerure ca-cotebojaʉ ñuu rotimi cʉ̃ quena. Mani yaʉ Jesúre ca-apiʉjaʉ Cuarto ñuu rotimi cʉ̃ quena.
ROM.16.24	Mani Ʉpaʉ Jesucristo caroaro mʉjaare nipetirãre cʉ̃ átibojaato.
ROM.16.25+ROM.16.26	Diore caroaro wariñuuriquere cʉ̃re mani joorã. Jesucristo ye quetire, caroa quetire yʉ ca-buiorijere mʉja ca-apiʉja netoro mʉja áti majimi Dio. Nemoopʉre tie quetire buioriquere ca-tʉgooña majiña manibajupa. Ati yʉteapʉre Dio ye quetire ca-buioricarã tirʉmʉpʉ macana na ca-ucarique jʉgori majirique ãa yua. Dio ca-catícõa aninucuʉ maca to bairona na ca-buio rotiyupi. Yʉ quena Pablo tie quetire yʉ buionucu. Nipetiri yepa macana tie quetire na majiato ĩi cʉ̃ yarãre na ca-buio rotiyupi Dio. To bairo tie quetire na ca-nʉcʉbʉgoro, cʉ̃ ca-boorije na cá-áto boʉ cʉ̃ ye quetire yʉ ca-buio rotiwĩ Dio yʉ quenare.
ROM.16.27	Jicãʉna ãmi Dio nipetirijere ca-majii. To bairi cʉ̃re mani wariñuu nʉcʉbʉgocõa aninucugarã, Jesucristo yarã aniri. Amén.
ROM.16.27	To cõona ãa.
1CO.1.1	Yʉa Pablo mʉjaare yʉ queti joo. Sóstene mena ati pũurore yʉ uca. Cʉ̃ quena Jesucristore ca-apiʉjaʉ, mani yaʉ ãmi Sóstene. Dio cʉ̃ ca-booricarore bairona Jesucristo ye quetire ca-buiopaʉre yʉre ca-cũuñupi. 
1CO.1.2	Diore cá-áti nʉcʉbʉgorã Corintopʉ ca-ani poare ati pũuro mʉjaare yʉ uca joo. Jesucristo mena macana aniri Dio yarã mʉja ãa. Mʉja quenare ca-bejeyupi Dio, yʉ yarã na ãmaro ĩi. To canacã paʉ macana mani Ʉpaʉ Jesúre ca-jeni nʉcʉbʉgorã to bairona cʉ̃ yarã ca-aniparãre na ca-cũuñupi Dio. To bairi mani Ʉpaʉ, na quenare na Ʉpaʉ ãmi Jesucristo. 
1CO.1.3	Caroaro mʉjaare yʉ ñuu roti. Mani Pacʉ Dio caroaro ani wariñuuriquere mʉjaare cʉ̃ joato. Mani Ʉpaʉ Jesucristo quena to bairona caroare cʉ̃ joato mʉjaare.
1CO.1.4	“Jesucristo jʉgori caroaro na mʉ átibojanucu Corinto macanare,” Diore yʉ ĩi wariñuunucu, mʉjaare tʉgooñari. 
1CO.1.5	Jesucristore ca-api nʉcʉbʉgorã mʉja ca-ano caroaro cá-átibojayupi Dio mʉjaare. Cʉ̃ yere caroaro mʉja ca-api maji peoparore bairo mʉjaare cá-ájupi. To bairi mʉja ca-api majirijere caroaro aperãre na mʉja buionucu. 
1CO.1.6	“Jesucristo mʉja yerire wajoagʉmi,” mʉjaare yʉ ca-ĩi buioeparore bairona ca-baiwʉ mʉjaare. 
1CO.1.7	To bairi mani Ʉpaʉ Jesucristo cʉ̃ ca-tunu atípere cote yuu bairãna nipetiro caroa wariñuurique Dio cʉ̃ ca-joogarijere mʉja cʉgo maji peticõa, rʉjaricaro mano. 
1CO.1.8	Ati ʉmʉrecóo ca-petiparo jʉgoye cʉ̃ ca-tutuarijere mʉja joocõa aninucugʉmi Dio. Cʉ̃re mʉja ca-api nʉcʉbʉgoro mʉja átigʉmi. To bairi mani Ʉpaʉ Jesucristo cʉ̃ ca-tunu ejaro ca-bui cʉtiquẽna mʉja anigarã. 
1CO.1.9	Dio cʉ̃ ca-ĩriquere bairona cá-ácʉ ãmi. Cʉna, yʉ Macʉ Jesucristo mena macana na ãmaro ĩi, mʉjaare ca-bejeyupi Dio mʉja quenare.
1CO.1.10	Yʉ yarã, Jesucristo yʉre cʉ̃ ca-ĩi buio rotiro maca oco bairo mʉjaare yʉ ĩi: Jicãrore bairo tʉgooñaña. Ricawati tʉgooñaqueticõaña. Wariñuurique mena ame wadapeniña. Jicãrore bairo tʉgooñarique cʉja. 
1CO.1.11	Yʉ yarã, Cloe ca-wamecʉco ya wii macana yʉre ca-queti buiowã. “Ame wada netonucuma naa,” mʉja ca-bairijere yʉ ca-ĩi buiowã. To bairi mʉjaare yʉ uca joo. 
1CO.1.12	Mʉja ca-ano cõo ricati jeto mʉja tʉgooñarique cʉjuparã. Jicãarã, “Pablo cʉ̃ ye buioriquere ca-apiʉjarã jã ãa,” mʉja ĩiñuparã. Aperã, “Apolo cʉ̃ ye buioriquere ca-apiʉjarã jã ãa,” mʉja ĩiñuparã. Aperã tunu, “Pedro cʉ̃ ye buioriquere ca-apiʉjarã jã ãa,” mʉja ĩiñuparã. Aperã tunu, “Cristore ca-apiʉjarã jã ãa,” mʉja ĩiñuparã. Noo mʉja ca-booro mʉja tʉgooñarique cʉjuparã. 
1CO.1.13	¿Nope ĩirã to bairo ricati jeto mʉja ĩi tʉgooñatí? Cristo jicãʉna ãmi. Cʉ̃ mena macana quenare ricawatirique maa. Yʉa Pablo mʉja ye wapa yucʉ tẽorica pãipʉ na ca-papuaricʉ mee yʉ ãa. “Pablore ca-apiʉjarã jã ãa,” ĩri mee, mʉja ca-bautisa rotiyupa. 
1CO.1.14	Crispo, Gayo, na jetore yʉ ca-bautisawʉ yʉa. Aperã mʉjaare yʉ ca-bautisaquẽpʉ. To bairi Diore, “Ñuu majuucõa,” cʉ̃ yʉ ĩi, mʉjaare ca-bautisaquetacʉ aniri. 
1CO.1.15	Mʉjaare ca-bautisaricʉ yʉ ca-ãmata, “Pablo cʉ̃ ca-buiorijere ca-apiʉjarã aniri jã ca-bautisa rotiwʉ,” seeto mʉja ĩiborã. 
1CO.1.16	Estéfanas ya wii macana quenare na yʉ ca-bautisawʉ baii pʉa. Ũmbaa, aperãre na yʉ bautisaquetacʉ. 
1CO.1.17	Cristo aperãre ca-bautisapaʉre yʉ ca-cũquẽmi. Cʉ̃ ye queti macare yʉ ca-buio rotiwĩ. “Caroaro wada majimi,” cʉ̃re na ĩi api tʉjoato ĩi mee, yʉ ca-buio rotiwĩ. Yʉ majuuna caroaro ca-buio majii yʉ ca-ãmata Cristo yucʉ tẽorica pãipʉ manire cʉ̃ ca-bai yajibojarique cariapena yʉ buioquetiboʉ. Jocʉna yʉ buio teñaboʉ. To bairi camaja Cristo mena catícõa aninucuquetiborãma.
1CO.1.18	Jesucristore ca-apiʉjaquẽna Dio cʉ̃ ca-reeparã ani tʉgama. Jesucristo yucʉ tẽorica pãipʉ manire cʉ̃ ca-bai yajibojariquere mani ca-ĩi buioro, “To bairo ĩicõarã ĩima,” manire ĩirãma. Mani cʉ̃re ca-nʉcʉbʉgorã cʉ̃ ca-netoobojaricarã macara tie queti caroa majuu ãa. Tie queti jʉgori Dio cʉ̃ cá-áti majirijere mani maji mania. 
1CO.1.19	To bairona ĩi ucarique ãa Dio ye queti ucarica pũuro:
1CO.1.19	“Ca-majirã jã ãa,” ca-ĩirã na ca-ĩibataje, “Jocarãna ĩima,” aperã na ca-ĩiparore bairo yʉ átigʉ. Na ca-tʉgooña majibatajere to ca-wapa mano yʉ átigʉ, ĩmi Dio, ĩi ucarique ãa.
1CO.1.20	To bairi, “Ca-majirã jã ãa,” ca-ĩibatana, aperãre na ca-tʉgooñari wamere bueri maja, ati ʉmʉrecóo macajere caroaro ca-buio majibatanare cawatoa macana na ca-ano na átigʉmi Dio. Na ca-majibataje ca-wapa mano na áti iñoogʉmi Dio. 
1CO.1.21	Dio nipetirore ca-majii ãmi. To bairi ati yepa macana na majuuna, na ca-majirije jʉgori cʉ̃re na ca-majiro cá-átiquẽjupi Dio. Aperã maca Jesucristo ye quetire apirã, tiere na ca-api nʉcʉbʉgoro na netoo catíomi Dio. Ati yepa macana, Diore ca-apiʉjaquẽna maca, “To bairo ĩicõaro ĩi,” ĩirãma na maca Jesú ye quetire.
1CO.1.22	“Judío maja, ca-acʉori wame Dio jãare cʉ̃ cá-áti iñoata cʉ̃ ye quetire mʉja ca-buiorijere jã api nʉcʉbʉgogarã,” jã ĩima. Griego maja, judío maja ca-aniquẽna maca, ati yepa macana na ye na ca-tʉgooña majiri wamere bairije jetore api tʉjooma. 
1CO.1.23	Jã maca Jesucristo yucʉ tẽorica pãipʉ manire cʉ̃ ca-bai yajibojarique quetire jã buionucu. Judío maja tiere api tʉjooquẽema. Judío maja ca-aniquẽna maca, “To bairona ĩicõarã ĩima,” jã ĩima. 
1CO.1.24	Dio, “Yʉ yarã anigarãma,” cʉ̃ ca-ĩi cũuricarã maca, “Cristo Dio cʉ̃ ca-tutuarijere ca-cʉgoʉ, cʉ̃ ca-majirijere ca-cʉgoʉ ãmi Cristo,” mani ĩi maji. Judío maja, judío maja ca-aniquẽna quena to bairije mani ĩi nʉcʉbʉgo maji, Cristore ca-apiʉjari poa macana. 
1CO.1.25	Camaja Dio cʉ̃ cá-átiere tʉjʉrã, “Cawatoa macaje ãa,” ĩi tʉgooñama. To bairo na ca-ĩi tʉgooñarije to ca-anibato quena camaja netoro cá-áti maji netoʉ ãmi Dio. Cʉ̃ maca ca-tutua neto majuucõaʉ ãmi. 
1CO.1.26	Dio manire cʉ̃ ca-bejeparo jʉgoye ¿dope bairã mani ca-anibajuparí? ĩi tʉgooñaña. Ati yepa macajere capee ca-majirã mee mani ca-ãmʉ. Caʉparã mani ca-aniquẽpʉ. Ʉparã punaa mee mani ca-ãmʉ. Aperã, “Cawatoa ca-ãna ãma,” camaja na ca-ĩi tʉgooñarã maca mani ca-ãmʉ. 
1CO.1.27	To bairi “Ca-majiquẽna ãma,” camaja na ca-ĩirãre na ca-beje cũuñupi Dio cʉ̃ yarã ca-aniparãre. Ati yepa macajere ca-majirã na ca-majibatiere, “Wapa maa,” na ĩi tʉgooña boboato ĩi, to bairo cá-ájupi Dio. To bairona cá-áti tutuarã, “Jã ca-tutuarije wapa maa,” na ĩi tʉgooña boboato ĩi, cá-áti tutuaquẽna macare na ca-beje cũuñupi Dio. 
1CO.1.28	Cawatoa ca-ãnare, aperã na ca-tʉjʉteerãre na ca-bejeyupi Dio cʉ̃ yarã ca-aniparãre. “Ca-majirã jã ãa, ca-ani majuurã jã ãa,” ca-ĩirãre, “Cawatoa ca-ãna jã ãa,” na ĩi majiato ĩi to bairo cá-ájupi Dio. 
1CO.1.29	To bairi Dio cʉ̃ ca-tʉjʉro jicãʉ maca, “Ca-ãni majuʉ yʉ ãa,” ĩi majiquẽcʉmi. 
1CO.1.30	Dio cʉ̃ majuuna Jesucristo mena macana mani ca-ano cá-ájupi. To bairi Cristo jʉgori majirique majuure manire ca-jooyupi Dio. Cristo jʉgori, “Ca-ñuurã ãma, yʉ yarã majuu ãma,” Dio cʉ̃ ca-ĩi tʉjʉrã mani ãa. “Caroorije na cá-átajere Cristo cʉ̃ ca-wapayebojaricarã ãma,” mani ĩi tʉjʉmi Dio Cristo jʉgori. 
1CO.1.31	To bairi Dio ye queti ucarica pũuropʉ oco bairo ĩi ucarique ãa:
1CO.1.31	“Ca-ãni majuurã mani ãa. Caroaro cá-átana mani ãa,” ca-ĩirã aniqueti majuucõaña. Oco bairo maca tʉgooñaña: “Mani Ʉpaʉ Dio ca-ani majuʉ ãmi. Caroaro manire cá-átibojaʉ ãmi.”
1CO.2.1	Mʉja tʉpʉ Dio ye quetire buioʉ ejaʉ, “Caroaro ca-buio majii ãmi, capee ca-majii ãmi Pablo,” yʉre na ĩi tʉjʉato ca-ĩire bairo yʉ ca-baiquẽpʉ. 
1CO.2.2	Mʉja mena ãcʉ̃ Jesucristore na majiato ĩi yucʉ tẽorica pãipʉ cʉ̃ ca-bai yajirique jetore na yʉ buiogʉ ĩi, yʉ ca-baiwʉ. 
1CO.2.3	Ca-buio ocabʉtiquẽcʉ yʉ ca-ãmʉ mʉja tʉpʉ buioʉ ejaʉ. “Caroaro yʉ buio majiquẽe,” ĩi tʉgooñabacʉ yʉ ca-nanaa uwiwʉ. 
1CO.2.4+1CO.2.5	Yʉ majuuna yʉ ca-majiri wamere mʉja ca-nʉcʉbʉgoparore bairo yʉ ca-baiquẽpʉ. To bairi ca-majirã majuu na ca-wadanucurore bairo yʉ ca-buioquẽpʉ. Camaja, “Caroaro ca-majirã majuu na ca-tʉgooña majiri wamere buioʉmi, tiere mani nʉcʉbʉgogarã,” yʉ ĩirema ĩi cawatoa macacʉre bairo mʉjaare yʉ ca-ĩi buionucuwʉ. Dio ca-tutua majuʉre, ca-maji majuʉre mʉja ca-nʉcʉbʉgope boʉ Dio Espíritu Santo yʉre cʉ̃ ca-ocabʉtioro mena mʉjaare yʉ ca-buiowʉ.
1CO.2.6	To bairo ca-baii anibacʉ quena netoro Jesucristore ca-nʉcʉbʉgorã macare pairo majirique mena na yʉ buio. Ati yepa macana na ca-majiri wame unie me ãa Dio ye cʉ̃ ca-majirije maca. Na ʉparã quena na ca-majiri wame unie me ãa. Na ca-majibatie maca yajicoagaro. 
1CO.2.7	Dio cʉ̃ ca-majirije nemoo camajare na cʉ̃ ca-majioquetajere jã ĩi buio. “Ati ʉmʉrecóo átigʉ jʉgoye cʉ̃ mena caroaro mani ca-anicõa aninucupere ca-quenoo jʉgoyeye peocõa tʉgayupi,” ca-ĩrijere jã ĩi buio. 
1CO.2.8	Jicãʉ maca ati yepa macana ʉpaʉ ucʉ̃ atie majiriquere ca-api majiquẽjupi. Ca-api majirã na ca-ãmata mani Ʉpaʉ Jesucristo seeto ca-roti majiire jĩaquetiboricarãma. 
1CO.2.9	Dio ye queti ucarica pũuripʉ ca-ĩirore bairona bai:
1CO.2.9	Cʉ̃re ca-boorãre caroa majuure na ca-quenoo yuubojayupi Dio. Camaja na ca-tʉjʉñaquetajere, na ca-queti apiñaquetajere, “To bairona baigaro,” na ca-ĩi tʉgooñaquetajere na ca-quenoo yuubojayupi Dio, ĩi ucarique ãa.
1CO.2.10	Tie ca-ñuurijere Dio Espíritu Santo jʉgori manire majiomi Dio. Nipetirore ca-majii ãmi Espíritu Santo. Camajare Dio cʉ̃ ca-majioquẽtie quenare ca-majii ãmi.
1CO.2.11	Apeĩ cʉ̃ ca-tʉgooñarijere mani majiquẽe. Cʉ̃ jeto cʉ̃ ca-tʉgooñarijere majimi. To bairona baimi Espíritu Santo. Cʉ̃ jeto majimi Dio cʉ̃ ca-tʉgooñarijere. 
1CO.2.12	To bairi cʉ̃ Espíritu Santore mani ca-jooyupi Dio cʉ̃re ca-api nʉcʉbʉgorãre. To bairo manire joʉ, ati yepa macanare bairo na tʉgooñaqueticõato ĩi ca-jooyupi. Yʉ ca-aniere caroare na yʉ ca-joorije macare na tʉgooña majiato ĩi manire ca-jooyupi Dio cʉ̃ Espíritu Santore. 
1CO.2.13	To bairi tiere caroa macajere jã queti buionucu Espíritu Santo jãare cʉ̃ ca-majiorije mena. Jã majuuna jã ca-majirije mena jã ca-tʉgooña jʉgo atáje me ãa. To bairi Espíritu Santore ca-cʉgorã aniri cʉ̃re ca-cʉgorãrena jã buio.
1CO.2.14	Ati yepa macana Espíritu Santore ca-cʉgoquẽna maca jã ca-buiorijere apigaquẽema. Espíritu Santo jãare cʉ̃ ca-buio rotirijere apirã, “To bairo ĩi mecʉcõarã ĩima,” jã ĩima. Espíritu Santo jʉgori Dio yere mani maji. To bairi cʉ̃re ca-cʉgoquẽna maca Dio yere api majiquẽema. 
1CO.2.15	Espíritu Santore ca-cʉgorã maca nipetiro queti buiorica wamerire, “¿Cariape macaje to ãtí?” ĩi beje majima. To bairo ca-ãnare, “Cariape átiquẽema,” na ĩi majiquẽema aperã, ca-tʉgooña beje majirã macare. 
1CO.2.16	Dio ye queti ucarica pũuripʉ oco bairo ĩi ucarique ãa:
1CO.2.16	“Jicãʉ maca mani Ʉpaʉ Dio cʉ̃ ca-tʉgooñarijere majiquẽemi. ‘Oco bairo cariape cá-átipe ãa,’ Diore ĩi majiquẽemi.” To bairo to ca-anibato quena mani maca Espíritu Santore ca-cʉgorã aniri Jesucristo caroaro cʉ̃ ca-tʉgooñarore bairo mani tʉgooñarique cʉti mania.
1CO.3.1	Yʉ yarã, Espíritu Santore ca-cʉgorã ãma ca-ĩire bairo mʉjaare yʉ ca-buio majiquẽpʉ. Diore ca-apiʉjaquẽnare ca-ĩi buioʉre bairo mʉjaare yʉ ca-ĩi buiowʉ. Cawimarãre bairo õcoacã Jesucristo yere ca-majirãre bairo maca mʉjaare yʉ ca-ĩi buiowʉ. 
1CO.3.2+1CO.3.3	To bairi ca-majirioquẽtiere mʉjaare yʉ ca-ĩi buionucuwʉ. Apeye ca-majiriorije macare mʉjaare yʉ ca-buioata mʉja api majiquetiboricarã. Yucʉ quenare ca-majiriorijere mʉja api majiquetiborã, mai ati yepa macana Jesucristore ca-apiʉjaquẽnare bairo tʉgooñabana. Mʉja ame wada netonucu. Mʉja ame tʉjʉ ʉgoonucu. To bairo baibana ati yepa macana Jesúre ca-apiʉjaquẽnare bairona mʉja bai. 
1CO.3.4	Jicãarã, “Pablo cʉ̃ ca-buiorijere cá-ána jã ãa,” mʉja ĩi. Aperã, “Apolo cʉ̃ ca-buiorijere cá-ána jã ãa,” ĩima mʉja mena macana. To bairo ame ĩi wada netobana ati yepa macana Jesúre ca-apiʉjaquẽnare bairona mʉja bai.
1CO.3.5	Yʉ, Apolo quena cawatoa macanare bairona jã ãa. Diore cʉ̃ ca-paabojari maja jã ãa, cʉ̃ ye quetire buiorã. Jã ca-buiorije jʉgori mani Ʉpaʉ Jesúre mʉja ca-apiʉja jʉgowʉ. Dio yere cʉ̃ cá-áti rotiriquere yʉ cá-áticõawʉ. Apolo quena cʉ̃ ye paariquere Dio ape wame cʉ̃re cʉ̃ cá-áti rotirica wamere cá-áticõañupi. 
1CO.3.6	Nemoona Jesú ye quetire mʉjaare yʉ ca-buio jʉgowʉ. Jesucristo ye quetire mʉjaare buio jʉgoʉ jicãʉ cʉ̃ ca-oterore bairo mʉjaare yʉ cá-ápʉ́. Yʉ bero Apolo mʉjaare ca-buionemoñupi Jesú ye quetire. Cʉ̃ maca oteriquere to jiniqueticõato ĩi oco piori majocʉre bairona mʉjaare cá-ájupi. Dio maca tiere to ca-bʉcʉaro cá-ájupi. To bairo ácʉ cʉ̃re mʉja ca-api nʉcʉbʉgonemoro cá-ájupi Dio. 
1CO.3.7	To bairi oteriquere ca-otei, ca-oco pioʉ na maca cawatoa ca-ãna ãma. Dio maca ãmi ca-ani majuʉ, tiere ca-bʉcʉaro cá-ácʉ aniri. 
1CO.3.8	Jesú ye quetire ca-buio jʉgoʉ, cabero ca-buionemoʉ quena jicã wamerena ca-buiorã ãma. Na pʉgarãre caroa wariñuuriquere na joogʉmi Dio cʉ̃ yere na ca-buiorique wapa. 
1CO.3.9	To bairi yʉ, Apolo mena jicãro mena Diore cʉ̃ ca-paabojarã jã ãa, cʉ̃ ye quetire buiorã. Mʉja maca Dio ye quetire ca-apirã aniri jicã yepa, oterica yepare bairo mʉja bai, tie oterique ca-putipa yepare bairona. To bairo ca-bairã aniri Dio wejepʉ na ca-oteriquere ca-putinemoro cʉ̃ cá-átore bairona mʉja quenare cʉ̃ yere mʉja ca-majinemoro átigʉmi Dio. Ape wame tunu. Cʉ̃re ca-apiʉjarã mʉja ca-ano cʉ̃ ya poa, caroa poa macana mʉja áti nutuacʉ áami Dio. Cʉ̃ ya poa, caroa poa macana aniri jicã wii ʉ̃ta mena na cá-áti wiire bairona mʉja ãa. 
1CO.3.10	To bairi Dio yʉre cʉ̃ ca-buio rotirore bairona mʉjaare yʉ ca-buio jʉgowʉ Jesú ye quetire. Wii nʉcori majocʉ ʉ̃ta rupaa ca-peo jʉgoʉre bairona mʉjaare yʉ ca-buio jʉgowʉ. Aperã ti wiire átinemo paa turo wamʉ nutuana na cá-átore bairona aperã Dio ye quetire yʉ ca-buioriquepʉ buionemogarãma. To bairi caroaro, cariape jeto na buioato. 
1CO.3.11	To bairi mʉjaare yʉ ca-buio jʉgorique ca-ãmʉ Jesucristo ye queti majuu. Jesucristo ye queti jetore ca-buio jʉgope ãa, Dio ye paarique átigarã. To bairi ʉ̃ta mena turica wiire cá-ána na ca-cũu jʉgorica pãirire bairona ãa, Jesucristo ye quetire yʉ ca-buio jʉgorique. 
1CO.3.12	To bairi wiire cá-ána ʉ̃ta pãiri na ca-cũu jʉgorica pãiri bui ape rupaare peo turorique ãa. Oro na ca-ĩri rupaa, o plata na ca-ĩri rupaa o apeye caroa pairo ca-wapacʉti rupaa peo turorique ãa. Tiere bairona ãa caroa majuure jicãʉ mʉjaare cʉ̃ ca-buiorije. Apeye maca ãa yucʉ pãiri, o ta unie, o wʉ unie wii átaje. Atiere bairo maca cawatoa macaje jicãʉ mʉja cʉ̃ ca-buiorije nemoona ca-yajirije. 
1CO.3.13	To bairi ati ʉmʉrecóo ca-petiropʉ camaja na ca-ano cõona na cá-átajere, “Ca-ñuurije ãa,” o “Ca-ñuuquẽtie ãa,” ĩi tʉjʉ bejegʉmi Dio. Ca-ñuurije, o ca-ñuuquẽtie macare na ca-buioyuparí ĩi, apeye uniere ca-ñuurije jeto to tuaato ĩi ca-joe bejeñaʉre bairona átigʉmi Dio. 
1CO.3.14	To bairi ca-ʉ̃ʉquẽtie unie ʉ̃ta rupaa mena wii cá-átacʉ ti wii ca-ʉ̃ʉquẽto tʉjʉri caroaro cʉ̃ wapayeboʉmi cʉ̃ ʉpaʉ. To bairo cʉ̃ cá-átore bairona caroaro Dio yere ca-buioʉre caroaro wariñuuriquere cʉ̃ joogʉmi Dio cʉ̃ ucʉ̃re. 
1CO.3.15	Apeĩ caroaro ca-buioquetacʉ ucʉ̃ maca cʉ̃ ca-buiobatajere reegʉmi Dio. Ta mena áta wii ca-ʉ̃rore bairona yajigaro cʉ̃ ca-buiobataje. To bairo to ca-ʉ̃ʉ yajibato quena cʉ̃ maca catígʉmi. Wii ca-ʉ̃ri paʉ ca-ano ca-atʉ ruti butiire bairona catígʉmi cʉ̃ apeye unie ca-ʉ̃ʉ ree peo ecooricʉ anibacʉ quena.
1CO.3.16	Mʉjaa Dio wiire bairona mʉja ãa, cʉ̃ Espíritu Santo mʉjaapʉre cʉ̃ ca-ano maca. ¿Tiere mʉja majiquẽetí? 
1CO.3.17	To bairi Dio wiire bairona ca-ãnare ricati wame mʉjaare ca-buio rooye tuʉ ucʉ̃re cʉ̃ popiyeyegʉmi Dio.
1CO.3.18	“Yʉ maji majuucõa ati yepa macana na ca-majirijere,” ĩi tʉgooñaqueticõaña mʉjaa. Jocarãna to bairo mʉja ĩi tʉgooñaborã. Ati yepa macana Diore ca-majiquẽna Dio ye macare, “To bairona ĩicõaro ĩi,” ĩima. To bairo na ca-ĩrije to ca-anibato quena mʉja maca Dio yere tʉgooñaña, Dio mena ca-majirã majuu anigarã. 
1CO.3.19	Ati yepa macana Diore ca-majiquẽna na ca-maji majuurije ñee wapa manie ãa Dio cʉ̃ ca-tʉjʉata. Dio ye queti ucarica pũuripʉ oco bairo ĩi ucarique ãa: “Ati yepa macajere ca-majirã, ‘Jã majuuna jã cá-áti majirije menana ape wame jã cá-áti majiri wame jã átigarã,’ na ca-ĩiro Dio maca ricati to ca-bairo na átigʉmi.” 
1CO.3.20	Ape wame tunu oco bairo ĩi ucarique ãa: “Ati yepa macana, ‘Ca-majirã jã ãa,’ ca-ĩirã na ca-tʉgooñabatie wapa maa, ĩmi mani Ʉpaʉ Dio.” 
1CO.3.21+1CO.3.22	To bairi mʉjaa, camajocʉ ucʉ̃re, “Aperã netoro ca-majii ãmi. To bairi cʉ̃re ca-apiʉjaʉ yʉ ãa,” ĩiqueticõaña. “Pablo cʉ̃ ca-buiorijere ca-apiʉjaʉ yʉ ãa,” o “Apolo cʉ̃ ca-buiorijere ca-apiʉjaʉ yʉ ãa,” ĩiqueticõaña. Yʉre, Apolore, Pedro quenare mʉja tʉpʉ jã ca-buio roti jooyupi Dio, yʉ yere caroaro na majiato ĩi. To bairi nipetiro ati yepa macajere ca-cũuñupi Dio mʉjaare, ca-ani majuurijere mʉja ca-majiparore bairo ĩi. Catíriquere, bai yajiriquere, yucʉacã ca-anie, cabero ca-anipe, nipetiro ca-cũuñupi Dio mʉjaare, ca-ani majuurijere mʉja ca-majiparore bairo ĩi. 
1CO.3.23	To bairi Cristo cʉ̃ ca-boorije cá-átiparã mʉja ãa, mʉja quena. Cristo maca Dio cʉ̃ ca-boorijere cá-ácʉ ãmi.
1CO.4.1	“Jesucristo cʉ̃ cá-áti rotirijere cá-ána ãma,” jãare ca-ĩi tʉgooñape ãa. “Dio ye queti, ca-jʉgoye camajare cʉ̃ ca-majioquetajere ca-buiorã ãma,” jãare ca-ĩi tʉgooñape ãa. 
1CO.4.2	Jicãʉ paabojari majocʉ cʉ̃ ʉpaʉ cʉ̃ cá-áti rotirore bairona caroaro cá-átipaʉ ãmi. To bairo caroaro cʉ̃ cá-áto cʉ̃ ʉpaʉ maca caroaro cʉ̃ tʉjʉ wariñuugʉmi. 
1CO.4.3	To bairi Dio yere yʉ cá-átiere, “Caroaro áami,” o “Caroaro átiquẽemi Pablo,” yʉre mʉja ca-ĩata quena yʉ tʉgooñaquẽe. O ʉparã una to bairo yʉre na ca-ĩi tʉjʉata quena yʉ tʉgooñaquẽe. Yʉ majuu quena, “Caroaro yʉ áa,” o “Caroaro yʉ átiquẽe Dio yʉre cʉ̃ cá-áti rotirijere,” yʉ ĩiquẽe. 
1CO.4.4	“Dio yʉre cʉ̃ cá-áti rotirijere caroaro yʉ átiquẽe,” ĩi tʉgooñaquetibacʉ quena, “Caroaʉ, ca-bui mácʉ yʉ ãa,” yʉ ĩi majiquẽe. Mani Ʉpaʉ Jesucristo jeto, “Caroaro áami,” o “Caroaro átiquẽemi,” yʉre ca-ĩi tʉjʉ majii ãmi. 
1CO.4.5	Aperã na cá-átiere, “Caroaro átiquẽema,” na ca-ĩiquetiparã mani ãa Jesucristo cʉ̃ ca-tunu atíparo jʉgoye. Tunu ejaʉpʉ camaja nipetirã na cá-átajere iñoogʉmi aperãre. Yajioro na cá-átibataje quenare iñoogʉmi mani Ʉpaʉ Jesú. Camaja “Oco bairo jã átigarã,” na ca-ĩi tʉgooñabatie quenare iñoogʉmi. To cõopʉ camaja na ca-ano cõo caroaro na cá-átaje tʉjʉri, “Caroaro mʉja cá-ápʉ́,” na ĩigʉmi Dio.
1CO.4.6	Yʉ yarã, caroaro mʉjaare buioʉ atiere mʉjaare yʉ ĩi. Apolo, yʉ, jã ye macaje menare mʉjaare yʉ buio majio. Jã cá-átiere tʉjʉrã Dio ye queti ucarica pũuripʉ tirʉmʉpʉ macana na ca-ĩi ucaricarore bairo mʉja áti majigarã. Ape wame ti pũuripʉ ca-ĩi ucaqueti wame macare mʉja átiquetigarã. To bairi, “Jãare ca-buioʉ maca ca-maji netoʉ ãmi mʉjaare ca-buioricʉ netoro,” mʉja ĩi nʉcʉbʉgo uwioquetigarã. 
1CO.4.7	Aperã netoro ca-ani majuurã mʉja aniquẽe. Nipetirije Dio yere mʉja ca-majiri wame cõo mʉjaare Dio cʉ̃ ca-majiorique jeto ãa. To bairi, “Jã majuuna jã ca-majiwʉ,” ĩi tʉgooñaqueticõaña mʉjaa.
1CO.4.8	Oco bairo mʉja tʉgooña: “Nipetiro Dio yere jã maji peticõa. Ñee unie jã rʉjaquẽe. Caroaro ca-ãna jã ãa,” mʉja ĩi tʉgooña mʉja tʉpʉ jã ca-aniquẽtopʉ. Caʉparãre bairo ca-tʉgooñarã mʉja anibapa. Jã macare cawatoa ca-ãnare bairo jãare mʉja tʉjʉ reecõa. Dio yere ca-majirã majuu mʉja ca-ãmata ñuu netoboro. Jã quena mʉja mena ca-majirã jã aninemoborã. 
1CO.4.9	Aperã Jesú ye quetire Dio cʉ̃ ca-buio roti jooricarã rʉgaro majuu ca-ãna Dio cʉ̃ ca-cũricarã jã ãa, yʉ tʉgooña. Aperã caroorije na cá-átie wapa na ca-jĩaparãre bairo jã ãa. Aperã jã tʉjʉ joonucuma, dope bairo jã ca-baipere tʉjʉgarã. Ángel maja camaja quena to bairona jã tʉjʉnucuma, dope bairo popiye jã ca-bainemopere tʉjʉgarã. 
1CO.4.10	Jesucristo ye quetire jã ca-buio teñarije jʉgori ati yepa macana, “Ca-tʉgooña majiquẽna ãma,” jã ĩinucuma. Mʉja maca, “Jesucristo ye quetire jã maji peocõa,” ca-ĩirã mʉja anicõa. Cá-áti ocabʉtiquẽna jã ãa jãa. Mʉja maca, “Ca-ocabʉtirã majuu jã ãa jãa,” mʉja ĩi. Camaja to bairona jã tʉjʉ reecõanucuma. Mʉja macare caroaro nʉcʉbʉgonucuma. 
1CO.4.11	Nemoopʉre ca-popiye cʉtana aniri ato cõo quenare to bairona jã popiye cʉtinucu. Ca-ñigo tamuorã, ca-etigarã, ca-juti mana jã bainucu. Aperã rooro jã átinucuma. Ca-wiiri mana jã anicõa. 
1CO.4.12	Seeto jã paa popiye cʉtinucu. Camaja jãare tutinucuma. Jãare na ca-tutiro quena, “Caroaro mʉjaare to baiato,” nare jã ĩi yʉʉnucu. Jã nʉcanucu rooro jãare na cá-átinucurijere. 
1CO.4.13	Naa rooro jã wada painucuma. Jãare na ca-ĩrije to ca-anibato quena caroaro nare jã buio quenooganucubapa. Ati yepa macana na ca-booquẽtie na ca-rerijere bairona jã tʉjʉ reenucuma. Nemoopʉna to bairo na cá-áti jʉgoricarã rooro jã átinucuma yucʉ quenare.
1CO.4.14	Na bobo apiato ĩi mee to bairije mʉjaare yʉ ĩi buio jã ca-popiye cʉtinucurijere. Mʉjaare maii, to bairo caroaro mʉjaare yʉ queti buiocõa, yʉ punaare bairo ca-ãna mʉja ca-ano maca. Caroa macare na tʉgooñaato ĩi mʉjaare yʉ ĩi buio. 
1CO.4.15	Capaarã majuu diez mil canacãʉ Jesucristo ye quetire mʉjaare ca-buiorã mʉja cʉgoborã. Capaarã majuu mʉjaare ca-buiorã na ca-anibato quena jicãʉna yʉ ãa mʉjaare ca-buio jʉgoricʉ. Yʉna yʉ ãa mʉja pacʉre bairo ca-ãcʉ̃, Jesucristo ye quetire mʉjaare ca-buio jʉgoricʉ. 
1CO.4.16	To bairi yʉ punaare bairo ca-ãna mʉja ca-ano yʉ cá-átinucurore bairo mʉja cá-áto seeto yʉ boo.
1CO.4.17	To bairo mʉja cá-átipere boojãʉ Timoteore mʉja tʉpʉ cʉ̃ yʉ cá-aá roti tʉgawʉ. Yʉ ca-maii, yʉ macʉre bairo ca-ãcʉ̃ ãmi. Yʉ cá-átore bairona caroaro átinucumi Dio yere. Jesucristore cʉ̃ nʉcʉbʉgoʉ yʉ cá-áti aniere mʉja buionemogʉmi. Jesucristore ca-apiʉjarã nipetiropʉ na ca-anopʉ yʉ ca-buionucurore bairo mʉja buionemogʉmi Timoteo. 
1CO.4.18	Jicãarã mʉja mena macana, “Jã majuuna mʉjaare ca-jʉgo aniparã jã ãa, ca-maji netorã aniri,” ĩima, Pablo mani tʉpʉ tʉjʉ atíquẽcʉmi ĩi tʉgooñari. 
1CO.4.19	Yʉ maca, “Nemoona na tʉpʉ yʉ aágʉ Dio cʉ̃ ca-booata,” yʉ ĩi tʉgooña. Topʉ aácʉ to bairo ca-bairãre na yʉ tʉjʉgʉ. Noa, “¿Dio cʉ̃ ca-tutuarije mena cʉ̃ ca-boorijere na áatí? O ¿To bairona ĩitorã na áatí?” na yʉ ĩi tʉjʉgʉ. 
1CO.4.20	“Dio cʉ̃ ca-boorijere cá-ána jã ãa,” mani ca-ĩiro wapa maa. Cʉ̃ ca-boorijere cʉ̃ ca-tutuarije mena mani cá-áto maca boomi Dio. 
1CO.4.21	¿Topʉ ejaʉ dope bairo mʉjaare yʉ cá-áto mʉja bootí? ¿Ñuuquẽto mʉja cá-áto yʉ ca-tutiro mʉja bootí? ¿O caroaro ca-ãna mʉja ca-ano maca mairique mena caroaro mʉjaare yʉ ca-buioro mʉja bootí?
1CO.5.1	Jicãʉ mʉja mena macacʉ caroorije majuu cʉ̃ cá-átie jã queti apinucu, “Cʉ̃ pacʉ nʉmorena áti epericocʉmi,” jã ĩi buioma. Aperã Diore ca-majiquẽna anibana quena ti wame unore átiquetinucuma. Ñuuqueti majuucõa. 
1CO.5.2	To bairi mʉja mena macacʉ rooro cʉ̃ cá-átibato quena, “Aperã netoro caroaro cá-ána mani ãa,” mʉja ĩi tʉgooñanucu. To bairo cʉ̃ cá-átiere tʉgooña jʉtiritiri cʉ̃re mʉja ca-buupe anibajupa. To bairo cá-átacʉre mʉja mena ca-neñapo rotiquetipe anibajupa. 
1CO.5.3	Mʉja tʉpʉ aniquetibacʉ quena seeto mʉjaare yʉ tʉgooñanucu. To bairi mʉja mena ca-ãcʉ̃re bairona rooro cá-ácʉre cʉ̃ ca-popiyeyepe ãa, yʉ ĩi tʉgooña. 
1CO.5.4	Neñapoya mani Ʉpaʉ Jesucristore ca-apiʉjarã jeto. Neñapori Pablo mani mena neñapomi ca-ĩirãre bairona cariape ája. Jesucristo quena cʉ̃ ca-tutuarije mena mʉja mena anigʉmi. 
1CO.5.5	To bairo cá-ácʉre cʉ̃ buu rocacõaña, Sataná cʉ̃ rupaʉre noo cʉ̃ ca-booro cʉ̃ áti rocacõato ĩirã. To bairi caroorije cʉ̃ cá-átiere janagʉmi. Cʉ̃ yeri maca Jesucristo cʉ̃ cá-atí paʉpʉ catígʉmi.
1CO.5.6	Mʉjaa, “Aperã netoro caroaro cá-ána jã ãa,” mʉja ca-ĩi tʉgooñarije ñuuquẽe. Pan átigarã levadura na ca-ĩrijere õcoacã ajurãma, ti bʉrʉa to wauato ĩirã. Tieacã na ca-ajuro bero ti bʉrʉa nipetiro wauacoato. Tie ca-bairore bairona jicãʉ camajocʉ roorije cʉ̃ cá-ápata camaja átiga peticoanama. 
1CO.5.7	To bairi caroorije cʉ̃ cá-átiere bairo aperã mani mena macana átirema ĩirã cʉ̃ buuya. To bairo ána pascua boje rʉmʉ ca-ano pan levadura na ca-ĩrijere ca-ajuya maniere bairona mʉja anigarã. Caroaro cá-ána jeto mʉja anigarã. Jesucristo ca-jĩa ecooyupi caroorije mani cá-átie wapa. Pascua ca-ano oveja na ca-jĩaʉre bairo ca-jĩa ecooyupi. 
1CO.5.8	To bairi pascua macaje pan levadura ca-ajuya manie, ca-wauaquẽtiere ca-ʉgarãre bairona caroorije mana ca-anipe ãa. Cariapena caroaro cá-ána jeto ca-anipe ãa. “Caroaro cá-ána mani ãa,” ca-ĩitorã maca ca-aniquetipe ãa.
1CO.5.9	Ca-jʉgoye yʉ ca-uca jʉgorica pũuropʉ, “Cá-áti epericarãcʉna mena na bapa cʉtiqueticõaña,” yʉ ca-ĩi uca joowʉ. 
1CO.5.10	To bairo mʉja ĩi uca joʉ Diore ca-majiquẽna na tʉpʉ aáqueti majuucõaña ĩi mee yʉ ca-ĩiwʉ. Noo ca-booro cá-ána ati yepapʉ capaarã ãma cá-áti epericarã cʉti pairã, ca-jee ruti pairã, aperã yere ca-tʉjʉ ʉgoo pairã, Dio ca-aniquẽna weericarãrena cá-áti nʉcʉbʉgo pairã. To bairo ca-bairã tʉpʉre cá-aáqueti majuucõarã mʉja ca-ãmata ati yepapʉ mʉja ca-butipe aniboro. 
1CO.5.11	Oco bairo maca mʉjaare yʉ ca-ĩiwʉ ca-jʉgoye mʉjaare queti uca joʉ: Nii, “Yʉ quena Jesucristore ca-api nʉcʉbʉgoʉ yʉ ãa,” ĩibacʉ quena cá-áti eperico cʉgoʉ ucʉ̃ mena bapa cʉtiqueticõaña. Aperã yere ca-tʉjʉ ʉgoo paii, Dio ca-aniquẽnare cá-áti nʉcʉbʉgoʉ, aperãre ca-wada paii, ca-eti cumu paii, ca-jee ruti paii, to bairo ca-ãcʉ̃ anibacʉ quena, “Diore ca-api nʉcʉbʉgoʉ yʉ ãa,” ca-ĩitoʉ ucʉ̃ mena bapa cʉtiqueticõaña, yʉ ca-ĩi queti uca joowʉ. 
1CO.5.12+1CO.5.13	To bairi mʉja Jesúre ca-apiʉjarã mʉja mena macacʉ jicãʉ rooro cʉ̃ cá-átiere caroaro cʉ̃ tʉjʉ cõoñaña. To bairo tʉjʉ cõoñari rooro cá-ácʉre caroaro cʉ̃ tʉjʉ majiri cʉ̃ buuya, mʉjaare yʉ ĩi. Aperã Jesucristore ca-api nʉcʉbʉgoquẽna macare rooro na cá-átiere dope bairo na yʉ tʉjʉ cõoña majiquẽe. Dio maca na cá-átiere tʉjʉ cõoñari na popiyeyegʉmi.
1CO.6.1	Jicãarã mʉja mena macana ca-ñuuquẽtie mʉjaare na cá-áto ʉparã Jesúre ca-api nʉcʉbʉgoquẽnapʉre ca-quenoo rotiquetipe ãa. Jesucristore ca-apiʉjari poa macana macare ca-wada quenooboja rotipe ãa. 
1CO.6.2	¿Mʉja tʉgooña majiquẽetí? Caberopʉ Jesucristore ca-api nʉcʉbʉgorã Jesú mena ati yepa macanare ca-rotirã mani anigarã. To bairo ati yepa macanare ca-rotirã mani anigarã ĩirã yucʉ quenare apeye unieacãre mʉja roti majirã. 
1CO.6.3	Dio tʉ macana ángel maja quenare ca-rotirã mani anigarã. To bairo ca-rotiparã aniri ati yepa macaje quenare caroaro mʉja roti majirã. 
1CO.6.4	Ati yepa macaje cawatoa macaje mena ca-bai buicʉti tʉgooñarã ʉparã Jesúre ca-apiʉjaquẽnare na ca-quenoo rotiquetipe ãa. 
1CO.6.5+1CO.6.6	Aperã mʉja yarãre na quena Jesucristore ca-nʉcʉbʉgorã na ca-anibato quena ʉparã Diore ca-apiʉjaquẽnapʉre na mʉja quenoo rotinucuñupa. To bairo mʉja cá-átiere ca-bobo tʉgooñape anibajupa. Mʉja tʉpʉ macana Diore ca-apiʉjarã maca mʉja ca-bairije uniere mʉjaare ca-wada quenooboja majirã ãnama. To bairi na jetore buioya. ¿Nope ĩirã ʉparã Jesucristore ca-apiʉjaquẽnare mʉja ame wada canamurijere na mʉja buiotí? To bairo mʉja cá-átiere ca-bobo tʉgooñape nibapa.
1CO.6.7	To bairo Jesúre ca-apiʉjarã ca-ani poa macana anibana quena mʉja ca-ame wada canamurije ñuuquẽe. Aperã rooro mʉjaare na cá-átie o mʉja yere na ca-emarije mʉja ca-nʉcaro maca aperãre mʉja ca-wadajãquẽto ñuuboyupa. 
1CO.6.8	Mʉja majuuna aperãre rooro mʉja áa, na quena mʉja mena macana Jesúre ca-apiʉjarã na ca-anibato quena. 
1CO.6.9	“Dio tʉpʉ aáquetigarãma caroorã,” mʉja ĩi maji tʉga. To bairi tʉgooña ma wijiaqueticõaña. Oco bairo cá-ána Dio tʉpʉ aáquetigarãma: Noo cá-áti epericarãcʉna, Dio ca-aniquẽna weericarãre cá-áti nʉcʉbʉgorã, na nʉmo ca-aniquẽco mena cá-áti eperã o na manapʉ ca-aniquẽcʉ mena cá-áti eperã, aperã caʉmʉa na majuuna o cãromia na majuuna rooro cá-áti eperã, Dio tʉpʉ aáquetigarãma. 
1CO.6.10	To bairona ca-jee rutirã apeyere ca-tʉjʉ ʉgoorã, ca-eti cumu pairã, aperãre ca-wada pairã, noo aperã yere ca-emarã, to bairije cá-ána una Dio tʉpʉ aáquetigarãma. 
1CO.6.11	Ca-jʉgoye mʉja quena jicãarã to bairo cá-ána mʉja ca-anibajupa. Yucʉacã Dio yarã mʉja ãa, cʉ̃ ca-wajoaricarã aniri. Ca-ʉgueri coje reericarãre bairona mʉja ca-baiyupa, caroorije mʉja cá-átajere Dio mʉjaare cʉ̃ ca-majirioro. Jesucristo jʉgori, to bairona Dio Espíritu Santo jʉgori, “Caroarã ãma, yʉ yarã ãma,” Dio cʉ̃ ca-ĩi tʉjʉrã mʉja ãa yucʉra mʉja quena.
1CO.6.12	Camaja jicãarã oco bairo ĩirãma: “Noo mani ca-booro mani áti maji. Ñee unie áti rotiquetaje maa.” To bairona ãa bairo pʉa. Judío maja na cá-áti rotiquetaje quena manire ĩiro mee bai. To bairo manire to ca-ĩiquetibato quena jicã wameri mani cá-ápata caroaro mani baiquetigarã. To bairi rooro mani baire ĩirã ti wame uno cá-átiquetipe ãa manire. Ti wamere mani áti jana majiquetiborã. To bairi jicã wame uno, “Átiquẽja,” Dio manire cʉ̃ ca-ĩiqueti wame to ca-anibato quena yʉ átiqueti majuucõa ti wame yʉ cá-átie jʉgori rooro yʉ ca-baiata. 
1CO.6.13	Oco bairo camaja na ca-ĩinucuri wamere cariape ĩima: Ʉgarique mani paropʉ ca-anipe ãa. Mani paro maca ʉgarique ca-anipa paʉ ãa. Dio maca tie ca-petiro átigʉmi. Mani paro manigaro. Ʉgarique quena manigaro. To bairo to ca-yajibato quena mani rupaʉ cá-áti epericarã cʉtipa rupaʉ me ãa. Jesucristo cʉ̃ ca-booro maca cá-átipa rupaʉ ãa. Cʉ̃na mani rupaʉ Ʉpaʉ ãmi. To bairi cʉ̃ ca-boorije macare cá-átipe ãa manire. 
1CO.6.14	To bairi cʉ̃ ca-tutuarije mena mani rupaʉre tunu catíogʉmi Dio mani ca-bai yajiro bero. Mani Ʉpaʉ Jesú rupaʉ cʉ̃ ca-tunu catíoricarore bairona manire átigʉmi Dio mani quenare.
1CO.6.15	Mani rupaʉri Jesú ye ca-anie jeto ãa. To bairi Jesú yere emarãre bairo mʉja átiborã cãromio cá-áti epe wapatao mena ána. Dio yere emari ca-roo macare joorãre bairo mʉja átiborã. To bairo cá-átiqueticõape ãa. 
1CO.6.16	Meere mʉja maji tʉga. Dio ye queti ucarica pũuropʉ oco bairo ĩi ucarique ãa: “Ni ucʉ̃ cãromiore nee, cõ mena ãcʉ̃ pʉgarã anibana quena cʉ̃ nʉmo mena jicãʉre bairona ãma cʉ̃ nʉmo jãa,” ĩi ucarique ãa. To bairi ni ucʉ̃ ca-roo mena cá-áti epei pʉgarã anibana quena cõ mena jicãʉre bairona ãma cá-áti epeo jãa. 
1CO.6.17	Ni ucʉ̃ mani Ʉpaʉ Jesucristo mena macacʉ maca, cʉ̃re ca-apiʉjaʉ Jesucristo mena jicã rupaʉre bairona ãcʉmi.
1CO.6.18	To bairi áti epericarã cʉtiqueti majuucõaña. Noa una cá-áti epericarãcʉna maca, na rupaʉri rooye tuurã áama. Apeye caroorije átaje maca mani rupaʉ macaje ca-rooye tuuquẽtie ãa. 
1CO.6.19	Caroaro mʉja majirã. Mani rupaʉ Dio Espíritu Santo cʉ̃ ca-anipa rupaʉ ãa, Dio wiire bairona. Manire ca-jooyupi Dio cʉ̃ Espíritu Santore, manipʉre ca-ãcʉ̃re. To bairi mani majuuna ca-rotiquetiparã mani ãa, Dio yarã aniri. Cʉ̃ maca manire ca-rotii ãmi. 
1CO.6.20	Cʉ̃ ca-wapayebojaricarã mani ãa cʉ̃ Macʉ jʉgori. To bairi cʉ̃ yarã, cʉ̃ ca-rotirã mani ãa, cʉ̃ ca-wapayericarã aniri. To bairi cʉ̃ ca-boorije macare cá-átipe ãa. Mani rupaʉ mena mani cá-átiere cʉ̃ ca-tʉjʉ wariñuurije jetore cá-átipe ãa. Mani yeri ca-tʉgooñarije quena cʉ̃ ca-tʉjʉ wariñuurije jetore ca-tʉgooñape ãa.
1CO.7.1	Yucʉacã yʉre mʉja ca-jeniña uca jooriquere mʉjaare yʉ uca joogʉ. Nʉmo cʉtiquetaje, manapʉ cʉtiquetaje ñuubʉja bairo pʉa. 
1CO.7.2	To bairo to ca-anibato quena aperã capaarã noo na ca-booro áti epe teñanucuma. To bairi caʉmʉa na ca-ano cõo ca-nʉmo cʉtiparã ãma. To bairi cãromia quena na ca-ano cõo ca-manapʉ cʉtiparã ãma. 
1CO.7.3	To bairi cõ manapʉ caroaro cõ mena jeto cá-áti anipaʉ ãmi. To bairona cãromio quena caroaro cõ manapʉ mena jeto cá-áti anipao ãmo. 
1CO.7.4	Dico ca-manapʉcʉco ũcõ cõ majuuna cõ cá-átie ca-rotipao me ãmo. Cõ manapʉ cʉ̃ ca-boorije macare cá-átipao ãmo. To bairona caʉmʉ ca-nʉmocʉcʉ quena cʉ̃ majuuna cʉ̃ cá-átie ca-rotipaʉ me ãmi. Cʉ̃ nʉmo cõ ca-boorije macare cá-átipaʉ ãmi. 
1CO.7.5	To bairi jicãʉ ucʉ̃ cʉ̃ nʉmo mena na cá-átinucurijere cʉ̃ cá-átigaro, “Yʉ átiquẽe,” cʉ̃re ca-ĩiquetipao ãmo. Cõ quena cõ cá-átigaro, “Yʉ átiquẽe,” cõre ca-ĩiquetipaʉ ãmi cʉ̃ quena. Ape paʉra, “To cõo yoaro mani átiquetigarã, ti yʉteapʉ Diore ca-jeni nʉcʉbʉgorã mani anigarã,” jicãro mena ĩirã, mʉja cá-átiquẽto ñuucõaro. Ti yʉtea ca-netoro to cõo mʉja cá-átinucurijere bairona mʉja átigarã tunu, caroorijere Sataná mani áti wadajãremi ĩirã. Nʉca majiquetibana noo mʉja ca-booro caroorije mʉja átiborã, Sataná mʉjaare cʉ̃ ca-wadajãrije jʉgori.
1CO.7.6	To bairije mʉjaare yʉ cá-áti roti majuurijere bairo ĩi mee yʉ ĩi. To bairo mʉja cá-átigaata ñuugaro ĩi, to bairona yʉ ĩi. 
1CO.7.7	Mʉja nipetirã yʉre bairona ca-nʉmo mana mʉja ca-ano ñuuboro bairo pʉa. Dio maca camaja mani ca-ano cõo mani cá-áti ocabʉtipere ca-cũuñupi. To bairi jicãarã ca-nʉmo mana o ca-manapʉ mana ca-aniparãre na ca-cũuñupi. Aperã maca ca-nʉmo cʉtiparãre, ca-manapʉ cʉtiparãre na ca-cũuñupi Dio.
1CO.7.8	Ca-nʉmo mana, ca-manapʉ mana, ca-wapearicarã quenare, oco bairo mʉjaare yʉ ĩi: Yʉre bairona ca-nʉmo mana, ca-manapʉ mana mʉja ca-anicõaata ñuugaro. 
1CO.7.9	Ca-nʉmoa mana na ca-aniere ca-nʉca majiquẽna una maca ca-nʉmo cʉtiparã ãma. Bapa manibana popiye na ca-tamuoro ñuuquẽe. Na ca-bapacʉto maca ñuubʉjaro.
1CO.7.10	Ca-manapʉ cʉnare, ca-nʉmocʉnare oco bairo mʉjaare yʉ ĩi: Mʉjaa cãromia mʉja manapʉare na ca-reequetipe ãa. Tie mani Ʉpaʉ Jesucristo cʉ̃ ca-rotirije ãa. Rocaqueticõaña ĩi mʉjaare yʉ buio neto. 
1CO.7.11	Jicão cõ manapʉre ca-rocarico cõ ca-ãmata, apeĩ mena cõ aniqueticõato. Cõ manapʉ mena ca-wada quenoopao ãmo. Cʉ̃ mena cõ ca-wada quenooquẽpata jicãona cõ tuaato. Caʉmʉ quena cʉ̃ nʉmore cʉ̃ rocaqueticõato.
1CO.7.12	Apeye mʉjaare yʉ buiogʉ yʉ majuuna yʉ ca-tʉgooñari wame. Dio yʉre cʉ̃ ca-buio rotiri wame majuu me ãa. Oco bairo ãa: Jicãarã mʉja nʉmoa Jesúre ca-nʉcʉbʉgoquẽna ãma. Jesúre ca-nʉcʉbʉgoquẽna na ca-anibato quena mʉjaare na cá-aáweogaquẽto, na rocaqueticõaña mʉjaa. 
1CO.7.13	To bairona jicãarã cãromia mʉja manapʉa Jesúre ca-nʉcʉbʉgoquẽna ãma. Jesúre ca-nʉcʉbʉgoquẽna na ca-anibato quena na rocaqueticõaña mʉjaare na cá-aáweogaquẽto. 
1CO.7.14	Jesúre ca-api nʉcʉbʉgorã mʉja mena na ca-anie jʉgori caroaro mʉja manapʉare na átigʉmi Dio. To bairona caʉmʉa quenare Jesúre ca-apiʉjarã mʉja nʉmoa ca-apiʉjaquẽna maca mʉja mena na ca-anie jʉgori caroaro na átigʉmi Dio mʉja nʉmoare. Caroaro nare cʉ̃ cá-átiquẽpata mʉja punaa quenare cʉ̃ yarã punaare bairona tʉjʉquetiboʉmi Dio. To bairi mʉja bapa Jesúre ca-apiʉjagaquẽna na ca-anibato quena mʉja punaare, “Yʉ yarã punaa ãma,” na ĩi tʉjʉʉmi Dio. 
1CO.7.15	Noo Jesucristore ca-nʉcʉbʉgoquẽna maca na nʉmoare reegarãma, o cãromia maca na manapʉare reegarãma Jesúre na ca-apiʉjarije jʉgori. Jicãʉ caʉmʉ ucʉ̃ cʉ̃ ca-ocabʉtirije mena cʉ̃re cõ cá-aáweoquẽto áti majiquẽcʉmi. To bairi amequẽrique to manicõato ĩi, “Mʉ ca-booro baiya,” cõre cʉ̃ ĩato. Ame quẽrique mena mani ca-aniquẽto boomi Dio. 
1CO.7.16	To bairi mʉjaa Jesúre ca-apiʉjaquẽnare ca-bapacʉna caroaro átiri mʉja bapare na ca-apiʉjaro, Dio nare cʉ̃ ca-popiyeyebopere cʉ̃ ca-netooro mʉja átiborã. “Apiʉjagarãma,” o “Apiʉjaquetigarãma,” caroaro ĩi majiña maa.
1CO.7.17	Mʉjaare Dio cʉ̃ ca-cũricarore bairona ca-baipe ãa mʉja ca-ano cõo. To bairona yʉ áti roti Jesúre ca-api nʉcʉbʉgori poari macanare to canacã paʉ macanare. 
1CO.7.18	To bairi jicãʉ judío maja na cá-átie circuncisión cá-átacʉ ãcʉ̃pʉ Dio cʉ̃re cʉ̃ ca-bejeriquere ca-api nʉcʉbʉgoʉ ucʉ̃ ãcʉmi. To bairi judío maja yere cʉ̃ cá-áti aniere cʉ̃ rocaqueticõato. Apeĩ maca judío maja na cá-átiere cá-átiquetacʉ ãcʉ̃pʉ Dio cʉ̃re cʉ̃ ca-bejeriquere ca-api nʉcʉbʉgoʉ ucʉ̃ circuncisión cʉ̃ áti rotiqueticõato. 
1CO.7.19	Circuncisión mani cá-átie o circuncisión mani cá-átiquẽtie quena wapa maa. Ca-ani majuuri wame me ãa tie. Dio cʉ̃ ca-boorije mani cá-áto maca ca-ani majuuri wame ãa. 
1CO.7.20	To canacãʉna mʉjaare Dio cʉ̃ ca-bejero, cʉ̃re mʉja ca-api nʉcʉbʉgori paʉ mʉja ca-ãnatore bairona ca-anicõape ãa mʉjaare. 
1CO.7.21	Jicãarã aperãre ca-paa cotebojarãre cʉ̃ yarã ca-aniparãre mʉja ca-bejeyupi Dio. Tiere tʉgooñaqueticõaña mʉjaa. Ape paʉ mʉjaare ca-rotirã to cõona mʉja buuborãma. To bairo mʉjaare na ca-buuro ñuubʉjaboro. 
1CO.7.22	Aperãre ca-paabojarã anibana quena Jesú yarã mʉja ãa, cʉ̃ ca-netooricarã aniri. To bairi aperã maca aperãre ca-paa cotebojarã aniquetibana quena, Jesúre ca-paa cotebojarã mʉja ãa, Jesú cʉ̃ ca-netooricarã aniri. 
1CO.7.23	Yucʉacã Jesucristo yarã mʉja ãa, mʉja quena, caroorije mʉja cá-átie cʉ̃ ca-bai yaji wapayebojaricarã aniri. To bairi cʉ̃ ca-boorije macare cá-átipe ãa. Noo camaja maca Dio cʉ̃ ca-boorijere mʉjaare cá-áti rotiquẽna unare apiʉjaqueticõaña. 
1CO.7.24	Yʉ yarã, to canacãʉna mʉjaare Dio cʉ̃ ca-bejero cʉ̃re mʉja ca-api nʉcʉbʉgo jʉgorica paʉpʉ mʉja ca-ãnatore bairona anicõaña.
1CO.7.25	Ca-nʉmo mana, ca-manapʉ manare mani Ʉpaʉ Dio maca ape wame yʉ buio rotiquẽemi mʉjaare cʉ̃ cá-áti rotipa wamere. Yʉ majuuna yʉ ca-tʉgooñari wamere mʉjaare yʉ buiogʉ. Yʉ ca-tʉgooñari wamere mʉja nʉcʉbʉgo majirã, cʉ̃ yaʉre cʉ̃ ca-cũuñupi Dio Pablore, cʉ̃ bopaco tʉjʉri ĩirã. 
1CO.7.26	Oco bairo yʉ tʉgooña: Yucʉ rʉmʉri ca-ano capee popiye tamuorique ãa manire Jesúre ca-apiʉjarãre. Netobʉjaro popiye ãa nʉmo cʉtiata. To bairi ca-nʉmo mana to bairona ca-nʉmo mana ca-anicõaparã ãma, yʉ ĩi tʉgooña. 
1CO.7.27	Noo ca-nʉmo cʉtiipʉ ca-ãcʉ̃ ucʉ̃ cõre cõ rocaqueticõaña. Noo ca-nʉmo mácʉ ucʉ̃ nʉmo cʉtigʉ macaquẽja cãromiore. 
1CO.7.28	To bairo yʉ ca-ĩrije to ca-anibato quena, mʉja ca-nʉmoa bʉgaata caroorije ána mee mʉja áa. Cãromia quena na ca-manapʉ cʉpata caroorije ána mee áama. Ca-nʉmocʉna, ca-manapʉcʉna maca netobʉjaro popiye tamuoma yucʉ rʉmʉri ca-ano. Tie jʉgori mʉja cãromio ca-nequẽto, mʉja ca-manapʉ cʉtiquẽto ñuubʉja yʉ ĩi.
1CO.7.29	Yʉ yarã, oco bairo mʉjaare yʉ ĩi tunu: Yucʉacã capee popiye cʉtaje ãa manire Jesúre ca-apiʉjarãre. Ati yepapʉ mani ca-ani rʉmʉri peticoagaro. To bairi yucʉacã ca-nʉmocʉna ca-nʉmo manare bairona ca-aniparã ãma, Dio cʉ̃ ca-boorije tutuaro áticõa anigarã. 
1CO.7.30+1CO.7.31	Ati yepa nipetiro yucʉacã ca-anie yoaro mee petigaro. To bairi yucʉacã mani ca-tʉgooñarique pairije, ati yepapʉ ãnaa mani ca-ani wariñuurije, nipetiro ati yepa macaje mani ca-cʉgorije quena peticoagaro. To bairi cawatoa macaje ãa. To bairi apeye uniere ca-wapaye cʉgorã ca-cʉgoquẽnare bairona ca-aniparã ãma, apeye uniere maiquẽnana.
1CO.7.32	Apeye uniere mʉja ca-tʉgooñarique paiquetipere yʉ boo. To bairi ca-nʉmo mácʉ ucʉ̃ mani Ʉpaʉ Jesú yere tʉgooña ʉjaʉmi. Jesucristo cʉ̃ ca-boorijere tutuaro mena áti majiimi ca-nʉmo mácʉ ucʉ̃. 
1CO.7.33	Ca-nʉmocʉcʉ ucʉ̃ maca ati yepa macaje macare tʉgooña ʉjaʉmi, yʉ nʉmo cõ cʉgo ani wariñuato ĩi. 
1CO.7.34	To bairona ãa cãromia quena. Ca-manapʉ máco ũcõ mani Ʉpaʉ Dio yere seeto tʉgooña ʉjaomo. Dio cʉ̃ ca-boorije jetore átiganucumo. Cõ ca-tʉgooñarijepʉ quenare cʉ̃ ca-boorije jetore tʉgooñanucumo. Dio yao jeto anicõamo. Ca-manapʉcʉco ũcõ maca ati yepa macajere tʉgooña ʉjaomo, yʉ manapʉ cʉ̃ ani wariñuato ĩo.
1CO.7.35	Caroaro mʉjaare to baiato ĩi to bairije yʉ ĩi uca joo. Caroaro nʉcʉbʉgorique mena na anicõato, mʉjaare yʉ ĩi. Apeye uniere tʉgooñarique paiquẽnana mani Ʉpaʉ Dio caroaro cʉ̃ ca-boorijere na áticõato ĩi, mʉjaare yʉ ĩi uca joo. Mʉja matagʉ mee to bairijere mʉjaare yʉ ĩi uca joo.
1CO.7.36	Ape wame tunu: Jicãʉ ucʉ̃ cʉ̃ maco cabʉcʉo cõ ca-ano tʉjʉʉ, “Ca-manapʉ cʉtipao ãmo,” cʉ̃ ca-ĩi tʉgooñaata cõ manapʉ cʉticõato. Caroorije me ãa cõ ca-manapʉcʉto. 
1CO.7.37	Apeĩ maca, “Yʉ maco ca-manapʉ cʉtiquetipao ãmo,” ca-ĩi ucʉ̃ maca cʉ̃ ca-boori wame átigʉ oco bairo ĩimi: “Yʉ maco ca-manapʉ cʉtiquetipao ãmo.” To bairi ñuubʉja caʉmʉre cõre cʉ̃ ca-jooquẽto quenare. 
1CO.7.38	To bairi cʉ̃ macore, “Manapʉ cʉtiya,” ca-ĩi ucʉ̃ caroaro ácʉmi. Apeĩ cʉ̃ macore ca-manapʉcʉti rotiquẽcʉ maca netobʉjaro caroaro ácʉmi.
1CO.7.39	Jicão ca-manapʉcʉco ũcõ cõ manapʉ cʉ̃ ca-catíri rʉmʉri cõo cʉ̃ mena cõ anicõato. Cʉ̃ ca-riaro bero apeĩ tunu noo ca-boʉ cõ ca-manapʉcʉto ñuubʉja. Jesucristore ca-apiʉjaʉ ucʉ̃ jetore ca-manapʉ cʉtipe ãa paro. 
1CO.7.40	Manapʉ cʉtinemoquẽco maca netobʉjaro wariñuubomo, yʉ ĩi tʉgooña. Dio Espíritu Santo to bairo yʉ ca-tʉgooñaro ácʉmi, yʉ ĩi maji.
1CO.8.1	Yucʉacã mʉjaare yʉ buiogʉ waibʉcʉ rii aperã Dio ca-aniquẽnarena na ca-jeni bʉgariquere. “Tie waibʉcʉ riire mani ca-ʉgaro mani ʉta miji wẽerire rooye tuuquẽto,” mani ĩi maji. To bairo majibana quena, “Caroaro tiere ca-majii yʉ ãa,” ĩi tʉgooñarã, “Aperã netoro yʉ jeto ca-maji netoʉ yʉ ãa,” ca-ĩi tʉgooña neto nʉcarã mani aniborã. Aperãre na mairã maca netobʉjaro Diore na ca-nʉcʉbʉgoro mani áa. 
1CO.8.2	Nii, “Ti uniere caroaro ca-majii yʉ ãa,” ca-ĩi ucʉ̃ jocʉna ĩiboʉmi. Ñe uniere majiquẽcʉmi. Dope bairo cá-átipe ãa, ĩi majiquẽcʉmi cʉ̃ ucʉ̃. 
1CO.8.3	Dio yaʉ, Diore ca-maii ucʉ̃ macare cʉ̃ tʉjʉ wariñuumi Dio.
1CO.8.4	Dio ca-aniquẽnarena weericarãre waibʉcʉ rii na ca-jeni bʉgarique na ca-ʉgarijere cariapena mʉjaare yʉ ĩi. Na weericarã ñe uno wapa maama. Dio jicãʉna ãmi ca-ani majuʉ. 
1CO.8.5	Aperã maca camaja oco bairo ĩima: “Capaarã ãnama mani ca-jeni nʉcʉbʉgoparã. Ʉmʉrecoopʉ ati yepapʉ quenare capaarã ãnama,” ĩima. 
1CO.8.6	To bairije na ca-ĩibato quena, “Jicãʉna ãmi Dio,” mani ĩi maji mani maca. Mani Pacʉ ca-ãcʉ̃ ãmi. Nipetirijere cá-átacʉ ãmi. Cʉ̃ ca-boorijere cá-átiparã mani ãa. To bairi mani Ʉpaʉ jicãʉna ãmi Jesucristo. Cʉ̃ jʉgori nipetirije ca-anie anicõa. Mani quenare mani cá-ájupi, yʉ yarã na ãmaro ĩi.
1CO.8.7	To bairo to ca-anibato quena Jesúre ca-apiʉjarã jicãarã, “Weericarã ñe unie maama,” caroaro ĩi majiquẽema. Tirʉmʉpʉ na quena Dio ca-aniquẽna weericarãre ca-nʉcʉbʉgorã ca-anibajupa. To bairi yucʉ quenare waibʉcʉ riire Dio ca-aniquẽnare aperã na ca-jeni bʉgariquere na ca-ʉgaata, “Caroorije mani áa,” ĩima. “Weericarã ñe unie maama,” caroaro ĩi tʉgooña ocabʉtiquetibana jʉtiritirãma tiere na ca-ʉgaata. 
1CO.8.8	Oco bairo ãa: “Tiere mani ca-ʉgaata netobʉjaro caroarã mani anigarã,” ĩi majiña maa. “Tiere ʉgaquetiri netobʉjaro caroarã mani anigarã,” ti wame quena ĩi majiña maa. Mani ca-ʉgarije unie jʉgori, “Caroarã ãma,” mani ĩiquẽemi Dio. 
1CO.8.9	To bairo to ca-anibato quena ape paʉra noo mʉja ca-booro waibʉcʉ riire ʉgarã apeĩ, “Weericarã ñe unie maama,” caroaro ca-ĩi tʉgooña ocabʉtiquẽcʉ ucʉ̃re caroorije cʉ̃ cá-áto mʉja átiborã. 
1CO.8.10	To bairi mʉjaa, “Weericarã ñe unie maama,” ca-ĩi majirã aniri waibʉcʉ rii weericarãre na ca-jeni bʉgari paʉpʉ mʉja ʉgaborã. Topʉ tiere mʉja ca-ʉgaro tʉjʉboʉmi apeĩ, “Weericarã ñe unie maama,” ca-ĩi tʉgooña ocabʉtiquẽcʉ maca. To bairo mʉja ca-ʉgaro tʉjʉʉ, “Baiyupa yʉ quena yʉ ʉgagʉ,” ĩiboʉmi. To bairo ʉgaʉ, “Caroorije átaje ãa,” cʉ̃ ca-ĩrije to ca-anibato quena to bairo cʉ̃ cá-áti rooye tuaro mʉja átiborã. 
1CO.8.11+1CO.8.12	Mʉja maca, “Rooro átaje me ãa tiere mani ca-ʉgaro,” mʉja ca-ĩrije jʉgori apeĩ tiere caroaro ca-ĩi tʉgooña ocabʉtiquẽcʉ cʉ̃ ca-tʉgooña rooye tuaro mʉja átiborã. To bairi cʉ̃ maca tiere ʉgaʉ, “Caroorije yʉ áa,” ĩi tʉgooña jʉtiritiboʉmi. To bairi mʉja maca ca-bai buicʉna mʉja aniborã. Cʉ̃ quenare ca-bai yajibojajupi Cristo. To bairi apeĩ Jesucristore ca-apiʉjaʉ cʉ̃ ca-rooye tuaro cá-ácʉ ucʉ̃ Jesucristopʉre rooro ácʉmi. 
1CO.8.13	To bairi waibʉcʉ rii mani ca-ʉgarije jʉgori apeĩ mani yaʉ Jesucristore ca-apiʉjaʉ caroaro Jesú yere ca-tʉgooña ocabʉtiquẽcʉ rooro cʉ̃ cá-áto mani átiborã. To bairo to ca-baiata waibʉcʉ rii Dio ca-aniquẽnare na ca-jeni bʉgarijere yʉ ʉgaqueti majuucõagʉ.
1CO.9.1	Yʉa apeĩ cʉ̃ paabojari majocʉ yʉ aniquẽe. Jesucristo cʉ̃ ca-queti buio joo rotiricʉ maca, apóstol yʉ ãa. Mani Ʉpaʉ Jesucristore ca-tʉjʉricʉ yʉ ãa yʉ quena. Mani Ʉpaʉ Jesú ye quetire yʉ ca-buioro mʉja ca-apiʉja jʉgowʉ. To bairi, “Pablo Jesú cʉ̃ ca-queti buio joo rotiricʉ majuuna ãmi,” yʉre mʉja ĩi maji. 
1CO.9.2	Jicãarã, “Jesú cʉ̃ ca-queti buio joo rotiricʉ aniquẽcʉmi,” yʉre ĩirãma. Mʉja maca to bairo yʉre ĩiquẽja. Jesú ye quetire yʉ ca-buioro mʉja ca-apiʉja jʉgorique tʉgooñari, “Cʉ̃na ãmi Jesú cʉ̃ ca-queti buio joo rotiricʉ majuu,” yʉre mʉja ĩi maji.
1CO.9.3	“Pablo Jesú cʉ̃ ca-queti buio joo rotiricʉ aniquẽcʉmi,” ca-ĩirã unare oco bairo na yʉ ĩigʉ: 
1CO.9.4	Yʉ Jesucristo yaʉ apóstol yʉ ca-ano ʉgarique yʉre na ca-nuuro, etirique yʉre na ca-tĩaro cariape yʉre átinemonucuma yʉre ca-apirã maca. Nare yʉ ca-buiorijere ca-wapayerãre bairona áama. 
1CO.9.5	Apeye tunu, aperã apóstol maja, mani Ʉpaʉ Jesú bairã quena, Jesúre ca-nʉcʉbʉgorãre nʉmocʉti, na mena ne aánucuma. Yʉ quena na cá-átore bairona cãromiore yʉ neeboʉ. 
1CO.9.6	¿Dope bairo mʉja tʉgooñatí? “Pablo, Bernabé Jesú ye quetire ca-buiorã na jeto na majuuna ca-paa wapata ʉgaparã ãma,” ¿mʉja ĩi tʉgooñatí? 
1CO.9.7	Uwamaʉ cʉ̃ majuuna cʉ̃ ca-ʉgapere wapayequẽcʉmi cʉ̃ ʉpaʉ cʉ̃ ca-rotiro ácʉ. Cʉ̃ ʉpaʉ maca cʉ̃ nuʉmi. Apeye tunu: Wejere ca-otei cʉ̃ ca-oterije ca-ricacʉtopʉ ʉgaqueti átiquẽcʉmi. Wecʉare ca-cʉgoʉ quena na õpecõa etiqueticõa átiquẽcʉmi. Na ʉpaʉ aniri cʉ̃ ye riape ãa cʉ̃ ca-etipe. 
1CO.9.8+1CO.9.9	“Camajocʉ ucʉ̃ cʉ̃ majuuna cʉ̃ ca-tʉgooñarije jetore buioʉmi,” yʉre ĩiquẽja. Dio ye queti ucarica pũuripʉ oco bairo Moisé cʉ̃ ca-ĩi ucarique ãa: “Wecʉ trigore ca-wãiaʉ ca-tu amojoreire cʉ̃ quena tiere ʉgaato ĩirã, cʉ̃ rijerore ca-jia bipequetipe ãa.” Tiere ĩi wecʉa jetore ca-ĩiquẽjupi Dio. 
1CO.9.10	Tiere ĩi buioʉ jã ca-baipere buio jʉgoyeyei ca-ĩiñupi Dio. To bairi wejere yejea oteri majocʉ cʉ̃ ye paarique wapa cʉ̃ ca-joope ãa. To bairona ca-ricacʉtopʉ jeeri majocʉ quenare cʉ̃ ca-wapayepe ãa. “Ca-ricacʉtopʉ yʉ quenare joogarãma,” ĩi tʉgooña wariñuuri paʉmi. 
1CO.9.11	To bairi mʉja tʉpʉ Jesú ye quetire buiori ca-oterãre bairona jã ca-baiwʉ. Yucʉra apeye unie, ʉgarique, jã ca-boorije quenare jãare mʉja ca-jooro jã ca-buiorique ca-wapayerãre bairo mʉja cá-áto ñuubʉjaro. 
1CO.9.12	Aperã mʉja tʉpʉ ca-buio teñarã ejarãre to bairona mʉja joorã na ca-boorijere.
1CO.9.12	To bairi jã quenare jã ca-boorijere jãare mʉja ca-jooro netoro ñuubʉjaro. To bairi na netoro ca-jeniboparã jã ãa, Jesú ye quetire mʉjaare ca-buio jʉgoricarã aniri. Jã ca-ʉgape, jã ca-boorijere, “Jã jooya,” ĩigabana quena jã ĩiquetinucu. Ricati jãare to ca-bairo jã nʉcacõanucu, mʉjaare jeniquẽnana. Mʉjaare patowãcooquẽnana Jesucristo ye quetire buiogarã to bairo jã áa. Nare jã ca-patowãcooata apiquetiborãma ĩirã to bairo jã áa. 
1CO.9.13	Dio wii macajere cá-ána sacerdote maja quena ʉganucuma waibʉcʉ rii camaja ti wiipʉre na ca-jee atájere. Waibʉcʉrãre na ca-jĩa joe buje mʉgoropʉ tie waibʉcʉ riire ʉganucuma. 
1CO.9.14	Tiere bairona Jesú ye quetire ca-buiorã quenare na ca-jooparã ãma nare ca-apirã maca. “Nare na ca-buiorijere ca-wapayerãre bairo na cá-átipe ãa,” ca-ĩiñupi mani Ʉpaʉ Jesú. 
1CO.9.15	To bairo Jesú cʉ̃ ca-ĩrije to ca-anibato quena yʉ maca, “Yʉ jooya,” yʉ ĩiquetinucu. Yucʉ quenare mʉjaare, “Yʉre jooya,” ĩi mee to bairo mʉjaare yʉ uca joo. Mʉjaare jeniquẽcʉ ñigo mena yʉ riacoaboʉ, “Jesú ye quetire buioʉ wapata ʉga teñanucumi Pablo,” aperã yʉre na ĩi majiqueticõato ĩi.
1CO.9.16	“Jesucristo ye quetire ca-buioʉ yʉ ãa, to bairi aperã netoro ca-ani majuʉ yʉ ãa,” yʉ ĩiquetinucu. Yʉ ye paarique ãa, Dio yʉre cʉ̃ ca-cũrica wame. Yʉ ca-buioquẽpata rooro yʉre baiboro. 
1CO.9.17	Yʉ majuuna buio wapatagʉ Jesú ye quetire yʉ ca-buioata yʉ wapa jeniboʉ. Dio yʉre cʉ̃ ca-buio rotiro maca buioʉ yʉre cʉ̃ cá-áti rotirije jeto yʉ áa. 
1CO.9.18	Wapa jeniquẽcʉna Jesú ye quetire yʉ buiocõa ani wariñuunucu. Cariape yʉ ca-boori wame yʉre mʉja ca-joobope to ca-anibato quena mʉjaare yʉ jeniquẽe. To bairi yʉ ca-buio ani wariñuunucurije maca yʉ ca-wapatarije ãa.
1CO.9.19	Jicãʉ camajocʉ ucʉ̃ maca, “Wapa manona tutuaro paaya Jesú ye quetire buionucuʉ,” yʉ ĩiquẽema. To bairo na ca-ĩiquẽcʉ anibacʉ quena wapa jeniquẽcʉna tutuaro yʉ paa, Jesú ye quetire buioʉ. To bairo buio teñaʉ camaja nipetirã na ca-paabojaʉre bairo yʉ bainucu, capaarã majuu Jesú ye quetire na apiʉjaato ĩi. 
1CO.9.20	To bairi judío maja na ca-anopʉ na cá-áti aninucurijere bairo yʉ átinucu, Jesucristo ye quetire yʉ ca-buioro na api nʉcʉbʉgoato ĩi. To bairi Moisé cʉ̃ cá-áti rotiriquere na cá-átinucurore bairo yʉ átinucu yʉ quena na tʉpʉ ãcʉ̃. Tiere Moisé ya wame Dio yʉre cʉ̃ ca-rotiquẽtie to ca-anibato quena tiere yʉ átinucu na tʉpʉ ãcʉ̃, Jesú ye quetire yʉ ca-buioro na api nʉcʉbʉgoato ĩi. Na cá-áti aniere bairo yʉ cá-átiquẽpata yʉ apigaquetiborãma. 
1CO.9.21	Aperã maca judío maja ca-aniquẽna, Moisé cʉ̃ ca-rotiriquere ca-majiquẽna tʉpʉ ãcʉ̃ na cá-áti aniere bairo yʉ ãnaje cʉtinucu. Judío majare Moisépʉre Dio cʉ̃ ca-cũriquere ca-majiquẽcʉre bairo yʉ bainucu yʉ quena na tʉpʉ ãcʉ̃, na quena Jesú ye quetire yʉ ca-buioro yʉre na api nʉcʉbʉgoato ĩi. Dio cʉ̃ ca-rotirijere cá-áti netoo nʉcaʉ yʉ ãa, yʉ ĩiquẽe. Cristo cʉ̃ ca-rotiriquere átinucuʉ Dio cʉ̃ ca-boorije majuure cá-ácʉ yʉ ãa. 
1CO.9.22	Diore ca-tʉgooña ocabʉtiquẽna mena ãcʉ̃ nare bairo yʉ ãnaje cʉtinucu, na quena Jesú ye quetire yʉ ca-buioro na apiato ĩi. Ricati yʉ ca-bairo tʉjʉrã yʉre api nʉcʉbʉgoquetiborãma. To canacã paʉ macana na cá-áti aniere bairo yʉ áti aninucu, Jesú ye quetire yʉ ca-buioro jicãarã noo ca-boorã na apiʉjaato ĩi. 
1CO.9.23	To bairo yʉ átinucu aperã Jesú ye quetire yʉ ca-buioro na apiato ĩi. To bairo camaja capaarã tie caroa quetire na ca-apiʉjaro tʉjʉʉ yʉ ani wariñuugʉ. Tie yʉ ca-wapatarijere bairo ãno bai.
1CO.9.24	Atʉri maja nipetirã atʉ ocabʉti netogabana quena jicãʉna ãmi aperãre ca-atʉ netopaʉ. To bairo nare cʉ̃ ca-atʉ netoro tʉjʉrã atʉrique ʉparã apeye uniere cʉ̃ joorãma aperãre cʉ̃ ca-atʉ ocabʉti netorije wapa. To bairo cʉ̃ ca-atʉ ocabʉtirijere bairona Dio mʉjaare cʉ̃ cá-áti rotirijere ocabʉtirique mena caroaro ája. Caroaro mʉjaare cʉ̃ cá-áti rotirijere mʉja cá-átie wapa mʉjaare cʉ̃ ca-jooparore bairo ĩirã áti ocabʉtiya. 
1CO.9.25	Atʉri maja na ca-atʉparo jʉgoye tutuaro majuu atʉ buema yoaro. Popiye cʉtiere na ca-bairije nʉca ocabʉtima, aperãre atʉ netogarã. Ca-atʉri maja ʉparã ca-atʉ netoʉre cʉ̃ jooma pũu mena na ca-juarica betore cʉ̃ rʉpoa cʉ̃ ca-pejaparo. To bairi ti beto yoaro mee boa. Yoaro mee to ca-boabato quena ti betore pejagarã seeto nʉca ocabʉtima atʉri maja. Mani maca Dio cʉ̃ ca-joorije ca-petiquẽtiere cʉgogarã seeto ocabʉtirique mena cʉ̃ ca-boorijere cá-átipe ãa. 
1CO.9.26	To bairi atʉrique ʉparã na ca-rotirore bairo ca-atʉ aápe ãa. Noo na ca-booro ca-atʉ aáquetipe ãa. To bairona yʉ quena yʉre ca-rotii Dio yʉre cʉ̃ cá-áti rotiro yʉ áa. Noo yʉ ca-booro yʉ átiquẽe, ricati maca yʉ átiboʉ ĩi. 
1CO.9.27	To bairi ape wame yʉ majuuna yʉ cá-átigabatiere nʉcari tiere yʉ átiquetinucu. Dio cʉ̃ ca-boorije macare popiye mena yʉ átinucu. Ricati maca yʉ cá-ápata Jesú ye quetire aperãre, “Caroaro ája,” yʉ ca-ĩi buiobato quena yʉ majuuna yʉ ca-ĩirore bairo yʉ átiquetiboʉ. To bairi Dio yʉre cʉ̃ ca-jooboriquere yʉ jooquetiboʉmi yua.
1CO.10.1	Yʉ yarã, ati wamere mʉja majiritiquẽpa. Mani ñicʉ jãa nipetirã bujeri bʉrʉa Dio cʉ̃ ca-joorica bʉrʉare ca-ʉja aájuparã Ejiptopʉ ca-ãnana buti aána. Na nipetirã ria ca-pairi yapʉre ca-peñañuparã, na ca-anipa yepapʉ aágarã. 
1CO.10.2	To bairi Moisé mena ti bujeri bʉrʉare ʉjarã, cʉ̃ mena ti yare peñarã Moisére ca-ʉjarã ca-baiyuparã. 
1CO.10.3	Na nipetirã Dio cʉ̃ ca-joorique ʉmʉrecóo macaje maná ca-wame cʉtiere ca-ʉgayuparã. 
1CO.10.4	To bairi Moisé ʉ̃ta ca-pairicapʉre cʉ̃ ca-paro oco ca-butirijere ca-eti petiyuparã mani ñicʉ jãa. Tie quena Dio cʉ̃ ca-joorique ca-añupe. Tia ʉ̃taa buio majiorica wame ca-añupe. Tie ʉ̃taa Cristona ĩigaro ca-añupe. Cʉ̃na ca-añupʉ nare ca-tĩaʉ, nare ca-nuʉ, nare ca-cotei majuu. Noo na cá-aá teñaropʉ nare ca-tʉjʉ ʉjayupʉ, nare cotei. 
1CO.10.5	To bairo caroaro na cotebacʉ quena, na ca-tʉjʉ wariñuuquẽjupʉ Dio. Jicãarãacã jetore na ca-tʉjʉ wariñuuñupʉ. To bairo nare cʉ̃ ca-tʉjʉ wariñuuquẽtie jʉgori caroori paʉpʉ ca-yucʉ manopʉ ãnaa ca-bai reyuparã.
1CO.10.6	To bairo na ca-bairiquere tʉgooñari mani maji. Caroorije na cá-átigarijere bairo rooro cá-átiqueticõaparã mani ãa, ĩi buio majioro bai. 
1CO.10.7	To bairi aperã na ca-weericarã Dio ca-aniquẽnare áti nʉcʉbʉgoqueticõaña mʉjaa. To bairona cá-ájuparã mani ñicʉ jãa jicãarã. Dio ye queti ucarica pũuripʉ wecʉ na ca-wericʉre na cá-áti nʉcʉbʉgoriquere oco bairo ĩi ucarique ãa: “To macana ʉga, eti, ca-baiwã. Yaparo boje rʉmʉ na ca-wericʉrena cʉ̃ cá-áti jʉgowã,” ĩi ucarique ãa. 
1CO.10.8	To bairi rooro átiri jicãarã mani ñicʉ jãa noo na ca-booro cá-áti epeyuparã. To bairo na cá-átie wapa jicã rʉmʉna ca-bai yajiyuparã veintitrés mil canacãʉ majuu camaja. To bairi to bairo na cá-átatore bairo cá-átiquetipe ãa. 
1CO.10.9	To bairi, “Caroorije mani cá-átibato quena mani popiyeyequetigʉmi mani Ʉpaʉ Dio,” ca-ĩi tʉgooñaqueticõape ãa. To bairona Diore ca-ĩi tʉgooñabajuparã to macana. To bairo tʉgooñabana aña Dio cʉ̃ ca-jooricarãre ca-baque jĩa ecooyuparã. 
1CO.10.10	Ape wame quena: To macana jicãarã Diore ca-wada paiyuparã, “Ñuuquẽto majuu áami Dio,” ĩirã. Dio cʉ̃ ca-cũricarã quenare ca-wada paiyuparã. To bairo cʉ̃re na ca-wada pairije wapa Dio tʉ macacʉ ángel na ca-reeyupʉ to bairo ca-wada pairãre yua.
1CO.10.11	To bairije mani ñicʉ jãare ca-baiyupe. Tie Dio ye queti ucarica pũuropʉ ucarique ca-añupa, mani quena ati ʉmʉrecóo ca-ani tʉjari paʉ macana na cá-átiñaricarore bairo na átiqueticõato ĩiro. Caroa macare mani cá-áti majiparore bairo ĩiro ucarique ca-añupa. 
1CO.10.12	To bairi, “Mani ñicʉ jãa caroorije na cá-átajere bairo yʉ átiquẽe, caroa jetore yʉ átinucu,” ca-ĩi tʉgooñaʉ ucʉ̃ caroaro ca-tʉgooña maja catípaʉ ãmi, yʉ quena nare bairo caroorije yʉ átire ĩi. 
1CO.10.13	Ape paʉ mani majuuna caroorije átigarã mani baiborã. O ape paʉ Sataná caroori wamere, “Ája,” manire ĩi wadajãboʉmi. Mani jetore to bairo mee bai. Aperã nipetirã quenare to bairona bai. Dio maca yʉ átigʉ cʉ̃ ca-ĩrique átiqueticõa átiquetigʉmi. To bairi rooro mani cá-átigaro na nʉcacõato ĩi, mani átinemogʉmi Dio. Mani ca-nʉca ocabʉtiquẽto tʉgooña ocabʉtiriquere manire joogʉmi Dio. Mani ca-netoro átigʉmi.
1CO.10.14	To bairi yʉ yarã yʉ ca-mairã weericarãre Diore ca-apiʉjaquẽna na ca-nʉcʉbʉgo ñuu buerijere átigateecõaña. 
1CO.10.15	Ca-tʉgooña maja catírã mʉja ãnaa. To bairi, “Cariape ĩimi Pablo,” yʉre mʉja ĩi tʉgooña majirã. 
1CO.10.16	Comunión macaje ʉje ocore etigarã jʉgoye Diore mani jeni nʉcʉbʉgonucu. Cʉ̃ jeni nʉcʉbʉgo, tiere etirã jicãro mena, “Jesucristo cʉ̃ ca-rií yajibojaricarã mani ãa,” ĩirã mani áa. Comunión, bocarique macaje, pan rupaare ʉgarã, cʉ̃ rupaʉ mena manire cʉ̃ ca-bai yajibojarique jʉgori cʉ̃ mena macana mani ãa ĩirã mani áa. 
1CO.10.17	To bairi Jesú mena macana capaarã anibana quena jicã pan jetorena mani ʉga. To bairi jicã poa macana mani ãa, jicã rupaʉre bairona.
1CO.10.18	Israel macana Diore nʉcʉbʉgori waibʉcʉrã na ca-joe buje mʉgonucurijere tʉgooñaña. Tie riire ʉganucuma. Tiere jicãro mena ca-ʉgarã, “Jicã poa, Dio ya poa macana mani ãa,” ĩirãma. 
1CO.10.19	To bairo mʉjaare ĩi buioʉ, weericarã aperã na cá-áti nʉcʉbʉgorã ca-ani majuurã ãma, yʉ ĩiquẽe. Waibʉcʉ rii weericarãre na ca-ñuu buerique quena apeye netoro ca-anie ãa, yʉ ĩiquẽe. 
1CO.10.20	Oco bairo ãa: Diore ca-nʉcʉbʉgoquẽna weericarãre waibʉcʉrã na ca-jĩa ñuu buerã wãtiarena áti nʉcʉbʉgorã áama. Diore áti nʉcʉbʉgorã átiquẽema. Wãtiare aperã nare mʉja cá-áti nʉcʉbʉgonemoro yʉ booqueti majuucõa. 
1CO.10.21	Comunión macaje etirique mani Ʉpaʉ Jesú ye ãa. Pan quena cʉ̃ ye ãa. Aperã na ca-weericarãre na ca-jeni nʉcʉbʉgo etirije maca, waibʉcʉ rii na ca-jeni nʉcʉbʉgo ʉgarije quena, Sataná yarã wãtia ye ãa. To bairi Jesú yere mani ca-ʉgaata Sataná yere mani ʉga majiquẽe. To bairona Sataná ye macare mani ca-ʉgaata mani Ʉpaʉ Jesú yere mani ʉga majiquẽe. 
1CO.10.22	Sataná yere mani cá-ápata mani Ʉpaʉ Dio maca manire cʉ̃ ca-punijiniro mani átiborã. Manire punijiniri manire cʉ̃ ca-popiyeyequẽto mani áti ocabʉti majiquetiborã, cʉ̃ netoro ca-ocabʉtirã aniquetibana.
1CO.10.23	Camaja jicãarã oco bairo ĩirãma: “Noo mani ca-booro mani áti maji. Ñe unie áti rotiquetaje maa.” To bairona ãa bairo pʉa. To bairo to ca-anibato quena jicã wameri mani cá-ápata caroaro mani baiquetigarã. Noo mani ca-booro mani cá-ápata aperã quena Diore netoro na ca-apiʉjaro mani átiquetiborã. 
1CO.10.24	To bairi aperã macare caroaro na ca-baiparore bairo nare cá-átinemope ãa. Mani majuuna mani ye jetore ca-tʉgooñaqueticõape ãa. 
1CO.10.25	Maca recomacapʉ ʉgarique na ca-wapayenucuri paʉ noo mʉja ca-booro wapaye ʉgaya. Rooro mani tʉgooñare ĩirã, ¿weericarã na ca-jĩa ñuu buerique to ãtí? na jeniñaquẽnana wapaye ʉgaya. 
1CO.10.26	Oco bairo ĩi ucarique ãa: “Ati yepa, ati yepapʉ ca-anie quena nipetiro Dio ye jeto ãa.” To bairi, “¿Weericarã ye to ãtí?” na ĩi jeniñaquẽja.
1CO.10.27	Apeĩ Jesúre ca-api nʉcʉbʉgoquẽcʉ ucʉ̃, cʉ̃ tʉpʉ mʉjaare cʉ̃ ca-ʉga rotiro, “Jaʉ,” ĩiña. Cʉ̃ tʉpʉ ʉgarã nipetiro mʉjaare cʉ̃ ca-nuurijere ʉgaya. Rooro mani tʉgooñare ĩirã, “¿Atie weericarãre na ca-jeni bʉgarique to ãtí?” cʉ̃ ĩi jeniñaquẽja. 
1CO.10.28	Topʉ mʉja ca-ano apeĩ Jesúre ca-apiʉjaʉ ucʉ̃ maca, “Atie rií weericarãre na ca-jeni bʉgarique ãa,” mʉjaare cʉ̃ ca-ĩi buioata, tiere ʉgaquẽja. “Ani yʉ yaʉ rooro tʉgooñaremi,” ĩirã ʉgaquẽja. 
1CO.10.29	Mʉja ca-tʉgooñaquẽtie to ca-anibato quena apeĩ maca, “Ʉga rotiquetajere ʉgama,” mʉja ĩi tʉgooñaboʉmi tiere mʉja ca-ʉgaata. To bairi cʉ̃ jʉgori ĩirã ʉgaquẽja. Apeĩ oco bairo ĩiboʉmi: “Nope ĩi apeĩ cʉ̃ ca-tʉgooñarije jʉgori yʉ cá-átigarijere yʉ wajoabojaquẽcʉ.” 
1CO.10.30	Noo yʉ ca-ʉgagarijere Diore, “Caroaro yʉre mʉ jooyupa,” yʉ ca-ĩibato quena, “¿Nope ĩi apeĩ yʉ ca-ʉgarijerena yʉre cʉ̃ wada paití?” ĩiboʉmi apeĩ. 
1CO.10.31	Oco bairo ãa: Mʉja ca-etigari wame, mʉja ca-ʉgagari wame, nipetiro mʉja cá-átigarije quenare, “¿Ati wame yʉ cá-ápata aperã Diore caroaro na ca-tʉgooña nʉcʉbʉgoro nare yʉ átibocʉtí?” ĩi tʉgooñaña. 
1CO.10.32	Mʉja cá-átie jʉgori aperã rooro mʉjaare na ca-tʉgooñaro átiquẽja. Judío maja, aperã judío maja ca-aniquẽna Jesúre ca-apiʉjarã ca-ani poa macana, noo ca-boorã una ricati na ca-tʉgooñaro na átiquẽja. 
1CO.10.33	To bairi yʉ maca aperã nipetirã caroaro Jesú ye quetire na ca-tʉgooñaro yʉ áti ãnaje cʉtinucu yʉa. Camaja capaarã Jesúre na ca-nʉcʉbʉgoro boʉ yʉ átinucugʉ na ca-tʉjoorijere. Yʉ majuuna caroaro yʉ baigʉ ĩri mee yʉ áti ãnaje cʉtinucu. Aperã maca caroaro na baiato ĩi, caroorã ya paʉpʉ na cá-aábopere nare Dio cʉ̃ netooato ĩi, yʉ áti ãnaje cʉtinucu.
1CO.11.1	To bairi yʉ cá-átore bairo áti ʉjaya mʉja quena, Jesucristore yʉ cá-áti ʉjarore bairona.
1CO.11.2	Yʉ wariñuu yʉre mʉja ca-tʉgooña ʉjarijere queti apii. Mʉjaare yʉ ca-buioriquere mʉja cá-átinucurije quenare queti apiri yʉ wariñuu. 
1CO.11.3	Ape wame caroaro mʉja ca-majiro yʉ boo. Cãromia na manapʉare cá-áti nʉcʉbʉgoparã ãma. Caʉmʉa maca tunu Cristore cá-áti nʉcʉbʉgoparã ãma. Cristo maca tunu mani Pacʉ Diore cá-áti nʉcʉbʉgoʉ ãmi. 
1CO.11.4	To bairije iñoori ni ucʉ̃ caʉmʉ Diore jeni nʉcʉbʉgogʉ o Dio ye quetire buiogʉ cʉ̃ rʉpoa pejaricarore ca-tu weepe ãa. Cʉ̃ ca-tu weequẽpata cʉ̃re ca-rotii Cristore ca-nʉcʉbʉgoquẽcʉre bairona baiimi. 
1CO.11.5	Dico ũcõ cãromio maca Diore jeni nʉcʉbʉgogo o cʉ̃ ye quetire buiogo cõ rʉpoare jutiiro ajerore ca-jia tu peope ãa. Cõ ca-jia tuquẽpata cõ manapʉre ca-nʉcʉbʉgoquẽcore bairona baiomo. Cõ poare jua ree peocõaricore bairona baiomo cõ ca-jia tuquẽpata. 
1CO.11.6	Ti ajerore jia turi cõ manapʉre cõ ca-nʉcʉbʉgorijere iñoo áamo. To bairi ti ajerore cõ ca-jia tugaquẽpata, cõ poare ca-jua ree peocõape ãa. 
1CO.11.7	Caʉmʉa maca na rʉpoa pejariquere ca-tu weepe ãa. To bairo tu weeri, “Dio yʉ Ʉpaʉ ãmi,” cʉ̃ ca-ĩrijere iñoomi. Caʉmʉ quena Dio ẽorobʉja ca-rotii ãmi. Cãromio maca, “Yʉ manapʉ yʉ ʉpaʉ ãmi,” ĩo, cõ rʉpoa jutiire ca-jia tupe ãa. 
1CO.11.8	Nemoopʉre caʉmʉre cá-ájupi Dio. Cʉ̃re átiri bero cãromio macare caʉmʉ ya õwaro mena cõ cá-ájupi. Dio cãromio õwaro mena cá-átiquẽjupi caʉmʉre. To bairi caʉmʉ maca cãromiore ca-jʉgo ãcʉ̃ ãmi. 
1CO.11.9	Caʉmʉre cá-átinemopao anigomo ĩi cõ cá-ájupi Dio cãromiore. Caʉmʉ maca cãromiore cá-átinemopaʉ anigʉmi ĩi mee cá-ájupi Dio. 
1CO.11.10	To bairi cãromio cõ rʉpoapʉ jutiiro ajerore ca-jia tu peope ãa, Diore áti nʉcʉbʉgorã mʉja ca-neñapori wiipʉ ãcõ, “Yʉ manapʉre ca-nʉcʉbʉgoo yʉ ãa,” cõ ca-ĩrijere iñoo. To bairo cõ cá-áto Dio tʉ macana ángel maja quena cõ tʉjʉ wariñuugarãma. 
1CO.11.11	To bairo to ca-anibato quena cãromio cõ ca-mamata ani majiquetiboʉmi caʉmʉ. Cãromio quena caʉmʉ cʉ̃ ca-mamata ani majiquetibomo. To bairona na ca-anipere ca-cũuñupi Dio camajare. 
1CO.11.12	Cariapena ãa. Cãromiore cá-ájupi Dio caʉmʉ ya õwaro mena. To bairi cãromiopʉre buiami caʉmʉ. Cãromia, caʉmʉa quena Dio cʉ̃ cá-átana jeto ãma. Nipetirije ca-aniere cá-ájupi Dio.
1CO.11.13	Dico ũcõ cãromio cõ rʉpoa jutiiro ajero jia tu peoquetibaco quena Diore cõ ca-jeni nʉcʉbʉgoro, “Ñuubʉja,” ¿mʉja ĩi tʉgooñatí? Ñuuquẽto. 
1CO.11.14	Nipetiropʉ macana na cá-átinucurijere tʉjʉrã mani maji. Jicãʉ caʉmʉ ca-poa ñapo yoaʉ cʉ̃ ca-ãmata boboobʉja. 
1CO.11.15	Cãromio maca ca-poa ñapo yoao cõ ca-ano, “Caroaro tʉjoobʉja,” cõ ĩima camaja. Ca-poa maniare bairo cõ rʉpoa to aniqueticõato ĩiro ca-camotarije ãa cõ poa ñapo. 
1CO.11.16	Nii atiere yʉ ca-buiorije, “To bairo me ãa,” yʉre ca-ĩi wada canamugaʉ ucʉ̃ oco bairo cʉ̃ yʉ ĩi: Apeye jã cá-áti ani wame maa. Aperã ape paʉri Diore cá-áti nʉcʉbʉgorã ca-ani poari macana quenare apeye na cá-áti ani wame maa.
1CO.11.17	Apeye mʉjaare yʉ ca-queti buiogari wame ãa tunu. Caroaro mʉja áa ĩi mee mʉjaare yʉ ĩi uca joo ati wamere. Neñaporã caroarã ani nutuana mʉja baiquẽe. Caroaro mʉja ca-ãnaje cʉtibatie macare rooye tuurã mʉja áa, neñapori. 
1CO.11.18	“Neñaponucurã tʉgooña ricawatinucuma,” yʉ ĩiqueti buioma aperã. Cariapena yʉ ĩi buiorãma, yʉ ĩi tʉgooña. 
1CO.11.19	To bairona mʉja tʉgooña ricawatinucucõagarã. To bairo mʉja ca-bairo ca-ñuuquẽtie to ca-anibato quena mʉja ca-tʉgooña ricawatirije jʉgori, “¿Ni maja maca cariape Jesúre ca-apiʉjarã majuu na ãtí?” ĩi majirique ãa. 
1CO.11.20	To bairi neñapo ʉgarã mʉja ricawati tʉgooñarique jʉgori mani Ʉpaʉ Jesú manire cʉ̃ cá-áti rotiricarore bairo mʉja átiquetinucuñupa. 
1CO.11.21	Mʉja ca-neñapo ʉgari paʉ noo ca-boʉ nemoona ʉga jʉgoʉmi cʉ̃ ca-jee atíere, aperãre na nuu batequẽcʉna. To bairi pairo ʉgaʉ, pairo etii, cumucoacʉmi. Aperã maca ñigo riarãma. 
1CO.11.22	To bairo ána Dio yarã cʉ̃re ca-nʉcʉbʉgori poa macanare rooro mʉja ána. Ca-bopacoorãre bobooro na ca-bairo mʉja ána. To bairi, “Caroaro ána ánama,” mʉjaare yʉ ĩiqueti majuucõa. Mʉja ya wiiripʉ maca mʉja ca-cʉgorijere ca-ʉgaparã mʉja anibapa.
1CO.11.23	Mani Ʉpaʉ Jesú yʉre cʉ̃ ca-buioriquere mʉjaare yʉ ca-buio netowʉ. Oco bairo ãa: Mani Ʉpaʉ Jesúre Judas cʉ̃re cʉ̃ ca-wadajãri ñami majuu pan rupaare ca-neñupʉ. 
1CO.11.24	Ne, Diore, “Caroaro mʉ jooyupa,” cʉ̃ ĩi nʉcʉbʉgo, pan rupaare cape bate jooyupʉ cʉ̃ buerãre. Na bate joori oco bairo na ca-ĩiñupʉ: “Atiere ʉgaya. Yʉ rupaʉ ãa atie pan. Ʉgari, mʉjaare yʉ ca-bai yajibojapere tʉgooñaña.” 
1CO.11.25	Na ca-ʉgaro bero etirica bapa quenare nee, oco bairo na ca-ĩiñupʉ tunu: “Dio, ‘Camaja caroorije na cá-átiere na yʉ majiriobojagʉ,’ ca-ĩi cũuwĩ Dio,” ca-ĩiñupʉ Jesú. “Mʉjaare yʉ ca-rií yajibojape jʉgori jeto majiriomi Dio caroorije mʉja cá-átiere. To canacã niri atiere mʉja ca-etiri paʉ ca-ano cõo mʉjaare yʉ ca-rií yajibojariquere mʉja tʉgooñagarã,” na ca-ĩiñupʉ Jesú cʉ̃ buerãre. 
1CO.11.26	To bairi tie comunión macaje to canacã niri tie pan're ʉgarã ti bapa macajere etirã, mani Ʉpaʉ Jesú manire cʉ̃ ca-bai yajibojariquere mʉja ame majiogarã. Mani Ʉpaʉ Jesú cʉ̃ ca-tunu atíparo jʉgoye to bairo átiri mʉja ame majionucugarã.
1CO.11.27	Ni ucʉ̃ tie comunión macaje mani Ʉpaʉ Jesú ye nʉcʉbʉgorique manona ca-ʉgaʉ ucʉ̃, ca-etii ucʉ̃ ca-bai buicʉcʉ anigʉmi. Mani Ʉpaʉ manire ca-rií yajibojaricʉre ca-nʉcʉbʉgoquẽcʉ ãcʉmi cʉ̃ ucʉ̃. 
1CO.11.28+1CO.11.29	To bairi to canacãʉna comunión macajere ʉgagarã jʉgoye caroaro Jesú cʉ̃ rupaʉ mena manire cʉ̃ ca-bai yajibojariquere ca-tʉgooñape ãa. ¿Cariapena Diore cá-áti nʉcʉbʉgoʉna yʉ ãtí? ca-tʉgooñape ãa. Diore áti nʉcʉbʉgoquetibana quena tie pan're ʉga, ʉje ocore eti, mani cá-ápata mani popiyeyeboʉmi Dio. 
1CO.11.30	To bairo mʉja cá-áti nʉcʉbʉgoquẽtie jʉgori mʉja mena macana capaarã riayecʉti, tutuaqueti mʉja bai. Aperã jicãarã bai yajicoa tʉgama. 
1CO.11.31	Mʉja majuuna comunión ʉgagarã jʉgoye, mʉja cá-átajere mʉja ca-tʉgooña bejeata to bairo mʉja popiyeyequetiboricʉmi Dio. 
1CO.11.32	Mani Ʉpaʉ Dio rooro mani cá-átajere tʉjʉ bejei caroa macare na áparo ĩi manire popiyeyenucumi. To bairo ácʉ aperã ati yepa macana cʉ̃re ca-nʉcʉbʉgoquẽna mena popiyeye reegaquẽcʉ to bairo áami Dio manire.
1CO.11.33	To bairi yʉ yarã, neñapo ʉgarã jicãro mena mani ʉgagarã ĩirã aperãre na yuuya. 
1CO.11.34	Ni ucʉ̃ seeto majuu ca-ñigo riaʉ cʉ̃ ya wiipʉre cʉ̃ ʉgaato. To bairo caroaro mʉja ca-neñapo ʉgaro tʉjʉʉ mʉja popiyeyequetigʉmi Dio. Apeye mʉja tʉpʉ ejaʉ mʉjaare yʉ buio quenoonemogʉ yua.
1CO.12.1	Yʉ yarã, yucʉacã Jesucristore ca-apiʉjarã mani cá-áti majirijere Espíritu Santo manire cʉ̃ ca-joorije mʉjaare yʉ buio majiopa. 
1CO.12.2	Mʉja maji, Jesucristore nʉcʉbʉgogarã jʉgoye weericarãrena mʉja cá-áti nʉcʉbʉgonucuñupa, Dio ca-aniquẽnarena. Aperã unarena na ca-weericarãrena ca-catíquẽnarena noo mʉja ca-boorona mʉja cá-áti nʉcʉbʉgonucuñupa. 
1CO.12.3	To bairi mʉjaare yʉ buio majiopa. Noo jicãʉ mácana Espíritu Santo jʉgori, “Jesúre rooro to baiato,” ĩi majiquẽcʉmi. To bairo ca-ĩi cʉ̃ ca-ãmata Espíritu Santo cʉ̃ ca-jʉgo ĩiquẽto ĩicõaʉmi. “Jesucristo mani Ʉpaʉ jicãʉna ãmi,” ca-ĩi ucʉ̃ maca Espíritu Santo cʉ̃ ca-jʉgo ĩirona ĩi ácʉmi.
1CO.12.4	To bairi Espíritu Santo jicãʉna anibacʉ quena ricati jeto mani cá-áti majipere manire joomi. 
1CO.12.5	To bairi ricati wameri jeto ca-ame átinemorã anibana quena mani Ʉpaʉ Jesucristo jicãʉna cʉ̃ ca-rotirije jetorena cá-ána mani ãa. 
1CO.12.6	To bairi cʉ̃ ca-rotirijere ána ricati jeto mani átinucu. Ricati jeto cá-átinucurã mani ca-anibato quena Dio jicãʉna ãmi nipetirã mani cá-átipere caroaro manire cá-áti majioʉ. 
1CO.12.7	Jesucristore ca-apiʉjarã nipetirãre manire joomi Dio cʉ̃ Espíritu Santore. To bairi cʉ̃ Espíritu Santo mani cá-átipa wameri mani áti majiomi, mani ca-ame átinemoparore bairo. 
1CO.12.8	Oco bairo ãa: Dio Espíritu Santo jicãarãre caroaro Dio yere na ca-buio majiro ácʉmi. Aperã tunu to bairona Dio cʉ̃ ca-anie ca-majiriorije aperãre na buio majiato ĩi na ca-buio majipere na joʉmi Espíritu Santo. 
1CO.12.9	Aperã tunu, “Ape wame manire átibojagʉmi Dio,” seeto na ca-ĩi tʉgooña ocabʉtiro na ácʉmi Espíritu Santo. Aperã quenare ca-riaye cʉnare na ca-netoo catío majiro ácʉmi. 
1CO.12.10	Aperãre Dio cʉ̃ ca-tutuarije mena cá-áti majiña maniere na cá-áti iñoo majiro ácʉmi. Aperãre tunu Dio ye quetire aperãre na ca-queti buio neto majiro ácʉmi. “Aperã wãtia na ca-ĩi rotiro wadarãma aperã o Espíritu Santo na cʉ̃ ca-ĩi rotiro wadarãma,” na ca-ĩi beje majipere na joʉmi Espíritu Santo aperãre. Aperãre tunu aperã yere na ca-wada majiro ácʉmi Espíritu Santo ca-jʉgoye na ca-wada majiquetaje to ca-anibato quena. Aperãre tunu, aperã yere ca-apiquetana na ca-anibato quena na ca-api jeeñoo buio neto majiro ácʉmi. 
1CO.12.11	To bairi Espíritu Santo jicãʉna cʉ̃ majuuna mani cá-áti majipere mani joomi. To canacãʉrena ricati wameri jeto mani cá-áti majipa wamerire mani joomi cʉ̃ ca-joogarore bairona.
1CO.12.12	Mani rupaʉ jicã rupaʉ anibato quena capee paʉri ãa. Capee paʉri anibato quena jicã rupaʉna anicõa. To bairona mani bai Jesucristore ca-apiʉjarã. Capaarã anibana quena jicã poa macana mani ãa, jicã rupaʉre bairona, Jesucristore ca-apiʉjarã mani ca-ãmata. Mani nipetirã jicã rupaʉ ani turoricarore bairona mani ãa, jicã poa macana. 
1CO.12.13	Oco bairo mani ãa, cʉ̃re ca-apiʉjarã: Judío maja, aperã judío maja aniquetibana quena, aperãre ca-paabojari maja quena, na majuuna ca-paarique cʉgorã quena, jicãrore bairona Espíritu Santo jicãʉrena ca-cʉgorã mani ãa. To bairi jicã poa macana, cʉ̃ ya poa macana mani ca-anipere mani cá-ájupi Espíritu Santo.
1CO.12.14	To bairona mani rupaʉ jicã rupaʉ anibato quena capee paʉri anicõa. 
1CO.12.15	Mani rʉpo ca-wada majiri rʉpo to ca-ãmata oco bairo ĩiboro: “Wamo mee yʉ ãa. To bairi rupaʉ macaje mee yʉ ãa.” To bairo ĩibato quena rupaʉ macaje aniqueticõa baiquẽe. Rupaʉpʉrena anicõa. 
1CO.12.16	To bairona mani amooro quena to ca-wada majiata oco bairo ĩiboro: “Capea mee yʉ ãa. To bairi rupaʉ macaje mee yʉ ãa.” To bairo ĩibato quena rupaʉ macaje anicõa. 
1CO.12.17	Mani rupaʉ capea jeto to ca-anicõaata dope bairo mani api majiquetiborã. Mani rupaʉ amooro jeto to ca-ãmata dope bairo mani wini majiquetiborã. 
1CO.12.18	Dio mani rupaʉre ácʉ nipetirije mani rupaʉ macajere cʉ̃ ca-boorore bairona cá-ájupi. 
1CO.12.19	Mani rupaʉ jicã wame jeto to ca-ãmata rupaʉ me aniboro. 
1CO.12.20	To bairi jicã rupaʉ anibato quena capee paʉri ãa.
1CO.12.21	Mani capea mani wamore, “Mʉ yʉ booquẽe,” ĩi majiquẽto. Mani rʉpoa quena mani rʉporire, “Yʉ booquẽe,” ĩi majiquẽto. 
1CO.12.22	Mani rupaʉ macaje nipetirijere mani boo. Mani rupaʉpʉre ape paʉ, “Ca-ãni majuuri wame aniquẽto,” mani ca-ĩibato quena mani rupaʉpʉre ca-anipe boo. 
1CO.12.23	“Apeye mani rupaʉ macajere cawatoa macaje ãa,” mani ĩi tʉgooña. To bairo ĩi tʉgooñabana quena caroaro to bauato ĩirã caroaro tiere mani quenoonucu. Mani rupaʉ ape paʉ roori paʉ bau ĩirã tiere caroaro mani yajionucu. 
1CO.12.24	Ape paʉ maca caroaro ca-bauri paʉre mani yajioquetinucu. Dio mani rupaʉre ácʉ nipetiro caroa majuu ca-aniere ca-quenooñupi Dio, mani majuuna jicã paʉ, “Ca-ãni majuurije me ãa,” mani ca-ĩibato quena. Ti paʉ quena ca-ani majuuri wame ãno, Dio cʉ̃ cá-átaje aniri. 
1CO.12.25	Mani rupaʉ jicã rupaʉna ãa. Ricati paʉri me ãa. To bairi mani rupaʉ majuuna ape paʉre ame átinemo. 
1CO.12.26	Mani rupaʉ jicã paʉ ca-tamuorona mani rupaʉ nipetiro tamuo peticoapa. To bairo quena jicã paʉ mani rupaʉ caroaro ca-baiata caroaro jeto bai peticoapa mani rupaʉ.
1CO.12.27	To bairona mani bai Jesucristore ca-apiʉjarã. Capaarã anibana quena jicã rupaʉre bairona mani ãa. Jesucristo yarã aniri cʉ̃ ya poa macana jeto mani ãa. 
1CO.12.28	To bairi rupaʉ macaje Dio cʉ̃ ca-ricawo joorore bairona to canacãʉna Jesucristore ca-apiʉjarãre ricati wameri mani cá-átipere mani ca-jooyupi. Nemoopʉre ca-beje cũu jʉgoyupi Dio apóstol maja, Jesucristo cʉ̃ ca-bue jʉgoricarãre. Na bero cʉ̃ ye quetire buiori maja, na bero tunu Dio yere aperãre bueri majare na ca-cũuñupi Dio. Na bero Dio cʉ̃ ca-tutuarije mena cá-áti majiña maniere áti iñoori majare, na bero ca-riaye cʉnare ca-netoo catío majirãre, na bero aperãre cá-átinemo majirãre, aperãre ca-jʉgo áti majiri majare na ca-cũuñupi Dio. To bairi aperã ca-jʉgoye aperã yere wada majiquetibana quena ca-wada majiparãre na ca-cũuñupi Dio. 
1CO.12.29	To bairi nipetirã apóstol maja, Jesucristo cʉ̃ ca-bue jʉgoricarã aniquẽema. Nipetirã cʉ̃ ye quetire buiori maja aniquẽema. Nipetirã Dio yere aperãre bueri maja aniquẽema. Nipetirã Dio cʉ̃ ca-tutuarije mena cá-áti majiña maniere áti iñoori maja aniquẽema. 
1CO.12.30	Nipetirã ca-riaye cʉnare ca-netoo catío majirã aniquẽema. Nipetirã aperã ye wadariquere wada majiquẽema. Nipetirã aperã na ca-wadarijere api majiquetibana quena ca-buio neto majirã aniquẽema. 
1CO.12.31	Mʉjaare Espíritu Santo mʉjaare cʉ̃ cá-áti majiorijere ca-ani majuurije jetore booya. Yʉ maca atie netoro caroa wame ca-ñuu majuurijere mʉjaare yʉ buiogʉ yua.
1CO.13.1	Ape paʉri macana yere majiquetibana mani wada majiborã. Dio tʉ macana ángel maja ye quenare mani wada majiborã. Tiere wada majibana quena aperãre mani ca-maiquẽpata apeye unie come pãirore ca-pa patowãcoorãre bairona mani aniborã. To bairi mani ca-buiorije wapa maniboro aperãre mani ca-maiquẽpata. 
1CO.13.2	Espíritu Santo jʉgori Dio ye quetire aperãre buio majibana quena, apeye ca-jʉgoye camajare Dio cʉ̃ ca-majioquetajere majibana quena, nipetiri wame ca-majirã anibana quena aperãre na mani ca-maiquẽpata cawatoa macana majuu mani aniborã. Dio cʉ̃ cá-áti majirijere tʉgooña nʉcʉbʉgo netorã, ʉ̃taʉ apero maca aá roti majibana quena aperãre na maiquẽna ca-ñuuquẽna mani aniborã. 
1CO.13.3	Mani ca-cʉgorije nipetiro ca-bopacoorãre ca-joonucurã anibana quena nare mani ca-maiquẽpata ca-wapa mana majuu mani aniborã. Aperã maiquetibana quena nare mani ca-bai yajibojaata wapa maniboro.
1CO.13.4	Aperãre ca-mairã una oco bairo maca ãnama: Aperã rooro nare na cá-átibato quena nʉcarãma. Nipetirãre caroa jeto na átinucurãma. Aperã na ca-bairijere tʉjʉ ʉgooquẽnama. Aperãre, “Mʉja netoro cá-áti majirã jã ãa, mʉja netoro caroarã jã ãa,” ĩi tʉgooñaquẽnama. 
1CO.13.5	Aperãre nʉcʉbʉgorique mena jeto na átinucurãma. Na majuuna na ca-baipe jetore tʉgooñaquẽnana aperã na ca-bairije quenare na átinemonucurãma. Ca-punijinirique mana ãnama. Aperã rooro nare na ca-ĩiro yoaro mee majiritinucurãma. 
1CO.13.6	Aperã rooro na cá-áto tʉjʉrã wariñuuquẽnama. Caroaro, cariape jeto na cá-átinucurije macare tʉjʉ wariñuurãma. 
1CO.13.7	Nipetirije aperã rooro na cá-átibato quena na mai janaquẽnama. “Cabero na quena caroaro cá-ána anigarãma,” ĩi tʉgooña ocabʉtirãma, nare maibana. “Caroorije cá-ána anibana quena cabero na quena caroaro cá-ána anigarãma,” ĩi tʉgooña ocabʉtirãma. Nare maibana yoaro na coterãma caroa macare na cá-átipere yuurã.
1CO.13.8	Mani ca-ame mairije ca-petiquẽtie ãa. To bairona anicõa aninucugaro. Apeye unie Dio manire cʉ̃ cá-áti majiorije maca ca-petirije unie ãa. Caberopʉre Dio ye quetire Espíritu Santo cʉ̃ ca-buio rotibatajere buio roti janagʉmi. Camaja nipetirã cʉ̃ ye quetire maji peticoagarãma. Aperã aperã yere wada majiquetibana quena na ca-wada majiro na áti janagʉmi Espíritu Santo. Aperã netoro na ca-majibataje quena peticoagaro. Jicãro cõo majigarãma. 
1CO.13.9	Yucʉacãre mani maji peoquẽe. Dio ye quenare jicã wameriacã jetore mani buio maji. 
1CO.13.10	Caberopʉre Jesucristo cʉ̃ ca-tunu ejaro nipetirore mani majigarã. Ti paʉ ca-ano mani ca-maji petiro bero mani ca-majibataje cawatoa macajere bairo anigaro yua.
1CO.13.11	Cawimarã ãnapʉ cawimarã na cá-átinucurore bairona tʉgooñari nare bairona mani ca-wadanucuwʉ. Na ca-tʉgooñarijere bairona mani ca-tʉgooñarije cʉtinucuwʉ. Bʉcʉ aána, cawimarã na cá-átinucurije uniere mani ca-janawʉ yua. 
1CO.13.12	To bairi yucʉacã caroaro Dio yere mani majiquẽe. Eñoro cabʉcʉ yeje tʉjʉricarore bairo mani bai. Caroaro mani baujaquetibʉja. Cabero ca-bauja majuuropʉ Diore mani tʉjʉgarã. Yucʉacã õcoacã mani maji cʉ̃ ca-aniere. Cabero mani maji peocõagarã yua. Manire cʉ̃ ca-majirore bairona caroaro cʉ̃ ca-aniere mani maji petigarã. 
1CO.13.13	Atie itia wamena petiquetigaro. To bairije anicõa aninucugaro. Oco bairo ãa ca-petiqueti wameri: Diore mani ca-tʉgooña nʉcʉbʉgorije; “Dio caroaro mani átinemogʉmi,” mani ca-ĩi tʉgooña wariñuurije; mani ca-ame mairije. To bairi wame itia wame ca-petiquẽtie to ca-anibato quena mani ca-ame mairije maca ca-ñuuri wame majuu ãa apeye netoro.
1CO.14.1	To bairi caroaro ame mainucucõaña. Dio Espíritu Santo mʉjaare cʉ̃ cá-áti majiorije quenare booya. Dio ye quetire Espíritu Santo mʉjaare cʉ̃ ca-buio majiorije macare seeto majuu booya. 
1CO.14.2	Ni ucʉ̃ aperã ye mena ca-jʉgoye wada majiquetibacʉ quena cʉ̃ ca-wadaro Dio jeto cʉ̃ ca-api majiro wadaʉmi. Camaja maca cʉ̃ ca-wadarijere cʉ̃ api majiquẽnama. Cʉ̃ yeripʉ aperã na ca-api majiquẽtiere ĩimi, na ca-api majiqueti wamere ĩibacʉ. 
1CO.14.3	Apeĩ Dio Espíritu Santo jʉgori Dio ye quetire ca-buioʉ ucʉ̃ maca camaja na ca-api majiparore bairo buioʉmi. Aperã cʉ̃ ca-ĩi buiorijere apirã netobʉjaro Diore tʉgooña nʉcʉbʉgorãma. Caroaro tʉgooña ocabʉti nutuanama. 
1CO.14.4	Aperã ye mena ca-jʉgoye wada majiquetibacʉ quena ca-ĩi wadaʉ ucʉ̃ cʉ̃ jetore Diore netoro cʉ̃ ca-tʉgooña ocabʉtiro ácʉmi. Espíritu Santo jʉgori Dio ye quetire ca-ĩi buioʉ ucʉ̃ maca Jesúre ca-nʉcʉbʉgori poa macana nipetirã netobʉjaro Diore na tʉgooña nʉcʉbʉgoato ĩi buioʉmi.
1CO.14.5	Mʉja nipetirã aperã yere majiquetibana quena mʉja ca-wada majiro yʉ boobapa. Tie netoro Dio ye quetire mʉja ca-buio majiro yʉ boobapa. Atie maca tie netobʉjaro ca-wapacʉtie ãa. Aperã ye mena ca-wadaʉ cʉ̃ ca-wadarijere apeĩ cʉ̃ ca-buio netoata ñuubʉjaro. To bairo ca-buio netoʉ ucʉ̃ cʉ̃ ca-ãmata nipetirã Jesucristore ca-api nʉcʉbʉgori poa macana netobʉjaro na ca-apiʉja nʉcʉbʉgoro ácʉmi. 
1CO.14.6	Oco bairo ãa: Mʉja tʉpʉ aácʉ aperã ye mena mʉjaare yʉ ca-ĩi buioata mʉja átinemoʉ mee yʉ átiboʉ. Dio ye quetire yʉre cʉ̃ ca-buio rotiriquere buioʉ maca mʉjaare átinemoʉ yʉ átiboʉ. Cʉ̃ yere mʉjaare buionemoʉ caroaro mʉja ca-majiro yʉ átinemoboʉ.
1CO.14.7	Jicã wame bajarica wame cõorique yʉ buiogʉ. Wewo ca-puti jʉgoʉ wame manona cʉ̃ ca-putiro puti ʉja majiquẽnama. Caroaro cʉ̃ ca-puti wameyero nipetiro caroaro puti ʉja majirãma. Ca-bʉga pʉtẽ bajaʉ cawatoana cʉ̃ ca-bʉga pʉtẽ bajaata, “Ti wamere bʉga pʉtẽ bajami,” ĩi majiña maa. 
1CO.14.8	Uwamarã na wapana mena amequẽrã aána na ʉpaʉ cʉ̃ ca-puti apio majiorore ricati cʉ̃ ca-putiata amequẽrã aá majiquẽnama. Cariape cʉ̃ ca-puti apioro api majirã na wapana mena amequẽrã aánama. 
1CO.14.9	Mani quena to bairona mani bai. Mani ca-wadarije cariape ca-api majiri wame mani ca-ĩi wadaquẽto dope bairo ĩimi ĩi majiquẽnama aperã. Jocarã majuu mani wada macacõaborã. 
1CO.14.10	Ati yepapʉre capee majuu ricati wadarica wameri anicõa. Camaja ca-ano cõo na ca-wadarijere api majirãma. 
1CO.14.11	Jicãʉ aperã ye yʉ ca-apiquẽtie mena cʉ̃ ca-wadaro apii, “Apero macacʉ ãmi,” yʉ ĩi tʉjʉboʉ. Yʉ quena cʉ̃ ca-apiquẽtie mena yʉ ca-wadaata, “Apero macacʉ ãmi,” yʉre ĩi tʉjʉboʉmi. 
1CO.14.12	To bairona bai mʉja quenare. Mʉja ca-api majiquetaje macare seeto majuu mʉja wadaganucu. Apeye quena Espíritu Santo mʉjaare cʉ̃ cá-áti majioro seeto mʉja boonucu. Tiere boorã Jesucristore ca-apiʉjari poa macanare mʉja cá-átinemope macare seeto boo netoña.
1CO.14.13	To bairi noo aperã yere majiquetibacʉ quena ca-wadaʉ ucʉ̃ Diore cʉ̃ jeniato, “Oco bairo ĩigaro ĩi yʉ ca-wadarije,” ĩi buio neto majigʉ. 
1CO.14.14	Ca-api majiña mani wame mena Diore yʉ jeni nʉcʉbʉgoboʉ. To bairo ácʉ yʉ yeripʉ Diore cariape yʉ ca-jeni nʉcʉbʉgorije to ca-anibato quena yʉ ca-tʉgooña majirije maca maniboro. 
1CO.14.15	To bairi oco bairo cá-átipaʉ yʉ ãa: Diore jeni nʉcʉbʉgori yʉ yeri mena, yʉ ca-tʉgooña majirije mena quena cʉ̃re ca-jeni nʉcʉbʉgopaʉ yʉ ãa, aperã yʉre na api majiato ĩi. Diore ĩi wariñuu bajaʉ yʉ yeri mena, yʉ ca-tʉgooña majirije mena quena ca-ĩi wariñuu bajapaʉ yʉ ãa, aperã yʉre na ca-api majiparore bairo. 
1CO.14.16	To bairi mʉja yeri mena jeto Diore mʉja ca-ĩi wariñuuro aperã, “Cariape mʉja ĩi, to bairona ãa,” ĩinemo majiquẽnama, mʉja ca-ĩrijere api majiquetibana. 
1CO.14.17	To bairi mʉja yeri mena jeto na ca-apiquẽtie mena Diore caroaro mʉja ca-ĩi wariñuubato quena aperã netobʉjaro Diore na cá-áti nʉcʉbʉgoro mʉja átinemoquetiborã. 
1CO.14.18	Mʉja nipetirã netoro aperã ye mena yʉ wadanucu. Ca-jʉgoyepʉre yʉ ca-wada majiquetaje to ca-anibato quena Espíritu Santo yʉre cʉ̃ ca-jʉgo wada majioro to bairo yʉ wadanucu. To bairi Diore cʉ̃ yʉ ĩi wariñuu nʉcʉbʉgo. 
1CO.14.19	To bairo aperã ye mena wadanucubacʉ quena Jesucristore ca-api nʉcʉbʉgorã na ca-neñaporopʉ na apiato ĩi petoacãna na ca-api majirije macare yʉ ca-ĩi wadaro ñuu neto. Capee majuu diez mil wameri mena aperã yere na ca-api majiquẽtie macare yʉ ca-ĩi wadaro wapa maniboro.
1CO.14.20	Yʉ yarã, cawimarãre bairo tʉgooñaqueticõaña. Cabʉcʉrãre bairo caroaro tʉgooña majirique cʉja. To bairo cabʉcʉrãre bairo caroaro ca-tʉgooña majirã anibana quena caroorije átaje macare tʉgooña majiquẽja. Caroorije macare cawimarã na ca-tʉgooña maji jeyaquẽtore bairona mʉja quena nare bairona baiya. 
1CO.14.21	Dio ye quetire tirʉmʉpʉ macana na ca-ucarique oco bairo ĩrica wame ãa:
1CO.14.21	Ati majare apero macana ricati wadarãre na yʉ buio joo rotigʉ. To bairi apero macana ye mena yʉ ye quetire na ca-buiorije to ca-anibato quena yʉre apiʉjaquetigarãma ĩmi Dio, ĩi ucarica wame ãa.
1CO.14.22	To bairi Jesucristore ca-apiʉjaquẽna aperã ye mena aperã Dio ye quetire na ca-ĩi wadaro apiʉjaquetiri ca-bui pacoorã anicõagarãma. Aperã Dio ye queti Espíritu Santo jʉgori na ca-ĩi buioro maca Jesucristore ca-apiʉjarã macare na ĩi buio rotiimi Dio. Cʉ̃re ca-apiʉjaquẽna macare na ĩi buio rotiquẽcʉmi. 
1CO.14.23	Mʉja nipetirã Jesucristore ca-api nʉcʉbʉgorã mʉja ca-neñaporopʉ, aperã yere apiquetibana quena mʉja ca-wadaro aperã Jesúre ca-nʉcʉbʉgoquẽna maca tiere ca-majiquẽna jãa ejarã, “Mecʉrã áama,” ĩigarãma. 
1CO.14.24	Mʉja ca-neñaporopʉ Dio ye quetire Espíritu Santo jʉgori mʉja ca-ĩi buioro maca Jesúre ca-nʉcʉbʉgoquẽcʉ, tie quetire ca-majiquẽcʉ jãa ejaʉ, “Caroorije cá-ácʉ yʉ ãa,” ĩi majigʉmi. Dio ye quetire na ca-ĩi buioro api majiri, “Carooʉ yʉ ãa,” ĩi tʉgooña majigʉmi. 
1CO.14.25	Cʉ̃ yeripʉ rooro cʉ̃ ca-tʉgooñarije quenare tʉgooña majigʉmi. To bairo tʉgooña majiri ejacumu, Diore áti nʉcʉbʉgogʉmi. “Cariapena Dio na mena ãmi,” ĩi tʉgooña majigʉmi cʉ̃ quena yua.
1CO.14.26	To bairi oco bairo cá-átiparã mʉja ãa: Neñaporã nipetiro mʉja cá-átie Jesucristore ca-apiʉjarã netobʉjaro cʉ̃re mʉja ca-tʉgooña nʉcʉbʉgoro ája. Jicãarã Diore ĩi wariñuu bajagarãma. Aperã Dio yere jicã wameri aperãre na buegarãma. Aperã Dio nare cʉ̃ ca-buio rotiriquere buiogarãma. Aperã ca-jʉgoye aperã yere majiquetibana quena Espíritu Santo na cʉ̃ ca-wada majioro wadagarãma. Aperã na ca-wadarijere buio netogarãma. To bairo neñaporã nipetirije mʉja cá-átie Jesúre netobʉjaro mʉja ca-tʉgooña nʉcʉbʉgoro ca-ame átinemoparã mʉja ãa. 
1CO.14.27	Aperã yere wada majiquetibana quena Espíritu Santo na cʉ̃ ca-wada majioro ca-wadarã pʉgarã o itiarãna na wadaato. Jicãʉ cʉ̃ ca-wadaro bero jeto na wadaato. To bairo na ca-ĩi wadarijere apeĩ cʉ̃ buio netoato. 
1CO.14.28	Na ca-wadarijere ca-buio neto majii cʉ̃ ca-manicõaata na ca-neñapori paʉ na wadaqueticõato. Na yeri mena na majuuna Diore na jeni nʉcʉbʉgoato. 
1CO.14.29	Dio cʉ̃ ca-buio rotirijere ca-buiorã quena pʉgarã o itiarãna na buioato. Aperã na ca-buiorijere ca-apirã, “¿Cariapena na ĩibautí?” na ĩi tʉjʉ bejeato. 
1CO.14.30	Jicãʉ cʉ̃ ca-buiotoye apeĩ ca-ruii macare jicã wame Dio cʉ̃ ca-buio rotiata to cõo ca-buio jʉgoricʉ maca cʉ̃ janaato. 
1CO.14.31	Nipetirã Dio cʉ̃ ca-buio rotiro mʉja buio majirã. Jicãʉ cʉ̃ ca-buioro bero jeto ca-buiope ãa. To bairo mʉja ca-ĩi buioro nipetirã api majigarãma. Nipetirã api majiri tʉgooña ocabʉtigarãma. 
1CO.14.32	Dio cʉ̃ ca-buio rotirije ca-buiorã ricati wame ca-buioquetipe ãa aperãre. 
1CO.14.33	Dio cariape jeto buiorique boʉmi. Noo booro mani ca-buiorijere booquẽcʉmi.
1CO.14.33	Nipetirã Jesucristore ca-apiʉjarã na ca-neñaporopʉre to bairo jeto na cá-átipere boʉmi Dio. 
1CO.14.34	Mʉja ca-neñapori paʉpʉre cãromia na wadaqueticõato. Nare wada rotirique maa. Ca-jʉgo buiorã macare caroaro na apiʉjaato. Judío majare Dio cʉ̃ ca-ĩi cũurique oco bairo ãa: “Cãromia Dio Wadariquere ca-jʉgo buiorã me anigarãma,” ĩi ucarique ãa. “Caʉmʉa maca ca-jʉgo buiorã anigarãma,” ĩi ucarique ãa. 
1CO.14.35	Cãromia ca-api puoquetajere majigarã na ye wiiripʉ ejarã na manapʉare na jeniñaato. Cãromia Jesucristore ca-apiʉjarã na ca-neñaporopʉ na ca-wadaro tʉjooquẽe.
1CO.14.36	Dio ye queti nemoo ca-maji jʉgoricarã mʉja aniquẽe. Mʉja jeto tiere ca-api nʉcʉbʉgorã mʉja aniquẽe. To bairi, “Mani majuuna noo mani ca-booro mani áti rotigarã,” ĩi tʉgooñaquẽja mʉjaa. 
1CO.14.37	Noo, “Dio yere cʉ̃ ca-buio rotiricʉ yʉ ãa, Espíritu Santo majiriquere yʉ joomi,” ca-ĩirã una, “Pablo manire uca joomi Dio cʉ̃ ca-rotirije jʉgori,” na ĩi majiato. 
1CO.14.38	Yʉ ca-uca joorije, “Dio cʉ̃ ca-rotirije me ãa,” ca-ĩirã macare apiʉjaqueticõaña.
1CO.14.39	To bairi Dio ye quetire mʉja ca-buio majipere booya. Aperã apero macana yere wada majiquetibana quena Dio Espíritu Santo nare cʉ̃ ca-wada majioro na mataqueticõaña. 
1CO.14.40	Neñaporã nipetiro mʉja cá-átiere noo booro átiqueticõaña. Cariape nʉcʉbʉgorique mena átinucuña.
1CO.15.1	Yʉ yarã, ca-jʉgoye Jesú ye quetire mʉjaare yʉ ca-buioriquere mʉja ca-tʉgooñapere yʉ boo. Tie quetire yʉ ca-buioro mʉja ca-api nʉcʉbʉgowʉ. Yucʉ quenare tiere mʉja apiʉjacõa aninucu. 
1CO.15.2	Tie quetire mʉja ca-api nʉcʉbʉgorije jʉgori mʉja netoomi Dio caroorije mʉja cá-átibatajere. Jocarã mee ca-api nʉcʉbʉgorã mʉja ca-ãmata to bairona mʉja netoogʉmi.
1CO.15.3	Nemoona tie quetire yʉ ca-api nʉcʉbʉgorije ca-ani majuurijere mʉjaare yʉ ca-buio netowʉ oco bairi wamere: Caroorije mani cá-átie wapa manire ca-bai yajibojayupi Jesucristo, Dio ye queti ucarica pũuripʉ tirʉmʉpʉ macana na ca-ĩi ucaricarore bairona. 
1CO.15.4	Cʉ̃ ca-bai yajiro bero cʉ̃ ca-yaa rocayuparã. Itia rʉmʉ bero ca-tunu catíyupi. Tie quena Dio ye queti ucarica pũuro na ca-ĩi ucaricarore bairona ca-baiyupa. 
1CO.15.5	Tunu catíri bero Pedrore, cabero aperã quenare cʉ̃ ca-buenucuricarãre ca-buia ejayupʉ Jesú. 
1CO.15.6	Cabero tunu jicãni capaarã quinientos netoro cʉ̃re ca-nʉcʉbʉgorãre ca-buia ejayupʉ. Capaarã cʉ̃ ca-buiaro ca-tʉjʉricarã catírãma mai. Aperã, meere riacoatanama. 
1CO.15.7	Cabero Jacobore ca-buiayupʉ. Cabero cʉ̃ ca-buericarã nipetirãre na ca-buia ejayupʉ.
1CO.15.8	Na nipetirore cʉ̃ ca-buiaricaro bero yʉ quenare cʉ̃ ca-tʉjʉquetiboricʉrena yʉ ca-buia iñoowĩ yʉ quenare. 
1CO.15.9	Nemoona Jesucristore ca-apiʉjarãre rooro na yʉ ca-popiyeyenucuwʉ. To bairo rooro nare cá-átacʉ yʉ ca-anibato quena yʉ ca-buia iñoowĩ. To bairo na bero yʉre cʉ̃ ca-buia iñooquẽpata cʉ̃ ca-queti buio joo rotiricʉ yʉ aniquetiboricʉ. To bairi aperã cʉ̃ ca-queti buio joo rotiricarã beropʉ macacʉ majuu yʉ ãa. Cawatoa macacʉ majuu yʉ ãa yʉa, nemoona rooro cʉ̃re ca-apiʉjarãre cá-átinucuricʉ aniri. 
1CO.15.10	To bairo rooro cá-átacʉ yʉ ca-anibato quena yʉ ca-bopaco tʉjʉwĩ Dio. Yʉ bopaco tʉjʉri yʉ quenare cʉ̃ ye quetire yʉ ca-buio joo rotiwĩ. Jocʉ mee majuuna yʉ bopaco tʉjʉri cʉ̃ ye quetire yʉ ca-buio joo rotiwĩ. Aperã cʉ̃ ye quetire ca-buio joo rotiricarã netoro yʉ ca-paanucuwʉ. Yʉ majuuna to bairo ácʉ mee yʉ áa. Dio caroaro yʉre cá-ácʉ yʉ mena aniri yʉre átinemomi. To bairi cʉ̃ jʉgori yʉ átinucu, cʉ̃ ye quetire buio teñaʉ. 
1CO.15.11	Yʉ ca-buiorije o aperã na ca-buiorije quena jicãro cõo ca-ani wame ãa. Tie quetire apirã mʉja ca-api nʉcʉbʉgowʉ.
1CO.15.12	Cristo bai yajiri bero ca-tunu catíyupi jã ca-buionucurije to ca-anibato quena nope ĩirã jicãarã, “Ca-bai yajiricarã tunu catíquetigarãma,” ¿mʉja ĩinucutí? 
1CO.15.13	Ca-bai yajiricarã na ca-tunu catíquẽpata Jesucristo quena tunu catíquetiboricʉmi. 
1CO.15.14	Jesucristo cʉ̃ ca-tunu catíquẽpata cʉ̃ ye quetire jã ca-buiorije wapa maniboro. Jocarãna mʉja apiʉja nʉcʉbʉgoboricarã jã ca-queti buioriquere. 
1CO.15.15	Jesucristore ca-tunu catíoyupi Dio ĩrique quetire jã ca-buioata jocarãna jã ĩi buioborã. Cariapena ca-bai yajiricarã na ca-tunu catíquẽpata Dio quena cʉ̃ Macʉ Jesucristore cʉ̃ tunu catíoquetiboricʉmi. 
1CO.15.16	Ca-bai yajiricarã na ca-tunu catíquẽpata Jesucristo quena tunu catíquetiboricʉmi. 
1CO.15.17	Cʉ̃ ca-tunu catíquẽpata jocarãna cʉ̃re mʉja api nʉcʉbʉgoboricarã. Caroorije mʉja cá-átajere ca-majirioya mana mʉja aniborã. 
1CO.15.18	To bairi aperã quena ca-bai yajiricarã Jesucristore ca-api nʉcʉbʉgonucuricarã anibana quena ca-netooña mana aniborãma. Caroorã ya paʉpʉ bai yajicoaboricarãma. 
1CO.15.19	Jesucristo mena ati yepa macaje jetore mani ca-tʉgooña wariñuu yuu majiata aperã netoro ca-bopacoorã mani aniborã. Tunu catírique to ca-mamata rooro mani bopacoborã, cabero mani ca-ani wariñuupere tʉgooña yuu majiquetibana.
1CO.15.20	Ca-bai yajiricarã tunu catíquetigarãma ca-ĩrije cariape me ãa. Cristo bai yajiri bero ca-tunu catíyupi ca-ĩrije maca cariape ãa. Aperã nipetirã ca-bai yajiricarã na ca-tunu catíparo jʉgoye ca-tunu jʉgoyupi Jesucristo. Cabero na quena cʉ̃re bairona tunu catígarãma. 
1CO.15.21	Nemoopʉna Adán cʉ̃ ca-bai botiorique jʉgori mani nipetirã ca-bai yajiparã jeto mani ãa. Apeĩ Jesucristo cʉ̃ ca-tunu catírique jʉgori mani tunu catí majigarã mani quena, ca-bai yajiricarãpʉ anibana quena. 
1CO.15.22	Adán pãramerã mani ca-anie jʉgori ca-bai yajiparã jeto mani ãa. Jesucristo yarã mani ca-anie jʉgori nipetirã cʉ̃re ca-api nʉcʉbʉgorã tunu catíri bero mani catícõa aninucugarã. 
1CO.15.23	Mani camaja mani ca-tunu catípa rʉmʉ ca-anopʉ mani tunu catígarã. Jesucristo ca-tunu catí jʉgoyupi. Cabero ati yepapʉ cʉ̃ ca-tunu atópʉ cʉ̃re ca-api nʉcʉbʉgonucuricarã nipetiro tunu catígarãma ti paʉ ca-ano. 
1CO.15.24+1CO.15.25	To cõona ati ʉmʉrecóo peticoagaro. To bairi Jesucristo nipetirã ati yepa macana cʉ̃re ca-nʉcʉbʉgoquẽna ʉparã ca-ãnare na ree peocõagʉmi. Cʉ̃ majuuna Ʉpaʉ aniri cʉ̃ wapana ati yepa macana nipetirore na ree peocõagʉmi. To bairo cʉ̃ ca-reero bero cʉ̃ Pacʉ Dio nipetiro Ʉpaʉ jãagʉmi. 
1CO.15.26	Bai yajirique quenare to cõona áti janaogʉmi Dio cʉ̃ wapanare Jesucristo na cʉ̃ ca-reero bero. Cabero bai yajirique manigaro yua. 
1CO.15.27	Nipetirãre Jesucristo cʉ̃ ca-rotipere cá-ájupi Dio, cʉ̃ ye queti ucarica pũuropʉ ca-ĩirore bairona. To bairo ĩiro, cʉ̃ Pacʉ Dio quenare ca-rotipaʉ ãmi Jesucristo, ĩiro mee bai. Dio majuuna nipetirijere Jesucristo cʉ̃ ca-rotipere ca-cũuñupi cʉ̃ Macʉre. 
1CO.15.28	To bairo Cristo nipetiro ca-rotipaʉre Dio cʉ̃re cʉ̃ ca-cũuro cʉ̃ majuuna Dio Macʉ aniri, “Yʉre ca-rotiina ãña,” cʉ̃ Pacʉ Diore ĩigʉmi. To bairona ca-rotipaʉ cʉ̃ ca-cũricʉ Diorena to bairo ĩigʉmi Cristo. To bairi Diona nipetiropʉre ca-rotii majuu anigʉmi yua.
1CO.15.29	Ape wame átinucurãma aperã. Cabautisaya mana ca-bai yajiricarãre aperã ca-catírã maca bautisaboja rotirãma, ca-bai yajiricarãre bautisaboja rotirã. Ca-bai yajiricarã tunu catíquẽnama ĩrique to ca-ãmata to bairo átiya maniboricaro. 
1CO.15.30	To canacã rʉmʉ ca-uwiorije watoapʉ yʉ aninucu. 
1CO.15.31	To canacã rʉmʉ camaja yʉre jĩagarãma Jesucristo ye quetire yʉ ca-buio teñarije jʉgori, yʉ ĩi tʉgooñanucu. Cariapena ãa to bairo yʉ ca-ĩi tʉgooñarije. Jesucristore mʉja ca-api nʉcʉbʉgoro yʉ tʉgooña wariñuu. Ti wame quena cariapena ãa, to bairo mʉjaare yʉ ca-tʉgooña wariñuurije. 
1CO.15.32	Dio ye quetire yʉ ca-buio teñaro Éfeso macana camaja yaia seeto majuu ca-uwarãre bairo ca-baiwã, yʉre matagarã. Ca-bai yajiricarã na ca-tunu catíquẽpata jocʉ majuuna na jʉgori yʉ tamuoboricʉ. “Bujiyʉ ape rʉmʉ uno mani bai yajicoagarã, cabero mani tunu catíquetigarã ĩirã boje rʉmʉ mani ána. To bairi ʉga, eti cumu mani áti tʉjagarã,” mani ĩiborã.
1CO.15.33	To bairi aperã mʉjaare na ca-ĩitorijere apiʉjaqueticõaña. Ca-ĩitorã, caroorã mena mʉja ca-bapacʉpata caroaro mʉja cá-átinucurijere mʉja rooye tuaborã. 
1CO.15.34	Caroaro tʉgooña maja catíya. Cariape jeto ája. Caroorije átiquẽnana ãña. Jicãarã mʉja mena macana Dio cʉ̃ ca-aniere majiquẽema. Na ca-majiquẽtiere na boboato ĩi to bairona mʉjaare yʉ ĩi buio.
1CO.15.35	Aperã oco bairo jeniñaborãma: ¿Dope bairo ca-bai yajiricarã anibana quena na tunu catírãatí? ¿Tunu catírã dope bairi rupaʉ na cʉgorãatí? 
1CO.15.36	To bairona ca-jeniñarã na ca-ãmata ca-majiquẽna aniborãma. Mani ca-oterije apeacã ca-putiparo jʉgoye boacoapa. Boari bero puticoapa yua. 
1CO.15.37	Mani ca-oteri apeacã ca-rupaʉ me ãa mai. Ca-rupa apeacã jeto ãa. Trigo ape unieacãre o apeye unie oterique apeacãre oterã to putiato ĩirã mani ote. 
1CO.15.38	Cabero Dio nemoona, “Ca-bairi rupaʉ anigaro,” cʉ̃ ca-ĩi cũuricarore bairo puti rotiimi. To canacã wame oterique ricati ca-baurije ca-putiro ácʉmi Dio. 
1CO.15.39	Nipetirã ca-catírã ye rupaʉri jicãro cõo mee bau. Mani camaja jicãrore bairona ca-rupaʉricʉna mani ãa. Waibʉcʉrã quena ricati ca-rupaʉricʉna ãma. Minia quena ricati ca-rupaʉricʉna ãma. Wai quena ricati ca-rupaʉricʉna ãma. 
1CO.15.40	Tie ca-bairore bairona ʉmʉrecóo macana quena ricati rupaʉri cʉtima. Ati yepa macana quena ricati rupaʉri cʉtima. Ʉmʉrecoopʉ ca-ãna caroa rupaʉ majuu cʉgoma. Ati yepapʉ ca-ãna quena to bairona ca-rupaʉricʉna anibana quena ʉmʉrecóopʉ ca-ãnare bairo ca-rupaʉricʉna aniquẽema. 
1CO.15.41	Muipu ʉmʉreco macacʉ ñami macacʉ muipure bairo bujuquẽemi. Ñocoa quena ricati bujuma. Jicãro cõo bujuquẽema ñocoa. 
1CO.15.42	To bairona camaja tunu catírãpʉ ricati rupaʉ mani baugarã. Yucʉacã mani ca-bauri rupaʉre bairo mee mani baugarã. Mani ca-bai yajiri rupaʉre na ca-yaa rocaro bero boa yajicoagaro. Mani ca-tunu catíro bero ca-riaqueti rupaʉ anicõa aninucugaro. 
1CO.15.43	Ca-ñuuqueti rupaʉre yaa rocagarãma. Tunu catíri ca-ñuu majuuri rupaʉ anigaro. Ca-tutuarije máni rupaʉre yaa rocagarãma. Tunu catíri bero ca-tutuari rupaʉ majuu anigaro yua. 
1CO.15.44	Ati yepa mani ca-buiabata rupaʉ anatore yaa rocagarãma. Mani ca-tunu catíro bero ca-catícõa aninucuri rupaʉ anigaro yua. Mani ati yepapʉ mani ca-buiarica rupaʉ ca-bai yajipa rupaʉre cʉgorã ca-petiquetipa rupaʉ quenare mani cʉgogarã.
1CO.15.45	Dio ye queti ucarica pũuropʉ oco bairo ĩi ucarique ãa: Ca-ani jʉgoricʉ Adán ca-catii ca-añupʉ. Cʉ̃ bero macacʉ Jesucristo maca mani catírique majuure ca-joʉ ca-añupi. 
1CO.15.46	Mani ca-catí jʉgori rupaʉ ati yepa mani ca-buiarica rupaʉ ca-bai yajipa rupaʉ ãa. Cabero macá rupaʉ ca-petiquetipa rupaʉ anigaro. 
1CO.15.47	Adán're ati yepa ca-ani jʉgoricʉre jita mena Dio cʉ̃ cá-átacʉ ca-añupi. Cʉ̃ bero macacʉ Jesucristo maca ʉmʉrecóo macacʉ ãmi cʉ̃a. 
1CO.15.48	Ati yepa macana nemoona jita mena Dio cʉ̃ cá-átacʉre bairona ca-rupaʉricʉna mani ãa. Ʉmʉrecoopʉ ca-ãna quena Cristo ʉmʉrecóopʉ ca-ãcʉ̃re bairona ca-rupaʉricʉna ãma. 
1CO.15.49	Adán ati yepa ca-ani jʉgoricʉ jita mena Dio cʉ̃ cá-átacʉre bairona ca-rupaʉricʉna mani ãa ati yepapʉ ãnaa. Cabero tunu catírãpʉ ʉmʉrecóo macacʉre bairona Jesucristore bairona ca-rupaʉricʉna mani anigarã.
1CO.15.50	Yʉ yarã, oco bairo cariape mʉjaare yʉ ĩi: Ati yepapʉ mani ca-catíri rupaʉ mena ʉmʉrecóopʉ, Dio cʉ̃ ca-rotiropʉ mani aá majiquẽe. Ca-bai yajipa rupaʉ ãa. To bairi ca-petiqueti paʉ, caroa majuu ca-ani paʉpʉ ca-anicõa anipa rupaʉ me ãa. 
1CO.15.51	Ape wame ca-jʉgoye ca-majiña manibata wamere mʉjaare yʉ buiogʉ. Jesucristo ati yepapʉre cʉ̃ ca-tunu atópʉ nipetirãre manire wajoagʉmi Dio cʉ̃re ca-apiʉjarãre. Ca-catírãre mani ca-bai yajiquẽtona manire wajoagʉmi Dio. 
1CO.15.52	Jesucristo ati yepapʉ cʉ̃ ca-tunu ató to cõona Dio tʉ macacʉ ángel Dio cʉ̃ ca-puti roti tʉjarona Dio yoaro putiricaro mena putigʉmi. To bairo cʉ̃ ca-putirona yoaro mee bibi roca joori tʉjʉricaro cõona mani rupaʉri wajoagarã. To bairi putiricarore ángel cʉ̃ ca-puti tʉjari paʉna nipetirã Jesucristore apiʉjari ca-bai yajiricarã ape rupaʉri mena tunu catígarãma. Cabero bai yajinemoquetigarãma yua. Jesúre ca-apiʉjarã ca-catírã quena bai yajiquetibana quena ape rupaʉ wajoagarãma. 
1CO.15.53	Mani rupaʉri ati yepapʉ mani ca-buiarica rupaʉri ca-boapa rupaʉri ãa. To bairi ca-boaquetipa rupaʉri ca-wajoape ãa ca-anicõa aninucupa rupaʉri macare. 
1CO.15.54+1CO.15.55	Ca-anicõa aninucupa rupaʉri mani ca-wajoaro Dio ye queti ucarica pũuripʉ ca-ĩirore bairona baigaro: Oco bairo ĩi ucarique ãa: Mani ca-bai yajinucubataje to cõona peticoapa. To cõona mani bai yaji nemoquetigarã. “Mani riaye tamuo yajigarã,” ĩi tʉgooña uwirique manigaro yua. 
1CO.15.56	Caroorije cá-átinucurã aniri ca-bai yajiparã mani ãa. Dio cʉ̃ ca-rotiriquere átiquetiri, “Caroorã mani ãa,” mani ĩi maji. 
1CO.15.57	Mani Ʉpaʉ Jesucristo manire cʉ̃ ca-bai yajibojarique jʉgori mani ca-bai yajinucurije manigaro yua. To bairi cʉ̃re apiʉjari mani bai yajinemoquetigarã. To bairi Diore mani ĩi wariñuurã.
1CO.15.58	To bairi yʉ yarã, mani ca-tunu catípere tʉgooñari mani Ʉpaʉ Jesúre áti nʉcʉbʉgo janaqueticõaña. Cʉ̃ yere seetobʉjare átinucucõaña, cʉ̃ ye ca-wapa manie me ãa ĩirã. “Ca-ãni majuurije ãa,” mʉja ĩi maji.
1CO.16.1	Aperopʉ ca-ãna Jesucristore ca-apiʉjarãre mʉja cá-átinemope, niyeru mʉja ca-jeni neope Galacia macanare yʉ cá-áti rotiricarore bairo ája mʉja quena. Oco bairo na yʉ ca-ĩiwʉ: 
1CO.16.2	To canacã semana ca-ani jʉgori rʉmʉ ca-ano niyeru mʉja ca-joo majiro cõo ricati quenoo cũuña. To bairo áti yuurã yʉ ca-ejari paʉpʉre mʉja macaquetigarã mʉja ca-jee neopere. 
1CO.16.3	Yʉ ca-ejaparo jʉgoye Jerusalén'pʉ niyeru ca-cũurã aáparãre mʉja beje yuugarã. Yʉ mʉja tʉpʉ ejari mʉja ca-bejericarãre Jerusalén'pʉre na yʉ joogʉ. Na mena yʉ ca-ucarica pũuri niyeru mʉja ca-jee neorique quenare yʉ joogʉ Jerusalén macana Jesucristore ca-api nʉcʉbʉgorãre. 
1CO.16.4	Yʉ majuuna Jerusalén'pʉ yʉ cá-aápata na quena yʉ mena aágarãma.
1CO.16.5	Atopʉ ca-ãnacʉ aácʉ Macedonia yepapʉre yʉ neto aágʉ. Ti yepa neto aá, mʉja tʉpʉ Corintopʉre yʉ ejagʉ. 
1CO.16.6	Yʉ ca-baiata mʉja mena yoaro bʉjaro yʉ anicõagʉ. Puebʉcʉ ca-ano cõo mʉja tʉpʉ yʉ anicõagʉ. Cabero noo boori paʉ yʉ cá-aágari paʉ yʉ cá-aáto yʉre mʉja átinemo majigarã. 
1CO.16.7	Mʉjaare yoaro mee yʉ tʉjʉ neto aágaquẽe yucʉra. Cabero maca mani Ʉpaʉ Jesucristo cʉ̃ ca-booata yoaro mʉja tʉpʉ yʉ tuagʉ. 
1CO.16.8	Ato Efesopʉna Pentecosté boje rʉmʉ ca-ano yʉ anicõagʉ mai. 
1CO.16.9	Atore capaarã mani Ʉpaʉ Jesú ye quetire ca-apigarã ãma. To bairi seeto nare ca-buiopaʉ yʉ ãa. Tiere ca-matagarã quena capaarã ãma.
1CO.16.10	Timoteo yʉre bairona mani Ʉpaʉ Jesú yere queti buiori majocʉ ãmi. To bairi mʉja tʉpʉ cʉ̃ ca-ejaro cʉ̃ átinemoña. To bairo mʉja cá-áto tʉgooñarique pairicaro mano wariñuurique mena anigʉmi. 
1CO.16.11	To bairi mʉjaa jicãʉ mácana to bairona cʉ̃ tʉjʉ rocaquẽja. Atopʉ cʉ̃ cá-atípere cʉ̃ átinemoña. To bairo mʉja cá-áto wariñuurique mena yʉ tʉpʉ atígʉmi. Aperã cʉ̃ mena macana mena Jesucristore ca-api nʉcʉbʉgorã mena na ca-ejapere yuʉ yʉ áa.
1CO.16.12	Apeĩ mani mena macacʉ Apolore, “Mʉ quena mani yarã mena aáti Corinto macana Jesúre ca-api nʉcʉbʉgorãre na tʉjʉʉja,” seeto cʉ̃re yʉ ca-ĩibapʉ. Yucʉacã aágaquẽemi. Cabero cʉ̃ cá-aá majiri paʉ aágʉmi baii pʉa.
1CO.16.13	Tʉgooña maja catíya. Jesucristore api nʉcʉbʉgo janaqueticõaña. Caʉmʉa, cãromia ca-ani majuurãre bairona tʉgooña uwirique mana, tʉgooña ocabʉtiri aninucuña. 
1CO.16.14	Nipetiro mʉja cá-átinucurije ame mairique mena ája.
1CO.16.15	Yʉ yarã, mʉja maji. Estéfanas, cʉ̃ ya wii macana mena Jesú ye quetire ca-api nʉcʉbʉgo jʉgoricarã ca-ãma Acaya ca-wamecʉtopʉ aperã jʉgoye. Jesucristore ca-api nʉcʉbʉgorãre seeto majuu na átinemonucuma. 
1CO.16.16	To bairi na ca-jʉgo ĩrijere caroaro na apiʉjaya mʉjaa. Nare bairona Dio yere ca-jʉgo ĩinemorã quenare caroaro na apiʉjaya. 
1CO.16.17	Mʉja ya maca macana Estéfanas, Fortunato, Acaico jãa atopʉ na ca-ejaro seeto yʉ ca-wariñuuwʉ. To bairi mʉja ca-manona mʉja maca yʉre mʉja cá-átinemobopere yʉre cá-átinemowã. 
1CO.16.18	Caroaro yʉ ca-tʉgooña yerijañaro cá-ámá. Mʉja quenare to bairona átigarãma. Nare bairo aperãre cá-átinemorã quenare, “Caroaro áama,” ca-ĩipe ãa.
1CO.16.19	Asia yepa macana Jesucristore ca-api nʉcʉbʉgori poa macana mʉjaare ñuu rotima. Aquila, Prisila, Jesucristore ca-api nʉcʉbʉgorã na ya wiipʉ ca-neñaponucurã quena, “Mani Ʉpaʉ Jesú mena caroaro ãña,” mʉjaare ĩi ñuu rotima. 
1CO.16.20	Ato macana nipetirã Jesúre ca-apiʉjarã quena mʉjaare ñuu rotima. Mʉja majuuna caroaro ame mairique mena ame ñuu rotiri ame tʉjʉ wariñuunucuña.
1CO.16.21	Atie ca-ani tʉjarijere yʉ Pablo yʉ majuuna ucari mʉjaare yʉ ñuu roti.
1CO.16.22	Noo mani Ʉpaʉ Jesucristore ca-nʉcʉbʉgogaquẽna una Dio cʉ̃ ca-popiyeyeparã na anicõato.
1CO.16.22	Mani Ʉpaʉ Jesú yoaro mee cʉ̃ apáro.
1CO.16.23	Mani Ʉpaʉ Jesucristo caroaro mʉja ca-anipere cʉ̃ joato. 
1CO.16.24	Jesucristore ca-apiʉjarã nipetirãre mʉjaare yʉ mai. To bairi atie quetire seeto mʉjaare mairi yʉ uca joo. Amén.
1CO.16.24	To cõona ãa.
2CO.1.1	Yʉ Pablo, mani yaʉ Timoteo mena mʉjaare jã queti joo ati pũurore. Corintopʉ ca-ãna Jesucristore ca-apiʉjarãre, to bairi nipetiro Dio yarã Acaya yepa macana quenare jã uca joo. Jesucristo ye quetire buio teñari majocʉ yʉ ãa, Dio yʉre cʉ̃ ca-cũricarore bairona. 
2CO.1.2	Mani Pacʉ Dio, mani Ʉpaʉ Jesucristo mena caroaro mʉjaare cʉ̃ joato. Caroaro mʉja ca-ani yeri wariñuupe quenare cʉ̃ joato.
2CO.1.3	Dio mani Ʉpaʉ Jesucristo Pacʉ caroaʉ majuu ãmi. Mani bopaco tʉjʉnucumi. Mani ca-tʉgooña ocabʉtiro manire átinucumi. 
2CO.1.4	To canacã nina mani ca-popiye tamuoro mani ca-tʉgooña ocabʉtiro átinucumi Dio. To bairi mani quena aperã ca-popiye tamuorãre na ca-tʉgooña ocabʉtipere mani átinemo maji. Tʉgooña ocabʉtiriquere Dio manire cʉ̃ ca-joorore bairona mani quena na ca-tʉgooña ocabʉtipere mani joo maji. 
2CO.1.5	Jesucristo cʉ̃ ca-popiye tamuoriquere bairona mani quena mani popiye tamuonemo. To bairi mani ca-popiye tamuorije netoro mani ca-tʉgooña ocabʉtipe macare mani joonemomi Cristo. 
2CO.1.6	To bairi mani popiye tamuonucu. Mʉja ca-tʉgooña ocabʉtiro boorã, to bairi caroorije mʉja cá-átinucurijere Dio mʉja yerire cʉ̃ wajoato ĩirã jã popiye tamuo, Jesú ye quetire buio teñabana. To bairi Dio tʉgooña ocabʉtiriquere jãare ca-joʉ mʉja quenare tʉgooña ocabʉtipere joogʉmi. Mʉjaare netoogʉmi Dio. To bairi jã ca-popiye tamuorijere bairona mʉja quena popiye tamuorã mʉja tʉgooña ocabʉtigarã. 
2CO.1.7	Jãare bairona mʉja ca-popiye tamuoro mʉja ca-tʉgooña ocabʉtiro átigʉmi Dio mʉja quenare. To bairi caroaro mʉja ca-baipere jã maji tʉga.
2CO.1.8	Yʉ yarã, Asiapʉ ãnaa seeto jã ca-popiye tamuoriquere mʉja ca-majipere jã boo. Seeto majuu jã ca-popiye tamuowʉ. Dope bairo jã cá-áti majiquẽpʉ. “Mani bai yajigarã,” jã ca-ĩi tʉgooñawʉ. 
2CO.1.9	“Jesú ye quetire mani ca-buio teñarije wapa mani jĩagarãma,” jã ca-ĩi tʉgooñawʉ. Dio ca-bai yajiricarãre ca-tunu catío majii jetore na tʉgooña tutuato ĩiro to bairo ca-baiwʉ jãare. “Jã majuuna ca-tʉgooña ocabʉtirã jã ãa,” na ĩi tʉgooñaqueticõato ĩiro ca-baiwʉ. 
2CO.1.10	Dio jã ca-bai yajibopere ca-netoowĩ. “To bairona jã netoonucucõami,” Diore jã ĩi tʉgooña nʉcʉbʉgo. 
2CO.1.11	Diore jãare mʉja ca-jenibojanucuata to bairona jã netoonucucõagʉmi Dio. Capaarã Diore ca-jenibojarã, jãare caroaro cʉ̃ cá-átinemoro tʉjʉrã camaja capaarã majuu, “Caroaro majuu nare áami,” Diore ĩi wariñuugarãma.
2CO.1.12	Ape wame quenare seeto jã tʉgooña wariñuu. Ati yepa ãnaa ĩitori mee caroaro jeto jã cá-átinucuwʉ. Mʉja tʉpʉ quenare to bairona jã cá-ápʉ́. To bairi caroaro jã tʉgooña. Jã majuuna jã ca-majirije mena jã cá-átiquẽpʉ. Dio maca jã cá-átinemowĩ. 
2CO.1.13	Mʉjaare uca joorã caroaro mʉja ca-api majipe jetore jã ucanucu. Ricati ca-majiriorijere jã uca jooquetinucu. To bairi tiere caroaro mʉja ca-api majipere jã boo. 
2CO.1.14	Ca-recomaca mʉjaare jã ca-uca jooriquere, meere mʉja api maji bairã pʉa. To bairi ape rʉmʉ mani Ʉpaʉ Jesucristo ati yepa cʉ̃ ca-tunu ejari rʉmʉ mani ani wariñuugarã. Pablo jãa caroaro jãare ca-buiowã ĩirã mʉja wariñuugarã. Jã quena caroaro jã ca-buiorijere ca-api nʉcʉbʉgowã Corinto macana ĩirã caroaro jã wariñuugarã.
2CO.1.15+2CO.1.16	To bairi yʉ mena tʉgooña wariñuurãma ĩi nemoona mʉja tʉpʉ yʉ cá-aágabapʉ. Macedoniapʉ aácʉ na yʉ tʉjʉ neto aágʉ Corinto macanare, yʉ ca-ĩi tʉgooñabapʉ. Tunu acʉ́ quena na yʉ tʉjʉ bapoogʉ, yʉ ca-ĩi tʉgooñabapʉ. To bairi pʉgani nare yʉ ca-tʉjʉro seeto wariñuugarãma, yʉ ca-ĩi tʉgooñabapʉ. To bairi Judea yepapʉ yʉ cá-aápe quenare yʉre átinemogarãma, yʉ ca-ĩi tʉgooñabapʉ. 
2CO.1.17	Mʉjaare ĩitogʉ mee, “To bairo yʉ baigʉ,” mʉjaare yʉ ca-ĩibapʉ. Cariape tʉgooñari meena ĩricʉmi, to bairo ĩitocõaʉ ĩricʉmi, ¿yʉre mʉja ĩi tʉgooñatí? Noo booro cá-ácʉ ca-nʉcʉbʉgoquẽcʉ ãcʉmi, to bairi yoaro mee nairoacã cʉ̃ ca-ĩrijere wajoaʉmi, ¿yʉre mʉja ĩi tʉgooñatí? 
2CO.1.18	Dio maca nipetiro mʉjaare jã ca-buiorijere majiimi. Mʉjaare buiorã ĩitorique mena jã buioquetinucu. Cariape jeto mʉjaare jã buionucu. 
2CO.1.19	Jã itiarãna, yʉ Pablo, Silvano, Timoteo mʉjaare jã ca-ĩi buionucuwʉ Dio Macʉ Jesucristo cʉ̃ ca-aniere. Jesucristo quena cʉ̃ ca-buiorije ca-wajoaquẽjupi. Nipetiro cʉ̃ Wadarique cariape jeto ãa. To bairi jã quena jã ĩitoquetinucu. 
2CO.1.20	Jesú maca, “To bairo yʉ átigʉ,” Dio cʉ̃ ca-ĩi cũuricarore bairona cá-áti peoʉ ãmi. To bairo cá-ácʉ cʉ̃ ca-ano, “Cariape cá-ácʉ ãmi Dio,” cʉ̃re mani ĩi nʉcʉbʉgo wariñuunucu. Jesucristo cʉ̃ ca-baipe Dio cʉ̃ ca-ĩi buio jʉgoyeyericarore bairona ca-baiwʉ ĩirã Diore mani ĩi nʉcʉbʉgo wariñuunucu. 
2CO.1.21	Diona jã ca-beje cũuñupi cʉ̃ yarã ca-aniparãre. Mʉja quenare to bairona mʉja ca-beje cũuñupi Dio. Tʉgooña tutuarique quenare manire ca-jooyupi Dio cʉ̃re mani ca-nʉcʉbʉgocõa aninucuparore bairo. 
2CO.1.22	Cʉ̃ yarã ca-aniparãre manire beje cũuri cʉ̃ Espíritu Santore manire ca-jooyupi Dio. “ ‘Apeye nipetiro mʉjaare yʉ joogʉ,’ yʉ ca-ĩi cũurique cõo joogʉmi,” na ĩi majiato ĩi, manire ca-jooyupi Dio cʉ̃ Espíritu Santore.
2CO.1.23	Apeye cariape mʉjaare yʉ ĩi Dio cʉ̃ ca-tʉjʉro. Mʉja tʉ Corintopʉ aágabacʉ quena yʉ cá-aáquẽpʉ, tutiire bairo na yʉ ĩiboʉ ĩi. To bairo yʉ ca-ĩiro jʉtiritiborãma ĩibacʉ yʉ cá-aáquẽpʉ. 
2CO.1.24	To bairi mʉjaare ca-rotirãre bairo, “Oco bairije jetore tʉgooña nʉcʉbʉgoya,” mʉjaare jã ĩiquetinucu. Caroaro Jesú ye quetire mʉja tʉgooña nʉcʉbʉgocõa aninucu. To bairi caroaro ca-ani wariñuurã na ãmaro ĩirã mʉjaare átinemorã jã átinucu.
2CO.2.1	Tirʉmʉpʉ mʉja mena ãcʉ̃pʉ mʉja ca-jʉtiritiro yʉ cá-ápʉ́. To bairona jʉtiritiborãma tunu ĩibacʉ mʉja tʉpʉre yʉ cá-aáquẽpʉ. 
2CO.2.2	Mʉja jeto yʉ ca-wariñuupere mʉja átinucu. To bairi mʉja tʉpʉ ejaʉ mʉja ca-jʉtiritiro yʉ cá-ápata ñuuquetiboro. To bairi yʉ quena mʉjaare bairona jʉtiritiri yʉ ejaboʉ. 
2CO.2.3	To bairi mʉja tʉpʉ aáquẽcʉna queti joorica pũuro jetore yʉ ca-uca joowʉ. Ñuuquẽto na cá-áti aniere na quenoo jʉgoato ĩibacʉ yʉ cá-aáquẽpʉ. Tiere na ca-quenooro bero yʉ aágʉ, yʉ ca-ĩi tʉgooñawʉ. Na ca-quenooquẽtona na tʉpʉ yʉ ca-ejaata yʉ wariñuuquetiboʉ. Seeto tʉgooñarique pairique mena mʉjaare ĩi tutiire bairo yʉ baiboricʉ. Na tʉpʉ ãcʉ̃ yʉ ca-wariñuuro na quena wariñuuborãma, yʉ ĩi tʉgooña. 
2CO.2.4	To bairi queti joorica pũurore mʉjaare uca joʉ seeto tʉgooñarique pairi yʉ ca-otiwʉ. Na tʉgooñarique paiato ĩi mee mʉjaare yʉ ca-uca joowʉ. Mʉjaare yʉ ca-mai tʉgooña netorije macare na majiato ĩi yʉ ca-uca joowʉ ti pũurore.
2CO.2.5	Mʉja mena macacʉ rooro cá-átibatacʉ maca yʉ jeto meere yʉ ca-jʉtiritiro yʉ cá-ámí caroorije cʉ̃ cá-átaje jʉgori. Mʉja quena mʉja ca-jʉtiritiro cá-ájupi. To bairo ĩi seeto majuu ĩi netogʉ mee yʉ ĩi. 
2CO.2.6	To bairo cá-átacʉre yʉ ca-ĩi rotirore bairo, meere mʉja ca-neñaporopʉ cʉ̃re mʉja ca-popiyeyeyupa. To bairi yucʉ cʉ̃ ca-yeri wajoaro tʉjʉrã to cõona cʉ̃ popiyeye janaña. 
2CO.2.7	To bairi caroorije cʉ̃ cá-átajere majirioya. Cʉ̃ ca-tʉgooña ocabʉtiro ája, jʉtiriti netobacʉ ñuu majiquetiboʉmi ĩirã. 
2CO.2.8	To bairi oco bairo mʉja cá-átipere yʉ boo. Cʉ̃re mʉja ca-mairijere cʉ̃ iñooña tunu. 
2CO.2.9	Ca-jʉgoye meere, mʉjaare yʉ ca-uca joowʉ, ¿cariapena yʉ cá-áti rotirore bairona na ánaatí? ĩi majigʉ. 
2CO.2.10	Nii rooro mʉjaare cá-ácʉre mʉja ca-majirioata yʉ quena cʉ̃re yʉ majiriogʉ. To bairi cʉ̃re ca-majiriope to ca-ãmata Jesucristo cʉ̃ ca-tʉjʉro cʉ̃re yʉ majiriogʉ. Caroaro mʉja ca-aniparore bairo ĩi to bairo yʉ átigʉ. 
2CO.2.11	Caroaro cʉ̃re mani ca-majirioro Sataná mani áti neto majiquetigʉmi. Caroaro mani maji Sataná rooro manire cʉ̃ cá-átigarijere.
2CO.2.12	Troas ca-wamecʉti macapʉ mani Ʉpaʉ Jesú ye quetire buio ejaʉ caroaro yʉ ca-buiorijere ca-apigabama capaarã to macana. 
2CO.2.13	Caroaro yʉre na ca-apigarije to ca-anibato quena yoaro topʉ yʉ ca-tua quẽpʉ. Tito, yʉ mena macacʉre topʉ bʉgaquetibacʉ seeto yʉ ca-tʉgooñarique paiwʉ. Cʉ̃re yʉ ca-tʉjʉata mʉja ca-anie quetire yʉre buioboricʉmi. Tiere queti apiri yʉ tʉgooñarique paiquetiboricʉ yua. To bairi Troas macanare na átaje uí, atopʉ Macedonia yepapʉ yʉ cá-aácoapʉ yua.
2CO.2.14	Yʉ ca-tʉgooñarique pairique to ca-anibato quena Diore yʉ ĩi wariñuu. Jesucristo jʉgori caroaro mani cá-átipere mani átibojami Dio. Cʉ̃ ye quetire mani ca-buioro manire ca-matagarã nipetirãre na netonucumi Dio. To bairi mani jʉgori cʉ̃ ye quetire aperã quena na ca-api majiro áami Dio. To bairi caroaro ca-jʉti ñuurije ca-jʉti jejarore bairona nipetiropʉ jeja peticoapa Jesú ye queti quena. 
2CO.2.15	Jesucristo ye quetire aperãre mani ca-buioro caroaro mani tʉjʉ wariñuumi Dio. To bairi werea unie na ca-buje mʉgoro camaja nipetirã tie caroa ca-jʉti ñuurijere wini majima. To bairona nipetiropʉ to ca-jejarore bairona Jesú ye queti quena jeja peticõa. Dio cʉ̃ ca-netooricarã tʉpʉ, Diore ca-booquẽna, cʉ̃ ca-popiyeyeparã tʉpʉ to bairona jeja peticoa. 
2CO.2.16	Dio cʉ̃ ca-popiyeyeparã maca ca-jʉti jĩarijere bairona ãa Jesú ye queti mani ca-buioro. Dio cʉ̃ ca-netooricarã macare caroa ca-jʉti ñuurije ca-catícõa aninucupere ca-joorijere bairona ãa, Jesú ye quetire mani ca-buioro. ¿Ni maca tie quetire to bairo bai, cʉ̃ buio majicʉtí? Dio jeto mani ca-buio majipere mani joo majimi. 
2CO.2.17	Aperã capaarã Dio ye quetire noo ca-booro buio teñama apeye ca-nuni wapatanucuri majare bairona. Jã maca nare bairo jã baiquẽe. Dio cʉ̃ ca-jooricarã aniri cʉ̃ ca-tʉjʉ jooro cariape mʉjaare jã queti buionucu Jesucristo ye quetire.
2CO.3.1	Dio ye quetire cariape jeto jã buionucu. To bairo jã ca-ĩiro apirã, “Na majuuna na cá-átiere ĩicõarãma,” jãare mʉja ĩirã. Aperã maca, “Cariape ĩi buioma Pablo jãa,” ĩrica pũuro jãare na ca-ucabojapa pũuro mʉjaare jã ca-iñooro booquẽto. Mʉja quena, “Cariape ca-ĩi buiorã ãma Pablo jãa,” jãare mʉja ca-ĩi ucabojari pũurore jã booquẽe. Aperã maca to bairo áta pũurore boorãma, aperãre na ca-iñoopa pũuro. 
2CO.3.2	Jesucristore caroaro mʉja ca-api nʉcʉbʉgoro tʉjʉrã aperã quena, “Cariape macajere ĩi buioma Pablo jãa,” ĩi majigarãma. To bairi aperã na ca-ucabojari pũurore jã booquẽe. Meere jã majuuna ucabojaricarore bairona jã tʉgooña maji. Aperã nipetiro Jesúre mʉja ca-apiʉjaro tʉjʉri, “Cariape na ca-buioyupa Pablo jãa,” ĩi tʉjʉ majirãma. 
2CO.3.3	Jã jʉgori Jesucristo ye quetire mʉja ca-apiʉjaro caroaro majuu mʉjaare cá-átibojayupi Jesú. To bairi mʉjaare tʉjʉri, “Caroaro majuu Jesucristo nare cá-átibojayupi,” mʉjaare ĩi tʉjʉ majigarãma aperã quena. To bairi Jesucristo papera pũuropʉ, “Caroaro áama Corinto macana,” aperã na ca-buepa pũurore ca-ucaquẽjupi Jesú. Ʉ̃ta pãipʉ Moisére Dio cʉ̃ ca-ucabojaricarore bairo cá-átiquẽjupi Jesucristo maca. Cʉ̃ Espíritu Santo mʉja yeri macaje macare ca-wajoayupi, aperã caroaro mʉjaare cʉ̃ cá-átibojariquere na tʉjʉato ĩi.
2CO.3.4	Jesucristore ca-api nʉcʉbʉgorã aniri cariapena, “Jãare átinemomi Dio,” jã ĩi maji. 
2CO.3.5	Dio ye quetire jã ca-buiori wame jã majuuna ca-tʉgooñari wame me ãa. Nipetiro jã ca-buionucurije Dio cʉ̃ ca-rotiro jã buio maji. To bairi jã majuuna jã buio majiquẽe. Cʉ̃ maca jã átinemonucumi. 
2CO.3.6	Cawama wame, “Camajare caroaro na yʉ átibojagʉ,” cʉ̃ ca-ĩi cũurica wame nare jã ca-buio majiro átinemonucumi Dio. Cawama wame cʉ̃ ca-ĩi cũurica wame maca papera pũuropʉ, “Oco bairije caroare ája,” ĩi uca tuurique me ãa. “Espíritu Santo jʉgori caroare mʉja áti majigarã,” ĩi cũurica wame maca ãa. Tirʉmʉpʉ macá wame Moisé cʉ̃ ca-ucarica wame jʉgori, “Ca-bui pacoorã, ca-bai yajiparã mani ãa,” mani ĩi maji. Espíritu Santo jʉgori maca caroare áti majirique ãa. To bairi caroaro catíriquere ca-joʉ ãmi Espíritu Santo maca. 
2CO.3.7	Moisépʉre Dio cʉ̃ ca-roti cũurique ʉ̃ta pãiripʉ ucarique ca-añupa. Tiere cũuri cʉ̃ ca-tutuarijere, caroaʉ cʉ̃ ca-aniere to macanare na ca-iñooñupʉ Dio. Caroaʉ majuu cʉ̃ ca-aniere iñoʉ, Moisé riya seeto ca-ajiyaro cá-ájupʉ Dio. To bairi Israel macana Moisé riya ca-ajiyaro maca cʉ̃ ca-tʉjʉ majiquẽjuparã. Cabero Moisé riya ca-ajiyarije ca-peti nutuajupe. Ti paʉ ca-ano Moisépʉre Dio cʉ̃ ca-cũrique, “Tiere cá-átiquẽnare yʉ popiyeyegʉ,” ca-ĩi cũuñupi Dio. 
2CO.3.8	To bairo ti wamere cũuri caroaro majuu Dio cʉ̃ ca-aniere cʉ̃ ca-iñooro netoro majuu iñoogʉmi Dio, cʉ̃ Espíritu Santore manire joʉ. 
2CO.3.9	Oco bairo ãa: Moisépʉre Dio cʉ̃ ca-cũrica wame caroa wame ca-añupa, “Tiere cá-átiquẽnare yʉ popiyeyegʉ,” ĩrica wame anibato quena. To bairi Dio, “Caroorije manare na yʉ tʉjʉ Jesucristo jʉgori,” manire cʉ̃ ca-ĩi cũurique maca seeto majuu ca-ñuu netori wame ãa. 
2CO.3.10	To bairi Jesucristo ye cawama wame mani ca-tʉjʉ cõoñaata Moisé ãnacʉ cʉ̃ ca-rotirique maca cawatoa macaje rotirique anicõa yua. 
2CO.3.11	Moisépʉre Dio cʉ̃ ca-rotirique nemoona ca-petipe ca-añupa. Jesucristo ye queti maca ca-petiquetipe aniri tie netoro ca-anie ãa.
2CO.3.12	Jesucristo ye cawama quetire mani ca-apiʉjarije jʉgori, “Jesucristo mani netoogʉmi,” mani ĩi yuu maji. To bairi Jesucristo ye cawama quetire uwiricaro mano camajare jã buionucu. 
2CO.3.13	Dio ye quetire buiori Moisé ãnacʉ cʉ̃ cá-átatore bairo jã átiquẽe. Cʉ̃ riya ca-ajiyarije ca-petiro Israel macanare na tʉjʉ rotiquẽcʉ jutiiro ajero mena ca-bʉgá tooyupʉ. 
2CO.3.14	Dio cʉ̃ ca-rotiriquere Moisé cʉ̃ ca-buioro Israel macana ca-api puoquẽjuparã. Yucʉ quenare na pãramerãpʉ quena to bairona api majiqueticõama Dio nare cʉ̃ ca-queti buiobatajere. Dio ye queti ucarica pũurore buerã api puoquẽema. Jutiiro ajero mena bʉgá tooricarãre bairo baima naa. Api puoquetibana ti ajerore cʉgonucucõarãre bairo baima mai. Jesucristo jʉgori jeto Dio ye quetire ca-api majirã mani ãa. Tiere apirã manire ca-bʉgábata ajerore ca-rocaricarãre bairo mani ãa yua. 
2CO.3.15	To bairi yucʉ quenare Moisé ãnacʉ cʉ̃ ca-ucariquere buerã judío maja na rʉpoare jutiiro ajero mena na rʉpoare bʉgá tooricarore bairona anicõama. To bairi api puo majiquẽema. 
2CO.3.16	Mani Ʉpaʉ Jesucristore mani ca-apiʉjaro bero mani rʉpoa ca-bʉgári ajerore ne wooricarãre bairo mani bai yua. To bairi cʉ̃ ye quetire mani yeripʉ caroaro mani api maji, mani Ʉpaʉre ca-api nʉcʉbʉgorã aniri. 
2CO.3.17	Mani Ʉpaʉ Jesucristo cʉ̃ Espíritu Santo jicãʉna ãmi. To bairi Jesú cʉ̃ Espíritu Santore mani joʉ caroaro mani ca-anipere mani joomi. To bairi, “Moisé cʉ̃ ca-rotiriquere mani cá-áti peoquẽtie wapa mani popiyeyegʉmi Dio,” ĩi tʉgooñarique maa. 
2CO.3.18	Mani Jesucristore nʉcʉbʉgorã jutiiro ajero mena ca-bʉgá toorãre bairo mani aniquẽe mania. Dio ca-aniere caroaro ca-tʉjʉ majirãre bairo mani tʉgooña maji. Dio cʉ̃ ca-aniere tʉgooña majiri eñoro ca-ajiyaro ca-tʉjʉ canamurãre bairo mani ãa. To bairi Dio cʉ̃ ca-aniere aperã quenare mani iñoo neto maji. Cʉ̃ ca-aniere tʉjʉrã seetobʉja cʉ̃re bairo netobʉjaro caroaro mani ani nutuagarã. Mani Ʉpaʉ ca-bauquẽcʉ jʉgori to bairo mani baigarã.
2CO.4.1	Jãare mai tʉjʉri atie jã paariquere jãare ca-cũuwĩ Dio Jesucristo ye quetire jã ca-buiorijere. To bairi jã tʉgooña ocabʉti. 
2CO.4.2	Camaja bobooro átajere ána yajioropʉ na cá-áti uniere jã átiquẽe. Ĩitorique mena Dio ye quetire jã buioquẽe. Tiere wajoari mee cariape jeto jã ĩi buionucu. Nipetiro jã cá-átiere tʉjʉmi Dio ĩirã baujaro jeto jã átinucu. To bairo jã cá-átiere tʉjʉri, “Caroaro cá-ána ãma,” jãare ĩi majirãma camaja. 
2CO.4.3	Noo Jesucristo ye quetire jã ca-buiorijere ca-api majiquẽna una Dio cʉ̃ ca-popiyeyeparã ãma. 
2CO.4.4	Ati yepa macana Diore na ca-api nʉcʉbʉgoquẽtie jʉgori na ʉpaʉ Sataná ca-capea tʉjʉ majiquẽnare bairo na ca-tʉgooña majiquẽto áami. Jesucristo ye quetire api nʉcʉbʉgorema ĩi to bairo nare áami. Jesucristo, Dio cʉ̃ ca-aniere ca-cʉgoʉ majuu cʉ̃ ye queti ca-ñuu netorijere na api majiqueticõato ĩi, to bairo na áami Sataná. 
2CO.4.5	Atie quetire buiorã jã macare nʉcʉbʉgoya ĩirã mee jã buionucu. Mani Ʉpaʉ Jesucristo macare na nʉcʉbʉgoato ĩirã to bairo mʉjaare jã ĩi buionucu. To bairi mʉjaare paa coteri majare bairona jã bainucu tiere mʉjaare buiorã. 
2CO.4.6	Dio nemoopʉna ati yepa ca-naitĩabatajere ca-bujuro cá-ájupi. Tiere cʉ̃ cá-átatore bairona mani yeripʉ cʉ̃ yere mani ca-api majiquetibatajere mani ca-api majiro cá-ájupi. To bairi, “Caroaʉ majuu ãmi Dio,” mani ĩi maji yucʉra yua, Jesucristo quena caroaʉ majuu cʉ̃ ca-aniere majiri.
2CO.4.7	Caroaʉ majuu cʉ̃ ca-aniere mani ca-majirije pairo majuu ca-wapacʉtie majuu ãa. Mani majuuna cawatoa macana mani ãa. To bairi ríi mena áta rʉri cawatoa ca-ani rʉri to ca-anibato quena ca-wapa pacarije oro cuiri ca-jañari rʉrire bairona jã ãa, Dio ye quetire ca-buionucurã aniri. To bairi cawatoa ca-ãna, ca-tutuaquẽna mani ca-anibato quena cʉ̃ yere jã ca-buio rotiwĩ Dio. Camaja maca na majuuna na ca-tʉgooñarije jʉgori mee, “Dio cʉ̃ ca-tutua netorije jʉgori maca buioma,” jãare na ĩi tʉjʉato ĩi, jã ca-bejeyupi Dio. Cawatoa ca-ãna jã ca-anibato quena jã ca-bejeyupi Dio cʉ̃ ye quetire ca-buioparãre. 
2CO.4.8	Popiye baibana quena, “¿Dope bairo mani ánaatí?” jã ĩiquẽe. “Seeto tʉgooñarique paibana quena dope bairo áti majiña maa,” jã ĩiquẽe. 
2CO.4.9	Camaja rooro jãare na cá-átigabato quena Dio maca jã mena aninucucõami. Jã aáweoquẽemi. Jãare na ca-tune roca cũurãre bairo jã bai. To bairo na cá-ána jã ca-anibato quena jãare áti ree majiquẽema. 
2CO.4.10	Noo jã cá-aáti paʉpʉ Jesucristore na ca-jĩaricarore bairona jã quenare jã jĩaganucuma. To bairo jãare na cá-átigabato quena jã anicõa mai. To bairo jã ca-bairijere tʉjʉri camaja nipetirã, “Jesucristo ca-catí majuʉ na mena aninucucõami,” jã ĩi majima. 
2CO.4.11	Noo jã ca-catíri rʉmʉ cõona Jesucristo ye quetire jã ca-buiorije wapa aperã jã jĩagama Jesucristo yere ca-apigateerã maca. To bairo na cá-átigabato quena jã anicõa mai. Popiye tamuori jã ca-bai yajiri rupaʉri jʉgori Jesucristo cʉ̃ ca-ãnaje cʉtiere majigarãma aperã. 
2CO.4.12	To bairo camaja jãare na ca-jĩagabato quena jã maca caroaro Dio mena mʉja ca-anicõa aninucuparore bairo cá-átibojarã jã ãa.
2CO.4.13	Dio ye queti ucarica pũuropʉ oco bairo ĩi ucarique ãa: “Diore yʉ tʉgooña nʉcʉbʉgo. To bairi cʉ̃ yere mʉjaare yʉ ca-buiowʉ.” To bairona jã bai jã quena. Diore jã tʉgooña nʉcʉbʉgo. To bairi cʉ̃ ye quetire jã buionucu. 
2CO.4.14	Mani maji Dio Jesucristore cʉ̃ ca-tunu catíoricarore bairona mani quenare mani tunu catíogʉmi. Jesucristo mena macana mani ca-ano mani quena to bairona mani átigʉmi Dio. Manire tunu catíori jicãro mena cʉ̃ tʉpʉ manire jee aágʉmi. 
2CO.4.15	Nipetiro popiye jã ca-bairije ca-baiyupa caroaro Dio mena mʉja ca-aniparore bairo. To bairi popiye jã ca-tamuoro bero capaarã Dio ye quetire ca-apiʉjarã aninemogarãma. Na quena caroaro nare cʉ̃ cá-átiere majiri, “Ñuu majuucõami Dio,” cʉ̃ ĩi wariñuu nʉcʉbʉgogarãma.
2CO.4.16	To bairi jã tʉgooña ocabʉtinucucõa. To canacã rʉmʉ jã rupaʉ ca-bʉcʉabato quena jã yeripʉ tʉgooña ocabʉtiri netobʉjaro jã tʉgooña ocabʉti jʉgoye cʉtinucu. 
2CO.4.17	Ati yepapʉ ãnaa jã ca-popiye tamuorije nemoona petigaro. To bairi ñee majuu me ãa tiea. Ati yepapʉ ãnaa popiye jã ca-bairije jʉgori netobʉjaro ca-petiquetipere jã bʉgagarã. 
2CO.4.18	Ati yepa macajere ca-petipe ca-ano maca seeto jã tʉjʉ ʉjaquetinucu. Ca-bauquẽtie ʉmʉrecóo macaje macare jã tʉjʉ ʉjanucu. Mani ca-tʉjʉrije ati yepa macaje ca-petipe ãa. Ʉmʉrecoo macaje mani ca-tʉjʉquẽtie maca ca-petiquẽtie anigaro.
2CO.5.1	Ati yepapʉ mani ca-catíri rupaʉ ca-petipa rupaʉ ãa, mani ĩi maji. Camajocʉ wiire cʉ̃ cá-átibata wii ca-boa ñaarore bairo mani rupaʉ quena boa yajigaro. To bairo ca-baibato quena Dio ʉmʉrecóopʉ ca-petiquetipa rupaʉre quenoo yuʉmi. Ti rupaʉ maca camajocʉ ya wii ca-boa ñaarore bairo ca-petipa rupaʉ me anigaro. 
2CO.5.2	Ati yepa macá rupaʉre popiye baibana mani quepenucu. Ʉmʉrecoopʉ mani ca-anipa rupaʉ macare seeto mani wajoaganucu. 
2CO.5.3	Cawama rupaʉ cʉgo wajoari cawama jutii ca-jaña wajoarãre bairo mani anigarã. To bairi ca-rupaʉ mana mani aniquetigarã. 
2CO.5.4	Ati yepa macá rupaʉ to canacã rʉmʉ popiye baibana mani quepenucu. Mani rupaʉ to cõona to bai yajiato ĩi mee yʉ ĩi. Mani rupaʉ cawama jutiiro mani ca-jañarore bairo to bai wajoaato ĩi yʉ ĩi. To bairi cawama rupaʉ mani ca-cʉgoro ca-ani jʉgori rupaʉ maca nemoona ati yepapʉ bai yajigaro. 
2CO.5.5	Diona to bairo caroaro majuu mani ca-baipere ca-quenoo jʉgoyeyebojayupi. To bairi cʉ̃ Espíritu Santo manire ca-jooyupi, cawama rupaʉ mani ca-cʉgopere na maji jʉgoye cʉ́paro ĩi.
2CO.5.6	Tiere tʉgooñari Dio mena mani tʉgooña ocabʉtinucu. Ati yepa macá rupaʉ mena ãnaa Dio tʉpʉre mani aá majiquẽe, mani ĩi maji. 
2CO.5.7	To bairi ʉmʉrecóopʉ mani ca-baipere tʉjʉ majiquetibana quena Diore mani tʉgooña nʉcʉbʉgo. Cʉ̃ tʉgooña nʉcʉbʉgori, cʉ̃ ca-quenoo jʉgoyeyebojaricarore bairona baigaro, mani ĩi maji. 
2CO.5.8	To bairo ĩi tʉgooñari mani tʉgooña wariñuu. Nemoona mani Ʉpaʉ Dio mena anigarã mani ca-bai yajipere mani tʉgooña wariñuu, cʉ̃ mena mani ca-ano maca ñuu netoboro ĩirã. 
2CO.5.9	Ati yepapʉ catírã o bai yajiri bero quenare mani Ʉpaʉ Dio cʉ̃ ca-boori wame jetore mani átiganucu. 
2CO.5.10	Jesucristo cʉ̃ ca-bejeri paʉ ca-ano mani nipetiro mani cá-átajere manire bejegʉmi. Manire bejeri to canacãʉrena ati yepa ãnaa mani cá-átaje cõo caroaro o rooro mani cá-átajere manire wapa joogʉmi.
2CO.5.11	To bairi, “Cariape to canacãʉrena wapa joogʉmi Dio,” cʉ̃ ĩi tʉgooña nʉcʉbʉgori camajare, “Jesú ye quetire apiʉjaya,” nare jã ĩi buionucu. “Caroaro camajare buionucuma,” jã ĩi tʉjʉ majiimi Dio jã cá-átinucurijere. Mʉja quena mʉja yeripʉ caroaro jã cá-átinucurijere mʉja majigarã. 
2CO.5.12	“Aperã netoro caroaro cá-ána jã ãa,” ĩi mee mʉjaare yʉ ĩi. Aperã jãare ca-wada pairã macare, “Caroaro cá-ána ãma Pablo jãa,” nare mʉja ĩato ĩi mʉjaare yʉ ĩi. Jãare ca-wada pairã maca apeĩ caroaro cʉ̃ yeri macajere tʉjʉ jeeñooquetibana quena, “Caroaʉ ãmi,” ĩi tʉjʉrãma, cʉ̃ rupaʉ macaje caroaʉ cʉ̃ ca-baurije jetore tʉjʉri. 
2CO.5.13	Aperã, “Ca-mecʉrã ãma,” jãare ĩirãma. To bairo jãare na ca-ĩibato quena camaja Diore na nʉcʉbʉgoato ĩirã to bairo jã átinucu. Mecʉrã mee jã bai. Jã majuuna jã ca-boorije meere, mʉja maca caroaro mʉja ca-anipere boorã jã átinucu. 
2CO.5.14	Jesucristo seeto manire cʉ̃ ca-mairijere tʉgooñari cʉ̃ ye quetire jã buionucu, popiye tamuobana quena. Manire ca-bai yajibojayupi Jesucristo. To bairi mani nipetiro caroorije mani cá-átajere ca-bai yaji wapayericarãre bairo jeto ca-ãna mani ãa, Jesucristo manire cʉ̃ ca-bai yajibojarique jʉgori. 
2CO.5.15	Caroorije mani cá-átajere netoogʉ mani nipetirãre mani ca-bai yajibojayupi. To bairo manire cʉ̃ cá-átibojaro mani majuuna noo mani ca-boorona cá-átiquetiparã mani ãa. Jesucristo manire ca-bai yajibojaricʉ, ca-tunu catíricʉ cʉ̃ ca-boorije macare cá-átiparã mani ãa yua. 
2CO.5.16	To bairi apeĩre cʉ̃ rupaʉ cʉ̃ ca-baurijere tʉjʉbana quena cʉ̃ yeripʉ cʉ̃ ca-bairije macare mani tʉjʉ majiquẽna. “Caroaʉ ãmi,” mani ĩi beje majiquẽe, cʉ̃ yeri macajere tʉjʉ majiquetiri. Yʉ quena tirʉmʉpʉre Jesucristore to bairona yʉ ca-ĩi tʉgooñabapʉ mai. “To bairona cawatoa macacʉ, ati yepa macacʉ ãmi,” yʉ ca-ĩi tʉgooñabapʉ Jesúre. Yucʉra to bairo yʉ tʉgooñaquẽe yua. 
2CO.5.17	Jicãʉ noo ca-boʉ Jesucristo mena ca-ãcʉ̃ apeĩ ãmi yua, cʉ̃ ca-tʉgooñarijere ca-wajoaricʉpʉ aniri. Rooro cʉ̃ cá-átinucurique nipetiro ca-wajoaricʉpʉ ãmi. To bairi ca-jʉgoyepʉna cʉ̃ cá-átinucubataje átiquetinucumi. Ca-ñuurije macare ati aninucumi yua.
2CO.5.18	Atie nipetiro Diona to bairona manire cá-átibojayupi. Cʉ̃ Macʉ Jesucristo manire cʉ̃ ca-bai yajibojarique jʉgori cʉ̃re ca-tʉjʉteerã ca-ãnanare cʉ̃ mena macana mani ca-aniparore bairo cá-ájupi Dio. To bairi camaja nipetirã caroaro cʉ̃ mena na ca-ano boʉ cʉ̃ ye quetire jã ca-buio roti joowĩ. 
2CO.5.19	Oco bairo ãa: Jesucristo cʉ̃ ca-bai yajibojarique jʉgori ati yepa macana nipetirã cʉ̃ mena macana na ca-ano átigami Dio cʉ̃re ca-tʉjʉteebatanare. To bairi rooro na cá-átaje wapare na popiyeyequetigʉmi Dio, Jesucristo mena na ca-ãmata. To bairi aperã na ca-majiparore bairo tie quetire jã ca-buio roti joowĩ Dio. 
2CO.5.20	To bairi Jesucristo ye quetire buio teñari maja jã ãa. Mʉjaare jã ca-queti buiorije jʉgori, “Yʉ mena macana na ãmaro ĩi,” to bairo mʉjaare ĩmi Dio. To bairi cʉ̃ ye quetire buio teñari maja aniri, “Mʉja quena cʉ̃ mena macana ãña,” mʉjaare jã ĩinucu. 
2CO.5.21	Jesucristo maca jicãni uno caroorije cá-átiquẽjupi. Caroorije cá-átiquẽcʉ anibacʉ quena Dio maca caroorije wapa ca-cʉgoʉre bairo cʉ̃ ca-ano cá-ájupi Dio cʉ̃ Macʉ Jesúre. Mani maca mani ca-bai buiyerije jʉgori to bairo cá-ájupi Dio. Mani Jesucristo mena ãnaa ca-bui cʉtiquẽna anigarãma ĩi to bairo cá-ájupi Dio.
2CO.6.1	To bairi Dio ye quetire buiori maja aniri oco bairo nʉcʉbʉgorique mena mʉjaare jã ĩi. Mʉjaare Dio cʉ̃ ca-mai tʉjʉrijere majibana quena ca-apiquẽnare bairo baiquẽja. 
2CO.6.2	Dio ye queti ucarica pũuropʉ oco bairo ĩi ucarique ãa:
2CO.6.2	Mʉjaare yʉ cá-átinemogari paʉ mʉja ca-jeniro apiri mʉjaare yʉ átinemogʉ. Mʉjaare yʉ netoogʉ. To bairi yucʉacana, meere, camajare Dio cʉ̃ cá-átinemogari paʉ ani tʉga. Yucʉacana cʉ̃ ye quetire ca-apirãre na netoogʉmi Dio.
2CO.6.3	To bairi Dio ye quetire buiorã ricati jã átiquetinucu, aperã jã ca-buiorijere wapa maa ĩirema ĩirã. 
2CO.6.4	Dio yarã cariape cʉ̃ ye quetire ca-buiorã jã ca-aniere camaja na ca-majiro jã boo. To bairo boorã popiye jã ca-tamuonucurijere jã nʉcacõa. Jicã paʉ cʉ̃ ye quetire buiorã popiye majuu jã bainucu. Ape paʉra jã ca-boorije uniere jã cʉgoquetinucu. Ape rʉmʉra aperã jã ca-buiorijere apigateerã seeto jãare matanucuma. 
2CO.6.5	To bairi ape rʉmʉra jã quẽnucuma. Ape paʉra preso wiipʉ jãare jõonucuma. Ape paʉra rooro jãare átigarã roorije ĩi awaja teñanucuma. Ape rʉmʉ seeto majuu jã paa popiyecʉti, yerijãquẽnana. Ape paʉra jã ñigo rianucu. 
2CO.6.6	To bairo jã ca-bairijere tʉjʉrã camaja nipetirã majima cariape Dio ye quetire ca-buiorã jã ca-aniere. Oco bairo caroaro jã cá-átinucurijere tʉjʉ majima. Jesú ye quetire caroaro jã maji. Ricati jãare ca-bairo jã nʉcanucu. Aperãre caroaro jã átinemonucu. Espíritu Santo jã mena anicõa aninucumi. Aperãre ĩitori mee nare jã mai tʉjʉ. 
2CO.6.7	Caroaro cariape jeto Dio ye quetire jã buionucu. Dio cʉ̃ ca-tutuarije jʉgori to bairije cʉ̃ ca-boorijere jã áti maji. Caroaro átiri caroorije macare jã mata maji. 
2CO.6.8	Camaja jicã rʉmʉrire caroaro jã nʉcʉbʉgoma. Ape rʉmʉra rooro jã tʉjʉma. Jicã rʉmʉri, “Caroaro áama,” jã ĩima aperã. Ape rʉmʉra, “Rooro áama,” jã ĩima. Cariape jã ca-ĩi buiorije to ca-anibato quena ca-ĩito teñari majare bairo jã tʉjʉma. 
2CO.6.9	Ape rʉmʉra, “Aperã ãma,” jãare ĩi tʉjʉ rocacõama. Camaja nipetiro na ca-majirã jã ca-anibato quena to bairo rooro jãare ĩima. Ape rʉmʉ jãare jĩaga cotema. Popiye jã ca-tamuoro átibana quena jãare jĩa rocaquẽema mai. Jã catícõa. 
2CO.6.10	To bairo jã ca-popiye tamuonucurije tʉgooñarique paibana quena jã wariñuunucucõa. Ca-bopacoorãre bairo anibana quena Dio ye quetire jã ca-buiorije jʉgori aperã capaarãre capee ca-cʉgorãre bairo na ca-ano jã áa. Ñee uniere cʉgoquetibana quena Dio cʉ̃ ca-joorije jʉgori nipetirije jã cʉgo.
2CO.6.11	Jã yarã, rʉjaricaro mano jã ca-tʉgooñarije nipetiro mʉjaare jã queti buio peocõawʉ, seeto mʉjaare mairã. 
2CO.6.12	Ricati mʉjaare jã tʉgooñaquẽe. Mʉja maca ricati mʉja tʉgooñarã jãare. 
2CO.6.13	Jicãʉ cʉ̃ punaare caroaro cʉ̃ ca-rotirore bairona nʉcʉbʉgorique mena mʉjaare yʉ ĩi. Mʉjaare yʉ ca-mairore bairona yʉre mʉja ca-mairo yʉ boo.
2CO.6.14	Jesucristore ca-nʉcʉbʉgoquẽna mena bapa cʉtiquẽja. Caroare, caroorije mena aju majiña maa. To bairona ca-bujurije quena ca-naitĩarije mena ani majiquẽe. To bairi Jesucristore ca-booquẽna mena bapa cʉtiqueticõaña. 
2CO.6.15	Jesucristo quena Sataná mena bapacʉti majiquẽemi. To bairi Jesucristore ca-apiʉjarã quena bapacʉti majiquẽema cʉ̃re ca-apiʉjaquẽna mena. 
2CO.6.16	Dio ca-aniquẽna weericarã aperã na ca-ñuu buerã quenare Dio wiipʉre cũu majiña maa. Mani maca Dio ca-catícõa aninucuʉ ya wiire bairo ca-ãna mani ãa. Cʉ̃ majuuna oco bairo ca-ĩi jʉgoyeyeyupi:
2CO.6.16	Ti yepapʉ ãcʉ̃ yʉ yarã mena yʉ aninucucõagʉ. Noo na cá-aátopʉ yʉ quena na mena yʉ aágʉ. Na Ʉpaʉ yʉ anigʉ. Na maca yʉ yarã majuu anigarãma.
2CO.6.17	Ape wame quena oco bairo ĩi ucarique ãa:
2CO.6.17	“Caroorã tʉpʉ ca-anibatana to cõona buticõaña. Na mena macana aniqueticõaña. Rooro na cá-átiere átiqueticõaña mʉjaa. Yʉ ca-ĩirore bairo bairã caroaro yʉ mena mʉja anigarã.
2CO.6.18	Yʉ maca mʉja Pacʉ yʉ anigʉ. Mʉja maca caʉmʉa, cãromia quena yʉ punaa jeto mʉja anigarã yua.” To bairona ĩmi mani Ʉpaʉ ca-tutua majuʉ, ĩi ucarique ãa.
2CO.7.1	Yʉ yarã yʉ ca-mairã, atie mʉjaare yʉ ca-buiorije caroaro Dio manire cʉ̃ ca-ĩi cũu jʉgoyeyerique ãa. To bairi caroorijere cá-átiqueti tʉgooña netoocõape ãa, to canacã wamere. Mani rupaʉre ca-rooye tuurijere, mani yeri quenare ca-rooye tuurijere cá-átiqueti tʉgooña netoocõape ãa. To bairi Diore cʉ̃ nʉcʉbʉgori caroaro cʉ̃ ca-tʉjoorije macare cá-átipe ãa.
2CO.7.2	Jicãni uno rooro mʉjaare jã cá-átiquẽpʉ. Jicãʉ macare jã ca-rooye tuuquẽpʉ cʉ̃ ca-aniere. Jicãni uno mʉjaare jã ca-ĩitoquẽpʉ. To bairi jãare maiña. 
2CO.7.3	“Ca-bui cʉna mʉja ãa,” ĩi mee yʉ ĩi. Ca-jʉgoye mʉjaare yʉ ca-ĩricarore bairona mʉjaare yʉ mai. Yʉ ca-catíri rʉmʉ ca-ano cõo mʉjaare yʉ maigʉ. Bai yajiipʉ quena mʉjaare yʉ maigʉ. 
2CO.7.4	Mʉja ca-bairijere ca-tʉjʉ jeyaʉ aniri, “Caroaro áama,” ĩi tʉjʉ yeri jañari mʉjaare yʉ ĩi tʉgooña ocabʉti. Seeto popiye tamuobacʉ quena, “Caroaro áama,” yʉ ĩi wariñuu mʉjaare.
2CO.7.5	Macedoniapʉ ejarã to canacã rʉmʉ yerijãri mee jã ca-bainucuwʉ. Noo jã cá-aáti paʉ aperã rooro jãare cá-átinucuwã. To bairi rooro jã ca-bainucuwʉ. To bairo rooro baibana seeto uwirique mena jã ca-bainucuwʉ. 
2CO.7.6	To bairo jã ca-baibato quena Dio tʉgooña ocabʉtiriquere ca-joʉ maca jã ca-tʉgooña ocabʉtiro cá-ámí mani yaʉ Tito cʉ̃ ca-ejarije jʉgori. 
2CO.7.7	Cʉ̃ ca-ejarije jʉgori jeto meere jã ca-wariñuuwʉ. Cʉ̃ ca-queti buiorije mena quenare jã ca-api wariñuuwʉ. Mʉja cá-áti aniere tʉjʉʉ ca-tʉgooña ocabʉtiyupʉ Tito. Seeto yʉre mʉja ca-tʉjʉgarije jãare ca-ĩi buiowĩ. Caroorije mʉja cá-átajere mʉja ca-jʉtiritirije quenare jã ca-ĩi buiowĩ. Yʉre mʉja ca-tʉgooña ʉjarije quenare jã ca-ĩi buiowĩ Tito. To bairo cʉ̃ ca-ĩi buiorijere queti apii netobʉjaro yʉ ca-wariñuunemowʉ.
2CO.7.8	Mʉjaare uca joobacʉ mʉja ca-tʉgooñarique pairo yʉ cá-ápʉ́. To bairo átibacʉ quena, “Ca-uca jooquetipe nibajupa,” yʉ ĩiquẽe. Nemoona yʉ ca-uca jooricaro beroacã mʉja ca-tʉgooñarique pairo tʉjʉʉ to bairona yʉ ca-ĩi tʉgooñabapʉ. 
2CO.7.9	Yucʉacã, meere, wariñuurique mena yʉ ãa. Mʉja ca-tʉgooñarique pairije jʉgori mee yʉ bai. Caroorije mʉja cá-átajere jʉtiritiri mʉja cá-áti janañupa. To bairi seeto yʉ wariñuu. Dio cʉ̃ ca-boorore bairona mʉja ca-jʉtiritiyupa. To bairi mʉja ca-tʉgooña wajoarijere tʉjʉri mʉja ca-tʉjʉ wariñuuñupi Dio. To bairi mʉja ca-tʉgooñarique pairo jã cá-áti rooye tuuquẽpʉ mʉjaare. 
2CO.7.10	Jicãʉ ucʉ̃ caroorije cʉ̃ cá-átajere ca-tʉgooñarique paii cʉ̃ ca-tʉgooñarijere wajoari caroorije cʉ̃ cá-átajere áti janacõaʉmi. Dio maca to bairo cʉ̃ cá-áto tʉjʉ tʉjoori cʉ̃ netooʉmi. Apeĩ maca cariape Diore ca-apiʉjagaquẽcʉ ucʉ̃re cʉ̃ netooquetigʉmi Dio, cʉ̃ ca-jʉtiritibato quena. Ati yepa macana na ca-tʉgooñarique pairore bairo baibacʉ yajigʉmi. 
2CO.7.11	Dio cʉ̃ ca-boorore bairona mʉja ca-tʉgooñarique paiyupa mʉja ya paʉpʉ rooro mʉja cá-átajere. Mʉjaare yʉ ca-queti joori pũurore tʉjʉri nemoona mʉja ca-tʉgooña wajoayupa. Rooro mʉja cá-átajere mʉja majuuna nʉcʉbʉgorique mena mʉja ca-quenooñupa. Mʉja mena macacʉ rooro cá-átacʉ mena mʉja ca-anigaquẽjupa. Mʉja ca-tʉgooña acʉayupa rooro cʉ̃ cá-átajere. Rooro cá-átacʉre jicãrore bairona cʉ̃re mʉja ca-popiyeyeyupa. To bairo mʉja ca-bairo tʉjʉrã, “Roorije átajere ca-booquẽna ãma,” mʉja ĩi tʉjʉma aperã. 
2CO.7.12	To bairi mʉjaare uca joʉ rooro cá-átacʉre cʉ̃re mʉja ca-popiyeyepere seeto yʉ ca-tʉgooñaquẽpʉ. Rooro cá-áti ecooricʉre mʉja cá-átinemope quenare seeto yʉ ca-tʉgooñaquẽpʉ. Mʉja macare yʉ ca-tʉgooñawʉ. Caroaro jãare na ca-tʉjʉ ʉjarijere, jãare na ca-apiʉjarijere Dio cʉ̃ ca-tʉjʉro na iñoato ĩi yʉ ca-uca joowʉ. 
2CO.7.13	To bairi nipetiro caroaro mʉja cá-átaje jʉgori jã tʉgooña wariñuu ocabʉti.
2CO.7.13	To bairi Tito seeto cʉ̃ ca-wariñuuro tʉjʉrã jã quena jã ca-wariñuunemowʉ. Nipetiro cʉ̃ ca-tʉgooñarije paibatajere cʉ̃ ca-majiritiro mʉja cá-ájupa. 
2CO.7.14	Mʉja tʉpʉ Tito cʉ̃ cá-aáparo jʉgoye, “Caroaro ca-nʉcʉbʉgorã ãma Corinto macana,” cʉ̃ yʉ ca-ĩi buiowʉ. To bairo ĩi jocʉ mee yʉ ca-ĩiwʉ. Cʉ̃ yʉ ca-ĩricarore bairona caroaro ca-nʉcʉbʉgorã mʉja ãa. Nipetirijere mʉjaare yʉ ca-ĩrije cariape jeto ãa. Nipetiro mʉja ca-aniere Titore jã ca-ĩi buiorique quena cariape ãa. To bairi, “Caroaro ca-nʉcʉbʉgorã ãma Corinto macana,” Titore jã ca-ĩi buiorique quena cariape ca-baiwʉ. 
2CO.7.15	Nʉcʉbʉgorique mena mʉja tʉpʉre cʉ̃re mʉja ca-ani rotiyupa. Cʉ̃ ca-rotirije quenare caroaro mʉja cá-ájupa. To bairo mʉja cá-átajere tʉgooñari Timoteo maca netobʉjaro mʉja mai tʉgooñami. 
2CO.7.16	Nipetiro caroaro mʉja cá-átiere, “Caroaro áama,” ĩi majiri seeto yʉ wariñuu.
2CO.8.1	Yʉ yarã, yucʉacã mʉjaare jã buiogarã Jesucristore ca-apiʉjarã ca-ani poari macana ato Macedonia yepapʉ ca-ãna caroaro Dio mena na cá-áti aniere. 
2CO.8.2	Na maca seeto popiye baibana quena seeto wariñuunucuma. Apeye uniere cʉgoquetibana quena capee ca-cʉgorãre bairona aperãre na átinemonucuma. 
2CO.8.3	Na ca-cʉgorije cõona ca-joowã aperã ca-bopacoorãre. Ape rʉmʉra netoro ca-joonucuwã. To bairo na cá-áto yʉ ca-tʉjʉwʉ. Na majuuna na ca-joogaro cõo ca-joowã. 
2CO.8.4	To bairo ca-ãna aniri, “Jã quena Jerusalén'pʉ ca-ãna ca-bopacoorã Jesúre ca-apiʉjarãre jã átinemogarã,” seeto jã ca-ĩiwã. 
2CO.8.5	Jã ca-tʉgooñabatato netoro cá-átinemowã. Nemoona Diore, “Mʉ yarã jeto jã ãa,” ca-ĩiwã. To bairo ĩi yaparo, “Dio cʉ̃ ca-boorore bairona mʉja ca-rotirijere jã átigarã,” jã ca-ĩiwã. 
2CO.8.6	To bairo Macedonia macana seeto na yere na ca-joogarijere tʉjʉri Titore mʉja tʉpʉre jã ca-amojore tunu aá rotiwʉ. Ca-jʉgoyepʉ niyeru mʉja ca-jeni neorique ca-bopacoorãre mʉja ca-joogarijere na jeni yaparoato ĩirã Titore mʉja tʉpʉ jã ca-amojore tunu aá rotiwʉ. 
2CO.8.7	Nipetiro to canacã wame caroaro mʉja átinucu. Caroaro nʉcʉbʉgorique mena Diore mʉja tʉgooña ocabʉti. Dio yere caroaro ca-majirã aniri aperãre caroaro mʉja buio maji. Wariñuurique mena Dio cʉ̃ ca-boorore bairona mʉja átinucu. Caroaro jãare mʉja mai. To bairi caroaro cá-ána aniri ca-bopacoorã quenare caroaro na cá-átinemoparã mʉja ãa.
2CO.8.8	Mʉjaare roti majuʉ mee yʉ ĩi baii pʉa. To bairi aperã wariñuurique mena aperãre na cá-átinemogarijere na majiato mʉjaare ĩi yʉ ĩi. 
2CO.8.9	Meere mʉja maji. Mani Ʉpaʉ Jesucristo manire mai tʉjʉri caroaro majuu manire cá-átibojayupi. Capee majuu ca-cʉgoʉ anibacʉ quena ca-bopacoʉre bairo ca-baiyupi, mani macare mai netobacʉ. Mani macare capee ca-cʉgorã na ãmaro ĩi to bairo ca-baiyupi Jesucristo.
2CO.8.10	Mʉja ye macaje caroaro na áparo ĩi yʉ ca-tʉgooñari wame oco bairo mʉjaare yʉ ĩi: Jicã cʉma neto, meere, Jerusalén macanare jã átinemogarã ĩirã, niyeru mʉja ca-jee neo jʉgoricaro bero. Ape macari macana jʉgoyepʉna mʉja ca-jee neo jʉgoyupa mʉja maca. Tiere joorã wariñuurique mena mʉja ca-jooyupa mʉja ca-cʉgorijere. 
2CO.8.11	To bairi wariñuurique mena mʉja ca-joo jʉgoricarore bairona joo yaparoya. Mʉja ca-joo majiro cõo jooya. 
2CO.8.12	Nii jicãʉ cariapena cʉ̃ ca-cʉgoro cõo wariñuurique mena cʉ̃ ca-jooro cʉ̃ tʉjʉ wariñuʉmi Dio maca. Mani ca-cʉgoquetibato quena joo rotiquẽcʉmi.
2CO.8.13	“Nipetiro mʉja ca-cʉgorije ca-bopacoorãre joo peocõaña,” yʉ ĩiquẽe. Ca-bopacoorã macare joo peocõari mʉja maca ca-bopacoorãre bairo mʉja ca-ano yʉ booquẽe. Jicãro cõo na cʉgoato ĩi to bairo yʉ ĩi. 
2CO.8.14	Yucʉacã mʉja ca-cʉgorije mena nare mʉja átinemo maji. Na quena caberopʉ na ca-cʉgorije mena mʉjaare átinemogarãma. To bairo átiri jicãro cõona mʉja cʉgogarã yua. 
2CO.8.15	Dio ye queti ucarica pũuropʉ oco bairo ĩi ucarique ãa: “Capee ca-cʉgobatacʉ quenare rʉjaquetigaro. Apeĩ petoacã ca-cʉgoʉ quenare ñe unie majuu bopacoquetigʉmi,” ĩi ucarique ãa.
2CO.8.16	Mʉja ye ca-anipere seeto yʉ tʉgooñanucu. Yʉ ca-tʉgooñarore bairona Tito quenare mʉjaare cʉ̃ ca-tʉgooñaro cá-ájupi Dio. To bairi, “Ñuubʉja,” Diore cʉ̃ yʉ ĩi wariñuu. 
2CO.8.17	Mʉja tʉpʉ cʉ̃ yʉ cá-aá rotiro wariñuurique mena, “Jaʉ, yʉ aágʉ,” ĩiwĩ Tito. To bairi cʉ̃ majuuna mʉjaare ca-tʉgooñanucuʉ aniri yucʉacãre mʉjaare tʉjʉ aágʉmi.
2CO.8.18	Tito mena apeĩre jã joonemogarã. Cʉ̃ quena caroaro Jesúre ca-apiʉjaʉ, mani yaʉ ãmi. “Cʉ̃ quena Jesucristo ye quetire caroaro ca-buionucuʉ ãmi,” cʉ̃ ĩinucuma Jesucristore ca-nʉcʉbʉgori poari macana. 
2CO.8.19	“Caroaʉ ãmi,” cʉ̃ ĩi tʉgooñari Jesucristore ca-nʉcʉbʉgori poari macana cʉ̃ ca-bejewã jãare ca-bapa cʉtipaʉre. Niyeru jã ca-jeni neoriquere Jerusalén'pʉ jã ca-jee aáto cʉ̃ quenare jã mena ca-jee aánemo rotiwã. Tie niyerure jee aána caroaro Diore áti nʉcʉbʉgorã jã áa. To bairi camaja nipetirã majigarãma wariñuurique mena aperãre jã cá-átinemogarijere. 
2CO.8.20	Aperã, “Camaja niyeru na ca-jooriquere na majuuna áti reericarãma,” na ĩi wada paiqueticõato ĩirã to bairo jã áa. 
2CO.8.21	Dio maca caroaro tʉjʉ majimi nipetiro cariape jã cá-átinucurijere. Camaja quena to bairona cariapena jã cá-átinucurije tʉjʉ majigarãma, niyeru jã majuuna jee cũuri mee, nipetiro jã ca-joorijere tʉjʉrã. 
2CO.8.22	To bairo jã cá-átiere na tʉjʉ majiato ĩirã mani yaʉ apeĩ quenare jã joonemo tunu. Cʉ̃ quena capee wariñuurique mena Dio yere cʉ̃ cá-átinucurijere jã maji. To bairi yucʉacã cʉ̃ quena mʉja tʉpʉ aágayupʉ, “Na quena caroaro átinemogarãma,” mʉjaare ĩi tʉgooñari. 
2CO.8.23	Aperã mʉja tʉ macana Titore, “¿Nope ĩi cʉ̃ baití?” na ca-ĩi jeniñaro oco bairo na ĩi buioya: “Pablo mena macacʉ ãmi cʉ̃a. Cʉ̃ mena ca-paʉ ãmi. Mʉjaare átinemoʉ acʉ́ baimi,” na ĩi buioya. Cʉ̃ mena macana quenare, “¿Dope bairo na baití?” na ca-ĩi jeniñaro, “Na quena Jesucristore caroaro cá-áti nʉcʉbʉgorã ãma. Jesucristore ca-apiʉjari poari macana na ca-jooricarã ãma,” nare mʉja ĩi buiogarã. 
2CO.8.24	To bairi nʉcʉbʉgorique mena caroaro mʉja tʉpʉ na ani rotiya Tito jãare. Caroaro na boca tʉjʉya na ca-ejaro. To bairo na mʉja cá-áto Jesúre ca-apiʉjarã na ca-jooricarã, “Caroaro aperãre ca-mairã ãma Corinto macana,” mʉja ĩi majigarãma yua. Meere, “Mani yarã Jesucristore ca-apiʉjarãre ca-mairã ãma Corinto macana,” nare yʉ ca-ĩiwʉ. To bairi, “Cariape jã ca-ĩi buioyupi Pablo Corinto macana na ca-aniere,” ĩi majigarãma yua.
2CO.9.1	Aperopʉ ca-ãna Jesucristore ca-apiʉjarãre niyeru jooriquere yʉ ca-ucanemope booquẽto. 
2CO.9.2	Wariñuurique mena mʉja ca-joogarijere yʉ maji tʉga, meere. To bairo mʉja ca-joogarijere Macedonia yepa macanare yʉ ca-ĩi buiowʉ. “Tirʉmʉ macá cʉma, Acaya yepa macana niyeru ca-jee neo jʉgowã,” na yʉ ca-ĩiwʉ, mʉja cá-átajere na ĩi buioʉ. To bairo mʉja cá-átajere queti apirã ato macana Macedonia yepa macana quena capaarã wariñuurique mena ca-jee neo jʉgowã. 
2CO.9.3	To bairi yucʉacã Tito, pʉgarã na ca-bejericarã quenare mʉja tʉpʉ na yʉ joo, mʉja tʉpʉ yʉ ca-ejaparo jʉgoye na jee neo yaparoato ĩi. “Meere Acaya macana niyeru ca-neo yuu tʉgawã,” nare yʉ ca-ĩiwʉ ato macanare. To bairi tie nipetirijere quenoo yuuya, “Jocʉna ca-ĩiñupi Pablo,” ĩirema ĩirã. 
2CO.9.4	Mʉja tʉpʉ yʉ cá-aáto jicãarã Macedonia macana yʉ mena aáborãma. To bairi topʉ jã ca-ejaro mʉja ca-jee neo yuuquẽpata boboro yʉ tʉgooñaboʉ. “Meere ca-jee neo yuuwã,” ca-ĩricʉ aniri to bairo yʉ baiboʉ. Mʉja quena to bairona mʉja bobo tʉgooñaborã. 
2CO.9.5	To bairi Tito jãa yʉ jʉgoye mʉja tʉpʉ ejarã, “Jã joogarã,” mʉja ca-ĩriquere quenoo yuugarãma. To bairo na cá-áto jã ca-ejaparo jʉgoye, meere nipetiro mʉja cʉgo yuu tʉgagarã. To bairo mʉja majuuna mʉja ca-boorore bairona mʉja átigarã. To bairo mʉja cá-átiquẽpata jã maca ejarãpʉ, “Ca-joope ãa,” jã ca-ĩata mʉja majuuna mʉja ca-joogarije me aniboro. Aperã na ca-rotirije maca aniboro yua.
2CO.9.6	Oco bairo tʉgooñaña: Petoacã ca-otericʉ ca-rica quenare petoacã jeegʉmi. Pairo ca-otericʉ maca pairo ca-ricare jeegʉmi. Tiere bairona bai aperãre mani cá-átinemorije quena. Petoacã aperãre mani cá-áti nemoro Dio quena petoacã manire átinemoʉmi. Pairo nare mani cá-átinemoro maca Dio quena pairo majuu manire átinemogʉmi. 
2CO.9.7	To bairi to canacãʉna, “To cõo yʉ joogʉ,” mani ca-ĩricaro cõo ca-joope ãa. Mani ca-joogaquetibato quena aperã maca na ca-joo rotiro ñuuquẽe. Wariñuurique mena mani ca-jooro Dio quena manire wariñuu tʉjʉgʉmi. 
2CO.9.8	Dio maca caroare mʉja joo neto majimi nipetiro mʉja ca-boori wame ca-ano cõo. To bairo mʉjaare cʉ̃ ca-jooro nipetiro mʉja ca-cʉgoquẽtiere mʉja cʉgo peocõagarã. To bairi aperãre mʉja cá-átinemope quenare nipetiro mʉja cʉgogarã. 
2CO.9.9	Dio ye queti ucarica pũuropʉre oco bairo ĩi ucarique ãa:
2CO.9.9	Camajocʉ ca-ñuʉ ca-bopacoorãre caroaro na joonucuʉmi. Cʉ̃ majuuna cʉ̃ ca-cʉgope quenare, aperãre cʉ̃ ca-joope quenare cʉgonucucõagʉmi.
2CO.9.10	Dio mani ca-otepere joomi ca-ricacʉto mani ca-ʉgapere. Cʉ̃na mani ca-cʉgope nipetiro joogʉmi. To bairi aperãre mani ca-joope quenare manire joogʉmi. 
2CO.9.11	To bairona mʉja quenare capee mʉja joogʉmi Dio, aperãre na mʉja cá-átinemoparore bairo. To bairi mani yarã ca-bopacoorãre na mʉja ca-joogarijere nare jã jee aágarã. Tiere tʉjʉrã Diore, “Ñuu majuucõa,” cʉ̃ ĩi wariñuugarãma yua. 
2CO.9.12	Mʉja maca tiere na joorã Jesúre ca-apiʉjarã nare ca-rʉjabatajere mʉja joo peogarã. To bairi Dio quenare seeto ĩi wariñuugarãma mʉja ca-joorije tʉjʉri. 
2CO.9.13	Mʉja ca-jeni neorijere nare jã ca-jooro Jerusalén macana Jesucristo ye quetire mʉja ca-nʉcʉbʉgorijere tʉjʉ majigarãma. To bairi, “Caroaro Cristo cʉ̃ ca-boorijere cá-ána ãma Corinto macana,” Diore cʉ̃ ĩi wariñuugarãma. “Caroaro jãare cá-átinemorã ãma, aperã nipetirãre cá-átinemorã ãma,” Diore cʉ̃ ĩi wariñuugarãma mʉjaare yua. 
2CO.9.14	To bairi Dio cʉ̃ ca-boorore bairo nare mʉja cá-átinemorije jʉgori seeto mʉja maigarãma. Diore mʉja jenibojagarãma. 
2CO.9.15	Dio maca cʉ̃ Macʉ Jesucristore joʉ caroa majuu manire ca-jooyupi. To bairo caroaro manire cʉ̃ cá-átibojarique ĩi buio peo majiña maa. To bairi seeto cʉ̃re mani ĩi wariñuunucugarã yua.
2CO.10.1	Yʉ Pablo apeye mʉjaare yʉ ĩi buiogʉ. Jesucristo caroaro mairique mena, mani bopacoo tʉjʉri cʉ̃ ca-buio majirore bairona caroaro mʉjaare yʉ ĩi uca joo baii pʉa. Jicãarã mʉja tʉ macana oco bairo yʉre ĩirãma: “Pablo mani tʉpʉ ãcʉ̃ caroaro mani mai tʉjʉri caroaroacã mani buionucumi. Aperopʉ ãcʉ̃ maca papera mena ĩi uca joʉ seeto majuu tutuaro manire ĩi joonucumi,” yʉre ĩirãma jicãarã mʉja tʉ macana. 
2CO.10.2	Mʉja tʉpʉ yʉ cá-aáto caroaro ája, caroaro mʉjaare yʉ ca-ĩi buio majiparore bairona. Rooro ca-ĩirã macare tutuaro mena na yʉ ĩi buiogʉ. Jicãarã mʉja tʉ macana, “Pablo jãa na majuuna tʉgooñari baima,” jãare ĩirãma. “Ati yepa macana Jesúre ca-majiquẽna na ca-bairore bairona baima,” jãare ĩirãma. To bairo ca-ĩirã una quenare yʉ wada canamu majigʉ. 
2CO.10.3	Camaja ati yepa macana anibana quena Jesúre ca-tʉgooñaquẽnare bairo jã átiquẽe. 
2CO.10.4	Dio yere ána jã majuuna jã cá-áti tutuarije mena, ati yepa macanare bairo jã átiquẽe. Dio cʉ̃ ca-tutuarije mena maca ca-ñuuquẽtiere, ca-ĩitorije jã ree maji. Cʉ̃ cá-átinemorije mena jã áti ocabʉti maji. 
2CO.10.5	To bairi cʉ̃ cá-áti tutuarije jãare cʉ̃ ca-joorije mena nipetirã, “Ca-majirã jã ãa, oco bairo majuu ãa,” ca-ĩirã na ca-ĩitorijere jã ĩi neto maji. Dio ye quetire jã ca-buioro ca-api majigarãre ca-matarã quenare jã ree maji. Cʉ̃ ca-rotirije macare na áparo ĩirã, cʉ̃ ca-boorore bairo ca-tʉgooñarã maca na ãmaro ĩirã jã áti maji. Dio cʉ̃ cá-áti tutuarije jãare cʉ̃ ca-joorije mena to bairo jã áti maji. 
2CO.10.6	Jesucristo cʉ̃ ca-booro mʉja cá-átigarije bero mʉja mena ca-neñaponucurã ca-booquẽna macare jã popiyeye ocabʉti maji na ca-netoo nʉcarije wapa.
2CO.10.7	Camajare tʉjʉrã na ca-baurije ca-bui macaje jetore mʉja tʉgooña, na yeri maca tʉgooñaquẽnana. To bairi mʉja tʉpʉ macacʉ, “Jesucristo yaʉ majuu yʉ ãa,” ca-ĩi ucʉ̃re oco bairo yʉ ĩi: Jã quena Jesucristo yarã jã ãa, cʉ̃ ca-anore bairona. 
2CO.10.8	Mani Ʉpaʉ Jesúre netoro mʉja ca-tʉgooña nʉcʉbʉgonemoparore bairo yʉ cá-áti rotiwĩ Dio. Jesúre mʉja ca-nʉcʉbʉgorijere yʉre ca-rooye tuu rotiquẽmi. Ape paʉra to bairo cʉ̃ ye quetire Dio yʉre cʉ̃ ca-buio rotiriquere netobʉjaro yʉ wada baii pʉa. To bairo wadabacʉ quena nope ĩi yʉ boboquẽe. 
2CO.10.9	“Na uwi tʉgooñaato ĩi tutuaro majuu manire ĩi uca joomi Pablo,” yʉre ĩi tʉgooñaquẽja. 
2CO.10.10	To bairona yʉre ĩi tʉgooñarãma mʉja tʉ macana jicãarã. “Papera pũuro uca joʉ ca-ocabʉti majuʉre bairo tutuaro majuu manire ĩi joomi Pablo,” yʉre ĩirãma. “Ca-baujaro macara mani tʉpʉ buioʉ maca ca-tutuaquẽcʉre bairo baumi. Cʉ̃ ca-wadarije quena seeto tʉjooquẽe,” yʉre ĩirãma. 
2CO.10.11	To bairo yʉre ca-ĩirã una atiere na tʉgooña majiato: Ca-yoaropʉ ãnaa jã ca-uca jooricarore bairona, mʉja tʉpʉ ãnaa quena to bairona tutuaro jã buio maji.
2CO.10.12	Aperã mʉja tʉ macana, “Jã maca ca-ani majuurã jã ãa,” ĩirãma. To bairo ca-ĩirã mena jicãro cõo jã anigaquẽe jã maca. Na majuuna tʉgooñari, “Ca-majirã mani ãa,” ame ĩinucurãma. To bairo ĩinucubana quena majiquẽnama. 
2CO.10.13	Jã maca jã cá-áti majiquẽtiere, “To bairona ãa,” jã ĩiquẽe. To bairi, “Jã majuuna Dio ye quetire noo jã ca-booro jã buio teña maji,” jã ĩiquẽe. Dio cʉ̃ ca-rotiro jetona jã buio teña maji. To bairi cʉ̃na mʉja tʉpʉ quenare jã ca-buio teña rotiwĩ. 
2CO.10.14	To bairi Jesú ye queti mʉjaare buiorã jã majuu jã ca-booro meena jã cá-ápʉ́. Diona mʉja tʉpʉ jãare cʉ̃ ca-queti buio rotiro jã cá-ápʉ́. To bairi mʉjaare Jesú ye quetire ca-buio jʉgoricarã jã ãa. Mʉja tʉpʉ jã ca-buio teñaquẽpata jocarãna, “Mʉjaare ca-buio jʉgoricarã jã ãa,” jã ĩiborã. 
2CO.10.15	Aperã na cá-átiere, “Jã cá-átie maca ãa,” jã ĩiquẽe. To bairi aperã ye paariquere, “Pablo jãa na cá-átaje ãa,” aperã na ca-ĩiro jã booquẽe. Netobʉjaro Jesúre mʉja ca-apiʉja nutuato jetore jã boo. To bairo mʉja cá-áto mʉja tʉpʉ macanare jã buionemo majigarã. Dio cʉ̃ ca-buio teña rotiro jetore jã buio teña nutuagarã. 
2CO.10.16	Jesucristo netobʉjaro mʉja ca-apiʉja nutuato mʉja jʉgoye macá macaripʉ quenare jã buio teña nutua majigarã. Cʉ̃ ye quetire ca-buioya manopʉre jã buiogarã. Camaja, meere Jesúre na ca-apiʉjaropʉ, “Jã maca jã ca-buiorije jʉgori apiʉjama,” jã ĩigaqueti majuucõa.
2CO.10.17	“Aperã netoro caroaro yʉ cá-ápʉ́,” ca-ĩiquetipe ãa. “Mani Ʉpaʉ Dio maca caroaro yʉ cá-átinemowĩ,” ca-ĩipe ãa. 
2CO.10.18	Nii cʉ̃ majuu cʉ̃ cá-átajere, “Caroaro yʉ cá-ápʉ́,” ca-ĩi ucʉ̃ caroare cá-ácʉ aniquẽcʉmi. Diona, “Caroaro mʉja cá-ápʉ́,” cʉ̃ ca-ĩi ecoorã maca caroare cá-ána majuu ãma na maca.
2CO.11.1	Yucʉacã noo booro ca-wadaʉre bairona yʉ ĩi ucagʉ. To bairo mʉjaare yʉ ca-ĩrijere mʉja ca-apigaata nʉcaña. 
2CO.11.2	Dio mʉjaare cʉ̃ ca-mairore bairona yʉ quena seeto mʉjaare yʉ mai. Jesucristo ye quetire mʉjaare yʉ ca-buioro cʉ̃re mʉja ca-nʉcʉbʉgo jʉgowʉ. To bairi Cristo cʉ̃ ca-tʉjʉro caroorijere cá-átiquẽna mʉja ca-ano yʉ boo. To bairi seeto mʉjaare yʉ tʉgooñarique pai, caroorije átiborãma ĩibacʉ. 
2CO.11.3	Sataná Evare ĩitori cʉ̃ macare cʉ̃ ca-api nʉcʉbʉgoro cá-ájupi. Mʉja quena cõ cá-átatore bairona aperã na ca-ĩitorijere mʉja api nʉcʉbʉgoborã. Jesucristore cariape caroaro cʉ̃re mʉja ca-nʉcʉbʉgobatajere mʉja janaborã. To bairi mʉjaare yʉ tʉgooñarique pai. 
2CO.11.4	Aperã ricati mʉjaare ca-buiorã macare mʉja api tʉjoo. Jã maca cariape Jesucristo yere jã ca-buiowʉ. Na maca to bairo mee buioma. Nemoona Dio Espíritu Santore mʉja ca-boowʉ. Yucʉacãre Dio camajare cʉ̃ ca-netoorije queti majuu mee macare na ca-buioro caroaro nare mʉja api nʉcʉbʉgocõa. Na ca-buiorijere apirã Espíritu Santo cʉ̃ ye ca-aniquẽtie macare boorã mʉja bai. 
2CO.11.5	Mʉja ca-apiʉjarã maca, “Aperã Jesucristo cʉ̃ ca-bejericarã netoro ca-majirã jã ãa,” ĩi tʉgooñarãma. Yʉ maca na rʉgaro ca-majii mee yʉ ãa. 
2CO.11.6	Nare bairo ca-wada maji majuʉ mee yʉ ãa baii pʉa. To bairo baibacʉ quena Dio yere caroaro ca-majii yʉ ãa. Nipetiro yʉ cá-átiere tʉjʉrã, “Dio yere caroaro ca-majii ãmi,” yʉre mʉja ĩi tʉjʉ majirã.
2CO.11.7	Nemoopʉre Dio camajare cʉ̃ ca-netoorije quetire mʉjaare buioʉ yʉ ca-wapa jeequẽpʉ. ¿To bairo jeequẽcʉna rooro mʉjaare yʉ ájuparí? Yʉ majuuna yʉ ca-paa wapata ʉgawʉ. Mʉja macare caroaro átinemogʉ to bairo yʉ cá-ápʉ́. 
2CO.11.8	Mʉja tʉpʉ yʉ ca-ano Jesucristore ca-apiʉjarã ape poari macana yʉ ca-niyeru joowã. Tiere jei, mʉja macare átinemogʉ na ye niyeru ca-ema rʉgoʉre bairo yʉ ca-tʉgooñawʉ. 
2CO.11.9	Mʉja tʉpʉ ãcʉ̃ apeye uniere yʉ ca-boo patowãcooquẽpʉ mʉjaare. Jesúre ca-apiʉjarã Macedonia macana yʉ ca-boorije ca-rʉjarije uniere yʉ ca-joowã. To bairi mʉjaare yʉ ca-patowãcooquẽpʉ. To bairona yʉ patowãcooqueti yaparocõagʉ. 
2CO.11.10	Jesucristo ye queti cariape ca-anie jetore yʉ buionucu. Tie queti cariape to ca-anore bairona yʉ ca-buiorije wapa yʉ niyeru jeniquetigʉ. Jicãʉ mácana Acaya macacʉ, “Pablo cʉ̃ ca-buiorije wapa boomi,” ĩi majiquetigʉmi. 
2CO.11.11	Mʉjaare ca-mai netoʉ aniri to bairo yʉ áa. Dio quena mʉjaare yʉ ca-mai netorijere majiimi.
2CO.11.12	Yʉ cá-átinucurijere to bairona yʉ áticõa anigʉ. Aperã maca, “Pablo cʉ̃ cá-átore bairo cá-ána jã ãa,” ca-ĩirã anibana quena na ca-buiorije wapa booma aperã. Yʉ maca ca-wapa boʉ mee yʉ ãa. To bairo, “Cʉ̃re bairo jã áa,” ĩi majiquẽnama. 
2CO.11.13	“Jesucristo cʉ̃ ca-bejericarã jã ãa,” ĩirã to bairo ĩitocõarã ĩima. Baitori maja na riyare ricati bauri ajero ca-jañarãre bairona baima naa, “Jesucristo cʉ̃ ca-bejericarã jã ãa,” ĩitorã. 
2CO.11.14	To bairo na cá-átie majirioquẽto. Sataná quena to bairo áti majiimi. Ape paʉra Dio tʉ macacʉ ángel majocʉre bairona ca-bauʉ jeeñami. 
2CO.11.15	To bairi cʉ̃re ca-apiʉjarã quena cʉ̃re bairona bainucuma. Caroarã Dio yere cá-ánare bairona baitonucuma. To bairo na ca-baitorije wapa na popiyeyegʉmi Dio yua.
2CO.11.16	Ca-jʉgoye yʉ ca-ĩricarore bairona mʉjaare yʉ ĩinemogʉ tunu. To bairo yʉ ca-ĩrijere, “Ĩi mecʉ áami,” yʉre ĩi tʉgooñaqueticõaña. “Ĩi mecʉ áami,” yʉre ĩi tʉgooñabana quena yʉre apiya mʉjaare yʉ ca-ĩi uca joorijere. Aperã, “Caroaro ca-buio majirã jã ãa,” na ca-ĩirore bairo yʉ quena petoacã yʉ ĩigʉ baii pʉa. 
2CO.11.17	To bairo yʉ ca-ĩata mani Ʉpaʉ Jesucristo yʉre cʉ̃ ca-buio rotirique meere wadaʉ yʉ áa baii pʉa. Yʉ majuu, “Caroaro ca-buio majii yʉ ãa,” yʉ ca-ĩrije, “Ca-mecʉʉre bairona wadami,” yʉre mʉja ĩi tʉgooñarã. 
2CO.11.18	Capaarã na majuuna, “Caroaro cá-ána jã ãa,” ĩinucuma. To bairi yʉ quena na ca-ĩirore bairona ati yepa macaje yʉ cá-átiere, “Caroaro cá-ácʉ yʉ ãa,” yʉ ĩigʉ. 
2CO.11.19	“Ca-majirã jã ãa,” ĩi tʉgooñabana quena noo booro ca-buiorã macare caroaro nare mʉja apiʉja. To bairi nare mʉja ca-apiʉjarore bairona yʉ quenare apiya. 
2CO.11.20	Na macare caroaro mʉja apiʉjanucu, rooro mʉjaare ca-rotirã na ca-anibato quena. Noo booro mʉjaare roti epenucuma. Ĩitori mʉja yere jeenucuma. Mʉjaare tʉjʉ rocacõama. Ape rʉmʉra rooro mʉja átinucuma. To bairo capee rooro mʉjaare na cá-áti eperije to ca-anibato quena caroaro nare mʉja apiʉja. 
2CO.11.21	Jã maca na cá-átore bairo tutuaro mʉjaare jã ĩiqueti majuucõa. Tutuaro mʉjaare jã ca-ĩiquẽto tʉjʉrã, “Ca-ĩi ocabʉtiquẽna ãma Pablo jãa, bobobʉjama,” jãare mʉja ĩi tʉgooñarã.
2CO.11.21	Aperã na majuuna, “Caroaro cá-áti majirã jã ãa,” ĩi neto nʉcarãma. Yʉ quena nare bairo petoacã yʉ cá-átaje, caroaro yʉ ca-anie quenare yʉ ĩi buio ocabʉtigʉ, “Ca-wada mecʉre bairona wadami,” yʉre mʉja ca-ĩi tʉgooñabato quena. 
2CO.11.22	“Hebreo maja aniri ca-ani majuurã jã ãa,” ĩinucuma. Yʉ quena hebreo yaʉna yʉ ãa. “Israel macana jã ãa,” ĩinucuma. Yʉ quena Israel macacʉna yʉ ãa. “Abraham pãramerã jã ãa,” ĩinucuma. Yʉ quena cʉ̃ pãramina yʉ ãa. 
2CO.11.23	“Jesucristo ye quetire ca-buiorã jã ãa,” ĩinucuma. Yʉ maca na netoro Jesucristo ye quetire ca-buioʉ yʉ ãa. To bairo yʉ majuuna, “Cawatoa macacʉ mee yʉ ãa,” ĩi, ca-ĩi mecʉre bairo yʉ wada. Oco bairo ãa: Yʉ maca na netoro Jesú ye quetire buio teñaʉ yʉ ca-popiye cʉtaje: Yʉ maca na netoro yʉ ca-paa popiyecʉpʉ. Na netoro capee niri yʉ ca-preso jõowã. Na netoro capee niri yʉre ca-bapewã. Capee niri yʉre na ca-jĩagaro ca-uwiorije watoa yʉ ca-ãmʉ. 
2CO.11.24	Jicã wamo canacã ni judío maja wecʉ ajero wẽeri mena yʉre ca-bapewã. Na ca-baperije niri cõo treinta y nueve niri jeto ca-bapenucuwã. 
2CO.11.25	Itiani majuu yucʉri mena yʉre ca-pawã. Jicãni ʉ̃ta rupaari mena yʉre ca-reewã. Itiani majuu cumua ca-pairica mena aáteñabacʉ yʉ ca-ruawʉ. Jicãni ruabacʉ ria ca-pairi yapʉ jicã rʉmʉ, jicã ñami yʉ ca-paja bujucoapʉ. 
2CO.11.26	Capee niri aáteñabacʉ ria ca-uwiori paʉripʉ, uwioro ca-jee rutirã watoapʉ, yʉ yarã judío maja tʉpʉ, judío maja ca-aniquẽna tʉpʉ quena ca-uwiorije watoapʉ yʉ cá-aáteñawʉ. To bairi macapʉ quenare, camaja na manopʉ quenare, ria capaca yari ca-uwioropʉ quenare yʉ cá-aáteñawʉ. “Jesucristore ca-nʉcʉbʉgorã jã ãa,” ca-ĩitorã watoapʉ quenare yʉ ca-buio teñarijere ca-rooye tuugarã watoapʉ yʉ cá-aáteñawʉ. 
2CO.11.27	Capee niri yʉ ca-paa popiyecʉpʉ. Caniquẽcʉna yʉ cá-aáteña bujucoanucuwʉ. Ñigo ria, oco etiga yʉ ca-bainucuwʉ. Ape paʉrira ʉgaquẽcʉna, seeto ca-jooropʉ uma yojaricaro cʉgoquẽcʉna yʉ ca-bainucuwʉ. Yʉ ca-jutii bopaconucuwʉ.
2CO.11.28	To bairo nairoacã popiyecʉti, apeye quena yʉ yeripʉ seeto yʉ tʉgooñarique cʉtinucu. To canacã rʉmʉ Jesucristore ca-nʉcʉbʉgori poari nipetiro macanare na ca-aniere yʉ tʉgooñanucu. 
2CO.11.29	Noo Dio cʉ̃ ca-boorijere cá-áti ocabʉtiquẽcʉ ucʉ̃re yʉ quena cʉ̃ cá-áti ocabʉtiquẽtiere yʉ tʉgooñarique pai. Noo jicãʉ ricati wame caroorije macare cʉ̃ cá-áto seeto majuu yʉ tʉgooñarique pai. 
2CO.11.30	To bairi yʉ majuuna, “Aperã netoro ca-ãcʉ̃ yʉ ãa,” yʉ ca-ĩrijere ĩi yʉ ca-ocabʉtiquẽtierena ĩi yʉ áa. 
2CO.11.31	Dio mani Ʉpaʉ Jesucristo Pacʉre, “Ca-ñuʉ majuu ãmi,” ca-ĩi nʉcʉbʉgo wariñuupe ãa. “Cariape wadami,” yʉre ĩi majiimi Dio. 
2CO.11.32	Damasco macapʉ yʉ ca-ano ʉpaʉ majuu Areta ca-wamecʉcʉ ẽoro macacʉ ca-rotii maca yʉ ca-ñeegabami. To bairi ti maca tʉjaro na ca-werica janiro butirica joperire polisía majare na ca-cote rotiyupi, yʉre na ñeato ĩi. 
2CO.11.33	To bairo yʉre na ca-ñeegaro yʉ mena macana yʉ ca-rutipere yʉ cá-átinemowã. To bairi piipʉ yʉre ne jãari ti janiro ca-ani jopeacãpʉ yʉre ca-yoo netoo ruio joowã. To bairo yʉre na cá-áto maca Damasco macanare ca-rotii yʉre cʉ̃ ca-ñee rotibatanare yʉ ca-ruticoapʉ.
2CO.12.1	Mani majuu, “Caroaro yʉ áa,” mani ca-ĩrije wapa maa. To bairo to ca-wapa manibato quena apeye mʉjaare yʉ buiogʉ. Mani Ʉpaʉ Jesucristo quẽguericarore bairo yʉre cʉ̃ ca-iñooriquere yʉ buiogʉ. 
2CO.12.2+2CO.12.3+2CO.12.4	Jesucristore yʉ ca-nʉcʉbʉgo jʉgoricaro beroacã cʉ̃ tʉpʉ yʉre ca-ne aámi Dio. Catorce cʉmari neto Dio ʉmʉrecóopʉ yʉre cʉ̃ ca-ne aátato bero. Yʉ rupaʉ nipetirona o yʉ yeri jeto yʉ aátacʉ yʉ ĩi majiquẽe. Dio jicãʉna majiimi yʉ ca-bairiquere. Atie jetore yʉ maji. Dio cʉ̃ tʉpʉ Paraíso ca-wamecʉtopʉ yʉre ca-ne aámi. Topʉ ãcʉ̃ ca-yajiorije camajare ca-buioya maniere yʉ ca-apiwʉ. 
2CO.12.5	To bairo ca-bairicʉ aniri, “Aperã netoro ca-ãcʉ̃ yʉ ãa,” yʉ ĩi majiboʉ. To bairo baibacʉ quena yʉ majuuna, “Aperã netoro ca-ãcʉ̃ yʉ ãa,” yʉ ĩiquẽe. Yʉ ca-ocabʉtiquẽtie jetore caroaro yʉ buiogʉ. 
2CO.12.6	“Aperã netoro ca-ãcʉ̃ yʉ ãa,” yʉ ca-ĩigaata cariapena yʉ ĩiboʉ. Noo booro wadaʉ mee yʉ ĩiboʉ. To bairo to ca-anibato quena, “Aperã netoro ca-ãcʉ̃ yʉ ãa,” yʉ ĩiquetigʉ, yʉ tʉjʉ nʉcʉbʉgo netorema ĩi. Yʉre ca-majirã aniri, meere yʉre mʉja nʉcʉbʉgorã. To bairi netobʉjaro yʉre mʉja ca-nʉcʉbʉgonemoro yʉ booquẽe.
2CO.12.7	Dio yʉre cʉ̃ ca-iñoorique caroa majuu ca-ãmʉ. Tiere tʉgooñaʉ yʉ majuuna, “Caroaʉ majuu yʉ ãa, ricati ca-bairije majuure ca-tʉjʉricʉ aniri,” yʉ ĩiboʉ. To bairona ĩi tʉgooñaremi ĩi popiye cʉtajere yʉ ca-joowĩ Dio. Sataná maca pota mena yʉre ca-tupuaʉre bairona yʉ cá-ámí yʉ ca-popiye tamuoro. 
2CO.12.8	Itiani majuu mani Ʉpaʉ Diore, “Yʉ ca-riaye cʉtie yʉre to netoato,” cʉ̃ yʉ ca-ĩi jenibapʉ. 
2CO.12.9	To bairo yʉ ca-ĩibato quena Dio maca oco bairo yʉ ca-ĩi yʉʉwĩ: “Seeto mʉre maii mʉre yʉ átinemonucu. To bairi apeye unie mʉre rʉjaquẽe. Camaja ca-ocabʉtiquẽna na ca-ano yʉ ca-tutuarijere netoro na yʉ joo maji,” yʉ ca-ĩiwĩ Dio. To bairi ca-ocabʉtiquẽcʉ ãcʉ̃ yʉ wariñuu. Yʉ ca-ocabʉtiquẽto Jesucristo ca-tutuaʉ maca yʉ mena cʉ̃ ãmaro ĩi to bairo yʉ bai. 
2CO.12.10	To bairi popiye tamuoʉ yʉ wariñuu. Rooro yʉre na ca-wada pairije, apeye uniere yʉ ca-cʉgoquẽtiere, Jesúre yʉ ca-nʉcʉbʉgorije wapa yʉre na ca-popiyeyenucurije, ricati yʉre ca-bairijere yʉ wariñuu. Oco bairo ãa: Ca-ocabʉtiquẽcʉre bairo anibacʉ quena Jesucristo mena maca ca-ocabʉti majuʉre bairo yʉ tʉgooña.
2CO.12.11	Yʉ majuuna yʉ ca-wadaro, “Ca-mecʉʉre bairona wadami Pablo,” yʉre mʉja ĩiborã. Caroaro yʉre mʉja ca-wadaquẽtie jʉgori to bairo yʉ ĩi wada yʉ majuuna caroaro yʉ cá-átiere. Mʉja maca caroaro yʉ cá-átiere aperãre yʉre mʉja ca-ĩi buioro ñuuboricaro. Na ca-ĩitorijere mʉja ca-nʉcʉbʉgoro cá-ána maca, “Jesucristo cʉ̃ ca-beje jʉgoricarã apóstol maja netoro ca-majirã jã ãa,” ĩi tʉgooñabanama. Yʉ maca, “Cawatoa macacʉ ãmi,” na ca-ĩi anibacʉ quena na rʉgaro ca-ãcʉ̃ mee yʉ ãa. 
2CO.12.12	Mʉja tʉpʉ popiye tamuobacʉ quena tʉgooña ocabʉtiri capee Dio cʉ̃ ca-tutuarije mena yʉ cá-áti iñoowʉ. To bairo ácʉ cariape Jesucristo cʉ̃ ca-bejericʉ apóstol majocʉ yʉ ca-aniere yʉ ca-iñoowʉ. 
2CO.12.13	Mʉjaa Corinto macanare aperã Jesucristore ca-nʉcʉbʉgori poari macana rʉgaro caroaro nʉcʉbʉgorique mena mʉjaare yʉ cá-átiquetinucuwʉ. Atie jetore yʉ cá-átiquẽpʉ. Apeye yʉ ca-boorije uniere mʉjaare yʉ ca-jeniquẽpʉ. To bairo yʉ ca-bairiquere, “Yʉre majirioya,” ¿yʉ ĩibocʉtí?
2CO.12.14	Mʉja tʉpʉ yʉ cá-aápere quenoo yuʉ yʉ áa, meere. Yucʉacã yʉ cá-aápe mena itiani mʉja tʉpʉre yʉ aágʉ yua. Apeye yʉ ca-boorije unie mʉjaare yʉ jeni patowãcooquetigʉ. Mʉja ca-cʉgorije quenare yʉ emaquetigʉ. Yʉre mʉja ca-api nʉcʉbʉgope macare yʉ boo. Oco bairo ãa: Ca-pacʉa na punaare na ca-niyeru joopere neorãma. Na punaa maca na pacʉare na ca-niyeru joopere neoquẽnama. To bairi mʉja pacʉre bairo ca-baii aniri mʉja ca-cʉgorijere yʉ jeniquẽe. 
2CO.12.15	Yʉ maca yʉ ca-cʉgoro cõo mʉjaare yʉ átinemogʉ. Noo yʉ cá-áti ocabʉtiro cõo mʉja yeri mena netobʉjaro Diore mʉja ca-nʉcʉbʉgopere yʉ átinemogʉ. Oco bairo yʉ tʉgooña baii pʉa. Seeto yʉ ca-mairã anibana quena yʉ macare ca-maiquẽnare bairo mʉja bai.
2CO.12.16	Mʉjaare yʉ ca-jeni patowãcooquetibato quena oco bairo yʉre ĩirãma jicãarã: “Cʉ̃ cá-áti majirije mena cʉ̃re mʉja ca-nʉcʉbʉgoro cá-ájupi. To bairo átiri na yere jeericʉmi,” yʉre ĩirãma. 
2CO.12.17	Yʉ ca-jooricarã maca Tito jãa ĩitori mʉja ca-nʉcʉbʉgoro, mʉja yere jãare mʉja ca-jooro cá-átiquẽma. 
2CO.12.18	Titore mʉja tʉpʉ yʉ ca-joowʉ. To bairi apeĩ Jesucristore ca-nʉcʉbʉgoʉ mani yaʉ quenare cʉ̃ mena yʉ ca-joowʉ. Topʉre Tito ĩitorique mena mʉja ca-nʉcʉbʉgoro, mʉja ye niyeru, apeye uniere jãare mʉja ca-jooro cá-átiquẽjupi Tito. Cʉ̃ quena yʉ cá-átinucurore bairona átinucumi. Mʉja yere jeni patowãcooquetinucumi, yʉre bairona ca-tʉgooñaʉ aniri.
2CO.12.19	Ape paʉra, “Caroaro jãare na nʉcʉbʉgoato ĩirã to bairo ĩima,” jãare mʉja ĩi tʉgooñarã. To bairo me ãa. Oco bairo maca ãa: Dio jãare cʉ̃ ca-tʉjʉrona Jesucristo cʉ̃ ca-rotiro mena jã ĩi buio. Yʉ yarã, yʉ ca-mairã mʉja ca-ano maca Diore netobʉjaro na nʉcʉbʉgoato ĩi to bairo mʉjaare yʉ ĩi. 
2CO.12.20	Mʉjaare yʉ tʉgooñarique paibʉja, na tʉpʉ yʉ cá-aáto yʉ ca-boorore bairo mee átiborãma ĩibacʉ. Mʉja quena, “Pablore jã ca-boorore bairo baiquetiboʉmi,” mʉja ĩi tʉgooñarã. Apeye quenare oco bairo baiborãma yʉ ĩi tʉgooñarique pai. Ame tutiborãma. Ame tʉjʉ ʉgoobana ame punijiniborãma. Ame wada canamu paiborãma. Aperãre rooro wada paiborãma. To bairi, “Aperã netoro ca-ñuurã jã ãa,” ĩi tʉgooñaborãma. Noo na ca-booro áti macaborãma, yʉ ĩi tʉgooñarique pai mʉjaare. 
2CO.12.21	Yʉ tʉgooñarique pai. Cabero mʉja tʉpʉ yʉ cá-aáto rooro mʉja cá-átie tʉjʉri, mʉja cá-áti aniere yʉ ca-tʉgooña boboro yʉre átiboʉmi yʉ Ʉpaʉ Dio. To bairi rooro cá-átana, “Dio, jã majirioya,” mʉja ca-ĩi jeniquẽto seeto yʉ jʉtiritiboʉ. Rooro mʉja cá-átiere, rooro mʉja ca-tʉgooñarijere, rooro mʉja cá-áti epericarã cʉtiere, nipetiro caroorije mʉja cá-átigarore bairo mʉja cá-átinucurijere mʉja ca-janaquẽto seeto yʉ jʉtiritiboʉ.
2CO.13.1	Yucʉacã mʉja tʉpʉ yʉ cá-aápe mena itiani mʉjaare yʉ tʉjʉ aágʉ yua. Dio ye queti ucarica pũuro oco bairo ĩi ucarique ãa: Pʉgarã o itiarã apeĩ cʉ̃ cá-átajere ca-tʉjʉricarã jicãrore bairo na ca-buiorijere apirã, “Cariape ĩirãma,” ĩi majirique ãa. 
2CO.13.2	Ca-jʉgoyepʉ mʉja tʉpʉ ãcʉ̃ caroorije cá-ánare yʉ ca-buio tʉgawʉ, meere. To bairi mʉja nipetirore yʉ ca-buiowʉ. Yucʉacã quenare yoaropʉ anibacʉ quena yʉ ĩinemo tunu. Cabero mʉja tʉpʉ aácʉ noo caroorijere cá-ánare mairique mena caroaro na yʉ buionemoquetigʉ. Tutuaro maca na yʉ buiogʉ. 
2CO.13.3	To bairo yʉ ca-bairo cariapena Jesucristo yʉ mena cʉ̃ ca-aniere mʉja tʉjʉ majigarã. Yʉ jʉgori buiomi Cristo mʉja quenare. Mʉjaare buioʉ ca-ocabʉtiquẽcʉre bairo mee buiomi Cristo. Cʉ̃ ca-tutua majirije macare mʉjaare iñoomi. 
2CO.13.4	Cariapena yʉ ĩi. Cristo ca-ocabʉtiquẽcʉre bairona ca-baiyupi, yucʉ tẽorica pãipʉ cʉ̃re na ca-papua jĩaro. Ti paʉpʉre ca-ocabʉtiquẽcʉre bairona ca-bairicʉ anibacʉ quena yucʉacã catínucucõami, Dio cʉ̃ ca-tutuarije mena. Jã quena cʉ̃ ca-bairicarore bairona ca-tutuaquẽna jã ãa. To bairo ca-tutuaquẽna anibana quena cʉ̃ mena macana aniri ca-tutuarã jã ãa yua. To bairi mʉja tʉpʉ ejarã seeto mʉjaare ca-buio ocabʉti majirã jã anigarã.
2CO.13.5	¿Jesucristore ca-api nʉcʉbʉgorã majuu mani ãtí? ĩirã, mʉja majuuna mʉja cá-áti aniere tʉjʉ bejeya mʉjaa. Mʉja majuuna to bairona caroaro tʉgooñaña. Jesucristo mʉja mena cʉ̃ ca-ãmata cʉ̃ ca-boorijere mʉja ána. Mʉja mena cʉ̃ ca-aniquẽpata jocarãna, “Jesúre ca-api nʉcʉbʉgorã jã ãa,” mʉja ĩirã. 
2CO.13.6	“Jesú ye quetire cariape ca-buiorã ãma,” jãare mʉja ca-ĩi nʉcʉbʉgorije macare jã boo. 
2CO.13.7	Caroorijere átirema ĩirã Diore jã jenibojanucu mʉjaare. “Caroa jetore cá-ána ãnama,” jã macare na ĩato ĩirã mee to bairo jã jeniboja. Mʉja cá-átipe macare tʉgooñari, caroaro na áparo ĩirã to bairo jã jeniboja mʉjaare. Jicãarã, “Caroaro átiquẽema Pablo jãa,” jãare ĩigarãma. To bairo na ca-ĩibato quena ñuugaro. 
2CO.13.8	Cariape cá-ána macare ricati wame jã áti majiquẽe jãa. Netobʉjaro cariape na cá-átiparore bairo maca jã átinemo maji. 
2CO.13.9	“Ca-ocabʉtiquẽna ãma,” jãare na ca-ĩibato quena jã wariñuu, cariape ca-aniere cá-áti ocabʉtirã mʉja ca-ano maca. To bairi nipetiro cariape jeto seetobʉja mʉja cá-áti nutuaparore bairo Diore jã jeniboja mʉjaare. 
2CO.13.10	Mʉja tʉpʉre aágʉ jʉgoye ati pũuro tutuaro mʉjaare yʉ uca joo, topʉ ejaʉ tutuaro mena mʉjaare rotigaquẽcʉ. Mani Ʉpaʉ Dio seetobʉja mʉja ca-nʉcʉbʉgopere boʉ yʉ ca-buio rotiwĩ. Dio ye quetire, cariape macajere na apiba yajioato ĩi mee yʉ ca-buio rotiwĩ Dio.
2CO.13.11	Yʉ yarã, to cõona mʉjaare yʉ ca-ĩi uca joorije ãa. Cariape jeto ája. Mʉjaare yʉ ca-ĩi buio uca joorijere apiʉjaya. Jicãrore bairo tʉgooñarique cʉja. Ame tutirique manona, jicãro mena ãña. Dio manire ca-maii, jicãro mena mani ca-ano cá-ácʉ mʉja mena anigʉmi. 
2CO.13.12	Caroaro ame mairique mena ame ñuu rotiri ame tʉjʉnucuña. 
2CO.13.13	Mani yarã nipetiro Jesucristore ca-nʉcʉbʉgorã ñuu rotima mʉjaare.
2CO.13.14	Mani Ʉpaʉ Jesú caroare mʉjaare cʉ̃ joato. Dio mʉjaare ca-maii mʉja mena cʉ̃ ãmaro. Cʉ̃ Espíritu Santo quena mʉja nipetiro mena caroaro cʉ̃ ãmaro. To bairona to baiato.
2CO.13.14	To cõona yʉ Pablo mʉjaare yʉ uca joo.
GAL.1.1+GAL.1.2	Yʉ Pablo, yʉ mena macana mena mʉjaare jã uca joo Galacia yepapʉ ca-ãna jã yarã Jesucristore ca-apiʉjarãre. Mʉjaare jã uca joo ati pũurore. Caroaro mʉjaare jã ñuu roti. Jesucristo ye quetire cʉ̃ ca-buio teña rotiricʉ yʉ ãa. Cʉ̃ Pacʉ Dio quena cʉ̃ ye quetire buiori majocʉ yʉre ca-cũuwĩ. Camaja mee yʉ queti buio rotima. Dio cʉ̃ Macʉre ca-tunu catíoricʉna yʉ ca-buio teña rotiwĩ. 
GAL.1.3	Caroaro wariñuurique mʉjaare cʉ̃ joato mani Pacʉ Dio. Mani Ʉpaʉ Jesucristo quena to bairona caroare cʉ̃ joato mʉjaare. 
GAL.1.4	Caroorije mani cá-átie wapa mani ca-bai yajibojayupi Cristo. Ati yepa macana caroorije na cá-átinucurijere na átinemoqueticõato ĩi manire ca-bai yajibojayupi Jesú. To bairo ácʉ cʉ̃ Pacʉ Dio cʉ̃ ca-rotirore bairona cá-ájupi. 
GAL.1.5	To bairi Diore, “Caroaʉ majuu mʉ ãa,” cʉ̃re mani ĩicõa aninucugarã.
GAL.1.6	Mani Pacʉ Dio mʉjaare maii mʉja quenare ca-cũuñupi cʉ̃ yarã ca-aniparãre. To bairo caroaro mʉjaare cʉ̃ cá-átibato quena mʉja maca yoaro mee rooro mʉja áa. Caroa quetire mʉja ca-api nʉcʉbʉgobatajere mʉja janañupa. Ca-ĩi jocarije macare mʉja api nʉcʉbʉgoyupa ape wamere. 
GAL.1.7	Ape wame maca manire ca-netoorije queti cariape ca-ĩri wame majuu maa. Jicã wamena manire ca-netoorije queti ãa. To bairo to ca-anibato quena aperã tiere mʉja ca-api nʉcʉbʉgobatajere rooye tuuyupa. Jesucristo ye queti ca-aniquẽtiere ricati maca mʉja ca-tʉgooñaro ájupa. 
GAL.1.8	Jã maca mʉja tʉpʉ ãnaa caroaro cariape jã ca-buionucuwʉ camajare Dio cʉ̃ ca-netoorije quetirena. To bairi ricati maca mʉjaare ca-ĩi buiorã unare caroorãre Dio na cʉ̃ ca-reeri paʉpʉ nare cʉ̃ joato. Yʉ ucʉ̃ o Dio tʉ macacʉ ángel ucʉ̃ ricati mʉjaare ca-ĩi buiorã una na ca-ãmata nare cʉ̃ reato Dio. 
GAL.1.9	Ca-jʉgoye mʉja tʉpʉ ãcʉ̃pʉ mʉjaare yʉ ca-ĩi buiowʉ. Mʉjaare yʉ ĩi buionemo tunu: Noa mʉjaare jã ca-buioriquere camajare Dio cʉ̃ ca-netoorije queti ca-aniquẽtierena ricati maca mʉjaare na ca-ĩi buioata peeropʉ nare cʉ̃ reato Dio. 
GAL.1.10	To bairi ricati ca-ĩitorã na ca-aniere tutuaro mʉjaare yʉ ĩi buio. Camaja yʉ mena na wariñuato ĩi mee yʉ ĩi. Dio maca yʉ mena cʉ̃ wariñuato ĩi mʉjaare yʉ ĩi buio. Camaja yʉ mena na wariñuato ĩi yʉ ca-ĩi buioata Cristo cʉ̃ ca-rotii yʉ aniquetiboʉ.
GAL.1.11	Yʉ yarã, atiere tʉgooña majiña. Jesú ye quetire mʉjaare yʉ ca-buiorije camaja na majuuna na ca-tʉgooñari wame me ãa. 
GAL.1.12	Camaja majuuna ti wamere yʉre ca-majioquẽma. Cʉ̃ Jesucristo majuuna yʉ ca-majiowĩ. 
GAL.1.13	Jesú ye quetire apiʉjaquẽcʉpʉ yʉ ca-bairiquere, meere mʉja queti apiricarã. Caroaro majuu yʉ ca-apiʉjanucuwʉ judío maja na cá-áti wamere, na cá-áti rotirijere. To bairi, “Judío maja ye jeto cariape wame ãa,” tʉgooñabacʉ Jesúre ca-apiʉjarãre rooro na yʉ ca-popiyeyenucuwʉ. Jicãʉ maca Jesúre ca-apiʉjaʉ cʉ̃ manicõato ĩi na yʉ ca-jĩa peocõagabapʉ. 
GAL.1.14	Judío maja na cá-áti rotirijere caroaro yʉ cá-áti peocõawʉ. Jã ñicʉ jãa na cá-áti jʉgo atájere yʉ cá-áti netocoapʉ, aperã yʉ mena macana netoro. 
GAL.1.15	To bairo Jesucristore ca-apiʉjarãre rooro na cá-átipaʉ yʉ ca-anibato quena tirʉmʉpʉ yʉ ca-buiaparo jʉgoyepʉna yʉ ca-bejeyupi Dio, yʉ yere ca-buioʉ anigʉmi ĩi. Seeto yʉre mairi yʉ ca-bejeyupi Dio cʉ̃ Macʉre ca-majipaʉre. 
GAL.1.16	To bairi yʉre cʉ̃ ca-bejericarore bairona cʉ̃ Macʉre yʉ ca-majiowĩ Dio. Cʉ̃ Macʉre yʉ majiori judío maja ca-aniquẽnare yʉ ca-buio teña rotiwĩ Dio Jesú ye quetire. To bairo yʉre cʉ̃ ca-rotiro aperãre, “¿Dope bairo yʉ ácʉati Jesú ye quetire buio teñaʉ?” na yʉ ca-ĩi jeniñaquẽpʉ. 
GAL.1.17	Yʉ jʉgoye Jesucristo yere ca-buio teña jʉgoricarã quenare Jerusalén'pʉ ca-ãnare na yʉ ca-jeniñaʉ aáquẽpʉ. Cariapena apero maca Arabia na ca-ĩiropʉ yʉ cá-aápʉ. Cabero yʉ ca-tunucoapʉ Damascopʉ tunu.
GAL.1.18	Cabero itia cʉma beropʉ yʉ cá-aápʉ Jerusalén'pʉ yua. Pedrore cʉ̃ tʉjʉgʉ topʉ yʉ cá-aápʉ. Pʉga semana cʉ̃ tʉpʉ yʉ ca-ãmʉ. 
GAL.1.19	Pedro tʉpʉ ãcʉ̃ mani Ʉpaʉ Jesú bai Santiago ca-wamecʉcʉ quenare cʉ̃ yʉ ca-tʉjʉwʉ. Aperã Jesucristo cʉ̃ cabuerã ca-ãnana macare na yʉ ca-tʉjʉquẽpʉ. 
GAL.1.20	Jocʉ mee mʉjaare yʉ ĩi buio. Cariape mʉjaare yʉ buio. Dio majiimi cariape mʉjaare yʉ ca-ĩi ucarijere. 
GAL.1.21	To bairi pʉga semana Pedro tʉpʉ ani, cabero yʉ cá-aápʉ tunu Siria, Cilicia na ca-ĩri paʉripʉre. 
GAL.1.22	To bairi Judea yepapʉ ca-ãna Jesucristore ca-apiʉjarã na majuuna yʉ ca-tʉjʉquẽma. To bairi yʉre ca-tʉjʉ majiquẽma. 
GAL.1.23	Aperã yʉ ca-bairijere ca-majirã maca na ca-queti buionucuñupa. “Ca-jʉgoye manire ca-jĩa peogabatacʉ quena manire bairona Jesucristore apiʉjari Jesú ye quetire ca-buio teñaʉ ãmi yucʉra,” ca-ĩinucuñupa. To bairi aperã tiere na ca-buioro ca-queti apiyupa Judea yepa macana Jesúre ca-apiʉjarã yʉ ca-bairijere. 
GAL.1.24	To bairo Jesucristore yʉ ca-api nʉcʉbʉgorijere queti apirã Diore ca-ĩi wariñuuñuparã.
GAL.2.1	Catorce cʉmari Jerusalén'pʉ yʉ cá-aáto bero Bernabé mena ti macapʉ yʉ cá-aápʉ tunu. Tito ca-wamecʉcʉre jã mena cʉ̃ jã ca-pii aápʉ. 
GAL.2.2	Dio yʉre cʉ̃ cá-aá rotiro maca topʉ yʉ cá-aápʉ. Jerusalén'pʉ ejaʉ Jesucristore ca-apiʉjarãre ca-jʉgo ãna jetore na yʉ ca-pii neowʉ. Na pii neori na yʉ ca-buiowʉ yʉ cá-átinucurijere. Judío maja ca-aniquẽnare na yʉ ca-buio teñanucuri wame na yʉ ca-buiowʉ. “ ‘Mʉja quenare mʉja netoo catíogʉmi Dio Jesucristore mʉja ca-apiʉjaata,’ na yʉ ĩi buionucu judío maja ca-aniquẽnare,” na yʉ ca-ĩi buiowʉ Jesúre ca-apiʉjarãre ca-jʉgo ãna jetore. “Mʉ ca-buio teñarije wapa maa,” ĩirema ĩi na yʉ ca-ĩi buiowʉ ca-jʉgo ãnare. 
GAL.2.3	To bairo na yʉ ca-buioro ricati wame yʉre ca-boca yʉʉquẽma. Yʉ mena macacʉ Titore circuncisión átaje quenare cʉ̃ cá-áti rotiquẽma, ti wamere cá-átiquetacʉ cʉ̃ ca-aniquetibato quena. Judío yaʉ ca-aniquẽmi. Griego yaʉ maca ca-ãmi Tito. 
GAL.2.4	Topʉ Jesúre ca-apiʉjarãre ca-jʉgo ãna Titore na cá-áti rotiquẽtie to ca-anibato quena aperã maca circuncisión cʉ̃ cá-áti rotibama. Jã judío maja jã cá-áti aniere bairo cʉ̃ áticõato ĩirã to bairo cʉ̃ cá-áti rotibama. Na majuuna ca-ĩito pairã ãma, “Jesúre ca-apiʉjarã majuuna jã ãa,” ca-ĩirã anibana quena. Jesucristo ye netoro ca-boowã jã ñicʉ jãa na cá-áti rotirique macare, circuncisión átajere. To bairi Titore to bairo cʉ̃ áparo ĩirã jã tʉpʉre ca-neñaporã ejawã. Caroaro Jesucristo mena jã ca-aniere ĩi wada netogarã ca-ejawã jã ca-neñapori paʉpʉre. To bairo ejarã jã ca-tutiwã, jã ñicʉ jãa na cá-áti rotiriquere jã ca-janarijere tʉjʉrã. 
GAL.2.5	To bairo jãare na ca-ĩi tutibato quena jicã wame unoacã nare jã ca-apiʉjaquẽpʉ na ca-ĩrijere. Cariape macaje Jesucristo camajare cʉ̃ ca-netoo catíorije queti to yajiqueticõato ĩirã nare jã ca-apiʉjaquẽpʉ. Mʉja quena cariape macaje Jesucristo yere mʉja api nʉcʉbʉgoato ĩirã jãare na cá-áti rotibatiere jã cá-átiquẽpʉ.
GAL.2.6	To bairi to macana maca Jesúre ca-apiʉjarãre ca-jʉgo ãna maca ricati wame yʉ ca-buio teña rotiquẽma. “Mani ñicʉ jãa na cá-áti rotiriquere na áti rotiya judío maja ca-aniquẽnare,” yʉre ca-ĩiquẽma.
GAL.2.6	To macana Jerusalén'pʉ ca-ãna, “Manire ca-jʉgo ãna ca-ani majuurã ãma aperã netoro,” ĩi tʉgooñabapa. To bairo na ca-ĩi tʉgooñarije to ca-anibato quena yʉ maca, “Ca-ãni majuurã ãma aperã netoro,” yʉ ĩi tʉgooñaquẽe yʉa, jicãrore bairo ca-ãna mani tʉjʉmi Dio ĩi. To bairi nare cʉ̃ ca-bejericarore bairona yʉ ca-bejewĩ Dio yʉ quenare. 
GAL.2.7+GAL.2.8	Judío majare cʉ̃ ca-buio majipere ca-jooyupi Dio Pedrore, Jesú ye quetire judío maja na apiʉjaato ĩi. Yʉ macare judío maja ca-aniquẽnare yʉ ca-buio majipere yʉ ca-joowĩ Dio, judío maja mee quena Jesú ye quetire na apiʉjaato ĩi. To bairi Jerusalén'pʉ ca-ãna Jesúre ca-apiʉjarãre ca-jʉgo ãna oco bairo yʉ ca-ĩiwã: “Mʉ quena Dio cʉ̃ ca-bejericʉ mʉ ãa, caroa quetire ca-buiopaʉ. Judío maja ca-aniquẽnare mʉ ca-buio rotiyupi Dio Jesú ye quetire. Pedrore judío majare cʉ̃ ca-buio rotiricarore bairona mʉ quenare mʉ ca-buio rotiyupi Dio judío maja ca-aniquẽna macare,” yʉ ca-ĩiwã to macanare ca-jʉgo ãna.
GAL.2.9	To bairi to macanare ca-jʉgo ãna majuu - Jacobo, Pedro, Juan - judío maja ca-aniquẽnare ca-buiopaʉ Dio cʉ̃ ca-bejericʉ yʉ ca-aniere majiri yʉ mena ca-wariñuuwã. Jã pʉgarã yʉre, Bernabére, “To bairona Jesú ye quetire ca-buiorã mani anigarã,” jã ca-ĩiwã. “Mʉja maca judío maja ca-aniquẽnare ca-buiorã mʉja anigarã. Jã maca judío majare ca-buiorã jã anigarã,” ca-ĩiwã. 
GAL.2.10	To bairo quenare, “Ca-bopacoorãre na átinemoña,” jã ca-ĩiwã. Ti wamere na ca-ĩri wamere bairona, meere jã cá-átinucuwʉ. To cõo jã ca-rotiwã.
GAL.2.11+GAL.2.12	Cabero Pedro Antioquíapʉre ca-ejawĩ. Topʉ ani, ricati ca-tʉgooñawĩ Pedro yua. Ca-jʉgoye judío maja ca-aniquẽna Jesúre ca-apiʉjarã mena ca-bapacʉti ʉganucubami. To bairo na mena cʉ̃ ca-bapacʉti ani paʉna ca-ejawã Jerusalén macana Jacobo cʉ̃ ca-jooricarã. Na maca jã ñicʉ jãa na cá-áti rotirique cõona cá-átinucurã ca-ãma, Jesú ye quetire ca-api nʉcʉbʉgorã anibana quena. To bairi judío maja ca-aniquẽnare oco bairo na ca-ĩinucuwã: “Jã ñicʉ jãa na cá-áti rotiriquere cá-átipe ãa mʉja quenare,” na ca-ĩinucuwã. To bairo na ca-ĩi buiorije apii Pedro maca judío maja ca-aniquẽna mena ca-bapacʉti janawĩ. Jã ñicʉ jãa na ca-rotiriquere cá-átiquẽna judío maja ca-aniquẽna mena ca-ʉganemoquẽmi, Jerusalén'pʉ cá-atána yʉ tutirema ĩi. To bairo cʉ̃ ca-bairo tʉjʉʉ oco bairo cʉ̃ yʉ ca-boca ĩiwʉ Pedrore: “To bairo mʉ ca-tʉgooñaro ñuuquẽe. Na apiqueticõaña,” cʉ̃ yʉ ca-ĩiwʉ. 
GAL.2.13	To bairi judío maja ca-aniquẽnare Pedro cʉ̃ ca-bapacʉti janaro tʉjʉrã aperã quena cʉ̃re bairona ca-baiwã topʉ ca-ãna judío maja. Aperã mena, judío maja ca-aniquẽna mena ca-anigaquẽma. Bernabé quena nare bairona rooro ca-baiwĩ, ca-jʉgoye cariape ca-ĩi tʉgooñaricʉ anibacʉ quena. 
GAL.2.14	To bairo na ca-bairo tʉjʉri yʉ maca yʉ ca-jʉtiritiwʉ. To bairo na ca-bairije ca-ñuuquẽpʉ. Cariape ca-tʉgooñaquẽma Pedro jãa. “Jesúre mani ca-api nʉcʉbʉgorije jʉgori jeto Dio mena caroaro mani ani maji,” ca-ĩirã anibana quena cariape cá-átiquẽma. “Judío maja na ya wame macare cá-átipe ãa, Dio mena caroaro anigarã,” ca-ĩirãre bairona ca-baiwã naa. To bairo na ca-bairijere tʉjʉʉ Pedrore, “To bairo baiqueticõaña,” cʉ̃ yʉ ca-boca ĩiwʉ. Jesucristore ca-apiʉjarã nipetirã na ca-apiropʉ oco bairo cʉ̃ yʉ ca-ĩiwʉ Pedrore: “Mʉ quena jã mena Jesucristore ca-tʉgooña ocabʉtii mʉ ca-ãmʉ. To bairo tʉgooñaʉ mani ñicʉ jãa na cá-áti rotibatajere mʉ ca-janañupa. To bairo ca-janaricʉ anibacʉ quena ¿nope ĩi yucʉra tunu, ‘Jã ñicʉ jãa na cá-átinucurica wamere bairo ája,’ ca-ĩire bairo na mʉ baití judío maja ca-aniquẽnare?” cʉ̃ yʉ ca-ĩiwʉ Pedrore.
GAL.2.15	Apeye cʉ̃ yʉ ca-ĩinemowʉ Pedrore:
GAL.2.15	—Mania buiarãpʉna judío maja majuu mani ca-añupa. Aperã Moisé cʉ̃ ca-rotiriquere cá-átiquẽnare bairo mani baiquẽe. 
GAL.2.16	To bairo anibana quena, “Moisé cʉ̃ ca-rotiriquere mani cá-átie jʉgori mani netoo catíoquẽemi Dio,” mani ĩi maji. “Jesucristore mani ca-api nʉcʉbʉgorije jʉgori maca mani netoo catíomi Dio,” mani ĩi maji. Noa una Jesúre ca-api nʉcʉbʉgorãre, “Caroorije mana ãma,” na ĩi tʉjʉmi Dio. To bairi Moisé tirʉmʉpʉ macacʉ cʉ̃ ca-rotiriquere ca-jʉgoye mani ca-ĩi tʉgooñabatatore bairo mani ca-tʉgooña janawʉ. Tiere mani cá-átibato quena, “Caroorije mana ãma,” mani ĩi tʉjʉquẽemi Dio ĩirã, Moisé ãnacʉ yere mani tʉgooñaquetinucu yucʉra.
GAL.2.17	Oco bairo cʉ̃ yʉ ca-buionemowʉ Pedrore tunu:
GAL.2.17	—Jesucristore mani ca-api nʉcʉbʉgoro, “Caroorije mana ãma,” mani ĩi tʉjʉmi Dio. To bairo mani ca-ĩi nʉcʉbʉgorijere judío maja oco bairo manire ĩi tutima: “Caroorã mʉja ãa. Mani ñicʉ jãa na cá-áti rotiriquere átiquetiri judío maja ca-aniquẽnare bairona caroorã mʉja ãa,” manire ĩinucuma. “To bairi Jesucristo caroorijere mʉja áti rotiimi, caroorijere ca-jʉgo ácʉ ãcʉmi,” mani ĩima. To bairo na ca-ĩrije to ca-anibato quena to bairo cá-ácʉ me ãmi Cristo. Caroorije ca-jʉgo ácʉ me ãmi. 
GAL.2.18	Tirʉmʉpʉ yʉ ca-janawʉ Moisé tirʉmʉpʉ macacʉ cʉ̃ ca-rotiriquere, Jesucristo cʉ̃ ca-buiorije macare apiʉjagʉ. Yucʉacã tunu yʉ ca-janabatajerena, “Tie jʉgori Dio mena caroaro mani ani maji,” yʉ ca-ĩata roorije majuu ĩi yʉ ĩiboʉ. 
GAL.2.19	Tirʉmʉpʉ oco bairo yʉ ca-ĩi tʉgooñabapʉ: “Moisé cʉ̃ ca-rotirique jʉgori jeto Dio mena caroaro ani majirique ãno,” yʉ ca-ĩi tʉgooñabapʉ. To bairo ĩi tʉgooñabacʉ quena yʉ cá-áti peo majiquẽpʉ. “To bairi Moisé ãnacʉ cʉ̃ cá-áti rotirique jʉgori caroaro Dio mena yʉ ani majiquẽe,” yʉ ca-ĩi majiwʉ, áti peo majiquetibacʉ. To bairi tiere yʉ ca-tʉgooña janawʉ, Jesucristo macare api nʉcʉbʉgogʉ. To bairi yucʉacãre Jesucristore api nʉcʉbʉgori Dio mena caroaro yʉ anicõa. 
GAL.2.20	Cristore yucʉ tẽorica pãipʉ cʉ̃ papua jĩarã yʉrena papua jĩarãre bairo ána cá-ájupa. To bairi yucʉra yʉ majuu yʉ aniquẽe. Cristo maca yʉre joomi catíriquere. To bairi cʉ̃ ca-boorije, cʉ̃ ca-rotirore bairo yʉ átinucu. Cʉ̃ majuuna yʉ rotimi. Dio Macʉre yʉ ca-api nʉcʉbʉgorije jʉgori yʉ ani ocabʉti. Yʉre mairi caroorije yʉ cá-átajere yʉ ca-bai yajibojayupi. 
GAL.2.21	Moisé tirʉmʉpʉ macacʉ cʉ̃ ca-rotirique jʉgori caroarã Dio mena mani ca-ãmata jocʉ majuuna manire bai yajibojaboricʉmi Cristo. To bairo quenare Dio manire cʉ̃ ca-mai tʉjʉrijere mani tʉgooñaquetiborã. To bairi Jesucristo manire cʉ̃ ca-bai yajibojarique jʉgori jeto mani netoo catíomi Dio. Tie quetire yʉ janaquetigʉ.
GAL.3.1	Mʉja Galacia macana Jesucristore ca-nʉcʉbʉgo janarã ca-tʉgooñaqueti majuucõarãre bairo ána mʉjaa. Aperã mʉjaare ĩitori ricati mʉja ca-tʉgooñaro átanama. Caroaro mʉjaare jã ca-ĩi buiobapʉ topʉre ãnaa. Jesucristo mani ye wapa yucʉ tẽorica pãipʉ manire cʉ̃ ca-bai yajibojarique quetire caroaro jã ca-ĩi buiobapʉ. 
GAL.3.2	Ati wame cariape mʉjaare yʉ ĩi buio: Moisé cʉ̃ ca-rotiriquere mʉja cá-átie wapa mee cʉ̃ Espíritu Santore mʉjaare cʉ̃ ca-jooyupi Dio. Jesucristo ye queti mʉja ca-api nʉcʉbʉgorije jʉgori maca mʉjaare ca-jooyupi Dio cʉ̃ Espíritu Santore. 
GAL.3.3	Ca-tʉgooña majiquẽnare bairo mʉja baibajupa. Dio Espíritu Santo mʉjaare cʉ̃ cá-átinemorije jʉgori caroaro mʉja ca-ani maji jʉgoyupa. Jesú ye quetire mʉja ca-apiʉja jʉgori paʉ to bairo mʉja ca-bai jʉgoyupa. To bairo Espíritu Santo mʉjaare cʉ̃ cá-átinemorije jʉgori caroaro ca-ani jʉgoricarã anibana quena yucʉacã ricati mʉja tʉgooña. “Jã majuuna jã cá-áti ocabʉtirije jʉgori caroaro jã ani maji peticõa,” ca-ĩirãre bairo mʉja tʉgooñabapa. 
GAL.3.4	Jesucristo ye quetire mʉja ca-apiʉjarije wapa aperã mʉja ca-popiyeyeyupa. Na maca tie quetire apigateerã rooro mʉjaare cá-ájupa. “Jesúre ca-apiʉjarã ãma,” jocarã majuu ĩri mee mʉja átanama. Cariapena Jesúre ca-apiʉjarã mʉja ãñupa, yʉ tʉgooña. Yucʉacã ricati tʉgooñabana Jesúre cá-áti nʉcʉbʉgo janarãre bairo mʉja bai. 
GAL.3.5	Dio cʉ̃ Espíritu Santore mʉja joʉ capee wameri mʉjaare cá-áti iñooñupi. Jesucristo ye quetire mʉja ca-api nʉcʉbʉgoro ĩi to bairijere mʉja cá-áti iñooñupi. Moisé cʉ̃ ca-rotiriquere mʉja cá-áto macare to bairi wame mʉja cá-áti iñooquẽjupi Dio.
GAL.3.6	Abraham mani ñicʉ tirʉmʉpʉ cʉ̃ ca-ãnajere tʉgooñaña. Diore caroaro ca-api nʉcʉbʉgoyupʉ. To bairi, “Caroaro cá-ácʉ ãmi,” Abraham're cʉ̃ ca-ĩi tʉjʉyupʉ Dio. 
GAL.3.7	To bairo cʉ̃re Dio cʉ̃ ca-ĩi tʉjʉriquere tʉgooñari oco bairo majiña: Noa una Abraham're bairo Diore ca-tʉgooñarã quena Abraham pãramerãna ãnaa baima. Abraham yarã ãma, Diore apiʉjari, judío maja aniquetibana quena. 
GAL.3.8	To bairi ca-jʉgoyepʉ Dio ye queti ucarica pũuripʉ judío maja ca-aniquẽnare Jesucristo na ca-api nʉcʉbʉgoro nare cʉ̃ ca-netoo catíopere oco bairo Abraham're cʉ̃ ca-ĩiñupi Dio: To canacã yepa macana mʉre bairona yʉre ca-api nʉcʉbʉgorãre, “ ‘Caroarã ãma, ca-bui cʉtaje mana ãma,’ na yʉ ĩi tʉjʉgʉ,” ca-ĩiñupi Dio Abraham're. 
GAL.3.9	Caroaro cʉ̃re cá-ájupi Dio Abraham're, to bairo Diore cʉ̃ ca-api nʉcʉbʉgorije jʉgori. Yucʉ quenare camaja nipetirã to bairona cʉ̃re ca-api nʉcʉbʉgorãre caroaro na átinucumi Dio.
GAL.3.10	Aperã macare na popiyeyegʉmi Dio. Naa, “Moisé ãnacʉ cʉ̃ ca-roti cũuriquere ána caroaro Dio mena mani anigarã,” ĩi tʉgooñabapa. To bairo ca-ĩi tʉgooñarã anibana quena tiere áti peo majiquẽema. Dio ye queti ucarica pũuripʉ oco bairo ĩi ucarique ãa: “Nipetiro Moisé cʉ̃ ca-rotiriquere cá-áti peoquẽna una popiye tamuogarãma naa.” To bairi jocarãna, “Moisé cʉ̃ ca-rotirique jã cá-átie jʉgori mani catígarã,” ĩi tʉgooñabapa. Na popiyeyegʉmi Dio. 
GAL.3.11	Moisé cʉ̃ ca-rotiriquere mani cá-átie jʉgori, “Caroarã ãma,” mani ĩi tʉjʉquẽemi Dio. Tiere mani áti peo majiqueti majuucõa. Dio ye queti ucarica pũuripʉ oco bairo ĩi ucarique ãa: “Cʉ̃re ca-api nʉcʉbʉgorã macare, ‘Caroarã ãma,’ na ĩi tʉjʉmi Dio. Diore na ca-api nʉcʉbʉgorije jʉgori jeto catícõa aninucugarãma camaja,” ĩi ucarique ãa. 
GAL.3.12	“Moisé cʉ̃ ca-rotiriquere yʉ cá-átie jʉgori caroaro Dio mena yʉ anigʉ,” ca-ĩi tʉgooñarã maca Diore tʉgooña nʉcʉbʉgoquẽema. Oco bairo ĩi ucarique ãa: “Nipetiro Moisé cʉ̃ ca-rotiriquere cá-áti peorã una catígarãma. Dio tʉpʉ catícõa aninucugarãma naa. Tiere cá-áti peoquẽna macare na popiyeyegʉmi Dio,” ĩi ucarique ãa.
GAL.3.13	Moisé cʉ̃ ca-rotiriquere mani áti peo ocabʉtiquẽe. To bairi, “Yʉ yere cá-áti peo ocabʉtiquẽna aniri yʉ ca-popiyeyeparã ãma,” manire ca-ĩiñupi Dio. Ape paʉ oco bairo ĩi ucarique ãa: “Ni ucʉ̃ camaja yucʉpʉ cʉ̃re na ca-jia tu wamʉo nʉco jĩaʉ ucʉ̃re tʉjʉrã, ‘Caroorije cʉ̃ cá-átaje wapa cʉ̃ popiyeyei áami Dio,’ ĩi tʉjʉgarãma.” 
GAL.3.14	Jesucristo yucʉ tẽorica pãipʉ cʉ̃ ca-bai yajiro Abraham're, “To bairo yʉ átigʉ,” Dio cʉ̃re cʉ̃ ca-ĩi cũuriquere bairona ca-baiyupa. Oco bairo ca-ĩi majio cũuñupi Dio Abraham're: “Nipetirã ati yepa macana mʉre bairona yʉre ca-api nʉcʉbʉgorãre, ‘Caroarã, caroorije mana ãma,’ na yʉ ĩi tʉjʉgʉ,” cʉ̃ ca-ĩiñupi Dio Abraham're. To bairi Dio judío maja mee quenare Jesucristore ca-tʉgooña nʉcʉbʉgorãre, “Caroarã ãma,” na ĩi tʉjʉmi Dio. To bairi Jesucristore mani ca-tʉgooña nʉcʉbʉgoata cʉ̃ ca-ĩricarore bairona cʉ̃ Espíritu Santore mani joogʉmi Dio manire.
GAL.3.15	Yʉ yarã, ape wame camaja na cá-átinucurije uniere mʉjaare yʉ buio majiopa. Camajocʉ, “Oco bairo majuu mʉja cá-áto yʉ boo,” cʉ̃ ca-ĩi uca tuuro bero aperã maca roca majiquẽema. O, “Oco bairo maca ĩigʉ ĩiñupi,” ĩi majiquẽema. Cʉ̃ ca-ĩi uca tuu jʉgoriquere dope bairo ĩi uca tuu wajoa majiquẽema. 
GAL.3.16	To bairona bai Abraham're Dio cʉ̃ ca-ĩi cũurique. Oco bairo Abraham're cʉ̃ ca-ĩiñupi Dio: “Mʉ pãrami ape yʉtea macacʉpʉ jʉgori ati yepa macanare caroaro na yʉ átibojagʉ,” cʉ̃ ca-ĩi quenoo cũu weoyupi Dio Abraham're. Cʉ̃ pãramerã capaarã jʉgori ĩi mee cʉ̃ ca-ĩiñupi Dio Abraham're. Cʉ̃ pãrami jicãʉ jʉgori maca ĩi, cʉ̃ ca-ĩiñupi Dio. Jesú jetore ĩi ca-ĩiñupi. To bairo cʉ̃re cʉ̃ ca-ĩi cũuriquere bairona Jesucristo Abraham pãramipʉ ape yʉtea macacʉpʉ ati yepapʉre ca-buiayupi. To bairo Dio cʉ̃ ca-ĩricʉ Jesucristona ca-añupi. 
GAL.3.17	Oco bairo ĩigaro ĩi mʉjaare yʉ ca-ĩi buiorije. Nemoopʉre oco bairo Abraham're cʉ̃ ca-ĩi majio cũuñupi Dio: “Camaja mʉre bairo yʉre ca-api nʉcʉbʉgorãre nare yʉ netoo catíogʉ. Caroaro yʉ mena anigarãma,” cʉ̃ ca-ĩi cũuñupi Dio. Cuatrociento treinta cʉmari bero, Abraham beropʉ cʉ̃ ca-rotirijere cʉ̃ ca-uca rotiyupi Dio Moisére. Tiere Moisére cʉ̃ uca rotii ca-jʉgoyepʉ Abraham're, “To bairo yʉ átigʉ,” cʉ̃re cʉ̃ ca-ĩi cũurique maca wapa manigaro ĩi mee, cʉ̃ ca-uca rotiyupi Dio Moisére. 
GAL.3.18	To bairi Moisé ãnacʉ cʉ̃ ca-ucariquere na cá-átibatie jʉgori Dio camajare cʉ̃ ca-netoo catíoata Abraham're Dio cʉ̃ ca-ĩi cũurique maca wapa maniboricaro. To bairi oco bairo maca ãa: Abraham cʉ̃ ca-api nʉcʉbʉgoro tʉjʉri, “Caroaʉ mʉ ãa,” cʉ̃ ca-ĩi tʉjʉyupi Dio Abraham're. “Noa una mʉre bairo yʉre ca-api nʉcʉbʉgorãre na yʉ netoo catíogʉ,” cʉ̃ ca-ĩiñupi Dio Abraham're.
GAL.3.19	To bairo mʉjaare yʉ ca-ĩi queti buiorijere apirã, “Baiyupa ¿Nope ĩi cʉ̃ ca-rotirijere Moisére cʉ̃ ca-uca rotiyupari Dio?” mʉja ĩiborã. Oco bairo ãa: “Caroorã mani ãa, caroorije cá-ána mani ãa,” na ĩi majiato ĩi cʉ̃ ca-uca rotiyupi Dio cʉ̃ ca-rotirijere. Abraham're, “Buiagʉmi mʉ pãrami,” cʉ̃ ca-ĩricʉ Jesucristo cʉ̃ ca-buiari paʉpʉre to cõo ca-cũu ejooyupi Dio Moisére cʉ̃ ca-uca rotirique. To cõona ca-wapacʉti janañupa Moisére cʉ̃ ca-uca rotirique. Jesucristo jʉgori maca ati yepa macanare, “Caroaro na yʉ átigʉ,” Abraham're Dio cʉ̃ ca-ĩi majio cũuriquere bairona ca-baiwʉ. Ángel majare na ca-jooyupi Dio, “Camajare na yʉ ca-rotigari wame Moisére cʉ̃ queti buiorã ája,” na ĩi. Moisé tiere Dio cʉ̃ ca-rotirijere apiri ca-buioyupi tunu camajare ángel maja cʉ̃ na ca-ĩi buioro. 
GAL.3.20	Abraham macare Dio, ati yepa macana caroaro na cʉ̃ cá-átipere buioʉ Dio majuuna cʉ̃ ca-buioyupi Abraham're. Ángel maja nare queti buio joori mee ca-ĩiñupi Dio Abraham macare. To bairi Moisére cʉ̃ ca-ĩi cũubataje netoro ñuubʉja Abraham're Dio cʉ̃ ca-ĩrique maca.
GAL.3.21	To bairo Abraham're Dio cʉ̃ ca-ĩi majio cũurique ca-ñuu netori wame to ca-anibato quena Moisére cʉ̃ ca-rotirique quena ca-wapacʉtie ãa. Abraham're Dio cʉ̃re cʉ̃ ca-ĩriquere ca-bai wajoa mawijiorije me ãa Moisé ya wame. Moisére Dio cʉ̃ ca-uca rotiriquere mani cá-áti peo majiata Dio mena caroaro mani aniborã. Tiere mani cá-áti peoro tʉjʉri, “Caroarã, caroorije mana ãma,” mani ĩi tʉjʉboʉmi Dio. Nipetirijere mani áti peo majiqueti majuucõa mania. 
GAL.3.22	Dio ye queti ucarica pũuripʉ oco bairo ĩi ucarique ãa: “Caroorije cá-áticõana ãma camaja nipetirã. Caroorije cá-ána jeto na ca-ano maca na popiyeyegʉmi Dio,” ĩi ucarique ãa. To bairi ca-jʉgoyepʉ Abraham're Dio cʉ̃re cʉ̃ ca-ĩi majio cũuriquere bairona bai. Jesucristo, Abraham pãrami ape yʉtea macacʉre mani ca-api nʉcʉbʉgoro manire netoo catíomi Dio.
GAL.3.23	Jesucristo cʉ̃ ca-ejaparo jʉgoye jã judío maja rooro jã ca-ãmʉ, Moisé cʉ̃ ca-rotiriquere áti peogabana. Nipetirijere jã cá-áti peo majiquẽjupa. 
GAL.3.24	To bairi cawimarãre ca-cotei cʉ̃ ca-coterãre bairona jã ca-baiyupa. “To bairo ája,” nairoacã cʉ̃ ca-ĩrijere ca-apirãre bairona jã ca-baiwʉ, Moisé cʉ̃ ca-rotiriquere áti peogabana. Cabero Jesucristo ye quetire jã ca-queti apiwʉ. “Cʉ̃re api nʉcʉbʉgori caroaro Dio mena mani ani maji,” jã ca-ĩi majiwʉ yua. 
GAL.3.25	To bairi Jesucristore api nʉcʉbʉgori Moisé cʉ̃ ca-rotirique manire ca-rotirije me ãa yucʉra.
GAL.3.26	To bairi mʉja nipetirã Jesucristore ca-api nʉcʉbʉgorã Dio punaa ca-ãna mʉja ãa mʉja quena. 
GAL.3.27	Mʉja quena mʉja ca-bautisa rotiyupa, Jesucristo ye quetire jã api nʉcʉbʉgo ĩirã. To bairo mʉja ca-api nʉcʉbʉgoro caroaro ani majiriquere mʉja ca-jooyupi Dio, Jesucristore bairo na ãmaro ĩi. 
GAL.3.28	Cʉ̃ Macʉ Jesucristore ca-api nʉcʉbʉgorã nipetirãre na netoo catíomi Dio. Judío majare, judío maja ca-aniquẽna quenare na netoo catíomi. Aperãre ca-paabojarãre, na majuuna ca-paariquecʉna quenare na netoo catíomi. Caʉmʉa, cãromia jicãrore bairona na netoo catíomi Dio. Jesucristore mani ca-api nʉcʉbʉgoro mani nipetirã mani netoo catíomi jicãrore bairona. 
GAL.3.29	To bairi Jesucristore api nʉcʉbʉgori Abraham pãramerã Dio cʉ̃ ca-ĩi tʉjʉrã mani ãa, cʉ̃ ãnacʉre bairona Diore ca-api nʉcʉbʉgorã aniri. “Abraham're cʉ̃ yʉ ca-ĩriquere bairona mʉja quenare caroaro yʉ átigʉ,” mani ĩi tʉjʉmi Dio, cʉ̃ Macʉ Jesúre mani ca-api nʉcʉbʉgoro.
GAL.4.1	Jicãʉ cʉ̃ ca-bai yajiparo jʉgoye oco bairo na ĩi buio cũu weoʉmi cʉ̃ yarãre: “Yʉ ca-bai yajiro bero yʉ ye ca-ãnajere cʉgo ʉjagʉmi yʉ macʉ,” na ĩimi cʉ̃ yarãre. To bairi cʉ̃ ca-bai yajiro cʉ̃ macʉ cawimaʉacã cʉ̃ ca-ãmata cʉ̃ jooquẽnama mai cawimaʉacã cʉ̃ ca-ano maca. To bairi cʉ̃ pacʉ ye ãnaje ca-anibataje nipetiro cʉ̃ ye ca-anipe to ca-anibato quena cʉgo ʉja majiquẽcʉmi mai. To bairi cawatoa macacʉ ca-paa coteire bairo ãcʉmi mai. 
GAL.4.2	Aperã cʉ̃re camajoorã cʉ̃ coterãma. Na ca-rotii ãcʉmi cʉ̃a. Cʉ̃ ye ca-anipe quenare tʉjʉ ʉja cotebojarãma. Cʉ̃ pacʉ ãnacʉ, “To cõo cabʉcʉ cʉ̃ ca-ano cʉ̃ mʉja joogarã,” cʉ̃ ca-ĩrica yʉtea ca-ejaro to cõo cʉ̃ pacʉ ye ãnajere cʉ̃ joorãma yua. 
GAL.4.3	To bairona mani ca-ãmʉ mani quena Jesucristore mani ca-api nʉcʉbʉgoparo jʉgoye. Tirʉmʉpʉ macana jã ñicʉ jãa na cá-áti jʉgo atájere ána cawimarãre bairo ca-ãna jã ca-ãmʉ mai. 
GAL.4.4	To bairo jã ca-bairo Dio, “Cʉ̃ yʉ joogʉ,” cʉ̃ ca-ĩrica yʉtea ca-ejaro cʉ̃ ca-jooyupi cʉ̃ Macʉ Jesúre. To bairi Jesú Dio Macʉ anibacʉ quena ca-buiayupi jicão cãromiopʉre. Judío yao Macʉ aniri cʉ̃ quena judío majocʉ ca-añupi Jesú. Judío majocʉ aniri jã ye judío maja ye jã cá-áti jʉgo atájere cá-átipaʉ ca-ãmi, Moisé cʉ̃ ca-rotirique uniere cá-átipaʉ. 
GAL.4.5	To bairi Jesú yarã judío maja Moisé cʉ̃ ca-rotiriquere cá-áti peogabanare na netoo catío rotii cʉ̃ ca-jooyupi Dio cʉ̃ Macʉre. Cʉ̃ punaa majuu mani ca-aniparore bairo ĩi cʉ̃ ca-jooyupi Dio Jesúre.
GAL.4.6	To bairi mania Jesucristore ca-api nʉcʉbʉgorã Dio punaa ãnaa mani bai. To bairo cʉ̃ punaa mani ca-anore ĩi cʉ̃ Espíritu Santore mani ca-jooyupi Dio cʉ̃ Macʉ jʉgori. To bairi cʉ̃ Espíritu Santo mani yeripʉre ca-ãcʉ̃ maca mani Pacʉ Diore caroaro manire jenibojami. 
GAL.4.7	Mani Jesucristo cʉ̃ ca-netoo catíoricarã aniri aperãre na ca-paa coterãre bairo mani aniquẽe yua. Dio punaa majuu mani anicõa. Cʉ̃ punaa mani ca-ano maca cʉ̃ yere cʉ̃ ca-cʉgorije manire joomi Dio.
GAL.4.8	Ca-jʉgoyepʉ Diore mʉja ca-majiquẽjupa. Aperãre Dio ca-aniquẽnarena mʉja cá-áti nʉcʉbʉgonucuñupa. Mʉja ñicʉ jãa weericarã unare na cá-áti nʉcʉbʉgorique jetore mʉja ca-majiñupa. Dio ca-aniquẽna na ca-anibato quena nare mʉja ca-jeni nʉcʉbʉgonucuñupa. Nare cá-áti nʉcʉbʉgorã mʉjaare na cá-áti rotirijere popiye mena mʉja cá-átinucubajupa. 
GAL.4.9	Yucʉra Diore ca-majirã mʉja ãa. To bairo quena mʉjaare ca-maji jʉgoyupi Dio. Cʉ̃re api nʉcʉbʉgori mʉja cá-áti nʉcʉbʉgo jʉgobatajere mʉja ca-janañupa. Baiyupa ¿Nope ĩirã tiere ca-janaricarã anibana quena mʉja átigatí tunu? ¿Nope ĩirã ca-ñuuquẽtiere, cawatoa macaje aperã na cá-áti rotiri wamere mʉja áti tamuogatí? 
GAL.4.10	Oco bairo mʉja tʉgooñabapa: “Judío maja na cá-áti nʉcʉbʉgorije uniere to canacã boje rʉmʉri mani cá-áto, ‘Caroaro cá-ána ãma,’ mani ĩi tʉjʉ wariñuugʉmi Dio,” mʉja ĩi tʉgooñabapa. To bairo tʉgooñari noo yerijãrica rʉmʉri ca-ano, muipu cʉ̃ cawama buiari rʉmʉrire, noo boje rʉmʉri ca-anie uniere mʉja átinucubapa. 
GAL.4.11	To bairo mʉja cá-áto seeto yʉ tʉgooñarique pai, ¿Na yʉ ca-buiobatajere, meere na majiriticoaparí? mʉjaare ĩibacʉ.
GAL.4.12	Nemoona Moisé cʉ̃ ca-rotiriquere cá-átiquẽna mʉja ca-anibajupa, judío maja aniquetiri. Yʉ quena judío yaʉ ca-aniquẽcʉre bairona Moisé cʉ̃ ca-rotiriquere yʉ átiquẽe yucʉra. Jesucristore ca-majii yʉ ãa yua. To bairi Moisé cʉ̃ ca-rotiriquere yʉ janacõawʉ judío yaʉ anibacʉ quena, Jesucristo macare api nʉcʉbʉgoʉ. To bairi Jesucristore yʉ ca-api nʉcʉbʉgorore bairona mʉja quena Jesucristore mʉja ca-api nʉcʉbʉgopere yʉ boocʉpʉ.
GAL.4.12	Jesú ye quetire mʉjaare yʉ ca-buioro jicãni uno rooro yʉ mʉja cá-átiquẽpʉ. 
GAL.4.13	Meere mʉja maji, Jesucristo yere mʉjaare yʉ ca-buio jʉgori paʉpʉre yʉ ca-riawʉ. 
GAL.4.14	Yʉ ca-riaye tamuorique to ca-anibato quena yʉre mʉja ca-teequẽpʉ. Yʉre mʉja ca-tʉjʉ rocaquẽpʉ. Caroaro maca yʉre mʉja ca-ani rotiwʉ mʉja tʉpʉ. To bairo caroaro yʉre átinemori ángel Dio tʉ macacʉ mʉjaare cʉ̃ ca-buioro ca-apirãre bairo yʉre mʉja ca-apiwʉ. O, “Jesucristo cʉ̃ majuuna mani buiomi,” ca-ĩirãre bairona caroaro yʉre mʉja ca-apiwʉ Jesú ye quetire mʉjaare yʉ ca-buiorijere. 
GAL.4.15	Yucʉra ¿dope bairo mʉja baití yʉ mena mʉja ca-wariñuubatajere? Ti paʉre yʉre mairã dije unie mʉja ca-cʉgorijere yʉ ca-booata yʉre mʉja jooboricarã. Popiye majuu átaje quenare yʉre mʉja átinemoboricarã. 
GAL.4.16	Cariape macaje jetore mʉjaare yʉ buionucu. ¿To bairo cariape jeto mʉjaare yʉ ca-buiorije wapa yʉre mʉja apigateetí? ¿Nope ĩirã yucʉra mʉjaare ca-tʉjʉ tutiire bairo yʉre mʉja baití?
GAL.4.17	Aperã mʉja tʉ ca-ejanucurã, “Judío maja jã cá-áti ani wamerire ája,” ca-ĩirã maca ĩitorã ĩima. “Caroaro mʉja ca-aniparore bairo ĩirã jã ĩi,” ĩibana quena mʉjaare ĩitorã ĩima. Pablo mena na wariñuuqueticõato ĩirã to bairona ĩirãma. Galacia macana jã macare na apiʉjaato ĩirã to bairona ĩirãma. 
GAL.4.18	Caroaro mʉja ca-aniparore bairo na ca-ĩi buiogaata cariape macaje jetore na ca-ĩi buiope anibajupa. Caroaro mʉja ca-anipere na ca-booata ñuuboro. Di rʉmʉ uno mʉja mena yʉ ca-ano o mʉja mena yʉ ca-mano quena to bairo cariape macaje jetore na ca-ĩi buiogaata ñuuboro. 
GAL.4.19	Yʉ maca seeto mʉjaare yʉ tʉgooñarique pai. Yʉ punaare bairo ca-ãna mʉjaare yʉ tʉgooña. Cãromio cõ macʉacã cʉ̃ ca-buiaparo jʉgoyeacã cõ ca-tamuorore bairo rooro yʉ tamuo, mʉjaare tʉgooñabacʉ. Cristo cʉ̃ ca-boorije macare mʉja cá-átopʉ to cõona yʉ tamuo janagʉ. 
GAL.4.20	Mʉjaare caroaro maca buionemogʉ mʉja tʉpʉ yʉ anigabapa. Ato ca-yoaropʉ anibacʉ dope bairo mʉjaare ca-ĩi buiopaʉ yʉ ãa, yʉ ĩi majiquẽe.
GAL.4.21	“Moisé cʉ̃ ca-rotiriquere ána caroaro Dio mena mani anigarã,” mʉja ĩi tʉgooñabapa. To bairo ca-ĩi tʉgooñarã anibana quena Moisé cʉ̃ ca-rotiriquere caroaro mʉja api puo majiquẽna. 
GAL.4.22	Moisé cʉ̃ majuuna oco bairo ca-ucayupi Abraham ye macajere buiorica wame. Abraham pʉgarã ca-punaa cʉjupʉ caʉmʉa. Jicãʉ cʉ̃ paabojari majoco Agar ca-wamecʉco mena ca-macʉ cʉjupʉ Abraham. Apeĩre cʉ̃ nʉmo majuu mena ca-macʉ cʉjupʉ. 
GAL.4.23	Paabojari majoco maca aperã cãromia nipetirã na ca-punaa cʉtinucurore bairona ca-macʉ cʉjupo. Cʉ̃ nʉmo majuu Sara maca Dio cʉ̃ ca-majirije jʉgori ca-macʉ cʉjupo. Cabʉcʉo majuu anibaco quena ca-macʉ cʉjupo Sara. Ca-punaa cʉti majiquẽco anibaco quena ca-macʉ cʉjupo. Dio Abraham're cʉ̃ ca-ĩi cũuricarore bairona ca-macʉ cʉjupo Sara. 
GAL.4.24+GAL.4.25+GAL.4.26	To bairi ti wame Abraham pʉgarã cʉ̃ ca-punaa cʉtaje buio majiorica wame ãa. Agar macʉ maca ca-paabojari majocʉ ca-añupʉ, ca-paabojari majoco macʉ aniri. To bairi aperã na ca-rotirijere cá-ácʉ ca-añupʉ. To bairi cʉ̃ ca-bairiquere tʉgooñari mani maji. Moisé tirʉmʉpʉ macacʉ Sinaí ca-wamecʉtii ʉ̃taʉ Arabia na ca-ĩiropʉ cʉ̃ ca-rotiriquere ca-tʉgooñarã maca Agar macʉre bairo ca-ãna ãma. Aperãre ca-paabojari majare bairo ãma. Aperã na ca-rotirijere cá-átibojarã ãma, Moisé cʉ̃ ca-rotiriquere áti peogabana. Na mena macana quena, “Moisé cʉ̃ ca-rotiriquere cá-áti peope ãa,” ca-ĩirã to bairona bai majuucõama na quena. Jã ñicʉ jãa na ca-rotiriquere bairo átiganucubama. “Tiere mani cá-áto, ‘Ca-ñuurã ãma,’ mani ĩi tʉjʉ wariñuugʉmi Dio,” ĩirã to bairo átiganucubama.
GAL.4.24+GAL.4.25+GAL.4.26	Jesucristore ca-api nʉcʉbʉgorã maca aperãre ca-paabojarãre bairo mee mani ãa. Mani maca, “Moisé ãnacʉ cʉ̃ ca-rotirique, judío maja na cá-átinucuri wamere mani cá-átie jʉgori manire tʉjʉ wariñuugʉmi Dio,” mani ĩi tʉgooñaquẽe. “Jesucristo manire cʉ̃ cá-átibojarique jʉgori maca caroaro mani tʉjʉ wariñuugʉmi Dio,” mani ĩi. To bairi mani maca Abraham nʉmo majuu Sara ãnacore bairo ca-ãna mani ãa. Aperãre ca-paabojarãre bairo mee mani ãa. “Moisé cʉ̃ ca-rotiriquere cá-áti peorã mani anigarã,” ca-ĩi tʉgooñaquetinucurã aniri, aperãre popiye mena na ca-paabojarã mee mani ãa. To bairi Sara macʉre bairo ca-ãna mani ãa. 
GAL.4.27	To bairo Sara cõ ca-ãnajere oco bairo Dio ye queti ucarica pũuripʉ ĩi ucarique ãa:
GAL.4.27	Ca-punaa máco anibaco quena wariñuuña. Cawimaʉacãre ca-cʉgoquẽco anibaco quena wariñuuña. Apeo ca-manapʉcʉco netoro mʉ pãramerã cʉtigo, ĩi ucarique ãa.
GAL.4.28	To bairi Sara ãnaco maca ca-macʉ cʉti majiquẽco anibaco quena cabero Abraham mena ca-macʉ cʉjupo. Dio cʉ̃ cá-áti majirije jʉgori ca-macʉ cʉjupo. Cabʉcʉo anibaco quena ca-macʉ cʉjupo Abraham're Dio cʉ̃ ca-ĩi cũuricarore bairona. To bairi mania cõ macʉ Isaá ca-wamecʉcʉre bairo ca-ãna mani ãa. Jesucristore api nʉcʉbʉgori Dio punaa ca-ãna mani ãa. Dio cʉ̃ ca-ĩi cũuricarore bairona ca-buiayupi Isaá. Mani quenare Dio cʉ̃ ca-ĩi cũuricarore bairona cʉ̃ punaa ca-ãnare manire ca-cũuñupi Dio, Jesúre mani ca-api nʉcʉbʉgoro. 
GAL.4.29	Sara macʉ Isaá ca-buiayupi Dio Espíritu Santo cʉ̃ ca-majirije jʉgori. Cabero cawimaʉ cʉ̃ ca-ano ca-paabojari majoco Agar macʉ maca cʉ̃ ca-tʉjʉteeyupʉ Sara macʉ Isaáre. Yucʉacã quenare to bairona bai. “Moisé cʉ̃ ca-rotiriquere ája,” ca-ĩirã manire tʉjʉteema, Jesucristore ca-api nʉcʉbʉgorã macare.
GAL.4.30	Dio ye queti ucarica pũuripʉ oco bairo ĩi ucarique ãa Agar macʉ Ismael, Sara macʉ Isaá na ca-ãnajere: “Paabojari majoco macʉ maca cʉ̃ pacʉ ye ca-ãnajere cʉgo ʉjaquetigʉmi cʉ̃ pacʉ cʉ̃ ca-bai yajiro bero. Apeĩ cʉ̃ nʉmo riape majuu macʉ maca cʉ̃ pacʉ ye ca-ãnajere cʉgo ʉjagʉmi. To bairi paabojari majocore, cõ macʉre na aá rotiya.” 
GAL.4.31	To bairi, yʉ yarã, mania paabojari majoco macʉre bairo ca-ãna mani aniquẽe, “Moisé cʉ̃ ca-rotiriquere cá-átipe ãa, caroaro Dio mena anigarã,” ca-ĩi tʉgooñaquẽna aniri. Sara macʉre bairo ca-ãna maca mani ãa, “Jesucristo jʉgori jeto Dio yarã mani ãa,” ca-ĩirã aniri.
GAL.5.1	Jã judío maja jã ñicʉ jãa na cá-áti roti cũurique mani cá-áti peo majiquetibajupa. Tiere átigabana popiye majuu mani cá-áticõa anibajupa. Áti peo ocabʉtiquetibana mani majuu mani ca-neto majiquẽjupa. To bairo mani ca-bairo Cristo maca mani ca-netoobojawĩ Dio manire cʉ̃ ca-popiyeyebopere. To bairi, “Moisé cʉ̃ ca-rotiriquere ána caroaro Dio mena mani anigarã,” ĩi tʉgooñaqueticõaña mʉjaa.
GAL.5.2	Yʉ Pablo cariape mʉjaare yʉ ĩigʉ. Caroaro apiya. “Circuncisión átaje jʉgori caroaro Dio mena mani anigarã,” ĩi tʉgooñaqueticõaña. To bairi circuncisión mʉja cá-áti rotiata ñuuquẽe. “Caroorije mani cá-átajere ca-bai yaji wapaye peoquẽjupi Cristo,” ca-ĩirãre bairo mʉja átiborã circuncisión mʉja cá-áti rotiata. 
GAL.5.3	Oco bairo mʉjaare yʉ ĩi tunu: “Dio mena caroaro anigʉ circuncisión yʉ áti rotigʉ,” ca-ĩi ucʉ̃ judío maja na cá-áti rotirica wameri nipetirije cá-áti peopaʉ ãmi. Dio mena caroaro anigʉ rʉjaricaro mano nipetirije cʉ̃ áti peocõato to bairo ca-ĩi ucʉ̃. 
GAL.5.4	To bairi, “Moisé cʉ̃ cá-áti rotiriquere jã cá-áto, ‘Caroorije cá-átiquẽna ãma,’ jã ĩi tʉjʉgʉmi Dio,” ĩi tʉgooñabana Jesucristore ca-nʉcʉbʉgoquẽnare bairona mʉja ãa. Dio manire cʉ̃ ca-mairijere, manire cʉ̃ cá-átibojariquere ca-booquẽnare bairona mʉja ãa, Moisé cʉ̃ ca-rotirique macare tʉgooñabana. 
GAL.5.5	Jã maca Espíritu Santo jãare cʉ̃ cá-átinemoro mena Jesucristore jã tʉgooña nʉcʉbʉgo. To bairo cʉ̃re jã ca-tʉgooña nʉcʉbʉgoro, “Caroarã ãma,” jã ĩi tʉjʉgʉmi Dio, “Yʉ Macʉ nare cʉ̃ cá-átibojarique jʉgori.” To bairo Dio jãare cʉ̃ ca-ĩrijere jã tʉgooña nʉcʉbʉgo wariñuu. 
GAL.5.6	To bairi Jesucristore ca-nʉcʉbʉgorã aniri circuncisión mani cá-áti rotibato quena wapa maa. O circuncisión mani cá-áti rotiquẽto quena wapa maa. Circuncisión macaje jʉgori Jesucristo yarã mani ca-anipa wame me ãa. Jesucristore mani ca-tʉgooña nʉcʉbʉgoro maca cʉ̃ yarã mani ãa. Cʉ̃re tʉgooña nʉcʉbʉgori mani ame mai maji. Ti wame maca mani ca-ame mairije caroaro wapacʉ Dio cʉ̃ ca-tʉjʉro.
GAL.5.7	Jesucristore cawama mʉja ca-apiʉja jʉgori paʉ caroaro mʉja cá-átinucubapʉ. Yucʉ cariape ca-aniere mʉja tʉgooñaquẽe. Ca-ĩitorã maca cariape Jesucristo yere mʉja ca-apiʉja janaro mʉja átanama. 
GAL.5.8	To bairo mʉjaare ca-ĩitorã Dio cʉ̃ ca-buio roti jooricarã me ãma. Dio maca cariape ca-anie macare mʉja ca-apiʉjaro boomi. 
GAL.5.9	Oco bairo mʉjaare yʉ buio majiopa: Ʉgarique pan átigarã levadura na ca-ĩrije mena ajuri átinucuma camaja, to wauato ĩirã. To bairo na ca-ajuro ti bʉrʉa nipetiro jeja peticoapa, petoacã ca-wauorije anibato quena. To bairi paibʉjaro bʉcʉa ti bʉrʉa. To bairona bairãma ricati ca-buioto teñarã quena. Petoacã ĩitobana quena mʉja nipetirãre mʉja ca-tʉgooña mawijiaro áama. 
GAL.5.10	To bairo mʉjaare ca-tʉgooña mawijiaro na cá-átibato quena caroaro cariape queti buiorique macare mʉja ca-janaquẽto mʉja átigʉmi Jesucristo, yʉ tʉgooña. Topʉ ca-ĩitorã ejarã mʉjaare ca-tʉgooña mawijiaro cá-ána macare na popiyeyegʉmi Dio.
GAL.5.11	Yʉa, “Circuncisión ája, caroaro Dio mena anigarã,” camajare na yʉ ca-ĩiqueti buionucuata judío maja yʉ teequetiborãma. To bairi, “Yucʉ tẽorica pãipʉ Jesú rooro manire cʉ̃ ca-popiye tamuo yajibojarique jʉgori jeto mani netoo catíomi Dio,” yʉ ca-ĩrijere apigateema. 
GAL.5.12	Aperã ricati mʉjaare ca-ĩi buiorã maca mʉja mena na aniqueticõato. Aperopʉ na aáparo.
GAL.5.13	Yʉ yarã, apeye mʉjaare yʉ ĩi buio tunu. Dio cʉ̃ yarã ca-ãnare mʉja ca-cũuñupi mʉja quenare. Cʉ̃ yarã mʉja ca-ano Moisé cʉ̃ ca-rotirique mʉja ya wame, mʉja cá-átipe me ãa. To bairo ti wame mʉja ye, mʉja cá-átipe to ca-aniquetibato quena, “Baiyupa mani majuuna noo mani ca-booro, caroorije quenare mani áti anicõato,” ĩi tʉgooñaqueticõaña. “Noo mani ca-booro caroorije mani cá-átibato quena mani popiyeyequetigʉmi Dio,” ĩi tʉgooñaqueticõaña. Cʉ̃ ca-boorije macare ája, caroaro mani maimi Dio ĩirã. To bairi manire cʉ̃ ca-mairore bairona ame mairi, ame átinemocõa aninucuña. 
GAL.5.14	Mʉja ye ca-aniere mʉja ca-mairore bairona aperã quenare na maiña. To bairo aperãre ca-mairã mʉja ca-ãmata, meere Moisé cʉ̃ ca-rotirique cá-áti peorã mʉja aniborã. Apeye cʉ̃ ca-rotirique, “Jĩaquẽja, aperã yere jee rutiquẽja,” ca-rotirica wameri unore nipetiri wame cá-áti peorã mʉja aniborã aperãre na mairã. 
GAL.5.15	Ca-ame ĩi punijinirã, ca-ame wada pairã, ca-ame awajarã maca mʉja ca-ãmata caroaro mʉja ani majiquetiborã.
GAL.5.16	To bairi caroaro ája. Espíritu Santo mʉjaare cʉ̃ cá-áti rotirore bairona áticõa aninucuña. To bairo maca mʉja cá-áto rooro mʉja ca-ʉgari pearijere mʉja átiquetigarã. 
GAL.5.17	Mani majuu mani ca-booro rooro átigarique mani ca-tʉgooñaro átaje ãa. Dio Espíritu Santo cʉ̃ ca-boorije me ãa tie. Espíritu Santo cʉ̃ cá-áti rotirije maca ca-ñuurije ãa. Rooro átiga ʉgari pearique me ãa. To bairi pʉga nʉgoa amequẽriquere bairona ãa. To bairi caroare átigabana quena mani majuuna mani áti ocabʉti majiquẽe. 
GAL.5.18	To bairi Dio Espíritu Santore mani ca-apiʉjaro cʉ̃ cá-átinemoro mena caroare mani áti maji. To bairo cʉ̃ ca-boorijere átinucu anicõari Moisé cʉ̃ ca-rotiriquere ca-tʉgooñaparã mani aniquẽe.
GAL.5.19	Caroorije mani majuuna mani ca-ʉgari pearijere mani maji tʉga, ati yepa macana Dio Espíritu Santore ca-apiʉjaquẽna maca caroorijere na cá-átinucurije: Áti epericarã cʉtinucuma. Caroorije tʉgooñanucuma. Noo caroorije na cá-átigarije jetore átinucuma. 
GAL.5.20	Apeye na ca-weericarã Dio ca-aniquẽnarena jeni nʉcʉbʉgonucuma. Cumu ãnaje quenare áti nʉcʉbʉgonucuma. Ame tutinucuma. Ame peju cʉtinucuma. Aperãre na ca-tʉjʉ ʉgoorã ãma. Ame ĩi punijini awajama. Na majuuna apeye unie na ca-cʉgope jetore tʉgooñama. Na yarã mena caroaro aniquẽema. Na yarã na ca-ame ricawatiro átinucuma, ame tutibana. 
GAL.5.21	Aperã yere boo tʉjʉma, emagarã. Aperãre ca-jĩarã ãma. Ca-eti cumu pairã ãma. Eti cumubana caroorije áti netonucuma. Capee to bairije cá-átinucurã ãma ati yepa macana Espíritu Santore ca-apiʉjaquẽna. Na ca-ʉgari pearije jetore cá-átinucurã ãma. To bairi tiere cá-áticõana mani Ʉpaʉ Dio cʉ̃ ca-anopʉ aáquetigarãma naa. Meere, tiere tirʉmʉpʉ mʉjaare yʉ ca-ĩi buio tʉgawʉ. Yucʉ quenare to bairona mʉjaare yʉ ĩi buio tunu.
GAL.5.22	Diore ca-api nʉcʉbʉgorã maca cʉ̃ ca-boorije macare átinucuma Espíritu Santo cʉ̃ ca-tutuarije jʉgori. Caroare átinucuma. Aperãre na maima. Wariñuunucucõama. Patowãcooña mano aperã mena caroaro aninucuma. Aperã rooro nare na cá-átibato quena na ame ĩi punijiniquẽema. To bairona nʉcacõama. Aperãre na nʉcʉbʉgori na átinemonucuma. Aperãre na ca-ĩirore bairona cariape átinucuma, ĩitoquẽnana. 
GAL.5.23	Na majuuna, “Ca-roti majirã majuu jã ãa,” ca-ĩi tʉgooñarã me ãma. Sataná, “Caroorije ája,” nare cʉ̃ ca-wadajãrijere api netoo nʉcanucuma. To bairona ca-ãna ãma Jesúre ca-apiʉjarã, Dio Espíritu Santo cʉ̃ ca-tutuarije jʉgori. To bairije caroa na cá-átinucurije, “To bairo cá-átiquetipe ãa, caroorije ãa tie,” ĩi majiña maa. 
GAL.5.24	Jesucristo yarã aniri cʉ̃re mani api nʉcʉbʉgo. Caroorije mani cá-átaje wapa yucʉ tẽorica pãipʉ manire ca-bai yajibojayupi Jesú. To bairo manire cʉ̃ ca-bai yajibojarique tʉgooñari caroorijere mani cá-áti janawʉ caroorije mani cá-átigabatajere. Rooro mani ca-ʉgari pearijere mani átiquẽe yua. 
GAL.5.25	To bairi Jesú yarã aniri cawama yericʉna mani ãa. Caroa mani ca-aniere mani ca-jooyupi Espíritu Santo Jesúre mani ca-apiʉja jʉgori paʉ. To bairi Espíritu Santo manire cʉ̃ cá-áti rotirijere mani ána.
GAL.5.26	Mani majuuna, “Ca-ãni majuʉ yʉ ãa, aperã netoro ca-roti majii yʉ ãa,” ca-ĩi tʉgooñaqueticõape ãa. To bairo ca-ĩi tʉgooñarã mani ca-ãmata aperã na ca-ĩi punijiniro mani átiborã. To bairi ca-ame tʉjʉ ʉgooqueticõape ãa.
GAL.6.1	Mʉja mena macacʉ jicãʉ ucʉ̃ caroorije cʉ̃ cá-ápata caroaro cʉ̃ buioya mʉjaa. Espíritu Santo mena caroaro Diore ca-tʉgooña tutuarã maca caroaro cʉ̃re na buioato. “Rooro mʉ cá-átiere áti janaña,” cʉ̃ ca-ĩipe ãa. “Rooro yʉ cá-átajere yʉ majirioya,” cʉ̃ ĩi rotiya Diore. To bairo cʉ̃ ĩri mʉja quena mʉja cá-átiere caroaro tʉgooña majiña, mani quena caroorije mani átire ĩirã. 
GAL.6.2	Ame átinemoña, popiye mʉja ca-bairije mʉja ca-nʉca ocabʉtiparore bairo. To bairo ame átinemorã Jesucristo cʉ̃ ca-rotirique cõo cá-áti peorã mʉja anigarã.
GAL.6.3	Jicãarã, “Aperã netoro caroaro cá-ána mani ãa,” ĩi tʉgooñabanama. To bairo ĩi tʉgooñabana quena to bairo me ãma. Na majuuna ĩitorã ĩima. 
GAL.6.4	Mani nipetirã mani majuuna mani cá-átiere ca-tʉgooñape ãa, ¿Mani cá-átie Dio cʉ̃ ca-tʉjʉro caroaro to anibaparí? ĩirã. Caroaro mani cá-ápata mani wariñuu anicõagarã. “Aperã netoro caroaro yʉ áa,” ĩi tʉgooñari mee, “Dio cʉ̃ ca-boorijere yʉ áa,” mani ĩi majigarã. 
GAL.6.5	Mani nipetirã to canacãʉna Dio cʉ̃ ca-boorijere caroaro cá-átiparã mani ãa. Aperã tiere mani átiboja majiquẽema.
GAL.6.6	Jesucristo ye quetire mʉjaare ca-buiorãre na átinemoña. Mʉja ca-cʉgorijere na ricawoya.
GAL.6.7	“Caroorije mani cá-átibato quena tʉjʉ bʉgaquẽcʉmi Dio,” ĩi tʉgooñaqueticõaña mʉjaa. To bairo mʉja ca-tʉgooñaata jocarã majuu mʉja tʉgooñaborã. Camajocʉ cʉ̃ ca-oterica wamerena caberopʉ jeegʉmi tunu. Caroa macaje cʉ̃ ca-otero caroa rica cʉtigaro. Caroorije macare cʉ̃ ca-oteata caroorijena putigaro tunu. 
GAL.6.8	To bairona bai mani camaja quena rooro mani cá-átie, caroaro mani cá-átie quena. Rooro mani ca-ʉgari pearijere mani cá-ápata caberopʉ rooro mani baigarã yua. Espíritu Santo cʉ̃ ca-boorore bairo maca ána cabero caroaro mani baigarã. Dio mena caroaro wariñuuri mani anicõa anigarã yua. 
GAL.6.9	To bairi caroa mʉja cá-átiere quepequeticõaña mʉjaa. Caroaro mani cá-átiere mani caquepequẽpata caroaro mani wapa joogʉmi Dio ape rʉmʉpʉ. 
GAL.6.10	To bairi camaja nipetirãre mani ca-majiro cõo caroaro nare mani átinemorã. Manire bairo Jesúre ca-apiʉjarã quenare seeto majuu caroaro na mani átinemorã.
GAL.6.11	Mʉjaare caroaro na tʉjʉ bue majiato ĩi capaca bʉcʉ mena yʉ uca yʉ majuuna. 
GAL.6.12	Circuncisión mʉjaare cá-áti rotirã na yarã judío maja, caroaro manire na tʉjʉ wariñuato ĩirã to bairo mʉja áti rotima. “ ‘Jesucristo yucʉ tẽorica pãipʉ manire cʉ̃ ca-bai yajibojarique jʉgori jeto mani netogarã,’ ca-ĩrijere mani ca-ĩi buioata mani yarã rooro mani átiborãma,” ĩi tʉgooñama. To bairo ĩi tʉgooñabana circuncisión mʉja áti rotima. 
GAL.6.13	Naa circuncisión mʉjaare áti rotibana quena na majuuna Moisé ãnacʉ cʉ̃ ca-rotiriquere áti peo majiquẽema. To bairi jocarãna mʉja ĩima. “Galacia macanare caroaro nare mʉja ca-buioyupa,” na yarã judío maja nare na ĩi tʉgooñaato ĩirã to bairije mʉja áti rotima. 
GAL.6.14	Yʉ maca, “Caroaro na buiomi Pablo,” yʉre na ĩi tʉgooñaato ĩi mee yʉ buionucu Jesú ye quetire. “Mani Ʉpaʉ Jesucristo yucʉ tẽorica pãipʉ manire cʉ̃ ca-bai yajibojarique jʉgori jeto mani neto maji,” yʉ ĩi buionucu. Tiere ĩi buioʉ ati yepa macana Jesúre ca-apiʉjaquẽna maca na ca-ĩi tʉgooñarore bairo yʉ ca-janawʉ. Ca-jʉgoye yʉ ca-ĩi tʉgooñabatajere yʉ ca-janawʉ yua. To bairo yʉ ca-janarique wapa yʉre booquẽema Jesucristore ca-apiʉjaquẽna maca. 
GAL.6.15	“¿Circuncisión cá-átana na ãtí?” o “¿Circuncisión cá-átiquẽna na ãtí?” mani ĩi tʉjʉquẽemi Dio. Jesucristo mena macana mani ca-ãmata, “¿Ca-jʉgoye caroorije na cá-áti aninucubataje cá-áti janaricarã na ãtí? ¿Cawama yericʉna na ãtí?” mani ĩi tʉjʉʉmi Dio. To bairi circuncisión átaje o circuncisión átiquetaje quena wapa maa. 
GAL.6.16	Caroaro ani yeri wariñuuriquere cʉ̃ joato Dio nipetirãre ti wamere mʉjaare yʉ ca-queti buiorijere ca-apiʉjarãre. Cʉ̃ mai tʉjʉato tiere ca-apiʉjarãre. Nipetiro macana cʉ̃re ca-apiʉjarã to bairo nare cʉ̃ átibojaato.
GAL.6.17	Jesucristo ye quetire yʉ ca-buiorije wapa yʉre na ca-bapero, yʉre na ca-camiyero ca-camirocʉcʉ yʉ ãa. Tie mena Jesú ye quetire cariape ca-ĩi buioʉ yʉ ca-aniere camajare na yʉ iñoo. To bairi yʉ ca-queti buiorijere aperã na wada painemoqueticõato yucʉra yua.
GAL.6.18	Yʉ yarã, to cõona mʉjaare yʉ queti joo. Mani Ʉpaʉ Jesucristo caroare cʉ̃ joato mʉjaare. Caroa yeri ani wariñuuriquere mʉjaare cʉ̃ joato. Amén.
EPH.1.1	Yʉ Pablo, Jesucristo ye quetire ca-buio teñari majocʉ yʉ ãa to bairo Dio yʉre cʉ̃ ca-rotiro mena. To bairi ati pũuro yʉ queti joo Dio yarã Efesopʉ ca-ãnare Jesucristore caroaro ca-api nʉcʉbʉgo ʉjarãre. 
EPH.1.2	Caroaro wariñuuriquere cʉ̃ joato mani Pacʉ Dio mʉjaare. Mani Ʉpaʉ Jesucristo quena to bairona mʉjaare caroare cʉ̃ joato.
EPH.1.3	Caroaʉ majuu ãmi Dio mani Ʉpaʉ Jesucristo Pacʉ. Mani joomi caroa macaje nipetiri wame jõ bui macajere, Cristo mena macana mani ca-ano maca. 
EPH.1.4	Ati yepa cʉ̃ cá-átiparo jʉgoyepʉna mani ca-bejeyupi Dio, “Caroarã, ca-bai bui cʉtiquẽna ãma,” cʉ̃ ca-ĩi tʉjʉparãre. Jesucristo manire cʉ̃ ca-bai yajibojapere ĩi to bairona manire ca-bejeyupi Dio cʉ̃ yarã ca-aniparãre. 
EPH.1.5	Tirʉmʉpʉna mani ca-tʉgooña maji jʉgoyeyeyupi Dio mani ca-anipere. “Yʉ Macʉ Jesucristo nare cʉ̃ ca-bai yajibojaparo ĩi yʉ punaa yʉ majooricarãna anigarãma,” ca-ĩi tʉgooña jʉgoyeyeyupi Dio manire. Caroaro manire mairi to bairona cʉ̃ yarã ca-aniparãre mani ca-booyupi Dio. 
EPH.1.6	To bairi Diore, “Caroaro majuu jãare mʉ átiboja,” jã ĩinucu to bairo caroaro manire cʉ̃ ca-mai tʉjʉrijere tʉgooñari. Cʉ̃ Macʉ Jesú cʉ̃ ca-mai majuucõaʉ yarã mani ca-ano maca caroaro mani mai tʉjʉmi Dio. 
EPH.1.7+EPH.1.8+EPH.1.9	Seeto majuu mani ca-mai tʉjʉyupi Dio manire. Seeto majuu mani mai tʉjʉri cʉ̃ Macʉre ca-jooyupi cʉ̃ riíre manire ca-ree yajibojapaʉre. Caroorije mani cá-átiere manire ca-wapayebojayupi Dio Macʉ. To bairi Cristo mani ye wapa cʉ̃ ca-rií ree yajibojaro maca mani majiriobojami Dio caroorije mani cá-átiere. Nipetirije caroaro ca-tʉgooña majii aniri mani camajare cʉ̃ cá-átibojapere mani ca-majioñupi Dio yucʉra, ca-jʉgoyepʉ camajare na cʉ̃ ca-majioquetajere. Cristo jʉgori manire cʉ̃ cá-átibojapere mani ca-majioñupi Dio yucʉra. 
EPH.1.10	To bairi cʉ̃ yarã cʉ̃ tʉpʉ manire cʉ̃ ca-jee neope quenare mani ca-majioñupi Dio. “To cõona na yʉ jee neogʉ,” cʉ̃ ca-ĩi cũurica rʉmʉ ca-anopʉ to bairona manire jee neogʉmi. Manire jee neo átiri to cõona nipetirijere ca-rotiire cʉ̃ cũugʉmi Dio cʉ̃ Macʉ Cristore. Ati ʉmʉrecóo macanare ca-jʉgo anipaʉre, ati ʉmʉrecóo macaje nipetirijere ca-rotiire cʉ̃ cũugʉmi Dio Cristore.
EPH.1.11	To bairi mani quena Cristo mena macana aniri cʉ̃ mena caroare ca-cʉgoparã mani ãa mani quena. Ca-jʉgoyepʉna to bairona caroare ca-cʉgoparãre manire ca-cũuñupi Dio. Nipetirije, “To bairona cá-átipe ãa,” cʉ̃ ca-ĩi tʉgooñari wame cõona cá-áti peoʉ ãmi Dio. To bairi, “Cristo mena ca-aniparã na ca-anipe boo,” ĩi tʉgooñari to bairona Cristo mena caroa macajere wariñuurique ca-cʉgoparãre mani ca-cũuñupi Dio manire. 
EPH.1.12	To bairi, “Caroaro majuu jãare mʉ átiboja,” Diore mani ca-ĩi wariñuu anicõapere ca-booyupi Dio. Jã judío maja maca aperã jʉgoye Cristore ca-tʉgooñarã jã ca-ãmʉ. 
EPH.1.13	Jã bero mʉja ca-apiyupa mʉja quena judío maja ca-aniquẽna Jesú ye quetire, cariapena ca-aniere. Apirã mʉja ca-api nʉcʉbʉgo ʉjawʉ mʉjaare cʉ̃ ca-netoo catíopere. Tie ca-ĩitoquẽtiere mʉja ca-api nʉcʉbʉgoro Dio cʉ̃ Espíritu Santore ca-jooyupi mʉja quenare. Ca-jʉgoyepʉna, “Yʉ Espíritu Santore yʉre ca-apiʉjarãre na yʉ joogʉ,” ca-ĩi cũuñupi Dio. To bairona cʉ̃ ca-ĩi cũuricarore bairona mʉja ca-jooyupi Dio cʉ̃ Espíritu Santore, yʉ yarã majuu ãma ĩi. 
EPH.1.14	To bairona cʉ̃ Espíritu Santore mani ca-jooyupi Dio. To bairi cʉ̃ Espíritu Santore manire cʉ̃ ca-jooro majirã oco bairi wame quenare mani ĩi maji: “Mani ye bui ca-wapayebojaricʉ aniri caroare mani joonemogʉmi. Caroa ca-anicõa aninucupere mani joogʉmi,” mani ĩi maji. To bairi, “Caroa majuu jãare mʉ átiboja,” cʉ̃ mani ĩi wariñuunucu Diore.
EPH.1.15	Mani Ʉpaʉ Jesúre caroaro mʉja ca-apiʉja nʉcʉbʉgorijere yʉ ca-queti apinucuwʉ. Aperã nipetirã Jesúre ca-apiʉjarãre na mʉja ca-mairije quenare yʉ ca-queti apinucuwʉ. 
EPH.1.16	To bairo caroaro mʉja ca-ano queti apii Diore jeniri yʉ jenibojanucu mʉjaare. “Seeto majuu ñuu caroaro Éfeso macana na ca-anie,” Diore cʉ̃ yʉ ĩi wariñuunucu. 
EPH.1.17+EPH.1.18	Camaja nipetirã caroaro majuu na cá-áti nʉcʉbʉgopaʉ ãmi Dio, mani Ʉpaʉ Jesucristo Pacʉ. Cʉ̃rena mʉjaare yʉ jenibojanucu oco bairi wamere: “Dio, jã Pacʉ, na yeripʉ api majiriquere na mʉ joowa caroaro majuu mʉre na ca-majiparore bairo. Mʉ yere camajare na mʉ ca-majiogari wamere api majiriquere na mʉ joowa,” Diore cʉ̃ yʉ ĩi jeninucu. “Dio, mʉ ca-bejericarãre caroaro jã mʉ cá-átibojapere na majiato Éfeso macana. Caroaro majuu wariñuuriquere mʉre ca-apiʉjarãre mʉ ca-joope quenare na tʉgooña majiato Éfeso macana. 
EPH.1.19+EPH.1.20	Cá-áti majii majuu aniri mʉre ca-apiʉjarã jãare mʉ cá-átibojarije quenare na tʉgooña majiato. Tiere na majiato ĩi na yeripʉ majiriquere na mʉ joowa,” Diore cʉ̃ yʉ ĩinucu, mʉjaare jenibojaʉ. To bairona cá-áti majii, ca-tutuaʉ majuu aniri cʉ̃ Macʉre ca-tunu catíoyupi Dio. Ca-bai yajiricʉ cʉ̃ ca-anibato quena cʉ̃ ca-tunu catíoyupi. Cʉ̃ Macʉ Jesucristore cʉ̃ tunu catíoʉ jõ buipʉ cʉ̃ tʉna rui rotiri, cʉ̃ mena ca-rotii cʉ̃ ca-cũuñupi Dio cʉ̃ Macʉ Cristore. To bairo cá-áti majii majuʉ aniri mani quenare mani átinemo majimi Dio. Cʉ̃ Macʉ Cristore cʉ̃ cá-átinemoricarore bairona manire átinemo majimi. 
EPH.1.21	To bairi cʉ̃ menare ca-rotii majuʉre cʉ̃ ca-cũuñupi Dio cʉ̃ Macʉ Cristore. To bairo ca-roti majuʉre Dio cʉ̃ ca-cũuro aperã netoro ca-rotii ãmi Cristo. Ca-rotirã, ʉparã nipetirã netoro ca-rotii ãmi Cristo. Ati ʉmʉrecóo, ati yʉtea macana ca-rotirã netoro ca-rotii ãmi. Ati ʉmʉrecóo bero cawama ʉmʉrecóo ca-ani paʉpʉ quenare ca-rotii majuu anigʉmi Cristo. 
EPH.1.22	Nipetirijere ca-rotiire cʉ̃ ca-cũuñupi Dio Cristore. To bairi cʉ̃re ca-apiʉjarã quenare ca-rotii ãmi Cristo. Jicãʉ camajocʉ cʉ̃ rʉpoa cʉ̃ ca-rotirore bairona cʉ̃re ca-apiʉjarãre na ca-rotii ãmi Cristo. 
EPH.1.23	To bairi mani maca Jesucristo rupaʉ macajere bairona mani bai cʉ̃ ca-rotirã, cʉ̃ ya poa macana aniri. To bairi Cristo ati yepa nipetiropʉ cʉ̃re ca-apiʉjarã mena anicõa aninucumi, nipetiropʉ ca-ãcʉ̃ aniri yua.
EPH.2.1	Nemoopʉre caroorije jeto mʉja ca-tʉgooñanucubajupa. To bairi ca-bai yajiricʉ ãnacʉ ca-ñuurije cʉ̃ cá-áti majiquẽtore bairona mʉja ca-baibajupa. Caroa macajere mʉja cá-áti ani majiquẽjupa. 
EPH.2.2	Aperã ati yepa macana Diore ca-tʉgooñaquẽnare bairona mʉja cá-áti aninucuñupa, Sataná cʉ̃ ca-boorore bairona. Cʉ̃a ati ʉmʉrecóopʉre caroorije ʉpaʉ ãmi Sataná. To bairi Diore ca-apiʉjaquẽnare ca-rotii ãmi cʉ̃a. 
EPH.2.3	To bairi mani quena nipetirã nare bairona caroorije cá-átinucurã mani ca-anibapʉ maja catíriquere Dio manire cʉ̃ ca-jooparo jʉgoye. Caroorije mani cá-átigari wame jetore mani cá-átinucuwʉ. Mani majuuna caroorije mani ca-tʉgooñari wame jetore mani cá-átinucuwʉ. To bairi aperã Diore ca-bai botiorãre bairona mani ca-aninucuwʉ. To bairona caroorã mani ca-ano maca Dio mani popiyeyeboricʉmi mani quenare. 
EPH.2.4	To bairona cʉ̃ ca-popiyeyeboparã mani ca-anibato quenare seeto manire ca-mai tʉjʉyupi Dio. Seeto camajare ca-bopaco tʉjʉʉ aniri seeto manire ca-maiñupi. 
EPH.2.5	Caroorije mani cá-áti aninucurije wapa ca-yajiboparã mani ca-anibajupa. Ca-yajiboparã mani ca-anibato quena manire joomi Dio cʉ̃ Macʉ Cristo mena macana mani ca-aniere. To bairi manire cʉ̃ ca-mai tʉjʉrije jʉgori mani ca-netooñupi Dio manire cʉ̃ ca-popiyeyeboriquere. 
EPH.2.6	Mani ca-netooñupi Dio Cristo manire cʉ̃ ca-bai yajibojarique jʉgori. Manire cʉ̃ ca-bai yajibojaro bero cʉ̃ ca-tunu catíoyupi Dio cʉ̃ Macʉre. To bairi mani quenare jõ buipʉ Cristo mena ca-rotiparãre mani ca-cũuñupi Dio. To bairona manire ca-cũuñupi Dio, Cristo mena macana na ãmaro ĩi, ca-yajiboparã mani ca-anibato quena. 
EPH.2.7	To bairo caroaro mani átibojari mani bero macanare ape yʉtea ca-aniparãre na iñoogʉmi Dio caroaro manire cʉ̃ ca-mai tʉjʉ netorijere. To cõo seeto mani mai tʉjʉmi Dio, Cristo manire cʉ̃ ca-riabojarique jʉgori. 
EPH.2.8	Caroorije mani cá-átie wapa Dio manire cʉ̃ ca-popiyeyebopere mani netoomi Dio, manire mai tʉjʉri. Mani majuuna mani netoo majiquẽe. Netoomi Dio Cristo manire cʉ̃ ca-bai yaji wapayebojariquere ca-tʉgooña nʉcʉbʉgorãre. Dio maca mani netoomi caroorije mani cá-átie ca-wapaye majiquẽna mani ca-anibato quena. 
EPH.2.9	Mani majuuna caroa wame átibana quena mani netoo majiquẽe Dio manire cʉ̃ ca-popiyeyeboriquere. To bairi jicãʉ mácana, “Yʉ majuuna caroare átiri yʉ netoowʉ. Caroaʉ yʉ ãa yʉa,” ĩi majiquẽcʉmi. Mani majuuna caroarã mani ani majiquẽe. 
EPH.2.10	Dio maca manire cá-ájupi caroarã Jesucristo mena ca-aniparãre. Caroare mani cá-átiparore bairo ĩi Cristo mena ca-aniparãre manire cá-ájupi. Ca-jʉgoyepʉna, to bairona caroaro cá-ána na ãmaro ĩi, manire ca-cũuñupi Dio, mani ca-anipere tʉgooña jʉgoyeyeri.
EPH.2.11+EPH.2.12	Judío maja mee mʉja ãa. Israel macana ca-aniquẽna mʉja ãa. To bairi judío maja, Israel macana circuncisión cá-ána maca oco bairo ĩinucuma mʉjaare: “Mani yarã me ãma, circuncisión cá-átiquẽna aniri,” mʉja ĩinucuma. To bairi tirʉmʉpʉ mʉja ca-ãnajere tʉgooñaña mʉjaa. Jesucristo yarã mʉja ca-aniquẽjupa mai cʉ̃re mʉja ca-apiʉjaparo jʉgoye. Israel macana Dio cʉ̃ ca-bejericarã mena macana mʉja ca-aniquẽjupa. To bairi, “Caroaro mʉjaare yʉ átibojagʉ,” camajare Dio cʉ̃ ca-ĩi cũurica wamere mʉja ca-majiquẽjupa. To bairi, “To canacã rʉmʉ Dio mena caroaro mani anigarã,” mʉja ca-ĩi tʉgooña majiquẽjupa. Diore ca-majiquẽna majuu mʉja ca-añupa mai. 
EPH.2.13	To bairona ca-jʉgoyepʉ Diore ca-majiquẽna anibana quena Jesucristo mena macana mʉja ãa yucʉra. To bairi mʉja quena cʉ̃ yarã mʉja ãa, manire cʉ̃ ca-rií ree bai yajibojaro maca. 
EPH.2.14	To bairi mʉjaa judío maja mee quena jã judío maja mena caroaro mani ame jʉ́go ani maji, to bairo Jesucristo manire cʉ̃ cá-átibojarique jʉgori. Mani ame mai tʉjʉ maji. Jicã poa macanare bairo mani ãa nipetirã, manire cʉ̃ ca-rií ree yajibojarique jʉgori. To bairi, “Aperã ãma, nare jã tʉjʉgateebʉja,” ame ĩrique maa yucʉra. 
EPH.2.15	Jã judío maja tirʉmʉpʉ jã ñicʉ Moisére Dio cʉ̃ cá-áti rotiriquere cá-áti nʉcʉbʉgorã aniri judío maja ca-aniquẽnare jã ca-booquetinucuwʉ. Yucʉra Jesucristo yucʉ tẽorica pãipʉ bai yajiri Moisé cʉ̃ ca-rotiriquere cá-áti nʉcʉbʉgo jana rotiyupi. To bairi yucʉra jã judío maja, mʉja judío maja ca-aniquẽna mani ame tʉjʉteequẽe yucʉra yua. Ricati poari macana mani ca-anie to ca-anibato quena yucʉ roquere Cristo maca jicã majare bairona mani ca-cũuñupi, cʉ̃ ya poa macana mani ca-aniparore bairo ĩi. 
EPH.2.16	To bairi Jesucristo caroorije mani cá-átie wapa yucʉ tẽorica pãipʉ ca-bai yajibojayupi. Manire bai yajibojari ricati poa macana mani ca-anibato quena Dio mena mani ca-ame wada quenoopere ca-rotiyupi Cristo. To bairi cʉ̃ ya poa macanare jicã maja mani ca-ano átiri ca-jʉgoyepʉ mani ca-ame tʉjʉgaquetajere manire ca-reebojayupi yua.
EPH.2.17	Jesucristo ati yepapʉ ejari caroa quetire Dio mena mani ca-wada quenoopere ca-ĩi buioyupi mani camajare. To bairi mʉjaa judío maja ca-aniquẽna Dio cʉ̃ ca-rotiriquere ca-majiquẽna anibana quena mʉja ca-apiyupa tie quetire. Jã quena judío maja Dio cʉ̃ ca-rotirique ca-majirã quena jã ca-apiwʉ tie quetire. 
EPH.2.18	To bairi jã judío majare, mʉjaa judío maja ca-aniquẽna quenare caroaro mani tʉgooñami mani Pacʉ Dio. Cristo manire cʉ̃ ca-bai yajibojarique jʉgori to bairo caroaro mani tʉgooñami. To bairi Espíritu Santore Dio manire cʉ̃ ca-jooro Jesucristo mena, mani Pacʉ Dio mena macana mani ani maji. 
EPH.2.19	To bairi mʉja quena judío maja aniquetibana quena ape majare bairo, cʉ̃re ca-majiquẽnare bairo mʉja tʉjʉquẽemi Dio yucʉra. Cʉ̃re ca-apiʉjarã mena macana mʉja ãa mʉja quena. Mʉja quena Dio yarãna mʉja ãa. 
EPH.2.20	To bairi Jesucristo cʉ̃ ca-bue jʉgoricarã apóstol na ca-ĩirã jã bero, aperã cʉ̃ ye quetire buiori maja bero mʉja quena cʉ̃ yarã cʉ̃ ya poa macanana mʉja ãa. Cʉ̃ ya poa macana manire ca-ani jʉgoʉ majuu ãmi Jesucristo. Cʉ̃ berona ãma apóstol maja, cʉ̃ ye quetire buiori maja mena. Na bero mʉja quena cʉ̃ ya poa macana mʉja ãa, jã judío maja Jesúre ca-apiʉjarã mena. 
EPH.2.21	To bairi mani Ʉpaʉ Jesucristo bero macana mani ãa mania, nipetirã cʉ̃re ca-apiʉjarã. To bairi jicã poa cʉ̃ ya poa macana caroarã mani bʉʉ nutuagarã. 
EPH.2.22	Mʉja quena mani Ʉpaʉ Cristore ca-apiʉjarã aniri nipetirã cʉ̃ yarã mena cʉ̃ ya poa macana mʉja ãa. To bairi cʉ̃ Espíritu Santo jʉgori aninucumi Dio mani mena cʉ̃ ya poa macana mani ca-ano maca.
EPH.3.1+EPH.3.2	Yʉ Pablore Jesucristo ye quetire buiobojari majocʉ ca-anipaʉre yʉ ca-cũuwĩ Dio, mʉjaare judío maja ca-aniquẽnare ca-buiopaʉ. Diore mʉjaare yʉ jenibojanucu. Camajare Dio na cʉ̃ ca-mai tʉjʉrijere judío maja ca-aniquẽnare yʉ buio joomi Dio, na quena yʉ yarã na ãmaro ĩi. Tiere mʉja queti apiricarã to bairo Dio yʉre cʉ̃ ca-buio rotiriquere. Yucʉacã presopʉ yʉ ãa Dio ye quetire mʉjaare yʉ ca-buio teñarique wapa. 
EPH.3.3	Judío maja mʉja ca-aniquetibato quena mʉja ca-mai tʉjʉyupi Dio. Mʉjaare mai tʉjʉri mʉjaare cʉ̃ ca-popiyeyeboriquere mʉja ca-netooñupi Dio. Ti wamere yʉ ca-majiowĩ Dio. Tiere ca-jʉgoye mʉjaare yʉ ca-buio uca joowʉ õcoacã. 
EPH.3.4	Tie queti joorica pũurore tʉjʉrã mʉja majigarã tiere Dio yʉre cʉ̃ ca-majioriquere. 
EPH.3.5	Cristo cʉ̃ cá-átibojapere, judío maja ca-aniquẽna quenare Dio cʉ̃ ca-mai tʉjʉpere camaja ca-majiquẽjupa tirʉmʉpʉre. Yucʉ roquere cʉ̃ Espíritu Santo jʉgori cʉ̃ yarã jãare apóstol majare, cʉ̃ ye quetire ca-buiorãre jã ca-majiowĩ Dio yua. 
EPH.3.6	Oco bairo majuu ãa ca-jʉgoyepʉ camaja na ca-tʉgooña majiqueta wame: Judío maja mee quena ca-yajiqueti yeri cʉgogarãma caroa quetire na ca-apiʉjaata. Judío maja na ca-bairica wamere bairona cʉgogarãma tiere na ca-api ʉjaata. To bairi na quena judío maja menare Jesucristo ya poa macana anigarãma. Naa nipetirã Dio cʉ̃ ca-ĩi cũuricarore bairona Jesucristo ye quetire ca-apiʉjarãre caroaro na átibojagʉmi Dio.
EPH.3.7	Tie quetire ca-buio teñaʉre yʉre ca-cũuwĩ Dio, yʉre mai tʉjʉri. To bairi caroaro buio majiriquere yʉ joonucumi Dio, ocabʉtiri yʉ ca-buio majiparore bairo ĩi. 
EPH.3.8	Aperã nipetirã Cristore ca-apiʉjarã yʉ netoro ca-ãna ãma. Yʉ maca cawatoa macacʉ majuu yʉ ãa. Cawatoa macacʉ yʉ ca-anibato quena Cristo ye quetire yʉ ca-buio teña rotiwĩ Dio. Judío maja ca-aniquẽnare yʉ ca-buio teña rotiwĩ. Tie quetire caroaro majuu camajare pairo cʉ̃ cá-átibojarijere mani tʉgooña peo majiquẽe. 
EPH.3.9	To bairi tiere judío maja ca-aniquẽnare cʉ̃ cá-átibojapere camaja nipetirãre yʉ ca-buio majio rotiwĩ Dio. Ca-jʉgoyepʉ na quenare cʉ̃ cá-átibojapere ca-tʉgooña jʉgoyupi Dio ati ʉmʉrecóo macaje nipetiro cá-átacʉ. Ca-jʉgoyepʉ ti wamere camajare na ca-majioquẽjupi Dio mai. 
EPH.3.10	To bairi yucʉacã, “Caroaro ca-majii ãmi Dio,” ĩi majima ati yepa macana, jõ buipʉ ʉmʉrecóopʉ macana ca-rotirã quena. Cristore ca-apiʉjarã judío maja, judío maja mee quena jicã poa macanare bairo na ca-aniere tʉjʉrã, “Dio caroaro majuu cá-ácʉ ãmi,” ĩi tʉjʉ majima na nipetirã. 
EPH.3.11	Nemoopʉre cʉ̃ ca-tʉgooña jʉgorica wamere bairona cá-ájupi Dio, mani Ʉpaʉ Jesucristore manire ca-bai yajibojapaʉre cʉ̃ joʉ. 
EPH.3.12	To bairi uwiquẽnana Dio mena macana mani ani maji, Jesú manire cʉ̃ ca-bai yajibojarique jʉgori. To bairi cʉ̃ apiʉjari cariapena Diore ca-jenirã mani ani maji yua. 
EPH.3.13	Ti wame tʉgooñari yucʉacã yʉ ca-popiye cʉtiere tʉgooñarique paiqueticõaña. Mʉja quena Dio yarã mʉja ca-aniparore bairo ĩi Jesú ye quetire mʉjaare yʉ ca-ĩi buiowʉ. To bairi tʉgooña wariñuuña. Mʉjaare yʉ ca-queti buiorique wapa presopʉ yʉ ca-tamuorije to ca-anibato quena tʉgooña wariñuuña.
EPH.3.14	Mʉja quenare judío maja ca-aniquẽnare mʉjaare Dio cʉ̃ cá-átibojariquere yʉ tʉgooña wariñuu. Tiere tʉgooña wariñuu, mani Pacʉ Diore áti nʉcʉbʉgori ejacumu, mʉjaare yʉ jenibojanucu Diore. 
EPH.3.15	Mani Pacʉ ãmi Dio, cʉ̃ ya poa macana mani ca-ano. Meere cʉ̃ tʉpʉ ca-ãna quenare, mai ati yepapʉ ca-anicõarã quenare mani Pacʉ ãmi cʉ̃re ca-apiʉjarã mani ca-ãmata. 
EPH.3.16	To bairi Diore mʉja jenibojaʉ oco bairo cʉ̃ yʉ ĩi jeninucu: “Dio, jã Pacʉ, caroaʉ majuu, ca-tutuaʉ majuu mʉ ãa. To bairi mʉ Espíritu Santore na joori yeri ocabʉtiriquere na mʉ joowa. 
EPH.3.17	Cristore na ca-api nʉcʉbʉgoro mʉ Espíritu Santo na yeripʉre cʉ̃ ãmaro. Cristo nare cʉ̃ ca-mairore bairona na quena aperãre na maiato. 
EPH.3.18+EPH.3.19	Seeto majuu Cristo camajare cʉ̃ ca-mairijere na tʉgooña majiato. Aperã nipetirã mʉre ca-apiʉjarã na quena camajare Cristo cʉ̃ ca-mairijere na tʉgooña majiato. Cristo jãare cʉ̃ ca-mairijere jã tʉgooña maji petiquẽe paro. Dio, mʉ ca-aniere na yeripʉ na mʉ joowa. Caroaʉ mʉ ca-anore bairona caroarã na ãmaro ĩi,” Diore cʉ̃ yʉ ĩi, mʉjaare cʉ̃ jenibojaʉ.
EPH.3.20	Mani Pacʉ Dio cá-áti majii majuu aniri mani yeripʉre caroare mani áti majimi, caroarã na anicõato ĩi. To bairi mani yeripʉ tʉgooña tutuarique mani joomi. Mani ca-jeniri wame netoro, mani ca-tʉgooñari wame netoro mani átiboja majimi Dio. 
EPH.3.21	Jesúre ca-apiʉjarã cʉ̃ ya poa macanare Jesucristo caroaro cʉ̃ cá-átibojarique majiri Diore mani cá-áti nʉcʉbʉgo wariñuupe ãa. Camaja to canacã yʉtea macana to canacã rʉmʉ cʉ̃re na cá-áti nʉcʉbʉgo wariñuupe ãa. Amén.
EPH.4.1	Yʉa mani Ʉpaʉ Jesú ye quetire yʉ ca-buio teñarije wapa presopʉ ca-tamuoʉ oco bairo mʉjaare yʉ ĩi buio: Dio cʉ̃ ya poa macana cʉ̃ ca-bejericarã aniri caroaro cʉ̃ ca-boorore bairo anicõaña mʉjaa. 
EPH.4.2	“Aperã netoro ca-ãcʉ̃ yʉ ãa,” ca-ĩi tʉgooñarã aniqueticõaña. Caroaro aperãre na buioya. Aperã rooro mʉjaare na cá-átibato quena rooro na áti amequeticõaña. Ame mairi aperã ñuuquẽto na cá-átibato quena na tutiqueticõaña. 
EPH.4.3	Dio Espíritu Santo cʉ̃ ya poa macana mena, mani mena cʉ̃ ca-ano jicãʉ punaare bairona ca-aniparã mani ãa. To bairi aperã Diore ca-apiʉjarã mena caroaro ãña. 
EPH.4.4	Cʉ̃re ca-apiʉjarã jicã poa macanare bairona mani ãa. Jicãʉna ãmi Dio Espíritu Santo mani mena ca-ãcʉ̃. Dio cʉ̃ ca-bejericarã mani ãa. To bairi jicã wamerena ca-tʉgooña yuuparã mani ãa, caroaro Dio mena mani ca-anipere. 
EPH.4.5	Jicãʉna ãmi mani Ʉpaʉ. Jicã wamerena caroa quetire mani apiʉja nʉcʉbʉgo, cʉ̃ ye quetire. Jicã wamerena tʉgooñarã, “Jesúre yʉ apiʉja,” ĩirã mani ca-bautisa rotiwʉ. 
EPH.4.6	Jicãʉna ãmi Dio mani Pacʉ nipetirã manire ca-rotii, mani mena ca-ãcʉ̃.
EPH.4.7	To bairo to ca-baibato quena Cristo mani cá-áti majipa wame mani joomi cʉ̃ ca-joogari wameri cõo. To bairi mani nipetirã to canacãʉrena mani joomi Cristo ricati wameri mani cá-áti majipa wamerire. Cristo cʉ̃ ca-boorore bairona ricati áti majirica wamerire mani joomi. 
EPH.4.8	To bairona ĩi ucarique ca-añupa Dio Wadariquepʉ Jesucristo cʉ̃ ca-anipere, oco bairi wame:
EPH.4.8	Jõ buipʉ tunu aácʉ capaarã Sataná cʉ̃ ca-ñeebatanare Jesucristo maca cʉ̃ ca-cʉgoparãre na jee aágʉmi. Nare cʉ̃ yarãre caroaro cá-áti majipa wameri quenare na joogʉmi, ĩi ucarique ca-añupa Dio Wadarique ca-ani tutipʉre.
EPH.4.9	To bairi ti wame, “Jõ buipʉ tunu aácʉ,” Cristo cʉ̃ ca-bairique Dio Wadarique to ca-ĩri wame apirã oco bairo mani ĩi maji: “Jõ buipʉ ʉmʉrecóopʉ ca-ãnacʉ ati yepapʉ ejaricʉmi. To bairi ati yepapʉ buiaʉ ca-bopacoʉre bairo ca-baiyupi,” mani ĩi maji, cʉ̃ ca-tunu aátajere queti apirã. 
EPH.4.10	To bairi ati yepapʉ camajocʉ ca-buiaricʉ majuu jõ buipʉ nipetirijere rotigʉ ca-tunu wamʉcoajupi. To bairi cʉ̃ majuuna ati ʉmʉrecóo nipetirije Ʉpaʉ ãmi. 
EPH.4.11	To bairi to canacãʉrena cʉ̃re ca-apiʉjarãre na joomi Cristo ricati wamerire, na áti majiato ĩi. Jicãarãre apóstol majare na cũumi. Aperãre, Dio ye quetire na buio majioña ĩi na cũumi. Aperãre, Jesú ye quetire caroa quetire buio teña majioña ĩi na joomi. Aperãre cʉ̃re ca-apiʉjarãre, “Caroaro mani anigarã,” na ca-jʉgo ĩiparãre na joomi Cristo. Aperã tunu nare Dio Wadariquere na ca-ĩi bueparãre na joomi Cristo. 
EPH.4.12	To canacãʉna cʉ̃re ca-apiʉjarã ricati áti majiriquere mani joomi Cristo. To bairo cʉ̃ ca-jooro ricati mani ame átinemo maji, cʉ̃ ya poa macana nipetirã cʉ̃ ca-boorore bairona mani ca-ani nutuaparore bairo. 
EPH.4.13	To bairo ãnaa mani nipetirã to bairo jetona Dio ye quetire apiʉja nʉcʉbʉgori cʉ̃ Macʉ Cristore caroaro cʉ̃ majirã, caroaro ca-tʉgooña majirã, caroaʉ majuu cʉ̃ ca-anore bairo ca-ãna mani anigarã mani quena. 
EPH.4.14	To bairi cawimarã na ca-tʉgooña ajurore bairo mani aniquetigarã. Aperã ape wame ricati, “Oco bairo ãa Dio ye queti,” na ca-ĩitori wame na ca-ĩi buioro nare mani apiʉjaquetigarã. “Caroaro tʉjoori wame na mani buiogarã,” ca-ĩitorã na ca-anibato quena na mani apiʉjaquetigarã. 
EPH.4.15	Cariape macaje jetore api nʉcʉbʉgori tiere mani mena macanare mani ame buiogarã, ame mairi. To bairo caroa macaje ame buiori mani Ʉpaʉ Cristo caroaʉ cʉ̃ ca-anore bairo mani ani ʉja aágarã. 
EPH.4.16	Cristo ya poa macana mani ca-ano to canacãʉna mani cá-áti majipa wamerire mani ca-cũuñupi Cristo. To bairona camajocʉ rupaʉre bairona to canacã wame to cá-áti wame mena áti majimi. To bairona Cristo ya poa macana aniri ame mairi to canacãʉna mani ame átinemogarã, mani cá-áti majiri wamere áticõari. To bairi mania Cristo ya poa macana cʉ̃ ca-boorore bairo mani nipetirã caroaro mani ani nutuagarã.
EPH.4.17	To bairi mani Ʉpaʉ Jesucristo, “Oco bairo na ĩi buioya,” yʉre cʉ̃ ca-ĩi rotiro mena oco bairo mʉjaare yʉ ĩi buiopa: Ca-jʉgoyepʉ Diore ca-majiquẽna ãnapʉ mʉja ca-anibatatore bairo, Diore ca-majiquẽnare bairo aniqueticõaña yucʉra. Na majuuna na ca-tʉgooñari wame cawatoana átinucuma Diore ca-majiquẽna maca. To bairi ñee unie mano áticõa aninucuma, caroare ca-tʉgooña majiquẽna aniri. 
EPH.4.18	Na majuuna Diore booquetiri cʉ̃re majiquẽema. To bairi Dio cʉ̃ ca-boorore bairona ca-ãna me ãma. 
EPH.4.19	Bobo majiquetiri seeto rooro áti epenucuma. To bairi to canacã wame caroorije na cá-átinucurijere boo netocõama. 
EPH.4.20+EPH.4.21	Mʉja maca cariape wame caroa quetire aperã mʉjaare na ca-majioro mʉja ca-apiʉjayupa. To bairi Jesucristo ye quetire apirã, “Diore ca-majiquẽnare bairo ca-aniquetipe ãa,” mʉja ĩi majiricarã. 
EPH.4.22+EPH.4.23	Jesúre apiʉjagarã jʉgoye rooro mʉja tʉgooñanucuricarã. “Caroaro yʉ anigʉ atie caroorije yʉ ca-boori wame yʉ cá-ápata,” ca-ĩitorijere mʉja tʉgooñanucuricarã. To bairona tʉgooñabana rooro mʉja ãnana. To bairi tiere ca-jʉgoye rooro mʉja ca-tʉgooñabatajere reeri caroa macare tʉgooñaña yucʉra. Cawama yeri ca-tʉgooñape ãa yucʉra. 
EPH.4.24	Cariape ca-anie cʉ̃ ye quetire ca-apiʉjaricarã mʉja ca-ano cawama wame caroare ca-tʉgooñaparãre mʉja cá-ájupi Dio, cʉ̃ ca-boorore bairo caroarã mʉja ca-aniparore bairo ĩi. To bairi yucʉra cʉ̃ ya wame cʉ̃ ca-tʉgooñarore bairona tʉgooñaña mʉjaa.
EPH.4.25	To bairo tʉgooñari jocarãna ĩiqueticõaña. Cariape jeto ame ĩi buioya, jicã poa macana Jesú yarã mani ãa ĩirã.
EPH.4.26	Punijinirã, caroorije átiquẽja. Yoaro punijiniqueticõaña. Yoaro mee mʉja ca-punijinirijere reya. 
EPH.4.27	To bairo yoaro mʉja ca-punijini tʉgooñaata ricati caroorije mʉja cá-áto átiboʉmi Sataná. To bairona mʉjaare cʉ̃ ca-jʉgo átipere cʉ̃ apiʉjaqueticõaña.
EPH.4.28	Ca-jee rutirã to cõona na jee ruti janacõato. Na majuuna caroaro na paacõato, apeye uniere cʉgogarã, aperã ca-bopacoorã quenare na átinemogarã.
EPH.4.29	Caroorije wadaqueticõaña. Ca-ñuurije macare ĩiña aperãre, caroaro na ca-tʉgooña ocabʉtiparore bairo na quena. Caroaro na ca-tʉgooña wariñuupa wamere bairo caroaro na ĩiña. 
EPH.4.30	Dio cʉ̃ Espíritu Santore mʉja ca-jooyupi mʉja quenare, yʉ yarã majuu ãma ĩi. To bairo quena caroorã mena na yʉ ca-popiyeyebopere yʉ ca-netooparã ãma ĩri ca-jooyupi Dio cʉ̃ Espíritu Santore. To bairi Dio Espíritu Santo cʉ̃ ca-tʉjooqueti wame átiquẽja. To bairo mʉja cá-ápata tʉgooñarique paiboʉmi.
EPH.4.31	To bairi tʉgooña punijiniriquere reya. Aperãre mʉja ca-tuti pairije quenare reya. Ame wada paiqueticõaña. Aperãre caroorijere buio batequeticõaña. Na punijini tʉjʉtee átiqueticõaña. 
EPH.4.32	Caroaro maca ca-ame jʉgo ãna anicõaña. Ame mai tʉjʉya mʉjaa. Aperã rooro mʉjaare na cá-átie to ca-anibato quena na cá-átajere majirioya. Rooro mʉja na cá-átiere tʉgooñaquẽja. Dio quena caroorije mani cá-átaje to ca-anibato quena manire ca-majiriobojayupi, Cristo mani ye wapa cʉ̃ ca-bai yajibojarique jʉgori. To bairi Dio mani ye wapa cʉ̃ ca-majirioricarore bairona mʉja quena aperã rooro mʉjaare na cá-átiere na majiriobojaya.
EPH.5.1	Dio punaa, cʉ̃ ca-mairã aniri caroaro cʉ̃ ca-anore bairo ãña. 
EPH.5.2	Aperãre ca-mairã ãña, Cristo manire cʉ̃ ca-mairore bairona. Cristo mani mairi manire ca-bai yajibojayupi cʉ̃ majuuna, caroorije mani cá-átie wapa. To bairo manire cʉ̃ cá-átibojaro Dio cʉ̃ ca-tʉjʉ wariñuuñupi.
EPH.5.3	To bairi Jesucristore ca-apiʉjarã aniri áti epericarã cʉtiqueticõaña. To canacã wame caroorije tʉgooñaqueticõaña. Apeye unie tʉjʉ boo netoqueticõaña. 
EPH.5.4	To bairo quena áti epericarã cʉtajere ame ĩi wada peni epequeticõaña. Ca-tʉgooñarique manare bairo caroorije wadapeniqueticõaña. Dio manire cʉ̃ cá-átibojarije macare ca-ĩi wariñuu wadapenipe ãa. 
EPH.5.5	Cá-áti epericarãcʉna, ape wame caroorije cá-ána quena, apeye uniere ca-tʉjʉ boo netorã quena manigarãma Cristo mena, mani Ʉpaʉ Dio mena cʉ̃ ca-rotiri paʉ ca-anopʉre. Meere tiere caroaro mʉja maji tʉga. Aperã weericarã Dio ca-aniquẽnarena ca-jeni nʉcʉbʉgorã rooro na cá-átore bairona áama apeye uniere ca-tʉjʉ ʉgoorã. Na quena Diore áti nʉcʉbʉgoquẽnana apeye unie macare cá-áti nʉcʉbʉgorã ãma, na ca-cʉgope jetore tʉgooñari. 
EPH.5.6	To bairona Diore ca-bai botiorãre ti wameri cá-ánare na popiyeyegʉmi Dio. To bairi aperã, “To bairona átaje caroorije me ãa,” na ca-ĩitorijere apiqueticõaña. 
EPH.5.7	Na bapa cʉtiqueticõaña to bairo cá-ánare.
EPH.5.8	Mʉja quena ca-jʉgoyepʉ Diore ca-majiquẽna mʉja ca-anibajupa. Yucʉra mani Ʉpaʉ Jesú mena macana mani ãa, cʉ̃re ca-majirã aniri. To bairi Dio cʉ̃ ca-boorore bairo cá-áti aniparã mani ãa. 
EPH.5.9	Diore ca-majirã caroare cá-átinucurã ãma. 
EPH.5.10	“¿Di wame maca yʉ cá-áto cʉ̃ tʉjʉ wariñuubocʉti Dio?” ca-ĩi tʉgooñarã ãma Diore ca-majirã. 
EPH.5.11	To bairi Diore ca-majiquẽna maca ca-ñuuquẽtie na cá-áto na bapa cʉtiqueticõaña. Caroorije na cá-áto oco bairo maca na ĩiña: “Átiquẽja. Tie caroorije majuu ãa,” na ĩiña. 
EPH.5.12	Aperã na ca-tʉjʉquẽtopʉ caroorije na cá-átiere wadapeniricaro seeto boboobʉja. To bairi, “Oco bairi wame áama,” na ĩiqueticõaña aperãre. 
EPH.5.13	To bairi narena Dio Wadarique na ca-ĩi buiope ãa. Dio Wadarique na ĩi buiori, “To bairo cá-átiquetipe ãa,” na mʉja ca-ĩiro, “Rooro majuu jã átinucu,” ĩi bobo tʉgooñagarãma. 
EPH.5.14	To bairona ĩrique ãa:
EPH.5.14	Tʉgooña maja catíquetibana caroorije mʉja átinucu. Caroaro mʉja ani majiquẽe, Cristo ye quetire majiquetibana. To bairi tʉgooña maja catíya, Cristo yere mʉjaare cʉ̃ ca-majioparore bairo ĩirã, ĩrique ãa Dio Wadariquepʉ.
EPH.5.15	To bairi caroaro tʉgooñaña mʉja ca-anipere. Diore ca-majirã anibana quena cʉ̃re ca-majiquẽnare bairo aniqueticõaña. Cʉ̃re ca-majirãre bairo maca ãña. 
EPH.5.16	Ati rʉmʉri camaja rooro áti aninucuma. To bairi mʉja maca to canacã rʉmʉ caroaro ani tʉgooña ocabʉtiya. 
EPH.5.17	Mani Ʉpaʉ Dio cʉ̃ ca-boorijere tʉgooña majiña mani cá-átipere. Ca-tʉgooña majiquẽnare bairo maca aniqueticõaña. 
EPH.5.18	Eti cumuqueticõaña. To bairo mʉja cá-ápata mʉja rooye tuaborã. Dio Espíritu Santo macare cʉgori cʉ̃ ca-boorije áti anicõaña. 
EPH.5.19	To bairo caroaro aniri Dio caroaro cʉ̃ ca-aniere ame buioya. To bairo ame buiori yeri wariñuurique mena mani Ʉpaʉ Jesucristore ĩi wariñuu bajaya. 
EPH.5.20	To canacã ni mani Pacʉ Diore, “Ñuubʉja, caroaro mʉ áa. Yʉ Ʉpaʉ Jesucristo yaʉ aniri to bairo jeto mʉ yʉ ĩi wariñuu,” Diore cʉ̃ ĩiña nipetiri wame. Caroaro mʉja ca-bairi wame, ca-ñuuqueti wame mʉja ca-bairi wame mʉjaare to ca-baibato quena, to bairona Diore cʉ̃ ĩi wariñuuña.
EPH.5.21	Cristore cʉ̃ cá-áti nʉcʉbʉgorã aniri ame áti nʉcʉbʉgoya mʉja quena. 
EPH.5.22	Mʉjaa cãromia mʉja manapʉare na áti nʉcʉbʉgoya mani Ʉpaʉ Cristore mani cá-áti nʉcʉbʉgorore bairona. 
EPH.5.23	Caʉmʉa mʉja nʉmoa romirire caroaro ca-jʉgo aniparã mʉja ãa, Cristo cʉ̃re ca-apiʉjarãre mani cʉ̃ ca-jʉgo ãnore bairona. Cʉ̃ ya poa macana mani ca-yajiboriquere ca-netoobojaricʉ ãmi Cristo. 
EPH.5.24	To bairi Cristo ya poa macana manire cʉ̃ ca-rotirijere cá-áti nʉcʉbʉgoparã mani ãa. Cʉ̃ mani cá-áti nʉcʉbʉgoparore bairona cãromia quena na manapʉare na ca-rotirore bairona na cá-áti nʉcʉbʉgoparã ãma na quena.
EPH.5.25	Mʉja quena caʉmʉa mʉja nʉmoa romirire na maiña, Cristo ya poa macanare manire cʉ̃ ca-mairore bairona. Mani mairi ca-bai yajibojayupi manire. 
EPH.5.26	Ca-ñuurã, cʉ̃ yarã jeto mani ca-aniparore bairo ĩi manire ca-bai yajibojayupi Cristo. To bairi caroorije mani cá-átajere manire ca-majiriobojayupi. Oco mena ʉgueri coje reericarore bairona caroorije mani cá-átajere ca-reeyupi Cristo cʉ̃ ye quetire mani ca-apiʉjaro. 
EPH.5.27	Cʉ̃ majuuna jicã poa macana, ca-ñuurã majuu cʉ̃ ca-cʉgoparore bairo ĩi manire cá-átibojayupi Cristo. To bairi caroorije mana, ca-bai bui cʉtiquẽna mani anigarã cʉ̃ ya poa macana. 
EPH.5.28	To bairona caʉmʉa mʉja nʉmoa romirire na ca-maiparã mʉja ãa. Mʉja majuuna mʉja ca-mairore bairona na ca-maipe ãa mʉja nʉmoa romirire. Jicãʉ cʉ̃ nʉmore maii cʉ̃ majuuna cʉ̃ rupaʉre cʉ̃ ca-mairore bairona cõre ca-maii ãcʉmi. 
EPH.5.29+EPH.5.30	Noa na majuuna na rupaʉrire ca-teerã manama. Mani majuuna mairi mani rupaʉri nuuricarore bairo mani ʉga. Caroaro mani cote mani rupaʉrire. To bairona Cristo cʉ̃ yarãre mani mairi mani cotemi cʉ̃ ya poa macana mani ca-ano maca. 
EPH.5.31	To bairona jicãʉ caroaro cʉ̃ nʉmo mena cʉ̃ ca-aniere cariape ĩi ucarique ãa Dio Wadariquepʉ oco bairo ĩiro: “Jicãʉ caʉmʉ cãromiore nee, cʉ̃ pacʉ, cʉ̃ pacore tʉgooña janari cʉ̃ nʉmo mena cʉ̃ ca-anipe macare ca-tʉgooñapaʉ ãmi. To bairi cõ mena aniri pʉgarã na ca-anibato quena cʉ̃ nʉmo mena jicãʉre bairona ãma cʉ̃ nʉmo jãa,” ĩi ucarique ãa. 
EPH.5.32	Ati wame majiriobʉja mʉjaare yʉ ca-ĩi buiorije. To bairo to ca-anibato quena mʉjaare queti buio majioʉ yʉ áa, Cristo cʉ̃ ya poa macana mena cʉ̃ ca-aniere na majiato ĩi. 
EPH.5.33	To bairo quena mʉjaare yʉ ĩi buio mʉja ca-aniere. To canacãʉna mʉja nʉmoa romirire na maiña mʉja majuuna mʉja ca-mairore bairona. Cãromia mʉja quena mʉja manapʉare na áti nʉcʉbʉgoya mʉjaa.
EPH.6.1	Cawamarã, caniñaa mʉja pacʉare, mʉja pacoare na ca-ĩrijere na áti nʉcʉbʉgoya. Mani Ʉpaʉ Jesucristore ca-apiʉjarã aniri na quenare cá-áti nʉcʉbʉgoparã mʉja ãa. 
EPH.6.2+EPH.6.3	Tirʉmʉpʉ Dio cʉ̃ ca-rotiriquere ĩi cũʉ oco bairo ca-ĩi cũuñupi Dio: “Mʉja pacʉare, mʉja pacoare na áti nʉcʉbʉgoya.” Ti wamere rotii, “Nare mʉja cá-áti nʉcʉbʉgoro caroare mʉjaare yʉ joogʉ, yoaro mʉja catígarã ati yepapʉre,” ca-ĩi cũuñupi Dio. Ape wameri ti wame jʉgoye macá wameri rotibacʉ quena, “Tiere ca-apiʉjarãre caroare na yʉ joogʉ,” ca-ĩiquẽjupi Dio.
EPH.6.4	Mʉjaa ca-pacʉa mʉja punaare tutibʉjari na rotiri na ca-punijiniro na ĩiquẽja. Caroaro maca na buioya, mʉjaare na ca-bai netoo nʉcaquetiparore bairo ĩirã. Mani Ʉpaʉ Jesucristo cʉ̃ ca-boorore bairo na rotiya caroaro na ca-tʉgooña nʉcʉbʉgoparore bairo ĩirã.
EPH.6.5	Mʉjaa, aperãre na paabojari maja mʉja ʉparãre caroaro na api nʉcʉbʉgori na ca-rotirijere ája. Oco bairo tʉgooñaña mʉja yeripʉre: “Ani yʉre ca-rotii camajocʉ cʉ̃ ca-anibato quena Cristo yere yʉ ca-tʉgooñarore bairona cʉ̃ tʉgooñari caroaro cʉ̃ yʉ paabojagʉ.”
EPH.6.6+EPH.6.7	“Yʉ ʉpaʉ cʉ̃ ca-tʉjʉro tutuaro yʉ paagʉ, ‘Caroaro ca-paabojaʉ ãcʉmi,’ yʉre cʉ̃ ĩi tʉjʉato ĩi,” ĩi tʉgooñaqueticõaña mʉjaa. Mʉjaare ca-rotirã na ca-tʉjʉquetibato quenare to bairona caroaro paaya. Oco bairo maca ĩi tʉgooñaña: “Yʉre ca-roti majuʉ ãmi Cristo maca. To bairi Dio cʉ̃ ca-boorore bairo yʉ paabojagʉ yʉ ʉpaʉre,” mʉja yeripʉ ĩi tʉgooñari wariñuurique mena na paabojaya. “Camajocʉ yʉre ca-rotii tutuaro yʉ ca-paarijere yʉre cʉ̃ tʉjʉ wariñuato,” ĩi tʉgooñaquẽja. 
EPH.6.8	Mani Ʉpaʉ Dio caroaro mani cá-áto caroare mani joogʉmi. Aperãre ca-paabojarãre caroare na joogʉmi Dio caroaro na cá-áto. Aperã quenare na majuuna ca-paarique cʉnare to bairona caroare na joogʉmi Dio caroaro na cá-áto. To bairi ti wame tʉgooña majiri caroaro ája, “Dio maca yʉre ca-rotii ãmi,” ĩi tʉgooñari. 
EPH.6.9	Mʉjaa ca-paabojari maja cʉna to bairona caroaro na ája mʉja quena. “Mʉjaare yʉ quẽgʉ caroaro mʉja ca-paaquẽpata,” na ĩi tutiqueticõaña. Mʉja quena nare bairona ʉmʉrecóopʉ ca-ʉpaʉcʉna mʉja ãa. Cʉ̃ maca jicãro cõona mani tʉjʉmi Dio paari majare mani nipetirã ati yepa ca-ãnare.
EPH.6.10	Yʉ yarã, oco bairo mʉjaare yʉ ca-ĩi queti buio tʉjari wame oco bairo mʉjaare yʉ ĩi: Mani Ʉpaʉ Jesucristo cʉ̃ ca-tutuarije jʉgori tʉgooña ocabʉtiya. Cʉ̃ yarã mʉja ca-ano maca mʉja átinemogʉmi. To bairi cʉ̃ ca-tutuarije mena tʉgooña ocabʉtiya. 
EPH.6.11	Sataná mani ĩitori mani ĩi rooye tuugami, caroorije maca na áparo ĩi, Dio ye macare na apiqueticõato ĩi. To bairi Dio cʉ̃ ca-tutuarije mena tʉgooña ocabʉtiya. Oco bairo ãa: Uwamarã come ajero jañama, nare ca-quẽgarã nare ca-jĩagaro beju to puaqueticõato ĩirã. To bairona, Sataná yʉre cʉ̃ rooye tuuqueticõato ĩirã, Dio cʉ̃ ca-tutuarije mena, mʉja cʉ̃ cá-átinemorije mena tʉgooña ocabʉtiya mʉjaa. 
EPH.6.12	Mani maca uwamarã camaja caroorã mena na ca-ame átore bairo mani átiquẽe. Mani macare ca-rooye tuugarã ãma Sataná yarã, caroorije na áparo ca-ĩirã. Wãtia maca ca-bauquẽna caroorije ʉparã, ca-ñuuquẽtiere ca-rotirã ãma manire ca-rooye tuugarã. Ati yepa bui ca-ãna ãma, caroorije áti roti teñarã. Mani camaja netoro ca-tutuarã ãma. 
EPH.6.13	To bairi Dio cʉ̃ ca-tutuarije nipetiri wame mena, yʉre cʉ̃ átinemocõato ĩi tʉgooña ocabʉtiri caroorije Sataná mʉjaare cʉ̃ ca-ĩi wadajãri rʉmʉ uno mʉja nʉca majigarã. To bairona nipetiri wame caroaro ca-yeri tʉgooña quenooye weoricarã aniri Satanáre cʉ̃ mʉja netoo ocabʉtigarã. 
EPH.6.14	Uwamaʉ cʉ̃ wapana cʉ̃re na ca-quẽgari paʉ netoo majimi come ajero jañari. Ti ajero jiami ca-rupa wẽe mena. To bairo átiri cʉ̃ cotiapʉ come ajero wamoa ajero unie jañami, cʉ̃ wapana cʉ̃re na ca-jarero to puaqueticõato ĩi. To bairona mʉja quena Sataná yarã wãtia na ca-ĩitorijere mʉja netoo majigarã, Dio ye queti macare cariape macajere api majiri. Caroorije mʉjaare cʉ̃ ca-wadajãro mʉja netoogarã, Dio cʉ̃ ca-boorore bairo caroare ca-tʉgooñarã aniri. 
EPH.6.15	To bairo quena uwamaʉ aágʉ quenoo weori rʉpo jutii cʉtami. To bairona mʉja quena caroa quetire Dio ye quetire buiora aágarã caroaro ca-tʉgooña jʉgoyeyerã ãña. Caroa ãnajere camajare Dio cʉ̃ ca-joogarijere buiora aágarã caroaro tʉgooña quenoo jʉgoyeyeya mʉjaa. 
EPH.6.16	Ape wame quena neemi uwamaʉ pairi joroa come joroare. Temurica yucʉre ca-ʉ̃ri yucʉre ca-punirije cʉti yucʉ quenare cʉ̃re na ca-temʉro ti joroa mena boca pa camotami. To bairona mʉja quena Sataná mʉjaare cʉ̃ ca-rooye tuugarijere netoogarã Cristo mʉjaare cʉ̃ cá-átinemorije mena tʉgooña ocabʉtiya. 
EPH.6.17	Cʉ̃ rʉpoa quenare pejami uwamaʉ come coro cʉ̃ rʉpoa na ca-paro ca-puaquetiparore bairo ĩi. To bairona Sataná mʉja ca-tʉgooñarijere cʉ̃ ca-rooye tuuquetiparore bairo oco bairo tʉgooñaña: “Caroorije yʉ cá-átaje wapa yʉ ca-popiye tamuobopere yʉ ca-netoowĩ Dio,” ĩi tʉgooñaña. Ape wame quena neemi uwamaʉ jarerica pãire cʉ̃ wapanare na quẽ netoo nʉcagʉ. To bairona Satanáre netoo nʉcagarã caroaro tʉgooñaña Dio Wadariquere, cʉ̃ Espíritu Santo manire cʉ̃ ca-cũriquere. 
EPH.6.18	To canacã wame ána Diore jeni nʉcʉbʉgori, “Yʉ átinemoña,” cʉ̃ ĩiña. Dio Espíritu Santo mʉjaare cʉ̃ ca-jeni rotirore bairona Diore cʉ̃ jeniya. To bairi caroaro tʉgooña maja catíri Dio yarã nipetirãre na jenibojaya Diore, “Yʉ apiquẽcʉmi Dio,” ĩi tʉgooñaquẽnana. 
EPH.6.19+EPH.6.20	Yʉ quenare Diore yʉ ĩi jenibojaya cʉ̃ ye quetire camajare yʉ ca-buiopere. Cʉ̃ ye quetire yʉ ca-buio teñarije wapa atopʉ presopʉ yʉ ca-jõowã. To bairo presopʉ tamuobacʉ quena uwiquẽcʉna cʉ̃ ye quetire yʉ ca-buioparore bairo Diore yʉ ĩi jenibojaya. To bairo Diore yʉre ĩi jenibojari oco bairo cʉ̃ ĩiña: “Dio, Pablo mʉ ye quetire cʉ̃ ca-buiori paʉ cʉ̃ átinemoña. Ca-jʉgoyepʉna tie queti judío maja ca-aniquẽnare nare mʉ ca-netoo catíopere camajare mʉ ca-majioquẽjupa. To bairi tie quetire Pablo nare cʉ̃ ca-buiopa wamere cʉ̃ ĩi majioña. Cʉ̃ uwiqueticõato ĩi cʉ̃ átinemoña mʉ ye quetire nare cʉ̃ ca-buioro,” Diore cʉ̃ ĩiña, yʉre ĩi jenibojarã.
EPH.6.21	Yʉ ye quetire, yʉ ca-bairije nipetiro mʉja ĩi buiogʉmi Tíquico ca-wamecʉcʉ. Mani yaʉ, mani ca-maii ãmi. Caroaro yʉ átinemonucumi, mani Ʉpaʉ Jesucristo yere buio teñanemoʉ. 
EPH.6.22	To bairona jã ca-bairije Tíquico nare cʉ̃ buioato ĩi mʉja tʉpʉ cʉ̃ yʉ joo, caroaro na tʉgooñaato na quena, mʉjaare ĩi. 
EPH.6.23	Mani Pacʉ Dio, mani Ʉpaʉ Jesucristo quena caroaro apiʉja nʉcʉbʉgoriquere mʉjaare cʉ̃ joato cʉ̃ yarã, cʉ̃ yere ca-tʉgooñarãre. Caroa ca-ani wariñuurã, ca-ame mairã mʉja ca-aniparore bairo mʉjaare cʉ̃ áparo Dio. 
EPH.6.24	Caroare mʉjaare cʉ̃ joato, mani Ʉpaʉ Jesucristore tʉgooña ajuquẽnana cʉ̃re ca-mairã mʉja ca-ano maca.
EPH.6.24	To cõona ãa.
PHP.1.1	Yʉ Pablo Timoteo mena Jesucristo cʉ̃ paabojari maja jã ãa, cʉ̃ ye quetire ca-buio teñarã. Ati pũuro mʉjaare jã queti joo Filipopʉ ca-ãnare Jesucristore ca-apiʉjarã nipetirãre. Mʉja tʉ ca-ãna Dio yere ca-jʉgo buiorã, nare cá-átinemorã quenare ati pũuro jã queti joo mʉjaare. 
PHP.1.2	Caroaro mʉjaare jã ñuu roti. Mani Pacʉ Dio caroaro wariñuuriquere cʉ̃ joato mʉjaare. Mani Ʉpaʉ Jesucristo quena to bairona mʉjaare caroare cʉ̃ joato.
PHP.1.3	To canacã ni mʉjaare tʉgooñari Diore, “Caroaro nare mʉ átinucu,” cʉ̃ yʉ ĩinucu. 
PHP.1.4+PHP.1.5	Jesú ye quetire yʉ ca-buioro mʉja ca-api jʉgori paʉpʉna yʉre mʉja cá-átinemowʉ. Yucʉ ato cõo quenare yʉ mʉja átinemonucu Jesucristo ye quetire yʉ ca-buioro. To bairi wariñuurique mena Diore mʉjaare yʉ jenibojanucu. 
PHP.1.6	To bairi atiere yʉ maji: Dio caroaro cá-áti jʉgoyupi mʉja yeripʉre, caroarã mʉja ca-ani nutuaparore bairo ĩi. To bairona caroaro mʉja yeripʉ áticõa aninucugʉmi mʉjaare Jesucristo cʉ̃ ca-tunu atíparo jʉgoye. 
PHP.1.7	Jesú ye quetire yʉ ca-buioro caroaro yʉre mʉja cá-átinemonucuwʉ. Tiere yʉ ca-buio teñarije wapa ato presopʉ yʉ ca-jõowã. To bairo yʉre na cá-átie to ca-anibato quena, “Atie queti ĩi jocarique me ãa,” ʉparã quena na ĩi majiato ĩi, na yʉ buionucu. To bairi atopʉ presopʉ yʉ ca-ano quenare yʉre mʉja átinemonucu. To bairi caroaro mʉjaare yʉ tʉgooña mai aninucu. Cariape ãa to bairo mʉjaare yʉ ca-mai tʉgooñarije. 
PHP.1.8	Jesucristo mʉjaare cʉ̃ ca-mai tʉgooñarore bairona mʉjaare yʉ mai tʉgooñanucu yʉ yeripʉ. Dio quena caroaro majiimi to bairo mʉjaare yʉ ca-mai tʉgooñarijere. 
PHP.1.9	Ca-ame mairã mʉja ãa. To bairi Diore mʉjaare yʉ jenibojanucu netobʉjaro mʉja ca-ame maicõa aninucuparore bairo ĩi. Dio cʉ̃ ca-boorije majuure mʉja cá-áti aninucupe quenare mʉja ca-majiparore bairo ĩi Diore mʉjaare yʉ jenibojanucu, tie quenare. 
PHP.1.10+PHP.1.11	To bairi ca-ñuu netori wameri mʉja tʉgooña beje majigarã mʉja cá-átipere. To bairo ca-ñuu netorijere ca-tʉgooña beje majirã aniri caroa jetore mʉja áti ani majicõa anigarã Jesucristo cʉ̃ ca-tunu atíparo jʉgoye. Jesucristo mʉjaare cʉ̃ cá-átinemorije mena ca-ñuurijere mʉja áti majigarã. Aperã to bairo caroa jetore mʉja cá-átinucurijere tʉjʉrã, “Ca-ĩitorã, caroorã ãma,” mʉja ĩi majiquetigarãma. Na quena Diore áti nʉcʉbʉgogarãma caroaro cʉ̃re mʉja cá-áti nʉcʉbʉgorijere tʉjʉri. “Ñuubʉjami Dio. Caroaro na áami Dio na yeripʉre,” cʉ̃ ĩigarãma, caroaro mʉja ca-aniere tʉjʉri.
PHP.1.12	Yʉ yarã, ati wamere mʉjaare yʉ buiopa: Ato presopʉ rooro yʉ ca-bairije to ca-anibato quena netobʉjaro Jesucristo ye quetire queti buio baterique ãa. 
PHP.1.13	Ato macana caʉpaʉ tʉ macana polisía maja aperã nipetiro yʉ ca-bairije queti apima. To bairi, “Jesucristo ye quetire cʉ̃ ca-buio teñarije wapa presopʉ cʉ̃ ca-jõoñupa Pablore,” yʉre ĩi majima. 
PHP.1.14	Ape wame quenare: Ato macana Jesucristore ca-apiʉjarã presopʉ yʉ ca-ano tʉjʉrã seeto ocabʉtiri uwiquẽnana aperãre buio batema Jesú ye quetire. 
PHP.1.15+PHP.1.16+PHP.1.17	Baibana quena oco bairo ĩi tʉgooñarãma jicãarã: “Pablo netoro ca-ani majuʉ yʉ anigʉ. Cʉ̃ netobʉjaro Cristo ye quetire ca-buioʉ yʉ anigʉ,” ĩi tʉgooñarãma. To bairo yʉ ĩi tʉgooñarã, yʉ ca-tʉgooñarique pairo yʉre áama ato presopʉ yʉ ca-ano. Aperã maca caroa macare tʉgooñari buionucuma Cristo ye quetire. Yʉre mai tʉgooñari, “Cristo ye quetire ca-buio teñapaʉre cʉ̃ cũuricʉmi Dio Pablore. Cʉ̃ quena buionucumi presopʉ anibacʉ quena,” yʉre ĩi tʉgooñama. 
PHP.1.18	To bairi pʉga wame yʉre na ca-ĩi tʉgooña ajurije to ca-anibato quena yʉ wariñuu Cristo ye quetire na ca-buioro. 
PHP.1.19	Diore yʉ mʉja ca-jenibojanucuro caroaro yʉ baigʉ Dio Espíritu Santo yʉre cʉ̃ cá-átinemoro. To bairi yʉ tʉgooña wariñuu. 
PHP.1.20	Yʉ tʉgooña uwigatee. Tʉgooña ocabʉtirique mena Jesucristo ye quetire yʉ ca-buiope macare seeto yʉ boo. To bairi yʉ ca-catíata cʉ̃ ye quetire uwiquẽcʉna yʉ ca-buiope macare seeto yʉ boo. To bairo quenare yʉre na ca-jĩagarije to ca-anibato quena Jesú ye quetire yʉ buiogʉ. Yʉ jʉgori camaja cʉ̃re na cá-áti nʉcʉbʉgope seeto yʉ boo. 
PHP.1.21	To bairi yʉ ca-catíri rʉmʉri cõo Cristo cʉ̃ ca-boorijere yʉ áticõa aninucugʉ. Yʉ ca-bai yajiata quena seeto majuu ñuugaro, Cristo tʉpʉ yʉ ca-anipe maca. 
PHP.1.22	To bairi catíina cʉ̃ ca-boorijere yʉ áticõa aninucugʉ, cʉ̃ ye quetire buioʉ. Cʉ̃ ca-rotirijere átibojari majocʉ yʉ anicõagʉ, cʉ̃re ca-apiʉjarã na aninemoato ĩi. To bairi di wame maca yʉ ca-boo majuuri wame ãno yʉ ĩi majiquẽe. 
PHP.1.23	Pʉga wame tʉgooñabacʉ yʉ majiquẽe yʉ ca-baipere. Cristo jõ buipʉ cʉ̃ ca-anopʉ cʉ̃ mena yʉ anigacʉpʉ. To bairo maca yʉ ca-bairo ñuu netoboro yʉra. 
PHP.1.24	Cristo mena yʉ ca-anigarije to ca-anibato quena yʉ ca-catípe quenare yʉ boo, mʉjaare buionemogʉ. 
PHP.1.25	To bairi atiere yʉ maji: Ca-catípaʉ yʉ ãa mai. To bairi ca-catípaʉ aniri mʉjaare yʉ átinemogʉ, Cristore mʉja ca-apiʉja wariñuunemopere. 
PHP.1.26	To bairi ato presopʉ ca-ãnacʉ mʉja tʉpʉ yʉ ca-tunu ejaro tʉjʉrã, “Caroaro Pablore cʉ̃ mʉ átibojayupa,” Cristore cʉ̃ mʉja ĩi wariñuugarã. 
PHP.1.27	Caroaro áticõa aninucuña. Cristo ye quetire ca-apiʉjarã aniri caroaro manire cʉ̃ ca-boo jeorijere áti anicõaña. To bairi mʉja tʉpʉ yʉ ca-ejaata o ejaquẽcʉ quena oco bairi wame mʉja ca-aniere aperã yʉ queti buiogarãma. “Tʉgooña ajuquẽnana caroaro apiʉjacõa aninucuma Filipos macana. Jicãro mena tʉgooña ocabʉtiri Cristo ye quetire buionucuma, aperã quena na apiʉjaato ĩirã. Aperã nare na ca-matagarije to ca-anibato quena to bairona caroaro áti anicõama,” ĩrica wamere yʉre queti buiogarãma mʉja ca-aniere. 
PHP.1.28	To bairi mʉjaare ca-tutirãre na uwiquẽja. Nare mʉja ca-uwiquẽto tʉjʉrã, “Dio yarã, Dio cʉ̃ ca-netoo catíoricarã ãma,” mʉja ĩi tʉjʉ majigarãma. Dio na macare cʉ̃ ca-reepe quenare tʉjʉ majigarãma. 
PHP.1.29	Jesucristore mʉja ca-apiʉjawʉ, caroaro ani wariñuu nʉcʉbʉgo ãnajere boorã. To bairo cʉ̃re ca-apiʉjarã mʉja ca-anie to ca-anibato quena mʉjaare na ca-popiyeyepe quenare rotiimi Dio. 
PHP.1.30	To bairi aperã rooro mʉjaare ánama Jesucristore mʉja ca-apiʉjaro maca. To bairona yʉre áama yʉ quenare presopʉ yʉre cũurã. Mania jicãrona to bairije mani tamuo. Mʉja tʉpʉ yʉ ca-ano rooro yʉ na cá-átiere mʉja tʉjʉricarã. Yucʉ quena rooro yʉ na cá-átiere mʉja queti apirã.
PHP.2.1	To bairi Jesucristo cʉ̃ yarã mani ca-ano tʉgooña ocabʉtiriquere mani joomi. Seeto mani maimi. Cʉ̃ Espíritu Santore mani ca-jooyupi mani mai tʉjʉri. To bairi mani quena manire cʉ̃ ca-mai tʉjʉrore bairona aperãre mani ame mai tʉjʉ nʉcʉbʉgo maji. 
PHP.2.2	To bairi caroaro ame jʉ́go aninucuña, ame ĩi wada neto tʉgooñaquẽnana. Jicãrore bairo ame maiña. To bairi jicãrore bairo caroaro mʉja ca-anipere tʉgooñanucuña. To bairo ãnaa jicã wamere bairona ca-ame jʉgo ána mʉja anigarã. To bairo mʉja ca-ame jʉ́go aniere queti apii, yʉ api wariñuu netogʉ. 
PHP.2.3	“Ca-ãni jʉgoʉ yʉ anigʉ,” ĩi tʉgooña ʉgoo punijiniquẽja. Mʉja majuuna, “Aperã netoro ca-ani majuʉ yʉ ãa. Caroaro ca-majii yʉ ãa,” ĩi tʉgooñaqueticõaña. Oco bairo maca ĩi tʉgooñaña: “Aperã maca yʉ netoro ca-ani majuurã, ca-majirã ãnama. To bairi apeĩ maca ca-jʉgo ãcʉ̃ cʉ̃ anicõato,” ĩi tʉgooñaña. 
PHP.2.4	Mʉja ye jetore tʉgooñaquẽja. Aperã ye quenare na tʉgooñanemoña. 
PHP.2.5	To bairi wame maca ca-ĩi tʉgooñañupi Jesucristo quena. To bairi mʉja quena to bairona ĩi tʉgooñaña. 
PHP.2.6	Cʉ̃a Dio Macʉna anibacʉ quena Dio mena cʉ̃ ca-jʉgo aniere ca-maiquẽjupi. 
PHP.2.7	To bairo Dio mena cʉ̃ ca-jʉgo aniere maiquetiri tie nipetirijere ca-cũu weoyupi, cawatoa ca-ãcʉ̃, paabojari majocʉre bairo maca yʉ anigʉ ĩi. To bairi Dio Macʉna anibacʉ quena manire bairona camajocʉna ca-buiayupi. 
PHP.2.8	Camajocʉna buiari cawatoa ca-ãcʉ̃, ca-bopacoʉre bairo ca-añupi. Paabojari majocʉre bairona Dio cʉ̃re cʉ̃ ca-rotirijere cá-ájupi. Cʉ̃re ca-teerã cʉ̃re na ca-papua jĩarije to ca-anibato quena Dio cʉ̃re cʉ̃ cá-áti rotirijere cá-ájupi. 
PHP.2.9	To bairo Dio cʉ̃re cʉ̃ cá-áti rotirije cá-ácʉ cʉ̃ ca-ano maca ca-ani majuʉre cʉ̃ ca-cũuñupi Dio. Camaja nipetirãre Jesúre nʉcʉbʉgo rotimi Dio. Camaja nipetirã Ʉpaʉ ca-anipaʉre cʉ̃ ca-cũuñupi yua. 
PHP.2.10	To bairi, “Jesú ãmi,” aperã na ca-ĩiro apirã nipetirã ejacumugarãma, cʉ̃ nʉcʉbʉgori. Dio tʉ macana, ati yepa macana, ca-bai yajiricarã nipetiro ejacumugarãma, cʉ̃ nʉcʉbʉgori. 
PHP.2.11	Nipetirã, “Jesucristo Caʉpaʉ majuu ãmi,” cʉ̃ ĩigarãma, mani Pacʉ Dio quenare cʉ̃ ĩi nʉcʉbʉgori.
PHP.2.12	Yʉ yarã, yʉ ca-mairã, mʉja tʉpʉ yʉ ca-ano yʉ ca-buiorijere caroaro mʉja ca-apiʉjanucuwʉ. Yucʉ quenare mʉja tʉpʉ yʉ ca-aniquẽtie to ca-anibato quena netobʉjaro apiʉjaya mʉjaare yʉ ca-ĩi buiorijere. Diore ca-majiquẽna na ca-popiye tamuori paʉpʉ cá-aáboricarãre Dio cʉ̃ ca-netoo catíoricarã mʉja ãa mʉja quena. To bairi cʉ̃ ca-netoo catíoricarã aniri caroaro ája. Caroorije átaje macare uwi tʉgooñaña. 
PHP.2.13	Dio maca mʉja mena ãmi, mʉjaare átinemoʉ, cʉ̃ ca-boorije jetore mʉja cá-áti majiparore bairo ĩi. 
PHP.2.14	To canacã wame mʉja cá-átiere ĩi punijini tʉgooñaquẽnana átinucuña, ame ĩi wada netorique manona. 
PHP.2.15	To bairo caroaro mʉja ca-bairo tʉjʉrã, “Caroorã ãma, ti wamere caroorijere áama naa,” noa mʉja ĩi majiquetigarãma. Caroarã, caroorije cá-átiquẽna mʉja anigarã, ati yepa macana caroorã watoapʉ anibana quena. Dio punaa aniri caroare cá-ána mʉja anigarã. Ati yepa ca-naitĩarore bairo ca-ano ca-bujurijere bairo maca ca-ãna mʉja anigarã, Cristo cʉ̃ ca-aniere aperãre na majiorã. 
PHP.2.16	To bairo Cristo cʉ̃ ca-aniere camajare na majiorã Dio mena caroaro ãnaje quetire na mʉja buiocõa aninucugarã. To bairo caroaro mʉja ca-bairo seeto mʉjaare yʉ wariñuugʉ Cristo cʉ̃ ca-tunu ejari paʉ ca-anopʉ. “Jocʉ majuuna popiye cʉtaje mena Cristo ye quetire na yʉ ca-ĩi buiobapʉ,” yʉ ĩiquetigʉ ti paʉ ca-anopʉ to bairo caroaro mʉja ca-bairijere tʉgooña majiri. 
PHP.2.17	To bairona caroaro Cristore ca-apiʉjarã mʉja ca-aniparore bairo ĩi cʉ̃ yere mʉjaare yʉ ca-ĩi buionucuwʉ. Yucʉacã yʉ jĩagama tie quetire yʉ ca-buiorije wapa. To bairo yʉre na ca-jĩagarije to ca-anibato quena wariñuurique mena yʉ buiocõa anigʉ, netobʉjaro caroaro Jesucristore ca-apiʉjarã mʉja ca-aniparore bairo ĩi. 
PHP.2.18	To bairi mʉja quena wariñuuña yʉ ca-wariñuurore bairona.
PHP.2.19	Yucʉacã Timoteore mʉja tʉpʉ cʉ̃ yʉ aá rotigʉ, mani Ʉpaʉ Jesucristo cʉ̃ ca-booata. Mʉja ca-aniere caroaro majigʉ cʉ̃ yʉ aá rotigʉ. Mʉja tʉpʉ ca-ãnacʉ yʉ tʉpʉ cʉ̃ ca-tunu ejaro yʉ wariñuugʉ caroaro mʉja ca-aniere queti apiri. 
PHP.2.20	Cʉ̃ jeto ãmi Timoteo yʉre bairona mʉjaare ca-mai tʉgooñanucuʉ. 
PHP.2.21	Aperã maca nipetirã na majuuna na cá-áti anigari wame jetore tʉgooña aninucuma, Jesucristo cʉ̃ ca-boorije macare tʉgooñaquẽnana. 
PHP.2.22	“Timoteo caroaʉ majuu ãmi,” meere mʉja ĩi maji. Jicãʉ cʉ̃ pacʉre cʉ̃re cʉ̃ ca-paanemorore bairona yʉ cá-átinemonucuwĩ Timoteo Jesucristo ye quetire yʉ ca-buio teñaro. 
PHP.2.23	To bairi yucʉacana mʉja tʉpʉ cʉ̃ yʉ aá rotigʉ. Ato presopʉ ca-ãcʉ̃re yʉre na cá-átipere majiipʉ cʉ̃ yʉ joogʉ Timoteore. 
PHP.2.24	To bairi caberobʉjaacã yʉ majuuna presopʉ ca-anibatacʉna yʉ aágʉ mʉja tʉpʉ, Dio cʉ̃ ca-booata. 
PHP.2.25+PHP.2.26	Yʉ ca-tamuori paʉ majuu Epafroditore yʉ tʉpʉ mʉja ca-jooyupa, yʉre átinemorã. Jicãʉ punaa na ca-tʉgooñarore bairo yʉ mena Jesucristo yere ca-tʉgooñaʉ ãmi. Cʉ̃ quena ca-tamuoʉ anibacʉ quena yʉ cá-átinemowĩ. Yucʉacã ca-riabatacʉ ñuuri seeto mʉja tʉjʉgami, “Yʉ ca-riariquere queti apiri yʉ tʉgooñarique pairãma,” ĩi. To bairi nemoo mʉja tʉpʉ cʉ̃ yʉ tunuo joogʉ yʉ tʉpʉ mʉja ca-jooricʉre. 
PHP.2.27	Seeto ca-riawĩ. Ca-bai yajibowĩ. To bairi Dio cʉ̃ ca-mai tʉjʉyupi, cʉ̃ catíoʉ. Cʉ̃ ca-bai yajiata seeto yʉ tʉgooñarique paiboricʉ. To bairi Dio Epafroditore cʉ̃ catíoʉ yʉ quenare yʉ ca-mai tʉjʉyupi Dio yʉ ca-tʉgooñarique paiquetiparore bairo. 
PHP.2.28	To bairi yoaro mee cʉ̃ yʉ tunu aá roti, cʉ̃re mʉja ca-tʉjʉ wariñuuparore bairo ĩi. To bairi yʉ quena yʉ tʉgooñarique paiquetigʉ cʉ̃re mʉja ca-macarijere. 
PHP.2.29+PHP.2.30	Mʉja majuuna yʉ tʉpʉ eja majiquetibana Epafroditore cʉ̃ mʉja ca-jooyupa, Pablore cʉ̃ átinemoʉ aáparo ĩirã. To bairo mʉja ca-jooricʉ aniri caroaro Cristo cʉ̃ ca-boorije cá-ájupi ca-uwiorije cʉ̃re to ca-anibato quena. To bairo átibacʉ ca-bai yajibowĩ. Yucʉacã ca-ñuʉpʉre cʉ̃ yʉ tunuo joo. To bairi mʉja tʉpʉ cʉ̃ ca-ejaro wariñuurique mena caroaro cʉ̃ boca tʉjʉya mani yaʉre, mani mena mani Ʉpaʉ Jesucristore ca-apiʉjaʉre. Cʉ̃re bairo ca-ãnare caroaro na ca-nʉcʉbʉgope ãa.
PHP.3.1	Yʉ yarã, ape wame mʉjaare yʉ ĩi buiopa: Mani wariñuucõarã, mani Ʉpaʉ Jesú yarã aniri. Tiere mʉjaare ca-ĩi buionemope ãa. Capee mʉja ĩi buiobacʉ quena yʉ quepequẽe. 
PHP.3.2	Caroorã, jocarãna, “Cristo yarã majuu jã ãa,” ca-ĩirãre na tʉjʉ majiña. Na apiqueticõaña mʉjaa. “Judío maja na cá-átinucurije, circuncisión cá-átana mani ãa, to bairi Cristo yarã mani ãa,” ĩima naa. 
PHP.3.3	Mani maca mani yeripʉ Diore ca-nʉcʉbʉgorã mani ãa, Jesucristo manire cʉ̃ cá-átibojarique jetore tʉgooñari. Mani rupaʉri mani cá-átajere mani tʉgooña nʉcʉbʉgoquẽe. To bairi mani maca Dio yarã majuu mani ãa. “Ape wamere ána mani majuuna Dio yarã mani ani maji,” mani ĩiquẽe. 
PHP.3.4	Mani majuuna caroare átiri Dio yarã mani ca-ãmata, aperã netoro Dio yaʉ yʉ aniboʉ, na netoro caroaro cá-átacʉ aniri. Nipetiri wame mani ñicʉ Moisé cʉ̃ ca-rotiriquere yʉ cá-átinucubapʉ. 
PHP.3.5	Ocho canacã rʉmʉri yʉ ca-cʉgoropʉ circuncisión yʉre cá-ájupa, judío maja na cá-átinucurijere bairo, yʉ wameyerã. Israel macacʉna aniri Benjamín ãnacʉ pãramipʉ yʉ ca-buiayupa. To bairi hebreo yaʉ, judío yaʉ majuu yʉ ãa. Yʉ pacʉ yarã hebreo maja jetona ca-ãma. Judío maja na cá-áti rotirijere yʉ ca-buewʉ fariseo maja mena. 
PHP.3.6	Fariseo maja mena bueri caroa wamere seeto yʉ cá-áti petigabapʉ. To bairi Jesucristore ca-apiʉjarã macare, “Ricati cabuerã ãma. Ca-ĩito pairijere buema,” ĩi tʉgooñabacʉna na ca-popiye tamuoro yʉ cá-átinucuwʉ. Moisé cʉ̃ ca-rotirique caroaro yʉ cá-áti peocõanucuwʉ. To bairi jicãʉ ucʉ̃, “Tiere caroaro átiquẽemi cʉ̃a,” yʉre ca-ĩirã ca-mama. 
PHP.3.7	To bairo yʉ cá-áti aniere maibacʉ quena nipetiro yʉ ca-jana weocõawʉ tiere, “Atie ñuuquẽe, Cristo macare yʉ apiʉjagʉ,” ĩri. 
PHP.3.8	Yʉ Ʉpaʉ Jesucristore yʉ ca-majirije maca ca-ñuu netorije ãa tiea. To bairi yʉ cá-áti jʉgobataje nipetiro caroorije ca-añupa. Tie nipetiro yʉ ca-jana reecõawʉ, “Cristo cʉ̃ ca-aniere yʉ majigʉ,” ĩri. 
PHP.3.9	To bairi, “Ca-ñuʉ yʉ ãa, Dio cʉ̃ ca-rotirije yʉ áti peocõa,” yʉ ĩiquẽe. Yʉ majuuna Dio cʉ̃ ca-rotirijere yʉ áti majiquẽe. To bairi Cristore, ca-ñuu majuʉre cʉ̃ yʉ ca-api nʉcʉbʉgoro tʉjʉri, “Caroare cá-ácʉ ãmi,” yʉ ĩi tʉjʉʉmi Dio. 
PHP.3.10	Yucʉra Jesucristo jetore ca-majii yʉ anigʉ. Ca-tutuaʉ aniri ca-tunu catíyupi bai yajiri bero. Yʉ quena to bairona áti tutua majiriquere yʉ boo. To bairo baii Cristore rooro cʉ̃ na ca-popiyeyericarore bairona yʉre na cá-átipe to ca-anibato quena Cristore yʉ majigʉ. 
PHP.3.11	To bairi yʉ quena yʉ ca-ria aáto bero yʉ tunu catígʉ Cristo cʉ̃ ca-tunu catíricarore bairona.
PHP.3.12	“Yucʉra Dio cʉ̃ ca-boorije nipetiro yʉ cá-áti peocõawʉ,” yʉ ĩi tʉgooñaquẽe. Cristore bairo caroorije mácʉ mee yʉ ãa. To bairo yʉ ca-bairije to ca-anibato quena caroaro yʉ ca-anipere yʉ ca-joowĩ Jesú, caroaro yʉ cá-áti majiparore bairo. To bairi cʉ̃ ca-boorijere yʉ áti majigʉ, tʉgooña ocabʉtiriquere yʉre cʉ̃ ca-jooro. 
PHP.3.13	Yʉ yarã, caroorije mácʉ mee yʉ ãa mai. To bairo baibacʉ quena yʉ cá-áti jʉgobatajere majiriticõari yʉ ca-baipe Dio cʉ̃ ca-boorije macare yʉ áti ocabʉti. 
PHP.3.14	Áti ocabʉtiri caroaro Cristore yʉ átibojagʉ Dio cʉ̃ ca-boorijere. To bairo yʉ cá-áto caroare yʉ joogʉmi Dio.
PHP.3.15	Jesucristore caroaro ca-apiʉjarã quena yʉ ca-ĩirore bairona na tʉgooñacõato. Jicãʉ mʉja yaʉ ricatina ca-tʉgooña ajuʉ cʉ̃ ca-ãmata Dio maca cʉ̃ majiogʉmi, yʉre bairo cʉ̃ ca-tʉgooñaparore bairo ĩi. 
PHP.3.16	To bairi mani ca-majiri wame cõo tʉgooñari mani áti anicõato Cristo cʉ̃ ca-boorijere.
PHP.3.17	Yʉ yarã, yʉ cá-átore bairo caroaro ája mʉja quena. Aperã Cristore ca-apiʉjarã quena caroaro na ca-aniere tʉjʉ cõoñari nare bairo caroaro ája. 
PHP.3.18	Aperã maca caroaro átiquẽema. Capee na ca-aniere mʉjaare yʉ ca-ĩi buionucuwʉ meere. Yucʉ na ca-aniere tʉgooñarique pairique mena mʉjaare yʉ buio tunu. Jesucristo yucʉ pãipʉ manire cʉ̃ ca-bai yajibojarique quetire api nʉcʉbʉgoquẽema. 
PHP.3.19	Na majuuna na ca-boorije jetore áti aninucuma. Caroorije cá-áti tʉgooña boboori wame macare áti wariñuunucuma. Ati yepa macaje jetore tʉgooñanucuma. Cabero to bairo ca-bairãre na reegʉmi Dio. 
PHP.3.20	Mani maca ape maca ca-aniparã mani ãa ʉmʉrecóopʉ. Dio tʉpʉ ãa mani ya maca majuu, ati yepa mee. Topʉ ca-ãnacʉ tunu atígʉmi mani Ʉpaʉ Jesucristo manire ca-catíoricʉ. Wariñuurique mena cʉ̃ ca-tunu atípere mani yuu, cʉ̃ tʉpʉ mani ya maca majuupʉre seeto anigarã. 
PHP.3.21	Ti paʉpʉ mani rupaʉ ca-ñuuqueti rupaʉre mani wajoabojagʉmi Jesucristo. Cʉ̃ ca-tutuarije mena roti majimi nipetiro macaje. To bairi atie cʉ̃ ca-tutuarije mena mani wajoagʉmi mani rupaʉrire cʉ̃re ca-apiʉjarãre yua.
PHP.4.1	Yʉ yarã, yʉ ca-mairã, seeto mʉjaare yʉ maca aperopʉ mʉja ca-ano maca. Seeto majuu mʉjaare yʉ tʉjʉgacʉpʉ. Seeto yʉ wariñuu mani Ʉpaʉ Jesúre mʉja cá-áti nʉcʉbʉgo anicõa aniere queti apiri. To bairona cʉ̃ áti nʉcʉbʉgocõa aninucuña. Tie jeto yʉ ye paarique wapa anigaro to bairo Jesúre mʉja cá-áti nʉcʉbʉgocõa anie.
PHP.4.2	Evodia, Síntique ca-wamecʉna romiri na ame ĩi wada netoqueticõato. Jicãʉ punaare bairo mani Ʉpaʉre ca-apiʉjarã aniri caroaro na ame jʉ́go anicõato. 
PHP.4.3	Mʉ quena, yʉ yaʉ, yʉ mena ca-paanemoʉ, mʉ quenare mʉ yʉ queti joo. Na romirire tʉgooña ocabʉtiriquere na buioya, caroaro na ca-ame jʉ́go aniparore bairo. Cristo ye quetire yʉ ca-buio teñaro na quena popiye ca-tamuowã, tutuaro yʉre átinemobana. Clemente ca-wamecʉcʉ quena to bairona yʉ cá-átinemowĩ. Aperã to bairona na quena popiye ca-tamuowã, yʉre átinemobana. Na ca-ano cõo na majiimi Dio. Cʉ̃ tʉpʉ ca-aniparã na wamerire cʉ̃ ca-uca tuuri pũuropʉ uca tuuricʉmi jõ buipʉ na wamerire.
PHP.4.4	Mani Ʉpaʉ Dio yarã aniri wariñuucõa aninucuña. Pʉgani mʉjaare yʉ ĩi. Wariñuucõa aninucuña. 
PHP.4.5	Mani Ʉpaʉ Jesucristo mani tʉjʉ ʉjami. Cʉ̃ ca-tunu atíparo jʉgoye petoacã rʉja. To bairi caroaro na ája camaja nipetirãre.
PHP.4.6	Mʉja ca-baipe jicã wame uno tʉgooñarique pai patowãcaquẽja. Dio macare mʉja ca-baipere cʉ̃ jeniya, mʉjaare caroaro cʉ̃ cá-átinemonucurijere, “Caroaro mʉ ájupa,” cʉ̃ ĩri. 
PHP.4.7	To bairo Diore cʉ̃ mʉja ca-ĩiro mʉja átibojagʉmi, mʉja ca-tʉgooñarique pai patowãcaquetiparore bairo ĩi. Yerijã tʉgooña wariñuuriquere mʉja joogʉmi. Tiere manire cʉ̃ ca-joorijere mani camaja mani majuuna caroaro mani tʉgooña yerijã wariñuu majiqueti majuucõa.
PHP.4.8	Yʉ yarã, oco bairije yʉ ca-ĩi tʉjari wame mʉjaare yʉ ĩi buiopa. Oco bairi wame tʉgooñaña: Ca-jocaquẽtie, ca-ñuurije, cariape átajere tʉgooñaña. Caroorije ca-aniquẽtie quenare tʉgooñaña. Apeye unie caroa macaje ca-tʉjoori wamere tʉgooñaña. Caroaro nʉcʉbʉgo tʉgooñaña. Aperã ca-ñuurije, caroa na cá-átie tiere tʉgooñaña mʉjaa.
PHP.4.9	Mʉja tʉpʉ ãcʉ̃ mʉjaare yʉ ca-ĩi buionucuepere bairo ája. Yʉ cá-átinucurijere mʉja ca-tʉjʉepere bairona ája. To bairo mʉja cá-áto Dio, caroaro tʉgooña yerijã wariñuuriquere ca-joʉ mʉja mena anicõa aninucugʉmi.
PHP.4.10	Yucʉacã yʉre mʉja tʉgooñañupa tunu, yʉre átinemori. To bairi Diore yʉ ĩi wariñuu, caroaro yʉre mʉja ca-tʉgooñarijere majiri. Ca-jʉgoyepʉna yʉre mʉja cá-átinemogabajupa. Yʉre mʉja cá-átinemo majiquẽjupa paro, ca-yoaropʉ anibana. 
PHP.4.11	To bairo mʉja ĩi, “Apeye unie yʉ boo,” mʉjaare ĩi mee yʉ ĩi. Yʉ ca-cʉgorijere yʉ wariñuu. Yʉ ca-cʉgoquẽpata quena yʉ wariñuuboʉ. 
PHP.4.12	Pairo cʉgoʉ yʉ wariñuu majuucõa. Cʉgoquẽcʉ quena yʉ nʉcacõa maji. Ʉga yapiri caroaro yʉ ani maji. Ca-ñigo riaʉ yʉ ca-ãmata quena to bairona caroaro ca-nʉca majii yʉ ãa. 
PHP.4.13	To canacã wame yʉ nʉca maji, tʉgooña ocabʉtirique Cristo yʉre cʉ̃ ca-jooro maca. 
PHP.4.14	To bairo popiye ca-bairije ca-nʉca ocabʉtii yʉ ca-anibato quena caroaro yʉre mʉja cá-átinemoñupa atopʉ popiye yʉ ca-tamuoro.
PHP.4.15	Mʉja ya yepa Macedoniapʉ ca-ãnacʉ yʉ ca-butiro bero Cristo ye quetire yʉ ca-buio teña jʉgori paʉpʉ mʉja ca-cʉgorijere yʉ mʉja ca-jooyupa. “Caroa quetire mani ca-ĩi buiowĩ Pablo, to bairi mani quena apeye uniere cʉ̃re ca-jooparã mani ãa,” ĩri caroaro yʉre mʉja ca-jooyupa. Mʉja jetona yʉ mʉja ca-jooyupa. Aperã Jesucristore ca-apiʉjarã maca yʉre mʉja cá-átatore bairo yʉ cá-átinemoquẽma. Meere tiere mʉja maji.
PHP.4.16	Tesalónicapʉ yʉ ca-ano quenare pʉgani o itiani yʉre mʉja ca-jooyupa yʉ ca-boori wamere, yʉre átinemorã. 
PHP.4.17	Yʉ majuuna apeyere yʉre mʉja ca-joopere boʉ mee yʉ ĩi. Mʉja macare Dio caroare cʉ̃ ca-joonemope macare yʉ boo, caroaro yʉre mʉja cá-átinemorique wapa. 
PHP.4.18	Yʉ mʉja ca-joorique, meere, nipetiro yʉ ejayupa, yʉ ca-boorije netoro. To cõona yʉ cʉgo, meere Epafroditopʉre yʉre mʉja ca-joorique. Tiere yʉ mʉja cá-átinemoro tʉjʉʉ seeto mʉja tʉjʉ wariñuʉmi Dio. 
PHP.4.19	Jesucristo yarã mani ca-ano mani ca-boori wame cõo mani joogʉmi Dio ca-petiquẽtie cʉ̃ ca-cʉgorijere. 
PHP.4.20	To cõona ãa. Mani Pacʉ Diore to canacã rʉmʉ cʉ̃ mani nʉcʉbʉgocõa aninucuto.
PHP.4.21	Topʉ macana Jesucristore ca-apiʉjarã nipetiro na ñuato. Yʉ mena macana mani yarã ñuu rotima mʉjaare. 
PHP.4.22	Ato macana nipetiro Jesucristore ca-apiʉjarã mʉjaare ñuu rotima. César, romano maja ʉpaʉ cʉ̃ paabojari maja Jesucristore ca-apiʉjarã caroaro ñuu rotima na quena.
PHP.4.23	Mani Ʉpaʉ Jesucristo caroa ãnaje mʉja yeripʉre cʉ̃ joato.
PHP.4.23	To cõona ãa.
COL.1.1+COL.1.2	Yʉa Pablo, mani yaʉ Timoteo mena ati pũuro queti joorica pũuro ucari mʉjaare jã ñuu roti Colosa macanare, jã yarã Jesucristore ca-apiʉjanucu anicõarãre. Jesucristo ye quetire ca-buio teñari majocʉ yʉ ãa to bairo Dio yʉre cʉ̃ ca-cũuro maca. To bairi caroaro yeri wariñuuriquere mani Pacʉ Dio mʉjaare cʉ̃ joato.
COL.1.3+COL.1.4	Jesucristo caroaro cʉ̃re mʉja ca-apiʉjarijere jã ca-queti apiwʉ. Mani yarã Jesúre ca-apiʉjarãre mʉja ca-ame mairije quenare jã ca-queti apiwʉ. To bairo caroaro mʉja ca-bairo apirã mani Ʉpaʉ Jesucristo Pacʉ Diore, “Ñuu majuucõa,” cʉ̃ jã ĩinucu, mʉjaare jenibojarã. 
COL.1.5+COL.1.6	Jesucristo ye quetire ati yepa cʉ̃ yarã nipetiropʉ na ca-buio batero camaja capaarã tie quetire apiʉjama. Apiʉjari aperãre na buio netoma tunu. To bairona mʉja baicõa aninucu mʉja quena tie quetire camajare Dio cʉ̃ ca-mai tʉjʉrijere api majirã. To bairi jõ buipʉ Dio tʉpʉ mʉja wariñuu anicõagarã. “Jõ bui Dio tʉpʉ caroaro mani anicõa aninucugarã,” mʉja ĩi wariñuu majicõa, Jesucristo ye quetire ca-jocaquẽtiere Épafra ca-wamecʉcʉ mʉjaare cʉ̃ ca-buioriquere ca-apiricarã aniri. 
COL.1.7	Jã ca-maii ãmi Épafra. Caroaro Jesucristo ye quetire jãare ca-buionemoʉ ãmi. 
COL.1.8	Épafra ca-ame mairã mʉja ca-aniere jã ca-ĩi buiowĩ. Dio Espíritu Santo ame mairiquere joomi mʉjaare. 
COL.1.9	To bairo caroaro mʉja ca-bairije queti apirã Diore jã ca-jeniboja jʉgowʉ mʉjaare. To bairi yucʉ quenare mʉjaare jã jenibojanucu, cʉ̃ ca-boori wame mani cá-átipere mʉja ca-majiparore bairo. Dio cʉ̃ ca-anie quenare caroaro mʉja ca-majiparore bairo mʉjaare jã jenibojanucu Diore. 
COL.1.10	To bairi Dio cʉ̃ ca-boori wame mʉja cá-áti anipere mʉja áti ani majigarã. To bairi Diore mʉjaare jenibojarã, oco bairo cʉ̃ jã ĩinucu: “Dio, mʉ ca-boori wame na áti anicõato. To canacã wame na cá-átie, mʉ ca-tʉjoori wame jeto na áparo. Caroa jetore, mʉ ca-boorije jetore na áparo. Mʉ yere na majinemoato,” Diore jã ĩinucu, mʉjaare jenibojarã. 
COL.1.11	To bairi oco bairi wame quenare Diore jã jeniboja mʉjaare: “Dio, ca-tutuaʉ majuu aniri mʉ ca-tutuarije ca-ano cõona na mʉ joowa. To bairo na mʉ ca-jooro caroaro ca-yeri tʉgooña tutuarã majuu anigarãma. Tʉgooña ocabʉtiriquere na mʉ joowa. To bairo na mʉ ca-jooro ca-tʉgooña tutuarã, ca-yeri wariñuurã anigarãma, popiye tamuobana quena. 
COL.1.12	Yeri wariñuurique mena, ‘Ñuubʉja, Dio,’ mʉre na ĩicõa aninucuato,” Diore mani Pacʉre cʉ̃ jã ĩinucu, mʉjaare jenibojarã. Mani Pacʉ Dio cʉ̃ punaa ca-ãnare manire ca-cũuñupi. To bairo manire cʉ̃ ca-cũuro mani quena caroaro ca-aniparã, cʉ̃ tʉpʉ ca-catícõa aninucuparã mani ãa yua. 
COL.1.13	Sataná yarã cʉ̃ ca-rotirã ca-ãnana mani ca-anibato quena mani Pacʉ Dio manire ca-wajoayupi, cʉ̃ punaa mani ca-aniparore bairo. Yʉ Macʉ, yʉ ca-maii na Ʉpaʉ cʉ̃ ãmaro ĩi manire ca-cũuñupi cʉ̃ yarãre. 
COL.1.14	To bairi caroorije mani cá-átiere mani majiriobojami mani Pacʉ Dio, cʉ̃ Macʉ mani caroorije bui cʉ̃ ca-bai yaji wapayebojaro maca.
COL.1.15	Dio mani camaja mani ca-tʉjʉ majiquẽcʉ cʉ̃ ca-anibato quena Dio cʉ̃ ca-aniecʉtiere camajare ca-iñoʉ ãmi cʉ̃ Macʉ maca, ati yepapʉ ca-buia ejaricʉ. Nipetirã Dio cʉ̃ ca-rupeoricarãre ca-rotii ãmi cʉ̃ Macʉ Jesú. 
COL.1.16	Na ca-rupeoyupi Dio ʉmʉrecóo macanare, ati yepa macanare, ca-baurã, ca-bauquẽna quenare, nipetirije ca-rotirã quenare. Cʉ̃ Macʉ jʉgori na ca-rupeoyupi Dio cʉ̃ Macʉ cʉ̃ ca-rotiparãre. 
COL.1.17	To bairi nipetirã Dio cʉ̃ ca-rupeoricarã jʉgoye ca-ãcʉ̃ ãmi Dio Macʉ, to canacã rʉmʉ ca-anicõa aninucuʉ aniri. To bairi cʉ̃ ca-rotiro nipetirije Dio cʉ̃ cá-átaje bainucu ati ʉmʉrecóo, ati yepa macaje yua. 
COL.1.18	Dio Macʉ ãmi cʉ̃re ca-apiʉjarãre ca-rotii. Jicãʉ camajocʉ cʉ̃ rʉpoa cʉ̃ rupaʉre to cá-átipe ca-rotirore bairona cʉ̃re ca-apiʉjarãre ca-rotii ãmi Dio Macʉ Jesucristo. Ca-bai yajiricʉ anibacʉ quena ca-tunu catí jʉgoricʉ ãmi. To bairi nipetirijere ca-rotii ãmi Dio Macʉ yua. 
COL.1.19	Mani Pacʉ Dio, “Yʉ ca-anie nipetirije yʉ Macʉpʉrena to ãmaro,” ca-ĩiñupi Dio. 
COL.1.20	To bairi yucʉ tẽorica pãipʉ manire ca-bai yajiboja rotiyupi Dio cʉ̃ Macʉre. Ati ʉmʉrecóo macana, ati yepa macana, nipetirã yʉ cá-átana yʉ mena na wada quenoato ĩi, ca-bai yaji rotiyupi Dio cʉ̃ Macʉre.
COL.1.21	Mʉja quena ca-jʉgoyepʉre Dio yarã mee mʉja ca-anibajupa. Cʉ̃ teerã, rooro tʉgooñari, caroorije pairã mʉja ca-anibajupa. 
COL.1.22	To bairo rooro Diore mʉja ca-bai netoo nʉcarique to ca-anibato quena mʉja quenare ca-bai yajibojayupi Jesucristo. Manire bairona rupaʉ cʉtiri ti rupaʉ mena ca-bai yajiyupi. Yʉ Pacʉ Dio mena na wada quenoato ĩi manire cá-átibojayupi. To bairi, “ ‘Ca-ñuurã, caroorije mana ãma,’ na ĩi tʉjʉya, Dio,” ĩimi Cristo cʉ̃ Pacʉ mʉja quenare. 
COL.1.23	To bairona mʉja ĩinucu anicõagʉmi Cristo mʉja ca-apiʉja anicõa aninucuata, caroa queti mani ca-anipere mʉja ca-tʉgooña janaquẽpata yua.
COL.1.23	Atie quetire caroa queti mʉja ca-apirica wame ati yepa nipetiropʉ buiorique ãa. Atie quetire ca-buiopaʉre yʉre ca-cũuwĩ Dio yʉ quenare.
COL.1.24	Yucʉacã Jesucristo ye quetire buioʉ yʉ wariñuu, tie wapa yʉ na ca-popiyeyerije to ca-anibato quena. Ca-popiye tamuoʉ anibacʉ quena yʉ tʉgooñarique paiquẽe. Jesucristore ca-apiʉjarãre tʉgooña ocabʉtiriquere nare ca-buioʉ aniri yʉ wariñuu. To bairona mani popiyeyegarãma aperã. Jesucristore ca-apiʉjarã mani ca-ano booquetiri, Cristo ye queti mani ca-buiorijere booquetiri mani popiyeyegarãma. 
COL.1.25	Cʉ̃re ca-apiʉjarãre cʉ̃ yere ca-buiopaʉre yʉ ca-cũuwĩ Dio. Mʉja quena, caroaro cʉ̃ ye quetire ca-apiʉjarã na ãmaro ĩi yʉ ca-cũuwĩ Dio. To canacã poa macana jicãarã Dio ye quetire na apiʉjaato ĩi, yʉ ca-cũuwĩ Dio cʉ̃ ye quetire nare ca-buiopaʉre. 
COL.1.26	Atie quetire dope bairo Dio camajare cʉ̃ cá-átibojapere ca-majiquẽjuparã mani jʉgoye macana. Yucʉpʉ cʉ̃re ca-apiʉjarãre mani ca-majioñupi Dio ati wame caroa wamere. 
COL.1.27	To bairi mʉjaa judío maja ca-aniquẽna quenare mʉja mena ãmi Cristo, cʉ̃ yarã mʉja ca-ano maca. To bairo mʉja mena cʉ̃ ca-ano ca-ñuu netori paʉpʉ cʉ̃ mena mʉja ca-anipere mʉja tʉgooña wariñuu.
COL.1.28	To bairi cʉ̃ ye quetire jã buionucu to canacã majare, caroorã na ca-popiye tamuori paʉpʉ aárema ĩirã. Nare jã buionucu, cariape na api majiato ĩirã, Dio cʉ̃ ca-boorore bairo caroarã na ca-aniparore bairo ĩirã. 
COL.1.29	To bairo ca-bairã na ãmaro ĩi, ocabʉtirique mena, popiye mena, Dio ye quetire yʉ buionucu cʉ̃ ca-tutuarijere yʉre cʉ̃ ca-jooro.
COL.2.1	To bairona mʉjaare, Laodisea macana quenare, yʉre ca-tʉjʉñaquetana nipetirã mʉja ca-baipere seeto yʉ tʉgooña, Diore mʉja jenibojaʉ. 
COL.2.2	Oco bairo Diore jã jenibojanucu, mʉjaare tʉgooñari: “Dio, yeri tʉgooña ocabʉtiriquere na jooya. Caroaro na ame maiato. Caroaro mʉ yere, mʉ Macʉ Cristo cʉ̃ ca-anie quenare na ca-tʉgooña maji peticõapere na mʉ joowa. To bairo na mʉ ca-jooro caroaro mʉ Macʉre cʉ̃ majigarãma,” Diore jã ĩi jeninucu. Yucʉra Cristo yere mani majiomi Dio mani jʉgoye macanare nare cʉ̃ ca-majioqueta wamere. 
COL.2.3	Cristore majirã, mani maji nipetirije Dio manire cʉ̃ ca-majiogari wamere. 
COL.2.4	Atie mʉjaare yʉ ĩi buio, aperã caroare ca-ĩirãre bairona ca-ĩitorã macare na apiʉjaqueticõato ĩi. 
COL.2.5	Mʉja tʉpʉ aniquetibacʉ quena seeto majuu mʉjaare yʉ tʉgooñanucu. Yʉ wariñuu caroaro mʉja cá-áti aniere, Cristore mʉja ca-apiʉjarije queti apiri yua.
COL.2.6	To bairi, “Jesucristo, yʉ Ʉpaʉ mʉ anigʉ,” cʉ̃ ca-ĩricarã aniri cʉ̃ ca-boorije áti anicõa aninucuña. 
COL.2.7	Cʉ̃re ca-majirã aniri caroaro cʉ̃ majinemoña. Cristo ye queti ca-jocaquẽtiere aperã nemoona mʉjaare na ca-majio jʉgoricarore bairona apiʉjacõa aninucuña, wariñuurique mena Diore, “Caroaro jãare mʉ átibojanucu,” cʉ̃ ĩri.
COL.2.8	Aperã, “Ca-majirã jã ãa, to bairi jã ya wame macare apiya,” mʉjaare na ca-ĩitorijere apiʉjaqueticõaña. Caroorije jetore buioma naa. Camaja na majuuna na ca-tʉgooñari wame ãa na cá-áti rotiri wame. Cristo ye me ãa tiea. 
COL.2.9	Cristo jeto ãmi Dio cʉ̃ ca-aniere ca-cʉgoʉ, cʉ̃ ca-tutuarijere ca-cʉgoʉ, cʉ̃ ca-majirije nipetirijere ca-cʉgo majuucõaʉ ãmi Cristo. Dio cʉ̃ ca-aniere ca-cʉgoʉ ãmi Cristo mani camajare bairona ca-rupaʉcʉcʉ. 
COL.2.10	Nipetirã ca-rotirã netoro ca-rotii ãmi Cristo. To bairo ca-ãcʉ̃ cʉ̃ ca-ano maca mʉja quena ñe unie mʉjaare rʉjaquẽe. Caroaro ca-ani yeri ocabʉtiparã mʉja ãa, cʉ̃ yarã aniri. 
COL.2.11	Judío maja, “Circuncisión cá-ána aniri Dio yarã jã ãa,” ĩima. Mʉjaa ti wame na cá-átinucurore bairo cá-átiquẽna mʉja ca-anibato quena Dio yarã, caroarã ca-aniparãre ca-cũuñupi Dio mʉjaare. Jesucristo maca caroorije mʉja cá-áti aniere ca-reeyupi, mʉjaare bai yajibojari. 
COL.2.12	“Caroorije yʉ cá-átibataje to cõona yʉ áti janagʉ,” ĩri mʉja ca-bautisa rotiyupa. To bairi Diore apiʉjari ca-ñuurã, ca-yeri wajoarã mʉja ani maji, tʉgooña ocabʉtirique mʉjaare cʉ̃ ca-joorije jʉgori. Cristo ca-bai yajiricʉ cʉ̃ ca-anibato quena cʉ̃ ca-tunu catíoyupi Dio. “To bairo cá-áti tutuaʉ aniri yʉ quenare yʉ wajoa majiimi Dio, ca-ñuʉ yʉ ca-aniparore bairo,” mʉja ĩi maji. 
COL.2.13	Ca-jʉgoye caroaro mʉja ca-ani majiquetibajupa. Judío maja na cá-áti rotirije quenare cá-átiquẽna mʉja ca-anibajupa. To bairo ca-ãna mʉja ca-anibato quena Cristo mʉja ca-netooñupi mʉja quenare. Cʉ̃ mena, cʉ̃ yarã mʉja ca-ani wariñuuparore bairo ĩi mʉjaare cá-átibojayupi Cristo. Caroaro catíriquere mʉja ca-jooyupi Cristo mʉja caroorijere majirioʉ. 
COL.2.14	Dio cʉ̃ ca-rotirijere mani cá-átiquẽtie wapa mani ca-popiye tamuope ca-aniboyupa. To bairo to ca-anibato quena mani caroorije ca-majirioyupi Dio, cʉ̃ Macʉ yucʉ tẽorica pãipʉ manire cʉ̃ ca-bai yaji wapayebojarique jʉgori. 
COL.2.15	To bairo mani átibojari Sataná cʉ̃ yarã menare wãtiare na ca-netocõañupi Dio, camaja na ca-tʉjʉ majiro. To bairi mani jʉgo aá majiquẽema wãtia. Mani áti neto majiquẽema.
COL.2.16	Aperã oco bairo mʉja ĩirãma: “Jã judío maja jã ca-ʉga rotiquẽtie, jã ca-eti rotiquẽtiere jã api nʉcʉbʉgoya. Jã boje rʉmʉri macaje áti nʉcʉbʉgoya. Mʉja cá-átiquẽpata mʉja ñuuquẽe.” To bairo mʉja na ca-ĩrijere apiʉjaqueticõaña. 
COL.2.17	Nemoopʉre tiere ca-rotiyupi Dio judío majare, yʉ Macʉ Cristo cʉ̃ ca-baipere na majiato ĩi. Meere Cristo manire cʉ̃ ca-bai yajibojaro bero judío maja na cá-átibatajere ca-tʉgooñaquetiparã mani ãa yua. 
COL.2.18	Jocarã ĩima, “Ca-bopacoorãre bairo jã bainucu, caroaro Dio jãare cʉ̃ tʉgooña wariñuato ĩirã. Dio tʉ macanare ángel maja quenare na jeni nʉcʉbʉgoya, Dio tʉpʉ aágarã,” ĩitoma. “Apeye uniere jã iñoonucumi Dio quẽgueriquere bairije. To bairi Dio yere caroaro ca-majirã jã ãa, Dio cʉ̃ ca-iñooricarã aniri,” ĩima. To bairo mʉjaare ca-ĩirã Dio mena mʉja ca-ani wariñuubopere ca-ĩi matarã ãma. To bairi na apiʉjaqueticõaña. 
COL.2.19	Na maca mani Ʉpaʉ Jesucristore apiʉjaquẽnana to bairona jocarã ĩima. Mani macare ca-rotii ãmi Cristo, cʉ̃re ca-apiʉjarãre jicãʉ punaa na jʉgocʉre bairo manire ca-jʉgo ãcʉ̃. To bairo manire ca-jʉgo ãcʉ̃ aniri mani átinemonucumi. To bairi Dio cʉ̃ ca-boorijere mani cá-áti majipere mani joomi. To bairo cʉ̃ ca-jooro to canacã rʉmʉ netobʉjaro mani ame mai maji, mani átinemo nutua maji.
COL.2.20	Cristo manire cʉ̃ ca-bai yajibojaro maca camaja na majuuna na ca-ĩi tʉgooñari wamere, mʉjaare na cá-áti rotirijere ca-tʉgooñaqueti majuucõape ãa. To bairi ati yepa macana Cristore ca-apiʉjaquẽna na ca-tʉgooñarore bairo tʉgooñaquẽja. 
COL.2.21	“Ati wame pañaqueticõaña, ape wame ʉgaqueticõaña,” ĩima Cristore ca-apiʉjaquẽna maca. “To bairo mʉja ca-bairo caroaro mʉja tʉjʉ wariñuugʉmi Dio,” ĩi tʉgooñama. To bairo ca-ĩi tʉgooñarãre bairo ĩi tʉgooñaqueticõaña mʉja maca. 
COL.2.22	Camaja na majuuna tʉgooñari to bairona rotima. To bairo na ca-ĩrije Dio tʉpʉ mani yeri ca-anicõa aninucupe me ãa. Ati yepa macaje ca-petirije unie maca ãa na ca-ĩri wame. 
COL.2.23	“Jã ca-ĩri wame áti nʉcʉbʉgoya,” ĩima. “Ca-bopacoorãre bairo baiya. Mʉja rupaʉrire popiyeyeya, Dio caroaro jãare cʉ̃ tʉgooña tʉjʉato ĩirã,” ĩima. Na ca-ĩri wame, “Ñuubʉjaro, ca-majirã ãnama,” ĩi tʉgooñarique ãno bairo pʉa. To bairo na ca-ĩri wame to ca-anibato quena caroorijere átiga jana majiña mano paro.
COL.3.1	Jesucristo yarã mani ãa, manire cʉ̃ ca-bai yajibojarique jʉgori. Ca-bai yajiricʉ cʉ̃ ca-anibato quena Dio cʉ̃ ca-tunu catíoyupi. Cʉ̃ tunu catíori jõ buipʉ cʉ̃ mena ca-rotiire cʉ̃ ca-cũuñupi Dio. To bairi Cristo yarã mʉjaare ca-cũuñupi Dio mʉja quena caroarã ca-aniparãre. To bairo quena jõ buipʉ Cristo mena to canacã rʉmʉ mʉja anicõa aninucugarã. To bairi Cristo mena to canacã rʉmʉ ca-anicõa aninucuparã aniri cʉ̃ ye macare tʉgooñaña mʉjaa. 
COL.3.2	Cʉ̃ ye jetore tʉgooñari ati yepa macaje caroorije tʉgooñaquẽja. 
COL.3.3	Cristore cʉ̃ mʉja ca-apiʉjaro maca caroorije mʉja cá-áti anibatajere ca-majirioyupi Dio. Jicãʉ bai yajiri nipetirije cʉ̃ cá-átibatajere bai yaji weomi reericarore bairona. To bairona mʉja quena ca-jʉgoye caroorije mʉja cá-átibatajere bai weo reerique ãa. To bairi mʉja tʉjʉ ʉjanucumi Cristo, cʉ̃ yarã mʉja ca-anicõa aniparore bairo ĩi. 
COL.3.4	To bairi ape rʉmʉpʉ cʉ̃ ca-aji baterije mena Cristo cʉ̃ ca-tunu ejari paʉpʉ mʉja quena cʉ̃ mena mʉja wariñuu anigarã.
COL.3.5	To bairi Cristo mena Dio tʉpʉ ca-aniparã aniri ati yepa macana cʉ̃re ca-apiʉjaquẽna caroorije na cá-átiere, ca-jʉgoye mʉja quena mʉja cá-átibataje uniere tʉgooña netoo ocabʉtiya. Áti epericarã cʉtiqueticõaña. Caroorije tʉgooñaqueticõaña. Aperã seeto áti eperique jetore tʉgooñama. Nare bairo tʉgooñaqueticõaña. Caroorije na majuuna na ca-boorije nipetiri wame átinucuma Diore cá-áti nʉcʉbʉgoquẽna. Nare bairo aniqueticõaña. Apeye unie boo neto tʉjʉ ʉgooqueticõaña. To bairo apeye uniere ca-tʉgooña nʉcʉbʉgoʉ ucʉ̃ Diore cá-áti nʉcʉbʉgoquẽcʉ ãcʉmi. Apeye unie jetore cá-áti nʉcʉbʉgoʉ ãcʉmi. 
COL.3.6	To bairi nipetirije atie to canacã wame cá-ána macare na popiyeyegʉmi Dio cʉ̃re ca-apiʉjaquẽnare. 
COL.3.7	Mʉja quena nare bairona ca-bairã mʉja ca-anibajupa, to canacã wame caroorije cá-átinucurã ãnapʉ. 
COL.3.8	Yucʉra yua, to bairije bainemoqueticõaña tunu. Ca-tuti pairã, ca-ĩi punijinirã bainemoqueticõaña tunu. Tʉjʉ tuti, áti punijiniquẽja. Aperãre buio batequẽja caroorijere. Ca-ĩi wada pairã baiqueticõaña tunu. 
COL.3.9	Ĩitoqueticõaña. Cristore mʉja ca-apiʉjaparo jʉgoye to bairona caroorije cá-áti pairã mʉja ca-anibajupa. Ti wamerire mʉja cá-átibatajere ca-majirioyupi Dio yucʉra, “Tiere caroorije jã áti janagarã,” cʉ̃ mʉja ca-ĩiro maca. 
COL.3.10	To bairi ape wame caroa wame macare cá-áti aniparã mʉja ãa. Ti wame mʉja cá-áti anipere ca-jooyupi Cristo. To bairi mʉja joomi cʉ̃re mʉja ca-majinemopere, cʉ̃re bairo caroaro ca-ãna mʉja ca-aniparore bairo. 
COL.3.11	To bairo ca-ãnare jicãrore bairona na tʉjʉmi Dio Cristore ca-nʉcʉbʉgorãre. To bairi, “Griego maja, aperã judío maja yere cá-átiquẽna na netoro ca-ñuurã ãma judío maja maca,” ĩi tʉjʉquẽemi Dio. Apero macana, jõ boeri macana, paabojari maja, na majuuna ca-paariquecʉna quena jicãrore bairona na tʉjʉmi Dio, Cristo mena macana na ca-ãmata. 
COL.3.12+COL.3.13	To bairi cʉ̃ yarã, cʉ̃ ca-mairã, ca-ñuurã ca-aniparãre mʉja ca-cũuñupi Dio mʉja quenare. To bairo cʉ̃ ca-cũricarã aniri aperãre na mai tʉjʉya. Caroaro na átinemoña. “Aperã netoro ca-ñuʉ yʉ ãa,” ĩi tʉgooña ocabʉti netoquẽja. Aperã rooro mʉjaare na cá-átie to ca-anibato quena na ame ĩi tutiquẽja. Caroorije mʉjaare na cá-átiere na majirioya. Cristo caroorije mʉja cá-átajere mʉjaare cʉ̃ ca-majiriobojaricarore bairona na majirioya. 
COL.3.14	Ape wame netoro ca-ñuu netori wame ãa ame mairique. Mʉjaa ame mairã ape wame yʉ ca-rotirijere caroa wame nipetiri wame mʉja átigarã. 
COL.3.15	Mʉjaare ca-cũuñupi Dio cʉ̃ yarã, cʉ̃ ya poa macanare ca-yeri wariñuuparãre. To bairo cʉ̃ ca-cũricarã aniri Diore wariñuuña mʉja yeri mena, “Seeto ñuubʉja jãare mʉ cá-átibojarije,” cʉ̃ ĩi tʉgooñari.
COL.3.16	Cristo ye quetire mʉja yeripʉ tʉgooña api majiri apiʉjaya. Ame ĩi buio majioña Dio yere mʉja ca-majiri wamere. To bairo átiri Diore ĩi wariñuu bajaya, mʉjaare cʉ̃ cá-átibojarije tʉgooñari. 
COL.3.17	To canacã wame mʉja ca-ame ĩi buiorije, mʉja cá-átie nipetiro, “Cristo yarã, cʉ̃re cá-átibojarã aniri caroaro jã átigarã,” ĩi tʉgooñaña, mani Pacʉ Diore, “Ca-ñuu majuʉ mʉ ãa,” cʉ̃ ĩri yua.
COL.3.18	Cãromia mʉja manapʉare na áti nʉcʉbʉgoya. To bairona mʉja cá-áto boomi mani Ʉpaʉ Cristo cʉ̃re ca-apiʉjarã mʉja cá-átipere. 
COL.3.19	Mʉjaa, na manapʉa, mʉja nʉmoare na maiña. Na ĩi punijiniquẽja. 
COL.3.20	Mʉjaa, caniñaa, cawamarã, mʉja pacʉare nipetiro na ca-ĩri wamere na apiʉjaya, to bairo yʉ cá-áto yʉ tʉjʉ wariñuugʉmi yʉ Ʉpaʉ Cristo ĩirã. 
COL.3.21	Mʉjaa, na pacʉa maca mʉja punaare cariape na ĩri na cʉgoya. Seeto tuti netoquẽnana na buioya, mʉjaare na ca-punijini tʉgooñarique paiquetiparore bairo ĩirã.
COL.3.22+COL.3.23+COL.3.24	Paabojari maja, mʉja ʉparãre nipetiro mʉja na cá-áti rotirijere na apiʉjaya. Mʉjaare na ca-tʉjʉro caroaro mʉja ca-paarore bairona na ca-tʉjʉquẽto quena caroaro na paabojari na nʉcʉbʉgoya, “Yʉ Ʉpaʉ majuu Cristo tʉjʉʉmi,” ĩi tʉgooñari. Cristo maca mani Ʉpaʉ majuu ãmi. Cʉ̃ maca caroa majuu ãnajere mʉja joogʉmi to bairo caroaro mʉja cá-átie wapa. Ti wamere tʉgooña wariñuurique mena yeri ocabʉti nʉcʉbʉgori na paabojaya. “Yʉ Ʉpaʉ Cristopʉre cʉ̃ áti nʉcʉbʉgoʉ yʉ áa,” ĩi tʉgooñari na paabojaya. “Camajocʉ yʉ ʉpaʉ ati yepa macacʉ tutuaro yʉ ca-paarijere yʉre cʉ̃ tʉjʉ wariñuato,” ĩi tʉgooñaquẽja. 
COL.3.25	Caroorije cá-ána macare na popiyeyegʉmi Dio caroorije na cá-átaje cõona, camaja na cá-átajere cariape tʉjʉ cõoñari.
COL.4.1	Mʉjaa, paabojari majare ca-cʉgorã caroaro na rotiya. Cariape na jooya. Caroaro na ája, oco bairo ĩi tʉgooñari: “Ʉmʉrecoopʉ ca-ʉpaʉcʉcʉ yʉ ãa yʉ quena. To bairi caroaro Dio yʉre cʉ̃ cá-áto maca caroaro yʉ átigʉ yʉ paabojari majare,” ĩi tʉgooñaña.
COL.4.2	Caroaro tʉgooña majiri Diore jenicõa aninucuña. “Caroaro yʉ átibojami Dio,” ĩi tʉgooñari cʉ̃ jeniya. 
COL.4.3+COL.4.4	Diore mʉja ca-jeniro to canacã ni jã quenare oco bairo Diore jã ĩi jenibojanucuña: “Dio, mʉ ca-tutuarije mena na átinemoña, Cristo ye quetire aperãre na ca-buio majiparore bairo. Pablore cʉ̃ átinemoña aperãre api majirica wamere na cʉ̃ ca-buio majiparore bairo,” Diore jã ĩi jenibojaya. Api majirica wame jeto na yʉ ca-buiope ãa. Yucʉacã presopʉ yʉ ãa atie quetire ca-jʉgoyepʉ camaja na ca-majiquẽtiere yʉ ca-buiorique wapa.
COL.4.5	Cristore ca-apiʉjaquẽnare caroaro tʉgooña majirique mena na ája. Cristo ye quetire na mʉja ca-ĩi buiori paʉ to canacã ni caroaro na ĩi buioya. 
COL.4.6	Caroaro tʉgooñari nare ĩi buioya. Caroaro wariñuurique mena na wadapeniña api tʉjoorica wame jeto. Mʉjaare na ca-jeniñari paʉ caroaro na mʉja ca-boca ĩi pa wamere majiña.
COL.4.7	Yʉ ca-bairije nipetiro Tíquico mʉja ĩi buiogʉmi. Mani yaʉ ãmi, mani ca-maii ãmi Tíquico. Jã mena Cristo yere caroaro ca-buionemoʉ ãmi. 
COL.4.8	To bairi mʉja tʉpʉ cʉ̃ yʉ joo, jã ca-bairije na ĩi buiori na yeri ocabʉtioya ĩi. 
COL.4.9	Cʉ̃ mena apeĩ cʉ̃ yʉ joo Onésimore. Cʉ̃ quena Cristore ca-apiʉjaʉ ãmi. Mani yaʉ, mani ca-maii ãmi. Mʉja mena macacʉ ãmi. Ato ca-bairijere nipetiro mʉja ĩi queti buiogarãma na pʉgarã.
COL.4.10	Ñuu rotimi Aristarco, yʉ mena presopʉ ca-ãcʉ̃. Marco quena, Bernabé bai ñuu rotimi. Marco mʉja tʉpʉ cʉ̃ ca-ejaata caroaro cʉ̃ boca tʉjʉya. Meere to bairo cʉ̃re mʉja ca-boca tʉjʉpere mʉjaare yʉ ca-queti joowʉ. 
COL.4.11	Jesú Justo, cʉ̃ quena ñuu rotimi. Na jeto ãma na itiarãna judío maja yʉ mena Dio ye macajere cá-ána. To bairona caroaro na cá-áto yʉ yeri tʉgooña ocabʉtinucu. 
COL.4.12	Épafra, mʉja yaʉ, cʉ̃ quena ñuu rotimi. Cʉ̃ quena Cristo ye macajere cá-ácʉ ãmi. To canacã rʉmʉ tutuaro Diore mʉja jenibojanucumi, Dio cʉ̃ ca-boori wame mʉja cá-áti peti maji ocabʉti wariñuuparore bairo. 
COL.4.13	Yʉ maji to cõo Diore mʉjaare cʉ̃ ca-jeniboja nucurijere. Aperã quenare Laodisea na ca-ĩri maca, Hierápolis na ca-ĩri maca, ti macari macanare Cristore ca-apiʉjarã na quenare jenibojanucumi Épafra Diore. 
COL.4.14	Lucas, mani ca-maii, ʉcoyeri majocʉ mʉja ñuu rotimi. Demas quena ñuu rotimi.
COL.4.15	Laodisea macana Cristore ca-apiʉjarã na ñuato. Ninfa quena cõ ñuato. Jesucristore ca-apiʉjarã cõ ya wiipʉ ca-neñaponucurã na quena na ñuato. 
COL.4.16	Ati pũuro mʉjaare yʉ ca-queti joori pũuro tʉjʉ bue yaparorã Laodisea macana quenare na bue rotiya. Cristore ca-apiʉjarã na ca-neñaporopʉ na bue rotiya. Mʉja quena Laodisea macanare na yʉ ca-queti joorica pũurore neri tiere bueya mʉjaa. 
COL.4.17	Oco bairo cʉ̃ ĩiña Arquipore: “Mani Ʉpaʉ Cristo mʉre cʉ̃ cá-áti rotirica wamere caroaro áti peocõaña.”
COL.4.18	Yʉ Pablo atie ñuu rotirique yʉ majuuna yʉ uca. Diore yʉ jenibojaya atopʉ presopʉ yʉ ca-aniere. Caroa yeri wariñuuriquere cʉ̃ joato Dio mʉjaare.
COL.4.18	To cõona ãa.
1TH.1.1	Yʉ Pablo yʉ mena macana mena Silvano, Timoteo mena ati pũuro mʉjaare yʉ queti joo Tesalónica macanare Dio mani Pacʉ yarãre, mani Ʉpaʉ Jesucristo yarãre. Caroaro mʉjaare jã ñuu roti, yeri wariñuuriquere mʉjaare Dio cʉ̃ joato ĩirã.
1TH.1.2+1TH.1.3+1TH.1.4	Mani Ʉpaʉ Jesucristore cʉ̃re apiʉja nʉcʉbʉgorã caroaro mʉja átinucu. Ca-ame mairã aniri aperãre caroaro na mʉja átinemonucu. Mani Ʉpaʉ Jesucristore mʉja tʉgooña janaquẽe. Dio cʉ̃ ca-mairã, cʉ̃ ca-bejericarã mʉja ãa. To bairo mʉja nipetirã mʉja ca-bairijere tʉgooñari, “Ñuu majuucõa,” jã ĩi wariñuunucu Diore. To bairi to canacã ni mani Pacʉ Diore cʉ̃ jeni nʉcʉbʉgorã jã jenibojanucu mʉjaare.
1TH.1.5	Jã yarã, Jesucristo ye quetire mʉjaare buiorã, cawatoana jã majuuna jã ca-buiorije jeto meere jã ca-ĩiwʉ. Dio Catírique Espíritu Santo tʉgooña tutuariquere jãare cʉ̃ ca-jooro caroaro jã ca-majiowʉ mʉjaare. To bairo Jesú ye quetire jã ca-ĩi buioro apirã caroaro mʉja ca-apiʉjawʉ. “Cariapena buioma,” mʉja ca-ĩi api nʉcʉbʉgowʉ. Mʉja majirã. Mʉja tʉpʉ ãnaa caroaro jã cá-átinucuwʉ, caroaro na apiʉjaato ĩirã.
1TH.1.6	To bairi Jesú ye quetire jã ca-buioro caroaro mʉja ca-apiʉjawʉ aperã mʉjaare na ca-matagarije to ca-anibato quena. Dio Espíritu Santo wariñuurique mʉjaare cʉ̃ ca-jooro tie quetire mʉja ca-apiʉjawʉ seeto popiye tamuobana quena. To bairi jãare bairona cá-átajecʉna mʉja ca-ãmʉ. To bairi mani Ʉpaʉ Jesú quena cʉ̃re bairona cá-átajecʉna mʉja ca-ãmʉ. 
1TH.1.7	To bairona mʉja cá-áto tʉjʉrã Macedonia yepa macana, Acaya yepa macana quena Jesucristore ca-apiʉjarã, “Nare bairo manire cá-átipe ãa,” ca-ĩi tʉgooñañupa mʉjaare. 
1TH.1.8+1TH.1.9+1TH.1.10	To bairi mani Ʉpaʉ Jesú ye quetire na mʉja ca-buio neto jooyupa aperãre Macedonia yepa macanare, Acaya yepa macanare. Nipetiropʉ Diore mʉja ca-apiʉjarijere ca-apirã oco bairo ĩima mʉjaare: “Pablo jãare caroaro na ca-ani rotiyupa Tesalónica macana na tʉpʉ na ca-ejaro. Diore apiʉjari na majuuna na ca-weericarãre Dio ca-aniquẽnarena na cá-áti nʉcʉbʉgobatajere ca-janañupa. To bairi Diore ca-jocaquẽcʉ macare, ca-catiire áti nʉcʉbʉgoma yucʉra,” ĩima mʉjaare.
1TH.1.8+1TH.1.9+1TH.1.10	Dio Macʉ cʉ̃ ca-bai yajiro bero ca-catí tunucoajupi. Catí tunu, ʉmʉrecóopʉ tunu aá, cabero ati yepapʉ rui atígʉmi tunu. Jõ bui ca-ãnacʉ ati yepapʉ tunu atíri cʉ̃re ca-apiʉjaquẽnare na popiyeyegʉmi. To bairi mani maca cʉ̃re ca-apiʉjarã mani ca-ano manire cʉ̃ ca-popiyeyeboriquere manire ca-netoobojaʉ ãmi Jesú.
1TH.1.8+1TH.1.9+1TH.1.10	“Dio Macʉ jõ bui ca-wamʉ aátacʉ cʉ̃ ca-tunu atípere yuuma,” ĩima mʉjaare. Jã maca to bairo mʉja ca-apiʉjarijere nare jã ca-buioquẽtie to ca-anibato quena, meere, to bairona mʉja ca-apiʉjarijere majima aperori macana mʉjaare.
1TH.2.1	Jã yarã, ĩi jocarique ĩirã aána mee mʉja tʉpʉre jã ca-ejawʉ. Cariape caroa quetire jã ca-buio teñaro mʉjaa capaarã Jesúre mʉja ca-apiʉjawʉ. 
1TH.2.2	Mʉja tʉpʉre jã ca-ejaparo jʉgoye Filipos na ca-ĩri macapʉ jã ca-ãmʉ. Topʉ jã ca-ano to macana ñuuquẽto jã ĩi eperi rooro jã cá-ámá. Ti wamere, meere mʉja majirã. Mʉja ya maca macana quena aperã to bairona jã ca-buiorijere ca-matagabama. To bairo na cá-átibato quenare Dio maca caroaro yeri ocabʉtiriquere jã ca-joowĩ. To bairi uwiricaro mano jã ca-buiowʉ Dio ye quetire. 
1TH.2.3	Dio ye quetire camajare buiorã ca-ĩitoya maniere jã ĩi buionucu. Rooro átigaquetiri ĩitorique manona camajare jã buio teñanucu. 
1TH.2.4	Dio maca cʉ̃ ye quetire jãare ca-buio rotiwĩ. To bairi jãare cʉ̃ ca-buio rotirore bairona jã ĩi buionucu cʉ̃ ye quetire. Jã yerire tʉgooña majimi Dio, to bairi caroaro jãare cʉ̃ ĩi tʉjʉato ĩirã jã buionucu. Dio maca cʉ̃ tʉjʉ tʉjoato ĩirã cʉ̃ ca-boorore bairona jã ĩi buionucu. Camaja maca na ca-api tʉjoori wame unore jã buioquẽe. 
1TH.2.5	Mʉja tʉpʉ ãnaa mʉja yere tʉjʉ ʉgoorã jicãni uno caroaro wadapeni tʉjoori apeye unie boorã jã ca-baitoquẽpʉ. Tiere mʉja majirã. Dio quena tiere majiimi, cariape jã ca-tʉgooñarijere tʉjʉ majiri. 
1TH.2.6	Mʉjaa, “Seeto ca-ani majuurã ãnama,” jãare mʉja ca-ĩi nʉcʉbʉgopere jã ca-macaquẽpʉ. Aperã quenare to bairona jã ca-macaquẽpʉ. Cristo ye quetire cʉ̃ ca-buio roti joorã anibana quena ca-rotirãre bairo mʉjaare jã ca-buioquẽpʉ. 
1TH.2.7	Caroaro mena jã ca-ĩi nʉcʉbʉgonucuwʉ mʉjaare. Jicão cãromio cõ punaacãre caroaro mena cõ ca-tʉjʉ ʉjarore bairo jã ca-baiwʉ mʉjaare. 
1TH.2.8	To bairi mʉjaare tʉjʉ mairã, “Cristo ye quetire nare jã buiogarã,” jã ca-ĩiwʉ. “To bairi ca-matarã jãare na ca-jĩagarije to ca-anibato quena, nare jã buiogarã, seeto jã ca-mairã na ca-ano maca,” jã ca-ĩiwʉ. 
1TH.2.9	Meere mʉja tʉgooña majirã, jã yarã. Mʉja tʉpʉ ãnaa tutuaro jã ca-paanucuwʉ jã majuuna. Ʉmʉreco, ñami quenare tutuaro paabana popiye majuu jã ca-tamuowʉ, mʉja ye ʉgariquere ʉga ree patowãcoogaquẽna. Dio ye quetire mʉjaare buiobana quena jã majuuna jã ye riape ʉgarique, apeye unie quena jã ca-paa wapata popiye cʉtinucuwʉ.
1TH.2.10	Mʉjaa Cristore ca-apiʉjarã mʉja tʉpʉ ãnaa Dio cʉ̃ ca-boorore bairona jã cá-átinucuwʉ. Rooro jã cá-átiquetinucuwʉ. Ni maja majuu, “Rooro áama,” ca-ĩirã ca-mama. To bairo caroaro jã ca-bairijere mʉja tʉjʉ majiricarã. Dio quena to bairona jã ca-bairiquere majiimi. 
1TH.2.11	Ati wame quena mʉja majirã: Mʉjaare tʉgooña ocabʉtiriquere ĩi buiorã caroaro mʉjaare jã ca-buionucuwʉ. Ca-pacʉ cʉ̃ punaa caroaro nare cʉ̃ ca-buiorore bairona jã cá-átinucuwʉ mʉjaare. 
1TH.2.12	Mʉjaare jã ca-ĩi buionucuwʉ, mani Ʉpaʉ Dio cʉ̃ ca-boorore bairona na ãmaro ĩirã, nare cʉ̃ tʉjʉ wariñuato ĩirã. Ape ʉmʉrecóopʉ cʉ̃ ca-rotiri paʉ, camaja nipetirã cʉ̃ na cá-áti nʉcʉbʉgori paʉ, cʉ̃ tʉpʉ ca-aniparãre mʉja ca-cũuñupi Dio. To bairi cʉ̃ tʉpʉ ca-aniparã aniri cʉ̃ ca-boore bairo ája. Ati yepapʉre ãnaa, cʉ̃ punaa aniri cʉ̃ ca-ĩirore bairo caroaro ája. Mʉjaare cʉ̃ ca-tʉjʉ wariñuuparore bairo ĩirã caroaro ája.
1TH.2.13	To bairi Diore, “Ñuubʉja,” jã ĩinucu, cʉ̃ ye queti jã ca-buiorijere mʉja ca-apiʉjaro tʉjʉri. “Camaja na ca-tʉgooñarije queti me ãa,” mʉja ca-ĩiwʉ. “Dio ye queti majuu ãa ati wame,” ĩri mʉja ca-apiʉjawʉ. Dio ye quetire mʉja ca-apiʉja nʉcʉbʉgoro caroaro áami mʉja yeripʉre yua. 
1TH.2.14	Atie quetire mʉja ca-apiʉjaro jicãarã mʉja yarã mʉjaare rooro cá-ájupa, tie queti apiʉjagaquẽna. To bairona cá-ájupa judío maja quena na yarã Jesucristo ye quetire na ca-apiʉjaro. Na ya yepa macana judío maja, na yarã na ca-apiʉjaro tʉjʉrã na tutiri rooro na cá-ájupa na quenare. 
1TH.2.15	Mani Ʉpaʉ Jesúre ca-jĩaricarãna ãma judío maja. Ca-jʉgoyepʉ Dio Wadariquere ca-buiobatana ãnana quenare ca-jĩañuparã na ñicʉapʉre. Yʉ, yʉ mena macana menare rooro jã ca-buuwã. To bairo ca-ãnare tʉjʉ wariñuuquẽemi Dio. Camaja nipetirãre Jesúre ca-apiʉjaboparãre ca-matarã ãma judío maja. 
1TH.2.16	Judío maja ca-aniquẽna quenare Jesucristo ye quetire jã ca-buiogaro, “Janacõaña,” jã ĩinucubama. Na quena Jesucristo ye quetire api nʉcʉbʉgorema ĩirã jã mataganucubapa. To bairo mata pairi seeto majuu caroorije áama naa. To bairi Dio seeto popiye tamuoriquere na joogʉmi, seeto majuu to bairo caroorije na cá-átie wapa.
1TH.2.17	Jã yarã, topʉ ca-ãnana jã ca-butiro beroacã mʉjaare seeto jã ca-wiro cʉtinucuwʉ, mʉjaare macabana. To bairi aperopʉ anibana quena seeto jã ca-tʉgooñanucuwʉ mʉjaare. 
1TH.2.18	Mʉja tʉpʉre pʉgani cõo seeto jã cá-aágabatona Sataná maca jã ca-matawĩ yua. 
1TH.2.19+1TH.2.20	Mʉjaare tʉgooñarã jã wariñuunucu, caroaro Jesucristore mʉja api nʉcʉbʉgo ĩirã. Jesucristo cʉ̃ ca-tunu ejaropʉ cʉ̃ mena ãnapʉ, “Caroaro áama Tesalónica macana,” cʉ̃re jã ĩigarã. “Mʉ ye quetire na jã ca-buioro caroaro ca-api nʉcʉbʉgowã,” jã ĩi wariñuugarã Cristore.
1TH.3.1+1TH.3.2	To bairi mʉja ye quetire apigarã jã ca-nʉca majiquẽpʉ. To bairi Timoteore mʉja tʉpʉ jã cá-aá roti joowʉ, Jesúre mʉja ca-api nʉcʉbʉgorijere, tʉgooña ocabʉti tutuanemoriquere mʉjaare cʉ̃ buioato ĩirã. Jã mena Jesucristo ye quetire ca-buio teñanemoʉ ãmi, Dio yere ca-paabojaʉ aniri. To bairi cʉ̃ joori yʉ maca yʉ ca-tuacõawʉ Silvano mena Atena na ca-ĩri macapʉre. 
1TH.3.3	Aperã maca Jesúre mʉja ca-apiʉjaro tʉjʉrã mʉjaare popiyeyeyuparã. To bairo mʉjaare na ca-popiyeyerije queti apirã Timoteore jã ca-joowʉ mʉja tʉpʉ. Aperã nare na ca-popiyeyebato quena to bairona Jesúre na apiʉja janaqueticõato ĩirã cʉ̃re jã ca-joowʉ. Aperã Jesucristore mani ca-apiʉjaro booquẽna popiye tamuoriquere mani átinucugarãma. Meere tiere mʉja majirã. 
1TH.3.4	Ca-jʉgoyepʉna mʉja mena anapʉna mʉja ca-tamuopere mʉjaare jã ca-ĩi buionucuwʉ. Meere, tie jã ca-ĩi buioeparore bairona bai. 
1TH.3.5	To bairi mʉja ca-api nʉcʉbʉgorijere seeto majigarã jã ca-queti joo jeniñawʉ, Sataná, “Jesúre apiʉja janacõaña,” na ĩi wadajãremi ĩirã. To bairo mʉjaare cʉ̃ ca-ĩi wadajãrijere mʉja ca-apiata jocarãna Jesú ye quetire mʉjaare jã buioboricarã.
1TH.3.6	Yucʉacã Timoteo mʉja tʉpʉ ca-tʉjʉ ejaricʉ jã tʉpʉ tunu ejami, meere. Caroa quetire jã buiomi mʉja ca-aniere. “Jesucristore caroaro apiʉja nʉcʉbʉgoma,” jã ĩimi. “Caroaro ame maima Tesalónica macana. Caroaro mani tʉgooñama. Na quena nare mani ca-tʉjʉgarije cõona caroaro mani tʉjʉgama,” jã ĩmi Timoteo. 
1TH.3.7	To bairi caroaro mʉja ca-apiʉja nʉcʉbʉgorijere jã cʉ̃ ca-buioro apirã jã yeri tʉgooña ocabʉti ca-tʉgooñarique paibatana. 
1TH.3.8	To bairi mani Ʉpaʉ Jesucristore mʉja ca-apiʉja nʉcʉbʉgocõamata yeri wariñuurã jã anigarã. 
1TH.3.9	Seeto jã wariñuu mʉja ca-bairijere queti apiri. To bairi mʉja ca-bairijere tʉgooñari Diore jã ĩi wariñuu peo majiquẽna. 
1TH.3.10	Ñami, ʉmʉreco quena nairoacã Diore jã ĩi jeninucu, mʉjaare tʉjʉnemorã aágabana. To bairi, “Na tʉpʉ jã cá-aápere jã átibojaya,” cʉ̃ jã ĩi jeninucu Diore. “Cristore mʉja ca-apiʉja nʉcʉbʉgorijere jã buio yaparogacʉpʉ,” cʉ̃ jã ĩi jeninucu Diore.
1TH.3.11	Oco bairo mani Pacʉ Diore, mani Ʉpaʉ Jesucristo quenare jã ĩi jeninucu: “Tesalónica macana tʉpʉre jã cá-aá majipere jã átibojaya. 
1TH.3.12	Na majuuna na ca-ame mainemoparore bairo na ája. Aperã camaja quenare nipetirãre na ca-maiparore bairo na ája, nare jã ca-mairore bairona. 
1TH.3.13	Nare yeri ocabʉtiriquere na jooya, mʉ ca-rotiqueti wamere na cá-átiquetiparore bairo ĩi. Mʉ ca-tʉjoorije jetore na áparo. To bairi mani Ʉpaʉ Jesú cʉ̃ yarã mena cʉ̃ ca-tunu ejaro, ‘Caroarã ãma. Na yeripʉre caroorije maa,’ na mʉ ĩi tʉjʉgʉ,” mʉjaare jã ĩi jeniboja mani Pacʉ Diore.
1TH.4.1	Yucʉacã ape wamere mʉjaare jã buio tʉjagarã, mani Ʉpaʉ Jesucristo cʉ̃ ca-buio rotirijere. Dio cʉ̃ ca-tʉjoorije jetore átajecʉja, mʉja tʉpʉ ãnapʉ jã ca-ĩi buioeparore bairo. Yucʉacãre Dio cʉ̃ ca-boorijere mʉja átinucu. Seetobʉja áticõaña.
1TH.4.2	Mani Ʉpaʉ Jesú cʉ̃ ca-rotiro mena mʉjaare jã cá-áti rotiepere mʉja tʉgooña majirã. 
1TH.4.3	Dio cʉ̃ ca-tʉjoorije jetore, caroaro mani cá-áto boomi, cʉ̃ yarã mani ca-ano maca. Áti epericarã cʉtaje, caroorije átajere booquẽemi Dio. 
1TH.4.4	To canacãʉna ani nʉcʉbʉgorique mena cʉ̃ nʉmo majuu mena jetore mani ca-anipere boomi Dio. Aperã mena caroorije átajere booquẽemi Dio. 
1TH.4.5	Aperã Diore ca-majiquẽna seeto áti epe paima. Nare bairo aniqueticõaña mʉjaa, 
1TH.4.6	Dio maca caroorije tʉjʉ majiri tie wapa seeto mani popiyeyeboʉmi ĩirã. To bairi apeĩ nʉmo mena caroorije átiqueticõaña. Apeĩ nʉmo mena mʉja cá-ápata cõ manapʉre áti rooye tuurã mʉja átiborã. To bairi rooro cá-áti eperã aniqueticõaña. Dio maca to bairo cá-ánare tʉjʉ majiri seeto na popiyeyegʉmi. Meere ca-jʉgoyepʉna cariapena tiere mʉjaare jã ca-ĩi buiowʉ. 
1TH.4.7	Caroare mani cá-áti anipe jetore mani ca-cũuñupi Dio. Caroorijere mani cá-áti epe anipe macare mani ca-cũquẽjupi. 
1TH.4.8	To bairi atie jã ca-buiorijere apigateerã Diore apigateerã mʉja baiborã. Jã meere apigateerã mʉja baiborã. Diopʉre cʉ̃ apigateerã mʉja baiborã. Dio cʉ̃ Espíritu Santore ca-jooyupi mʉjaare, cʉ̃ ca-boorijere mʉja áti rotii. To bairi Dio cʉ̃ ca-booquẽtie mʉja cá-ápata, “Dio, mʉre jã booquẽe,” ĩirã mʉja átiborã.
1TH.4.9	“Jesucristore ca-apiʉjarã aniri ame maiña mʉjaa,” mʉjaare jã ca-ĩinemope maa. Dio manire cʉ̃ ca-mai rotiriquere mʉja maji tʉga, meere. 
1TH.4.10	Nipetirã mʉja ya yepa Macedonia yepa ca-ãnare na mʉja mai Jesucristore ca-apiʉjarãre. Atiere mʉjaare jã ĩi buio. Netobʉjaro ame mainemocõa aninucuña. 
1TH.4.11	Rooro ame ĩiquẽnana caroaro anicõaña. Aperã na cá-áti aniere wada pai batequeticõaña. Mʉja ye macaje macare tʉgooñari caroaro paariquecʉja mʉjaare jã cá-áti rotieparore bairona. 
1TH.4.12	To bairo ána aperã yere ca-jenirã mʉja aniquetigarã. To bairo caroaro mʉja majuuna mʉja ca-paariquecʉto tʉjʉrã Jesúre ca-apiʉjaquẽna quena mʉjaare tʉjʉ nʉcʉbʉgogarãma yua.
1TH.4.13	Jesucristore ca-apiʉjaricarã ca-bai yajiricarã na ca-baipere mʉjaare yʉ ĩi buiopa. Tiere majirã seeto mʉja tʉgooñarique paiquetigarã mʉja yarã Jesúre ca-apiʉjarã na ca-bai yajiro. Na quena cʉ̃ mena to canacã rʉmʉ anicõa anigarãma. Jesúre ca-apiʉjaquẽna maca, “Cʉ̃ mena jã anicõa aninucugarã,” ĩi majiquẽema. To bairi seeto tʉgooñarique paima na yarã na ca-bai yajiro. 
1TH.4.14	Jesucristo manire cʉ̃ ca-bai yajibojaro bero tunu, cʉ̃ ca-catí tunuriquere mani api nʉcʉbʉgo maji. To bairo quena oco bairi wamere mani api nʉcʉbʉgo maji: Cristo cʉ̃ ca-tunu atí paʉ cʉ̃re ca-apiʉjaricarã, meere ca-bai yajiricarãre tunu catíogʉmi Dio, Cristore cʉ̃ ca-tunu catíoricarore bairona.
1TH.4.15	To bairi mani Ʉpaʉ Jesú cʉ̃ ca-buiorica wamerena buiorã jã áa mʉjaare: Mani Ʉpaʉ Jesú cʉ̃ ca-tunu atí paʉ ca-ano mani ca-catírã aperã cʉ̃re ca-apiʉjaricarã, meere ca-bai yajiricarã Cristo tʉpʉ na jʉgoye mani aáquetigarã. 
1TH.4.16	Oco bairo maca baigaro: Mani Ʉpaʉ majuu jõ bui cá-acʉ́ rui atígʉmi pii awajarique mena. Cʉ̃ tʉ macacʉ ángel rotibojari majocʉ quena pii awajagʉmi. Dio putiricaro cʉ̃ ca-putirije báugaro. To bairo ca-bairi paʉna Jesúre ca-apiʉjaricarã ãnana cawama rupaʉri mena tunu catí, wamʉ nʉcagarãma. 
1TH.4.17	Na ca-wamʉ nʉcarona mani ca-catírã Jesúre ca-apiʉjarã na mena mani wamʉ aágarã. Wamʉ aá, jõ bui oco ajeripʉ na mena mani Ʉpaʉ Jesúre mani boca tʉjʉgarã. To bairo bairã mani Ʉpaʉ mena mani anicõa aninucugarã to canacã rʉmʉ yua. 
1TH.4.18	To bairi ati wamere ame buiorã ame tʉgooña ocabʉtioya mʉjaa yua.
1TH.5.1	Di rʉmʉ ca-ano, noo ca-paʉ majuu mani Ʉpaʉ Jesú tunu atígʉmi majiña maa. To bairi jã buioquẽe. 
1TH.5.2	Jee rutiri majocʉ ñamipʉre ca-naitĩaro mani ca-tʉgooñaquẽtopʉ jee rutigʉ ejaʉmi. Cʉ̃ cá-atípere mani ca-majiquẽtore bairona Jesú quena atígʉmi mani ca-tʉgooña majiqueti paʉpʉ. “Camaja na ca-tʉgooña majiqueti paʉpʉ atígʉmi mani Ʉpaʉ,” mʉja ĩi maji tʉga, meere.
1TH.5.3	Na ca-maji jʉgoyeyequẽtopʉ nemoo na reegʉmi Dio cʉ̃re ca-apiʉjaquẽnare. Oco bairo ĩi tʉgooñagarãma: “Caroaro mani ãa. Ñee unie mani uwiquẽe.” To bairo na ca-ĩibato quena nemoona nare reegʉmi Dio. Nare cʉ̃ ca-reeparo jʉgoye dope bairo bai ruti majiquetigarãma. Cãromio, “To cõopʉ majuu macʉ cʉtigo yʉ wijio jʉgogo,” cõ ca-ĩi majiquetore bairona, “To cõopʉ majuu Ʉpaʉ Jesú atígʉmi,” ĩi majiquetigarãma na quena.
1TH.5.4	Yʉ yarã, mʉja maca, “Ti rʉmʉna ejagʉmi,” ĩi majiquetibana quena, “Jesucristo tunu atígʉmi,” mʉja ĩi maji. Cʉ̃ ca-tunu atípere ca-majiquẽnare bairo mʉja aniquẽe. To bairi Jesucristo cʉ̃ ca-tunu atí paʉ ca-ano mʉja acʉaquetigarã. Jee rutiri majocʉ cʉ̃ ca-ejaro camaja na ca-acʉarore bairo mʉja acʉaquetigarã cʉ̃ ca-tunu atí rʉmʉ ca-anopʉ. 
1TH.5.5	Jesucristore ca-majirã mʉja ãa mʉja quena. Cʉ̃re ca-majiquẽna mee mani ãa. 
1TH.5.6	To bairi aperã Jesucristo cʉ̃ ca-tunu atípere ca-tʉgooñaquẽnare bairo ca-baiquetiparã mani ãa. Caroaro ca-tʉgooña maja catí yuuparã mani ãa. 
1TH.5.7	Ca-naitĩaropʉ caninucuma camaja. Ca-eti cumurã ñamipʉre eti mecʉma. 
1TH.5.8	To bairi ʉmʉrecopʉ, muipu cʉ̃ ca-bujuro caroaro ca-tʉgooña maja catírãre bairo ca-anipe ãa, Jesucristo cʉ̃ ca-tunu atípere tʉgooña yuurã. Polisía come cori pejama na rʉpoaripʉre, come ajeri jañama, nare ca-quẽgarã beju na to ca-puaquetiparore bairo ĩirã. Na ca-cʉgorijere bairo mani maca mani yeripʉ mani cʉgogarã Jesucristore api nʉcʉbʉgori ame mairi, Jesucristo cʉ̃ ca-tunu atópʉ cʉ̃ mena mani ca-anicõa aninucupere tʉgooñari. To bairo mani ca-ãmata Sataná mani rooye tuu majiquetigʉmi.
1TH.5.9	Dio caroorãre punijiniri na cʉ̃ ca-popiyeyeparã meere, manire ca-cũuñupi Dio. Mani ye wapa manire cʉ̃ ca-popiyeyebopere mani Ʉpaʉ Jesucristo manire cʉ̃ ca-bai yajibojaro cʉ̃ ca-netoobojaparã macare manire ca-cũuñupi Dio. 
1TH.5.10	To bairi Cristo cʉ̃ ca-tunu atí paʉpʉre mani ca-catíata cʉ̃ mena mani anigarã. Cʉ̃ ca-tunu atíparo jʉgoye mani ca-bai yajiata quena mani catí tunugarã. Catí tunu, cʉ̃ tʉpʉ cʉ̃ mena mani anigarã. 
1TH.5.11	To bairi, meere, mʉja ca-ame ĩirore bairona ati wame ame buio majiorã ame tʉgooña ocabʉtioya mʉjaa, netobʉjaro mʉja ca-apiʉjaparore bairo ĩirã.
1TH.5.12	Yʉ yarã, mʉja mena macana Dio ye quetire ca-buiorãre Dio cʉ̃ ca-cũricarãre na tʉjʉ nʉcʉbʉgoya. Dio yere mʉjaare ca-majiorã ãma. Dio cʉ̃ ca-cũricarã ãma. Caroaro átinemoma mʉjaare, Jesú ye quetire buiorã. Mani Ʉpaʉ Jesú cʉ̃ ca-rotiro mena dope bairo mʉja ca-anipere buiorã seeto paama. 
1TH.5.13	To bairo caroaro mʉja na cá-átibojarijere tʉgooñari na maiña. Na nʉcʉbʉgoya. Mʉja majuuna caroaro anicõaña. Caroaro ame ája, ame wada canamurique manona.
1TH.5.14	Jã yarã, ati wame quenare seeto mʉjaare jã buiogacʉpʉ: Ca-teeye pairãre, “Netoo nʉcaqueticõaña,” na ĩiña. Ca-tʉgooñarique pai yericʉnare tʉgooña tutuarique na ĩi buioya. Aperã popiye cʉtajere ca-nʉca majiquẽnare na átinemoña. To bairo ca-bairãre nipetirã patowãcaricaro mano caroaro mena na buioya.
1TH.5.15	Jicãʉ rooro mʉjaare cʉ̃ cá-ápata caroorije cʉ̃ áti amequeticõaña. Caroa macare cʉ̃ ája. Aperã nipetirãre caroa jeto na ája.
1TH.5.16	Yeri wariñuucõa aninucuña. 
1TH.5.17	Diore jenicõa aninucuña. Cʉ̃re jeni janaquẽja. 
1TH.5.18	Nipetirije mʉja ca-bairije to canacã wame Diore wariñuuriquere cʉ̃ ĩiña. To bairona mʉja ca-ĩipere boomi Dio Jesucristo yarã mʉja ca-ano maca.
1TH.5.19	Dio Espíritu Santo mʉja yeripʉ caroaro mʉjaare cʉ̃ cá-átigarijere mataquẽja. Caroaro cʉ̃ apiʉjaya. 
1TH.5.20	Dio ye quetire ca-buiorã na ca-buiorijere bai botioquẽja. 
1TH.5.21	Na ca-buiorijere caroaro api cõoña peocõaña, ¿cariape na ĩití? ĩirã. Api cõoña peori cariape na ca-ĩata to bairona na ca-ĩri wame ája. 
1TH.5.22	Ca-ñuuquẽtie macare nipetiri wame bai netooña.
1TH.5.23	Dio maca caroaro ani yeri ñuuriquere ca-joʉ ãmi. To bairi ʉgueri coje reericarore bairona mʉja yerire caroorije nipetirijere caroaro cʉ̃ reato, cʉ̃ yarã jeto mʉja ca-aniparore bairo ĩi. Mʉja yerire, mʉja tʉgooñariquere, mʉja rupaʉri quenare to canacã rʉmʉ caroaro cʉ̃ coteato, mani Ʉpaʉ Jesucristo cʉ̃ ca-tunu ejaparo jʉgoye caroorije átiquẽnana mʉja ca-aniparore bairo ĩi. 
1TH.5.24	Cʉ̃ yarã ca-aniparã mʉjaare ca-cũricʉ aniri to bairona caroaro mʉja átibojagʉmi Dio. Cʉ̃ ca-ĩri wame cõo cariape átiboja majuucõagʉmi Dio.
1TH.5.25	Jã yarã, Diore jãare jenibojacõa aninucuña.
1TH.5.26	Cristore ca-api nʉcʉbʉgorã nipetirã caroaro na ñuato.
1TH.5.27	Ati pũuro mʉjaare yʉ ca-queti joorije Cristore ca-api nʉcʉbʉgorã nipetirãre na bue iñooña mʉjaa. Mani Ʉpaʉ Jesú to bairo cʉ̃ ca-rotiro mena mʉjaare yʉ ĩi.
1TH.5.28	Mani Ʉpaʉ Jesucristo caroa ani wariñuu netorique mʉjaare cʉ̃ joato.
1TH.5.28	To cõona ãa.
2TH.1.1	Yʉ Pablo, yʉ mena macana mena Silvano, Timoteo jãa mena ati pũuro Tesalónica macanare mʉjaare jã queti joo, mani Pacʉ Diore, mani Ʉpaʉ Jesucristo quenare ca-apiʉjarãre. 
2TH.1.2	Caroaro jã ñuu roti mʉjaare. Mani Pacʉ Dio, mani Ʉpaʉ Jesucristo quena caroare cʉ̃ joato mʉjaare.
2TH.1.3	Jã yarã, yucʉra Diore mʉja apiʉja nʉcʉbʉgo majuucõa. Ca-ame mai netorã mʉja ãa. To bairo mʉja ca-bairijere tʉgooñarã oco bairo Diore jã ĩi wariñuu: “Dio, Tesalónica macanare caroaro na mʉ ájupa. Ñuu majuucõa na ca-anie.” To bairona Diore jã ĩinucugarã to canacã ni mʉjaare tʉgooñari. 
2TH.1.4	To bairo quena to canacã paʉ macana aperã Diore ca-apiʉjarã tʉpʉre aáteñarã, “Ñuu majuucõama Tesalónica macana,” na jã ĩinucu. “Seeto ca-popiye tamuorã anibana quena Diore apiʉjari caroaro anicõama Tesalónica macana,” na jã ĩi buionucu mʉja ca-bairijere. 
2TH.1.5	To bairo apiʉjarã tamuoriquere mʉja ca-nʉca ocabʉtiro, “Yʉ ca-rotiri paʉpʉ yʉ mena anicõagarãma,” mʉja ĩimi Dio. Caroorã macare na cá-átie wapa cariape Dio na cʉ̃ ca-popiyeyepere mani maji tʉga.
2TH.1.6	To bairi mʉjaare ca-popiyeyerãre na popiyeyegʉmi Dio to bairo mʉjaare na cá-átie wapa tunu. 
2TH.1.7+2TH.1.8+2TH.1.9	Mʉja macare yerijãrique mʉja joogʉmi Dio, popiye tamuorique manona. Jã quenare to bairona caroare jã joogʉmi. Mani Ʉpaʉ Jesú jõ buipʉ cá-atácʉ cʉ̃ ca-ejari paʉna to bairona joogʉmi Dio.
2TH.1.7+2TH.1.8+2TH.1.9	Cʉ̃ tʉ macana mena ca-tutuarã mena seeto ca-ʉ̃rije mena ejagʉmi mani Ʉpaʉ Jesú, cʉ̃ ye quetire ca-apiʉjaquẽnare, Diore ca-majiquẽnare na popiyeyei acʉ́. Caroorije na cá-átie wapa na reegʉmi mani Ʉpaʉ Dio. Nare cʉ̃ tʉpʉ ani rotiquetigʉmi. To canacã rʉmʉ caroori paʉpʉ anicõa aninucugarãma. To bairi Diore cá-áti nʉcʉbʉgorã mena, cʉ̃ ca-tutuarijere ca-tʉjʉ wariñuurã mena aniqueticõagarãma rooro mʉjaare cá-ána maca. 
2TH.1.10	To bairona na popiyeyegʉmi Dio cʉ̃re ca-apiʉjaquẽnare. Dio mena aniqueti majuucõagarãma naa. Mani Ʉpaʉ Jesú cʉ̃ ca-tunu ejari paʉ cʉ̃re ca-apiʉjarã maca nipetirã, “Ca-ñuu majuʉ mʉ ãa,” Jesúre cʉ̃ ĩi nʉcʉbʉgogarãma. Mʉja quena ti paʉpʉ mʉja anigarã, Jesú ye queti jã ca-buioriquere ca-apiʉjaricarã aniri.
2TH.1.11	To bairi mʉjaare Diore jenibojarã oco bairo jã ĩi jenibojanucu: “Dio, mʉ ca-tutuarijere na mʉ joowa Tesalónica macanare, ca-ñuurije nipetiro mʉ ca-boori wamere na cá-áti ocabʉtiparore bairo ĩi. Mʉre ca-apiʉjarã na ca-ano caroare na cá-áti majipere na mʉ joowa, Dio,” cʉ̃re jã ĩi jenibojanucu mʉjaare. To bairi cʉ̃ ca-tutuarije mena caroare mʉja áa. To bairo caroaro mʉja cá-áto tʉjʉʉ, “Ca-ñuurã majuu ãma,” mʉja ĩi wariñuu tʉjʉgʉmi Dio mʉjaare. 
2TH.1.12	Aperã quena caroare mʉja cá-áto tʉjʉrã mʉja tʉjʉ nʉcʉbʉgogarãma. Na quena mani Ʉpaʉ Jesúre áti nʉcʉbʉgogarãma caroarã cʉ̃ yarã mʉja ca-ano tʉjʉrã. To bairona caroaro mʉja átinemogʉmi Dio, mani Ʉpaʉ Jesucristo mena. Mʉja quena cʉ̃ yarã mʉja ca-ano maca caroaro mʉja átinemogʉmi Dio.
2TH.2.1	Jã yarã, yucʉacã mani Ʉpaʉ Jesucristo cʉ̃ ca-tunu atípere, cʉ̃ yarã cʉ̃ tʉpʉ manire cʉ̃ ca-pii neopere mʉja queti buiogʉ yʉ áa. 
2TH.2.2	Mʉja tʉgooña mawijiaquẽpa. “Mani Ʉpaʉ ati yepa macana cʉ̃re ca-booquẽnare na cʉ̃ ca-popiyeyeri rʉmʉrina ãno, meere,” ĩi tʉgooña acʉaquẽja. Jicãarã, “Dio ati yepapʉ caroorãre na cʉ̃ ca-popiyeyeri rʉmʉri ãa meere,” ĩirãma. Jicãʉ oco bairo ĩimi: “To bairona yʉ ca-majiowĩ Dio quẽgueriquere bairo yʉ iñoori,” ĩimi. Apeĩ, “To bairona buiomi Pablo,” ĩimi. Apeĩ, “Ti wame queti joorica pũuropʉ ĩi buioma Pablo jãa,” ĩimi. 
2TH.2.3+2TH.2.4	To bairo na ca-ĩi jocarijere apiʉjaqueticõaña mʉjaa. Mani Ʉpaʉ ati yepa macanare na cʉ̃ ca-popiyeyepa rʉmʉri jʉgoye oco bairo majuu baigaro: Diore seeto majuu bai botiogarãma camaja. To bairo na ca-bairi paʉ Dio cʉ̃ ca-rocapaʉ jicãʉ carooʉ majuu atí, ati yepapʉ ani ejagʉmi Diore ca-tei. Dio ye macajere ree roti, apeye unie nipetiro camaja na cá-áti nʉcʉbʉgori wame ca-ano cõo ree rotigʉmi. Re rotiri cʉ̃ majuuna, “Yʉ áti nʉcʉbʉgoya mʉja cá-áti nʉcʉbʉgobataje netoro,” ĩigʉmi, Diore ca-tei aniri. To bairi, “Cʉ̃na ãcʉmi Dio,” camaja yʉre na tʉgooñacõato ĩi Dio wiipʉna anigʉmi, topʉ rotigʉ. To bairo ãcʉ̃, “Yʉna Dio yʉ ãa. Yʉ macare áti nʉcʉbʉgoya,” ĩitogʉmi.
2TH.2.5	Mʉja tʉ ãcʉ̃pʉ, meere ti wamere mʉjaare yʉ ca-ĩi buiowʉ, ¿mʉja majití? 
2TH.2.6	Carooʉ majuu mʉjaare yʉ ca-ĩire cʉ̃ ca-anipa yʉtea ca-aniparo jʉgoye cʉ̃ ani rotiquẽemi Dio. Dio carooʉre cʉ̃ mataʉmi mai, cʉ̃ rotiqueticõato ĩi. To bairo Dio cʉ̃re cʉ̃ ca-matarijere mʉja majirã. 
2TH.2.7+2TH.2.8+2TH.2.9+2TH.2.10+2TH.2.11+2TH.2.12	Meere, carooʉ majuu cʉ̃ ye cʉ̃ ca-rotirije caroorije ãno bairo pʉa tiere mani ca-tʉgooña majiquẽtie to ca-anibato quena. Dio cʉ̃ boca matami paro. Cabero Dio cʉ̃re boca mata janari, cʉ̃ ani rotigʉmi yua. To bairo cʉ̃re Dio cʉ̃ ca-ani rotiro to cõona carooʉ majuu atí, anigʉmi ati yepapʉre yua. Ati yepapʉre aniri Sataná cʉ̃ ca-tutuarije mena ãcʉ̃ Sataná cʉ̃ ca-rotirijere átigʉmi. To bairi Sataná ye cʉ̃ ca-majirije mena ca-acʉori wamere áti rupeo iñoori camajare na ĩitogʉmi. To bairo cʉ̃ cá-áto camaja caroorije cʉ̃ ca-ĩitorijere api nʉcʉbʉgogarãma, Dio ye quetire, ca-jocaquẽtie macare apigateerã. To bairi Dio cʉ̃ ca-reeparã ãma naa. Ca-jocaquẽtie macare ca-apiʉjarã na ca-ãmata Dio na cʉ̃ ca-popiyeyerijere na netoboʉmi. Caroorije, ca-ĩitorije macare na ca-booro tʉjʉʉ, “To cõona, na ca-boori wame, ca-ĩi jocariquere ca-apiʉjarã na anicõato,” na ĩigʉmi Dio. Naa caroorijere áti wariñuugarãma, ca-jocaquẽtiere apigaquẽna. To bairi rooro majuu na cá-átiere tʉjʉ cõoñari na reegʉmi Dio yua. Cabero mani Ʉpaʉ Jesú cʉ̃ ca-aji baterije mena ati yepapʉ tunu atí, nare ca-ĩitoʉre carooʉ majuure cʉ̃ rocagʉmi to cõona yua.
2TH.2.13	Jã yarã, mani Ʉpaʉ Dio cʉ̃ ca-mairã mʉja ãa mʉja quena. Nemoopʉre ca-ani jʉgori paʉpʉre mʉjaare ca-bejeyupi Dio cʉ̃ yarã ca-aniparãre, cʉ̃ ye quetire cariape macajere ca-api nʉcʉbʉgoparãre. To bairo ca-baiparãre mʉjaare ca-bejeyupi, cʉ̃ ca-netooparãre, cʉ̃ Espíritu Santo cʉ̃ ca-ocabʉtirije mena caroare cá-átiparãre. To bairona ca-ãna na ãmaro ĩi nemoopʉna mʉjaare ca-bejeyupi Dio. To bairo Dio cʉ̃ ca-bejericarã mʉja ca-aniere majirã Diore ca-ĩi wariñuunucuparã jã ãa, mʉja ca-aniere tʉgooñari. 
2TH.2.14	To bairona cʉ̃ yarã ca-aniparãre mʉja ca-cũuñupi Dio, cʉ̃ ye caroa quetire mʉjaare jã ca-buioro. To bairi mani Ʉpaʉ Jesucristo mena caroaro mʉja wariñuu anicõagarã.
2TH.2.15	To bairi jã yarã, mʉjaare jã ca-buioepere bairo áti ocabʉticõa aninucuña. Mʉjaare jã ca-queti uca buio jooepe quenare apiʉjari tiere majiritiqueticõaña. 
2TH.2.16	Mani Ʉpaʉ Jesucristona, mani Pacʉ Dio cʉ̃ quena manire ca-maiñupi, caroaro mani bopaco tʉjʉri. Mani bopaco tʉjʉri, to canacã rʉmʉ tʉgooña tutuariquere mani joomi. Cʉ̃ ca-tunu atípere, caroare manire cʉ̃ ca-joopere tʉgooñariquere mani joomi. 
2TH.2.17	To bairi yeri tʉgooña ocabʉtiriquere mʉjaare cʉ̃ joato. To canacã wame mʉja ca-ĩipere, mʉja cá-átipe quenare caroa jeto mʉja cá-átiparore bairo ĩi, yeri tʉgooña ocabʉtiriquere mʉjaare cʉ̃ joato.
2TH.3.1	Jã yarã, ape wame mʉjaare jã ĩi buio tʉjagarã: Mani Ʉpaʉ Diore jã jenibojaya cʉ̃ ye quetire jã ca-buio teñaro. “Jesú ye quetire ca-apiʉjarã tiere na buio bateato,” Diore cʉ̃ ĩi jeniya, to canacã paʉpʉ cʉ̃ ye quetire ca-api nʉcʉbʉgorã na ca-aninemoparore bairo ĩirã. Caroaro majuu mʉja ca-api nʉcʉbʉgo jʉgoricarore bairo aperã quena ca-api nʉcʉbʉgoparã ãma. 
2TH.3.2	Jicãarãacã ãma Jesucristo ye quetire ca-api nʉcʉbʉgorã. Aperã maca caroaro ca-tʉgooñaquẽna, Diore ca-booquẽna ãma. To bairi nare, caroorã jãare ca-popiyeyeborãre Dio na cʉ̃ matabojaato ĩirã Diore jã jenibojaya. 
2TH.3.3	Mani Ʉpaʉ Dio cʉ̃ ca-ĩi cũuriquere bairona manire cá-átibojaʉ ãmi, ĩitoquẽcʉna. To bairo manire cá-átibojaʉ aniri mʉja yeripʉre tʉgooña tutuariquere mʉja joogʉmi Dio. Caroorije mʉja cá-átiquetiparore bairo ĩi tʉgooña tutuariquere mʉja joogʉmi Dio. Caroorije mʉja cá-átiquetiparore bairo ĩi tʉgooña tutuariquere mʉja joogʉmi. Mʉja tʉjʉ ʉjagʉmi ca-ñuuquẽcʉ majuu Sataná ñe unie rooro mʉjaare cʉ̃ cá-átiquetiparore bairo ĩi. 
2TH.3.4	Caroaro jã maji jãa. Mani Ʉpaʉ Jesú mʉja átinemogʉmi. Meere, cʉ̃ cá-átinemoro mena mʉja átinucu jã cá-áti rotiri wamere. To bairona tiere mʉja áticõa aninucugarã. 
2TH.3.5	To bairi mani Ʉpaʉ Cristo ame mairiquere mʉjaare cʉ̃ joato. Mʉja yeripʉ ca-tʉgooña patowãcaquẽtie quenare cʉ̃ joato.
2TH.3.6	Jã yarã, jicãarã ãma mʉja tʉ ca-ãna ca-teeye pairã. “Caroaro paaya,” mʉjaare jã ca-ĩibata wamere ca-bai botiorã ãma. Na unare bapa cʉtiqueticõaña. Mani Ʉpaʉ Jesucristo cʉ̃ ca-rotiro mena tiere jã ĩi buio mʉjaare. 
2TH.3.7	Mʉja tʉpʉ ãnaa teeye mano jã ca-baiwʉ. Meere mʉja maji. To bairi jã ca-baieparore bairona ca-baiparã mʉja ãa mʉja quena. 
2TH.3.8	Ca-jeni ʉga pairãre bairo jã ca-baiquẽpʉ. Jicãʉ ucʉ̃ cʉ̃ yere wapa manona jã ca-jeni ʉgaquẽpʉ. Jã majuuna jã ca-paa popiye cʉtinucuwʉ. Ʉmʉreco, ñami quenare jã ca-paa popiye cʉtinucuwʉ, mʉjaare patowãcoogateerã. 
2TH.3.9	Cristo ye quetire mʉjaare ca-majiorã aniri mʉja yere cariape ca-ʉgaboparã anibana quena wapa jooquẽnana jã ca-jeni ʉgaquẽpʉ mʉja yere. Jã majuuna jã ca-paa popiye cʉtinucuwʉ, mʉja quena, “Pablo jãare bairona caroaro jã paagarã jã quena,” mʉja ca-ĩi tʉjʉparore bairo ĩirã. 
2TH.3.10	Mʉja tʉpʉ ãnaa oco bairo mʉjaare jã ca-ĩi buionucuwʉ: “Jicãʉ ucʉ̃ ca-paagatei aperã yere cʉ̃ jeni ʉgaqueticõato,” jã ca-ĩinucuwʉ. 
2TH.3.11	Jicãarã mʉja mena macana ca-teeye pairã na ca-aniere jã queti apinucu. Patowãcoobʉjayuparã. Na majuuna paagaquẽjuparã. 
2TH.3.12	To bairo ca-bairã aperã yere na cá-átiere na tʉjʉ patowãcooqueticõato. Caroaro na paato. Na majuuna na yere na ʉgaato. To bairo nare jã áti roti, mani Ʉpaʉ Jesucristo cʉ̃ ca-rotiro mena.
2TH.3.13	Jã yarã, mʉja maca quepequẽnana caroare áticõa aninucuña. 
2TH.3.14	Nii jicãʉ atie jã ca-queti uca joori wame ca-bai botioʉ ucʉ̃re cʉ̃ tʉjʉ majiña. Cʉ̃ tʉjʉ majiri, cʉ̃ bapa cʉtiquẽja. To bairo cʉ̃ mʉja ca-bairo jʉtiritigʉmi ñuuquẽto cʉ̃ ca-bairijere. Jʉtiritiri to cõona nʉcʉbʉgogʉmi. 
2TH.3.15	Cʉ̃ tʉjʉ tutiquẽja bairã pʉa. Mʉja yaʉrena, “Ñuuquẽto mʉ áa,” caroaro cʉ̃ mʉja ca-ĩirore bairona caroaro cʉ̃ buioya, caroa macare cʉ̃ áparo ĩirã.
2TH.3.16	Mani Ʉpaʉ Dio cʉ̃ majuuna caroaro ani wariñuurique mani yeripʉre ca-joʉ ãmi. To bairi caroaro ani wariñuurique mʉja yeripʉ cʉ̃ joato nipetiro mʉja ca-bairi wame cõo. Nipetirã mʉja mena mani Ʉpaʉ Dio cʉ̃ anicõato.
2TH.3.17	Yʉa Pablo yʉ majuuna atie ñuu rotiriquere yʉ uca. Atie yʉ ya wame ãa. To bairona yʉ ucanucu aperãre queti joʉ. 
2TH.3.18	Mani Ʉpaʉ Jesucristo caroaro ani wariñuuriquere nipetirã mʉjaare cʉ̃ joato.
2TH.3.18	To cõona ãa.
1TI.1.1+1TI.1.2	Yʉ, Pablo ati pũuro mʉ yʉ uca joo Timoteore. Dio caroorije mani cá-átie wapare manire ca-netoobojaʉ ãmi. Camajare cʉ̃ ca-queti buio teña rotii yʉ ãa. Mani Ʉpaʉ Jesucristo quena to bairona yʉ ca-queti buio teña rotiwĩ. Cʉ̃ Jesucristo mani ca-tʉgooña nʉcʉbʉgoʉ ãmi. To bairi petoacã mʉ yʉ queti buiopa ati pũuro jʉgori. Caroaro mʉre yʉ ñuu roti, Timoteo. Jesú ye quetire mʉ yʉ ca-buiorije apiri mʉ ca-apiʉja jʉgowʉ. To bairi yʉ macʉ majuure bairo ca-ãcʉ̃ mʉ ãa. Mani Pacʉ Dio, mani Ʉpaʉ Jesucristo mena caroare mʉre cʉ̃ joato. Mʉre cʉ̃ mai tʉjʉato. Caroaro ani yeri wariñuurique mʉre cʉ̃ joato.
1TI.1.3	Efesopʉ mani ca-ano, Macedoniapʉ aágʉ jʉgoye topʉna mʉ yʉ ca-tua rotiwʉ, ricati ca-buiorãre na mataya ĩi. Apeye Jesú ye queti cariape ca-aniqueti wamere ca-ĩi buiorãre, “Aperãre ca-ĩitorijere, ca-ñuuquẽtiere na ĩi buioqueticõato ĩi, caroaro nare ĩi buioya,” mʉ yʉ ca-ĩiwʉ Timoteo. 
1TI.1.4	“Na ñicʉ jãa na ca-ãnaje cʉtajere buiorica wamere na ca-wada jana majiquẽtiere api nʉcʉbʉgoqueticõaña,” na mʉ ĩigʉ ĩi, mʉ yʉ ca-cũuwʉ Efesopʉre. Camaja to canacãʉna ricati, “Oco bairo ãnato,” ame ĩibana ame wada netoborãma na majuuna. Tie ca-ñuuquẽtie ãa. To bairi tiere apiʉjarã Dio cʉ̃ ca-boorije majuu macare áti majiquetiborãma. Dio yere api nʉcʉbʉgo nutuaquetiborãma. 
1TI.1.5	To bairi ca-ñuuqueti wamere na ca-apiʉjaro booquẽemi Dio. Na ame maiato ĩi, cariape quetire na ca-majiro boomi Dio. Cariape wamerire majirã caroorije na yeri ca-tʉgooñarijere janari, caroa wame macare áti jʉgogarãma yua. To bairo áti jʉgorã cariape Jesucristore tʉgooña ocabʉtiri, caroaro ame maigarãma. To bairo maca camajare na mani ca-ĩi buioro boomi Dio. Ricati wame booquẽemi. 
1TI.1.6	Jicãarã to macana maca ricati maca queti buionucuma camajare. Dio yere cariape macajere ca-janarãre bairo ape wame macare queti buionucuma. Ñee cá-átipe máni wamere queti buionucuma. 
1TI.1.7	Dio cʉ̃ ca-rotiriquere aperãre ca-buiorã anigabapa. To bairo baigabana quena tiere maji peoquetinucuma ricati ca-buionucurã maca. To bairo baicõari ca-tʉgooña mawijiori wame buionucuma, na majuuna majiquetibana. 
1TI.1.8	Mani maji, Dio cʉ̃ ca-rotirique, Moisé cʉ̃ ca-ucarique caroa wame ãa, manire Dio cʉ̃ ca-boorore bairo tiere mani cá-áto. 
1TI.1.9+1TI.1.10	Ape wame quenare ca-majipe ãa manire. Caroaro cá-ána macare na yʉ popiyeyegʉ ĩi mee ca-cũuñupi Dio cʉ̃ ca-rotiriquere. Caroorije cá-ána maca caroorijere áti janari caroa macare na áparo ĩi, ca-cũuñupi Diore cʉ̃ ca-rotiriquere. Na maca cʉ̃re ca-neto nʉcarã ãma. Cʉ̃ ca-rotirore bairo cá-átiquẽna ãma. Diore cʉ̃ cá-áti nʉcʉbʉgoquẽna ãma. Caroorije cá-áti pairã ãma. Diore booquẽema. Cʉ̃ ye quenare booquẽema. Aperã na pacʉarena na jĩama. Aperã ca-jĩa pairã ãma. Aperã na nʉmoa romiri ca-aniquẽna mena cá-áti epericarãcʉna ãma. Aperã caʉmʉa na majuuna cãromia na cá-átore bairo cá-áti eperã ãma. Aperã camajare na ñee, aperãpʉre na joo netori wapa jeema. Aperã ca-ĩito pairã ãma. Aperã, “Cariape jã ĩi,” jocarãna ĩitonucuma. Aperã noo ca-booro cariape ca-aniquẽtiere cá-áti pairã ãma Dio to bairo ája cʉ̃ ca-ĩiquẽtiere. To canacã wame caroorije cá-áti pairã tiere áti janari, Dio cʉ̃ ca-boorije macare na áparo ĩi, ca-cũuñupi Dio cʉ̃ ca-rotirijere. 
1TI.1.11	Dio ca-ñuu majuʉ cariape ca-anie, caroa quetire yʉ ca-buio teña rotiwĩ cʉ̃ ye quetire.
1TI.1.12+1TI.1.13	Tirʉmʉpʉre mani Ʉpaʉ Jesucristo ye quetire yʉ ca-booquẽpʉ. Cʉ̃ ca-tʉjooquẽtiere yʉ ca-ĩi wadanucuwʉ. Cʉ̃re ca-apiʉjarãre na jĩa peogabacʉ rooro na yʉ cá-átinucuwʉ. Caroaʉ Dio cʉ̃ ca-aniere yʉ ca-majiquẽpʉ, cʉ̃re apiʉjaquetibacʉ. To bairo ca-baii yʉ ca-anibato quena yʉ ca-mai tʉjʉwĩ mani Ʉpaʉ Jesucristo. Yʉre mai tʉjʉri yʉre ca-netoobojawĩ caroorije yʉ cá-átajere. “Caroaro yʉre ca-api nʉcʉbʉgoʉ anigʉmi,” yʉ ca-ĩi tʉjʉwĩ Jesucristo. To bairo yʉre ĩi tʉjʉri, cʉ̃ ye quetire ca-buio teñapaʉre yʉ ca-cũuwĩ. To bairo yʉ cũuri yʉ ca-buio teña ocabʉtipere yʉ ca-joowĩ. To bairo cʉ̃ ye quetire cʉ̃ ca-buio teña rotiricʉ aniri, “Ñuu majuucõa,” cʉ̃ yʉ ĩi. 
1TI.1.14	Caroaro majuu yʉre cá-átibojawĩ mani Ʉpaʉ Jesú. To bairi Jesucristo jʉgori Diore yʉ tʉgooña nʉcʉbʉgo yucʉra yua. Seeto cʉ̃re yʉ mai.
1TI.1.15	Ati wame cariape yʉ queti buio. Camaja nipetirã atiere na ca-apiʉjape boo. Jesucristo caroorije cá-ánare na netooʉ acʉ́ ca-ejayupi ati yepapʉre. Yʉna yʉ ãa nipetirã netoro cá-áti netoo nʉcaricʉ. 
1TI.1.16	To bairo nipetirã netoro cá-áti netoo nʉcaricʉ yʉ ca-anibato quena yʉ ca-bopaco tʉjʉwĩ Jesucristo. Yʉre bopacoo tʉjʉri, “Caroorije yʉ cá-átajere majirioya,” yʉ ca-ĩipere yoaro yʉ ca-coteyupi Jesucristo, patowãcaquẽcʉna. Camajare na bopacoo tʉjʉri caroorije na cá-áti janape, cʉ̃re na ca-apiʉjapere patowãcaquẽcʉna yoaro nare cʉ̃ ca-coterijere na majiato ĩi, “Caroorije yʉ cá-átajere majirioya,” cʉ̃re yʉ ca-ĩipere ca-cotewĩ Jesucristo. To bairi noa una camaja caroaro Jesucristo yʉre cʉ̃ cá-átiere tʉjʉrã, “Mani quenare mani netoo majimi Dio,” ĩi tʉgooña majigarãma yua. Na quena Jesucristore apiʉjari cʉ̃ mena anicõa aninucugarãma. 
1TI.1.17	To bairi, “Caroaʉ majuu ãmi Dio,” nʉcʉbʉgorique mena cʉ̃ mani ĩinucurã. Caʉpaʉ majuu ca-anicõa aninucuʉ ãmi. Ca-bai yajipaʉ me ãmi. Ca-bauquẽcʉ jicãʉna ca-ãcʉ̃ ca-maji netoʉ ãmi. To bairona ãmi. 
1TI.1.18+1TI.1.19	Timoteo, yʉ macʉre bairo ca-ãcʉ̃, oco bairo mʉre yʉ queti buionemogʉ: “To bairo ája,” mʉre yʉ ca-ĩrijere caroaro ája. Caroaro tʉgooñaña mani yarã ca-jʉgoye Dio cʉ̃ ca-rotiro mena mʉre na ca-ĩriquere. “Jesúre ca-apiʉjarãre caroaro na jʉgo anigʉmi Timoteo,” mʉ ca-ĩiwã mani yarã mʉ ca-baipere. Tiere caroaro tʉgooñaña tunu. To bairi popiye baibacʉ quena caroa jetore ája. Cariape queti buioriquere janaqueti majuucõaña. Cariape macaje jetore ája, ca-bui mácʉ anigʉ. Aperã maca cariape na cá-átibopere majibana quena cá-átiquẽjupa. To bairo cariape macaje átiquetibana Jesúre na ca-tʉgooña nʉcʉbʉgobatajere ca-majiritiyupa. 
1TI.1.20	To bairona ca-baiyupa Imeneo, Alejandro quena. Rooro ĩi buioma naa. To bairi, “Diore rooro mani ca-ĩrijere ca-janaparã mani ãa,” na ĩato ĩi, Sataná maca dope bairo nare cʉ̃ cá-átigaro cʉ̃ áparo ĩi, na yʉ ca-buio janawʉ yua.
1TI.2.1	Oco bairo mʉ yʉ ĩi buio jʉgogʉ: Aperã Diore na jenibojaya, nare cʉ̃ átinemoato ĩirã. Camaja nipetirãre na jenibojaya Diore. Mʉja ye ca-anipe quenare Diore cʉ̃ jeniya. Cʉ̃ jeniya, “Caroaro jãare mʉ átibojanucu, ñuubʉja,” Diore cʉ̃ ĩiña. 
1TI.2.2	Ʉparãre nipetirã ca-rotirãre Diore na jenibojaya. Camajare ca-rotirã caroaro na ca-jʉgo aniparore bairo Diore na jenibojaya. To bairo caroaro camajare na ca-jʉgo ãmata ame tutirique mano caroaro mani anigarã. To bairo ãnaa Dio cʉ̃ ca-boorore bairo mani ani majigarã. 
1TI.2.3	Aperãre Diore na mani ca-jenibojaro ñuubʉja. Dio manire ca-netooʉ caroaro manire tʉjʉ wariñuugʉmi to bairo mani cá-áto. 
1TI.2.4	Camaja nipetirã caroorije na cá-átiere na netoobojagabapi Dio. To bairona cariape queti buioriquere na ca-majiro boobapi. 
1TI.2.5	Jicãʉna ãmi Dio. Apeĩ maami. To bairo quena jicãʉna ãmi Jesú mani camaja caroaro Dio mena mani ca-anipere cá-áti majii. Jicãʉna ãmi cʉ̃ Pacʉ Diore manire ca-jenibojaʉ. Jesucristo jetona ãmi camajocʉ, manire bairona ca-rupaʉcʉcʉ caroaro Dio mena mani ca-anipere cá-áti majii. 
1TI.2.6	Jesucristo ca-bai yajiyupi caroorije mani cá-átie wapa, camaja nipetirã caroaro Dio mena na ãmaro ĩi. To bairo manire cʉ̃ ca-bai yajibojaro Dio cʉ̃ ca-booricarore bairo ca-baiyupi Jesú. To bairi, “Camaja nipetirãre netoogami Dio,” mani ĩi maji, “Manire ca-bai yajibojayupi,” ĩi tʉgooñari. 
1TI.2.7	Tie caroa quetire yʉre ca-buio rotiwĩ Jesú. Judío maja ca-aniquẽna cʉ̃re na ca-nʉcʉbʉgoro boʉ, cariape macajere nare ca-buiopaʉre yʉ ca-cũuwĩ. Jesucristore ca-apiʉjaʉ aniri cariape mʉ yʉ ĩi, Timoteo. Ĩitorique me ãa.
1TI.2.8	To bairi nipetiropʉ Jesúre ca-nʉcʉbʉgorã na ca-neñaporopʉ caʉmʉa Diore ca-jeni nʉcʉbʉgorã na ca-ano yʉ boo. Roorije cá-átiquẽna, ñu mʉgori Diore ca-jenirã na ca-ano yʉ boo. Ca-ame punijinirique mana, ca-ame tutiquẽna na ca-ano yʉ boo. 
1TI.2.9	To bairi cãromia maca ca-nʉcʉbʉgorã romiri na ca-jañanucurijere bairije ca-jañape ãa jutiire. Caʉmʉa jãare na tʉjʉ ʉgari peato ĩirã mee to bairije ca-jañape ãa. “Aperã netoro caroarã jã ãa,” ĩi tʉgooñari ricati wame ca-wʉga peoquetipe ãa. Apeye ca-ajiyarije, ca-wapa paca netorije wamagariquere ca-jaña netoquetipe ãa. Aperã, “Caroarã romiri ãma,” na ĩato ĩirã caroaro jeto cá-átinucupe ãa. 
1TI.2.10	Diore cá-áti nʉcʉbʉgorã romiri na cá-átinucurore bairona cá-átipe ãa. Caroaro aperãre cá-átinemonucurã ca-anipe ãa. To bairona na ãmaro cãromia, aperãre na tʉjoo rotirã. 
1TI.2.11+1TI.2.12	Cãromia caʉmʉa macare na ca-rotipere, nare na ca-jʉgo buiope quenare yʉ booquẽe. To bairi mʉja ca-neñapo bueri paʉ cãromia maca ca-jʉgo buioʉ cʉ̃ ca-ĩrijere wadaquẽnana caroaro na apiʉjaato. 
1TI.2.13+1TI.2.14	Oco bairo ãa: Dio Adán're cá-áti jʉgoyupi. Cʉ̃ bero Evare cá-ájupi. To bairo nare cʉ̃ cá-áti yaparoro bero, caʉmʉ maca meere; cãromio macare cõ ca-ĩito jʉgoyupʉ Sataná. To bairo cʉ̃ ca-wadajã ecoorico aniri Diore ca-netoo nʉca jʉgoyupo. To bairi caʉmʉare ca-rotiparã me ãma cãromia maca. 
1TI.2.15	To bairo Eva cõ ca-netoo nʉcarique to ca-anibato quena caroorã ya paʉpʉ na ca-yajibopere netogarãma cãromia, Diore apiʉjari. Cʉ̃re na ca-apiʉjaro, caroaro na ca-punaacʉto, aperãre na ca-mairo, tʉgooña majirique mena caroare na cá-átinucuro, to bairo caroaro cʉ̃re na ca-apiʉjaro na netoogʉmi Dio cãromia quenare.
1TI.3.1	Cariape macá wame ãa atie: Noa una Jesucristore ca-apiʉjarãre ca-jʉgo ãna anigarã caroa wamere cá-ána anigarã baima. 
1TI.3.2	To bairi Jesúre ca-apiʉjarãre ca-jʉgo aniparãre oco bairo ca-bairãre na bejeya. Camaja, “Caroorije cá-ána ãma,” na ca-ĩiquẽnare ca-bejepe ãa. Jicão jeto ca-nʉmoa cʉnare, cá-áti epericarã cʉtiquẽnare boo. Na cá-átipere caroaro ca-tʉgooña maja catírãre boo. Na ca-ãnaje cʉtiere Dio cʉ̃ ca-boorore bairo ca-tʉjʉ beje majirãre boo. Aperã na ca-nʉcʉbʉgorã unare boo. cá-aáteñarã ejarãre caroaro, “Jã tʉpʉ ãña,” ca-ĩi wariñuurã unare boo. Aperãre caroaro Dio yere ca-buio majirãre boo. 
1TI.3.3	To bairi Jesucristore ca-apiʉjarãre ca-jʉgo aniparã ca-eti cumu pairã, ca-tuti maca pairã quenare booquẽe. Aperã mena caroaro ca-ani majirãre boo. Aperãre ca-punijinirãre booquẽe. Apeye uniere ca-boo netorã, ca-niyeru boo netorã ca-aniquetipe ãa. 
1TI.3.4	To bairi Jesúre ca-apiʉjarãre ca-jʉgo ãna na ya wii macanare caroaro ca-roti majirã na ãmaro. Na punaa maja catírique menare caroaro na ca-buiorijere na ca-apiʉjaro cá-ánare ca-bejepaʉ mʉ ãa, Timoteo. 
1TI.3.5	Na ya wii macanare na ca-jʉgo ani majiquẽpata, dope bairo Jesúre ca-apiʉjarã quenare na jʉgo ani majiquetiborãma. To bairi na ya wii macanare caroaro ca-jʉgo ani majirã jetore boo. 
1TI.3.6	Nemoona Jesúre ca-api nʉcʉbʉgo jʉgoricarã unare ca-bejepe ãa ca-apiʉjarãre na ca-jʉgo aniparãre. Na bero, cawama apiʉjaricarãre bejequẽja. Cawama apiʉjaricarãre mʉ ca-bejeata, “Aperã netoro ca-roti majirã jã ãa,” ĩi tʉgooñaborãma. To bairo ĩi tʉgooñabana tirʉmʉpʉ Sataná, “Aperã netoro ca-roti majii yʉ ãa,” cʉ̃ ca-ĩi tʉgooñaricarore bairona bai bui cʉtiborãma. To bairo rooro na ca-bairo Satanáre cʉ̃ cá-átatore bairona na popiyeyeboʉmi Dio, na quenare. To bairi nemoona Jesúre ca-apiʉja jʉgoricarã una macare boo, ca-jʉgo aniparãre. 
1TI.3.7	To bairi caroa jeto cá-átiparã ãma. Caroaro cá-ána na ca-aniquẽpata aperã maca na nʉcʉbʉgoquetiborãma, Dio ye quetire ca-apiʉjaquẽna maca. Caroorije quetire na ĩi buio bateborãma. Sataná maca to bairo na cá-áto boʉmi. To bairi caroaro cariape cá-áti ani majirã jetore boo, Jesúre ca-apiʉjarãre ca-jʉgo aniparãre.
1TI.3.8	Jesúre ca-apiʉjarãre ca-jʉgo ãnare cá-átinemorã Dio yere ca-paa cotebojarã na ca-anipe quenare mʉ yʉ buiogʉ. Na quena, “Caroarã ãma,” aperã na ca-ĩi nʉcʉbʉgorãre boo. Caĩitoquetiparã ãma. Ca-eti cumu pairã unare booquẽe. Caroorije átiri ca-wapatarã quenare booquẽe. Caroa macaje paari ca-wapatarã macare boo. 
1TI.3.9	To bairi Jesú ye queti cariape macajere ca-api nʉcʉbʉgorãre boo. To bairi, “Ca-buicʉcʉ mee yʉ ãa,” cariape ca-ĩi majirãre boo. 
1TI.3.10	To bairi Dio yere ca-paa cotebojarãre na cũugarã jʉgoye yoaro na ca-tʉjʉ majipe ãa, ¿to bairona caroaro cá-ána na ãtí? ĩi majigarã. To bairi caroarã, ca-bui cʉtiquẽna na ca-ano tʉjʉrã to cõona na ca-cũupe ãa. 
1TI.3.11	To bairi na nʉmoa quena, “Caroaro cá-ána ãma,” aperã na ca-ĩi nʉcʉbʉgorã romirire boo. Aperãre, “Rooro áama,” nare ca-ĩi buio baterã ca-aniquetiparã ãma. Na cá-átipere caroaro ca-tʉgooña maja catírã ca-aniparã ãma Dio yere ca-paa coterã na nʉmoa quena. Cariape, na ca-ĩirore bairona cá-áti ocabʉtirãre boo, ca-ĩitoquẽnare. 
1TI.3.12	To bairi Dio yere ca-paa cotebojarã tunu to canacãʉna jicão jeto ca-nʉmoa cʉnare boo. Na punaa, na ya wiiri macanare caroaro ca-roti majirãre boo. 
1TI.3.13	To bairi Dio yere ca-paa cotebojarã caroaro na cá-áto tʉjʉrã nare nʉcʉbʉgogarãma camaja. To bairo quena Jesucristore na ca-nʉcʉbʉgorijere uwiquẽnana, boboquẽnana aperãre na queti buio ocabʉtigarãma.
1TI.3.14+1TI.3.15	Yoaro mee mʉ tʉpʉ yʉ aágʉ, yʉ tʉgooña. To bairo aágabacʉ quena yoaro mee yʉ aá majiquetiboʉ ĩi ati pũuro mʉre yʉ uca joo. Dio yarã oco bairo ca-aniparã ãma ĩi mʉ yʉ uca joo. Dio ca-anicõa aninucuʉ cʉ̃ ye quetire ca-apiʉjari poa macana mani ãa. To bairi cʉ̃ yarã aniri cariape cʉ̃ ca-queti buioriquere mani queti buio netocõa anigarã. 
1TI.3.16	Atie queti buiorique mani ca-api nʉcʉbʉgori wame, caroa wame ca-ani majuuri wame ãa. Oco bairo ãa ti wame queti buiorica wame:
1TI.3.16	Jesú ati yepapʉ buiaʉ mani camajare bairona rupaʉ cʉtiri caroa jetore cá-ájupi. Espíritu Santo, “Jesucristo caroaʉ majuu ãmi,” cʉ̃ ca-ĩi buioyupi. Ángel maja Dio tʉ macana quena cʉ̃ ca-tʉjʉyupa. To bairi ati yepa nipetiropʉ ca-jejayupa Jesú ye quetire. To bairi tie quetire apirã ati yepa nipetiri paʉ macana jicãarã ca-apiʉjayupa. To bairi mani Pacʉ Dio maca Jesúre cʉ̃ ca-ne aájupi tunu jõ buipʉ yua.
1TI.3.16	Atie ãa caroa queti buiorique mani ca-api nʉcʉbʉgori wame.
1TI.4.1	Espíritu Santo, caroaro manire majiomi oco bairi wamere: Ati ʉmʉrecóo ca-petiparo jʉgoye jicãarã Jesucristo ye quetire na ca-apigabatajere booquetigarãma. To cõona api janagarãma. Cariape ca-anie Jesú yere api janari ricati ca-buiorã, ca-ĩitorã na ca-ĩi buiorije macare apiʉjagarãma. Wãtia Sataná yarã na ca-ĩitorijere na ca-queti buio joo rotirã macare apiʉjanucugarãma. 
1TI.4.2	To bairo ricati ca-ĩi buiorã maca, “Ĩitoriquere buiorã jã áa,” ĩi tʉgooña jʉtiriti majiquẽema, yoaro ca-ĩito jeeyarã majuu anibana. 
1TI.4.3	Camajare wamo jia rotiquẽema. Jicã wamerire ʉga rotiquẽema. Dio maca ʉgarique to canacã wame ca-cũuñupi cariape macajere ca-majirã na ca-ʉgapere, Jesúre ca-apiʉjarã na ca-ʉgapere. Tiere ʉgari, “Caroaro jãare mʉ jooyupa,” yʉre na ĩato ĩi ca-cũuñupi Dio to canacã wame ʉgariquere. 
1TI.4.4	Tie ʉgarique nipetirije Dio cʉ̃ ca-cũrique caroa jeto ãa. To bairi Dio cʉ̃ ca-cũriquere, “Atie cʉ̃ ca-ʉga rotiquẽtie ãa,” ĩi majiña maa. To bairi tie ʉgariquere bʉgarã, “Caroare jãare mʉ jooyupa,” Diore ĩricarona ñuu. 
1TI.4.5	To bairi ʉgarique, mani ca-ʉgape maca to bairo Diore mani ca-jeniro jʉgori ñuubʉja. Dio manire cʉ̃ ca-ĩricarore bairona ñuubʉja.
1TI.4.6	To bairijere mani yarãre na buionucuʉ caroaro nare ca-jʉgo ãcʉ̃ mʉ anigʉ Timoteo. Jesucristo cʉ̃ ca-boorore bairo caroaro cariape cá-ácʉ mʉ anigʉ. To bairi Jesucristo ye queti cariape macaje apiʉjanucucõari Jesúre cʉ̃ ca-boorore bairo cʉ̃ mʉ áti ʉja nutuagʉ. 
1TI.4.7	Aperã ati yepa macana Diore ca-apiʉjaquẽna maca caroorije, na ca-buio macarijere apiqueticõaña. Na ca-queti buiorije ñe unie átiya mano. Wapa maa tie. Dio cʉ̃ ca-boorije ca-ñuurije macare ocabʉtirique mena átinucucõaña. 
1TI.4.8	Tutuaro mani ca-paaro ñuubʉja. To bairo tutuaro mani ca-paaro mani rupaʉ caroaro ocabʉti. To bairo to ca-anibato quena Dio cʉ̃ ca-boorije ca-ñuurije maca ocabʉtirique mena mani cá-átie netoro ca-ñuurije ãa. Ati yepa ãnaa tiere mani cá-áto caroaro mani joogʉmi Dio. Cabero ape ʉmʉrecóopʉ jõ buipʉ mani ca-ano quena caroaro wariñuuriquere mani joogʉmi Dio. 
1TI.4.9	Atie mʉre yʉ ca-queti buiorije caroaro cariapena ãa. To bairi camaja nipetirã na ca-apiʉjape boo. 
1TI.4.10	Tiere na apiʉjaato ĩirã mani maca popiye mani bai. To bairo popiye baibana quena, mani paa janaqueticõagarã. Dio cʉ̃ ca-queti buio cũuriquere mani queti buiocõa aninucugarã. Mani Ʉpaʉ Dio ca-catícõa aninucuʉ manire cʉ̃ ca-ĩricarore bairona manire átigʉmi. Manire netoogʉmi. Nipetirãre ca-netoo majii ãmi Dio. To bairo nipetirãre na netoo majibacʉ quena cʉ̃ ye quetire cariape ca-api nʉcʉbʉgorã jetore na netoogʉmi yua. 
1TI.4.11	To bairo mʉre yʉ ca-queti buiorijere aperãre na ĩi buiori caroaro na áti ʉja rotiya.
1TI.4.12	Cawamaʉ mʉ ãa, Timoteo. To bairo cawamaʉ mʉ ca-anibato quena, mʉre ca-nʉcʉbʉgoparã ãma. “Cawamaʉ anibacʉ majiquẽcʉmi,” mʉre na ĩi tʉjʉ rocaqueticõato to macana. Nare ca-jʉgo anipaʉ mʉ ãa cabʉcʉ aniquetibacʉ quena. To bairi caroaro nare buiocõa aninucuña. Caroaro ãnajecʉja. Aperãre na mairi nare átinemoña. Popiye baibacʉ quena, Jesucristore caroaro tʉgooña nʉcʉbʉgo ocabʉtiya. Caroorije átiquẽja. To bairo mʉ cá-áti aniere tʉjʉri to macana Jesúre ca-apiʉjarã mʉre bairona anigarãma na quena caroaro. 
1TI.4.13	To bairi topʉ yʉ ca-ejaparo jʉgoye mʉja ca-neñaponucuri paʉ Dio ye queti tirʉmʉpʉ macana na ca-ucariquere na bue iñoonucuña. Dio ye quetire caroaro na buionucuña. 
1TI.4.14	Yʉ yaʉ, nemoona Jesúre ca-apiʉjarãre ca-jʉgo ãna Dio yere mʉ cá-áti majipere ca-queti buio jʉgoyeyewã. Diore mʉ jenibojari, mʉ ñu peori mʉ cá-áti majipere ca-queti buio jʉgoyeyewã. To bairo na cá-áto Dio cʉ̃ yere mʉ cá-áti majipere ca-jooyupi. To bairi Dio yere mʉ cá-áti majiri wame cõona Dio mʉre cʉ̃ ca-majiori wame átinucucõaña. 
1TI.4.15	Atiere mʉ yʉ ca-ĩi uca joorijere caroaro áti ocabʉti aninucuña. To bairo mʉ cá-áto camaja, “Caroaro manire ca-jʉgo ãcʉ̃ ãmi Timoteo,” mʉ ĩigarãma yua. Caroaro mʉ cá-áti nutuatiere tʉjʉgarãma. 
1TI.4.16	To bairi mʉ cá-átie, aperãre Dio yere na mʉ ca-buiorije quenare caroaro tʉgooña maja catíya, ¿cariape jeto to ãtí? ĩi. To bairo ácʉ, mʉ yajiquetigʉ. Mʉ ca-buiorijere ca-apirã quena yajiquetigarãma.
1TI.5.1	Ape wame mʉ yʉ queti buionemogʉ tunu Timoteo: Jesúre ca-apiʉjarãre tutirique mena na buioquẽja cabʉcʉrãre. Nʉcʉbʉgorique mena maca na buioya, mʉ pacʉare na buioʉre bairona. Cawamarã quenare mʉ bairãre ca-buioʉre bairo caroaro na ĩi buioya. 
1TI.5.2	Cabʉcʉrã romirire mʉ pacoa romirire buioʉre bairona caroaro na buioya. Cawamarã romirire mʉ bairã romirire ácʉre bairona caroaro na ája. Caroorije nare tʉgooñaricaro mano na buioya cawamarã romirire. 
1TI.5.3	Ca-wapearicarã romiri quenare cá-átinemoña manare na átinemoña. 
1TI.5.4	Aperã ca-wapearicarã ca-punaacʉna, ca-pãramerãcʉna macare na punaa, na pãramerã nare cá-átinemoparã ãma. Nemoopʉna na ya poa macanare caroaro na tʉgooñari na cá-átinemoparã ãma. To bairo na pacʉa nare caroaro na cá-átatore bairona nare átinemo amegarã baima. To bairo tiere mani cá-áto tʉjoomi Dio. 
1TI.5.5	Ca-wapearicarã ca-coteya mana maca, “Yʉre átinemogʉmi Dio,” ĩi tʉgooña wariñuuri cʉ̃re ca-jeni nʉcʉbʉgorã ãnama. Ʉmʉreco quenare, ñami quenare Diore jeninucurãma. 
1TI.5.6	Aperã ca-wapearicarã romiri rooro ánama. Na ca-ʉgari pearije jetore átiganucurãma. To bairo átibana ca-tʉgooña maja catíquẽna ãma. 
1TI.5.7	Atie nipetiro mʉre yʉ ca-queti buio joorijere caroaro na buioya Jesúre ca-apiʉjarã to macanare. To bairije caroaro na cá-áto, “Caroorije cá-ána ãma,” na ĩiquetigarãma aperã maca. 
1TI.5.8	To bairi noa una na yarãre na cá-átinemogaquẽpata ca-ñuuquẽna ãma. Na ya wii macana majuure cá-átinemogaquẽna, Dio ye quetire bai netoo nʉcarã áama. Diore ca-apiʉjaquẽna netoro ca-ñuuquẽna ãma, na yarãre na cá-átinemogaquẽpata.
1TI.5.9	Jesú ye quetire ca-apiʉjari poa macana ca-wapearicarã romirire na cá-átinemope ãa. To bairi papera pũuropʉ na wameri ucari oco bairo ca-ãnare mʉja átinemogarã: Cabʉcʉrã sesenta cʉmari ca-cʉgorã, netobʉjaro ca-cʉgorã quenare. Jicãʉrena ca-manapʉ cʉtana. 
1TI.5.10	“Aperãre caroaro na cá-átinemoricarã ãma,” aperã na ca-ĩirã. Na punaare caroaro camajooricarã. Aperã na ya wiipʉ cá-aáteñarã ejarãre caroaro na ca-ani rotiricarã. To bairi Jesúre ca-apiʉjarãre cá-átinemoricarã, ca-bopacoorãre na cá-átinemoricarã. Noo ca-boori wame aperãre caroaro na cá-átinemoricarore bairona Jesúre ca-apiʉjarã ca-ani poa macana quena ca-wapearicarã romiri. To bairo ca-bairã jeto na wameri ucari nare mʉja átinemogarã. 
1TI.5.11	Cawamarã romiri ca-wapearicarã maca na wameri mʉja ucaquetigarã. Jesúre ca-apiʉjari poa macana na cá-átinemoparã me ãma. Cawamarã romiri maca yoaro mee Jesú ye na paariquere janacõaborãma, aperã mena manapʉa cʉtigarã tunu. To bairi na paariquere Jesucristo nare cʉ̃ ca-cũbatajere janacõaborãma yua. 
1TI.5.12	To bairi, “Dio yere na cá-átinemorã jã anicõagarã,” na ca-ĩriquere janari ca-bai buicʉnare bairo aniborãma. 
1TI.5.13	Apeye tunu jicãarã cawamarã romiri ca-wapearicarã Dio yere na paarique janari caroaro átiquetiborãma. Aperã ye wiiripʉ nairoacã aáteñari dope bairo ca-bairije rooro wada pai bate teñanucuborãma. To bairona na ye ca-aniquẽtierena jeniñaborãma rooro aperãre buio bategarã. To bairi Jesúre ca-apiʉjari poa macana na cá-átinemonucuparã majuu me ãma cawamarã romiri ca-wapearicarã maca. 
1TI.5.14	Aperãre ca-manapʉa bʉganemoparã ãma, cawamarã romiri aniri. Ca-punaa cʉtiparã ãma. Punaacʉti, na wiirire cote, cá-átiparã ãma. To bairo na una caroaro na cá-áto, manire ca-booquẽna maca, “Caroorije áama,” manire ĩi wada pai majiquetigarãma yua. 
1TI.5.15	Naa jicãarã ca-wapearicarã Jesucristo ye quetire na ca-apibatajere booquetiri to cõona api janari, meere, rooro Sataná cʉ̃ ca-boorije macare átinucuma.
1TI.5.16	Jesúre ca-nʉcʉbʉgorã una caʉmʉ o cãromio na ya wiiri macana ca-wapearicarã romiri na ca-ãmata na majuuna nare na átinemoato. Jesúre ca-nʉcʉbʉgorã na ca-ani poa macanare nare na cote rotiqueticõato. To bairo na yarãre na majuuna na ca-coteata Jesúre ca-nʉcʉbʉgorã na ca-ani poa macana aperã ca-wapearicarã romiri ca-cote mani majuucõarãre na cote majigarãma.
1TI.5.17+1TI.5.18	Apeye tunu. To macana Jesúre ca-apiʉjarã nare ca-jʉgo ãna macare na nʉcʉbʉgoato. Aperã netoro Jesú yere ca-buiorãre caroaro majuu nare ca-nʉcʉbʉgope ãa. Dio ye queti ucarica pũuro oco bairo ĩi: “Wecʉ trigore ca-wãiaʉ ca-tu amojoreire tiere cʉ̃ quena cʉ̃ ʉgaato ĩirã cʉ̃ rijerore ca-jia bipequetipe ãa.” Ape paʉ oco bairo ĩi ucarique ãa: “Paari majocʉre cariape cʉ̃ ca-wapayepe ãa.” To bairona Jesúre ca-apiʉjarãre ca-jʉgo ãnare cá-átinemope ãa na quenare.
1TI.5.19	Apeye tunu Jesúre ca-api nʉcʉbʉgorãre ca-jʉgo ãcʉ̃ ucʉ̃re apeĩ jicãʉna cʉ̃ ca-wadajãata cariape apiquẽja. Pʉgarã o itiarã maca caroorije cʉ̃ cá-áto ca-tʉjʉricarã jicãro cõo cʉ̃re na ca-ĩi wadajãro, “Cariape ĩi wadajãrãma,” mʉja ĩi majigarã. 
1TI.5.20	To bairi ca-jʉgo ãcʉ̃ caroorije cʉ̃ cá-átiere cʉ̃ ca-janaquẽpata aperã Jesúre ca-apiʉjarã na ca-apiropʉ cʉ̃ tutiya. To bairo cʉ̃ mʉja cá-áto aperã maca caroa jetore áticõa anigarãma, “Mani tutirema mani quenare,” ĩirã. 
1TI.5.21	Timoteo, nʉcʉbʉgorique mena mʉ yʉ queti buio. Mani Pacʉ Dio, to bairi cʉ̃ Macʉ Jesucristo mena, to bairi ángel maja cʉ̃ ca-bejericarã mena quena nipetirã na ca-apijoro mʉ yʉ queti buio. Atie mʉre yʉ ca-ĩi queti uca joorijere cariape ája Jesúre ca-apiʉjarãre, ca-jʉgo ãcʉ̃ aniri. To bairo mʉ yʉ ca-ĩi buioricarore bairona na ája jicãro cõona. Jicãarãre ricatiri átiquẽja. 
1TI.5.22	Jĩacã mʉ ca-majirã unare Jesúre ca-apiʉjarãre ca-jʉgo aniparãre na cũuquẽja. Caroaro mʉ ca-majiquẽnare ca-jʉgo aniparãre na mʉ ca-cũuro ñuuquetiboro. Cabero na maca caroorije na cá-ápata mʉ quena caroorije na cá-átiere mʉ bai bui cʉtinemoboʉ. Mʉ maca caroorije átiquẽcʉna anicõaña.
1TI.5.23	Apeye tunu. Nairoacã mʉ riayupʉ. To bairi to canacã nina mʉ paro ca-puniro, mʉ ca-riaro oco jetore ca-etii anibacʉ quena ʉje oco quenare õcoacã etiya mʉ paro ca-puniro.
1TI.5.24	Ape wame tunu. Jicãarã caroorije na cá-átiere majirãma aperã nipetirã, baujaro na cá-áto maca. Aperã maca ca-yajioroacãpʉ caroorije ánama. To bairi nemoona caroorije na cá-átiere majiquẽnama aperã. To bairo nemoona na ca-majiquẽtie to ca-anibato quena, cabero na cá-átiere Dio cʉ̃ ca-bejeri paʉ ca-ano camaja nipetirã majicoagarãma yua. To bairi yoaro, caroaro mʉ ca-tʉjʉ majirã jetore ca-cũupe ãa ca-jʉgo aniparãre. 
1TI.5.25	To bairona ãa ca-ñuurije quenare. Jicãarã caroaro na cá-átiere nemoona majirãma aperã nipetirã. Aperã macare caroaro na cá-átiere nemoona majiquẽnama aperã. To bairo nemoona caroa na cá-átiere tʉjʉ majiquetibana quena, cabero camaja nipetirã caroaro majicoagarãma, yajioroacã áti majiña mano camaja na cá-áti aninucurije yua.
1TI.6.1	Apeye mʉ yʉ queti buionemogʉ, Timoteo: Dio ye quetire ca-apiʉjarã aperãre ca-paa cotebojarã na ʉparãre caroaro nʉcʉbʉgorique mena na ca-tʉjʉpe ãa. To bairo caroaro na cá-áto tʉjʉri Diore wada pai majiquetigarãma aperã. To bairona mani queti buioriquere, “Ca-ñuuquẽtie ãa,” ĩi wada pai majiquetigarãma aperã paa cotebojari maja na ʉparãre caroaro na ca-nʉcʉbʉgoata. 
1TI.6.2	Jesúre ca-apiʉjarãre ca-ʉparãcʉna maca netobʉjaro caroaro nare ca-nʉcʉbʉgope ãa. Oco bairo ca-ĩi tʉgooñaqueticõape ãa nare: “Yʉ ʉpaʉ yʉre bairona Diore ca-apiʉjaʉ ãmi. Cʉ̃re bairona ca-ãcʉ̃ yʉ ãa. To bairi yʉ majuuna yʉ ca-booro yʉ paagʉ, yʉre ca-rotipaʉ me ãmi,” na ĩi tʉgooñaqueticõato. Oco bairo maca na ĩi tʉgooñaato: “Yʉ yaʉre yʉ ca-mairore bairo yʉ ca-maii ãmi yʉ ʉpaʉ, Diore ca-apiʉjaʉ aniri. To bairi netobʉjaro cʉ̃ yʉ paabojagʉ,” na ĩi tʉgooñaato. To bairo caroa átajere na queti buio netonucuña to macanare Jesúre ca-apiʉjarãre.
1TI.6.3	Aperã atie yʉ ca-queti buiorije ca-aniquẽtiere ricati ca-queti buiorã ñuuquẽema. Mani Ʉpaʉ Jesucristo cʉ̃ ca-queti buio cũuriquere, caroaro ani majiriquere cariape na ca-apiquẽpata ñuuquẽema. 
1TI.6.4	To bairo ricati wamere ca-ĩi buiorã maca, “Ca-ãni majuurã jã ãa, caroaro ca-majirã jã ãa,” ca-ĩi tʉgooñarã ãma. “Jã jeto ca-majirã jã ãa,” ca-ĩirã anibana quena ñe uniere majiquẽema. Na majuuna ame wada netogama. “Dio Wadarique ti wame ca-ĩiro, ricati ĩigaro ĩi,” na majuuna ame ĩi wada canamugama. To bairo ame ĩirã seeto rooye tuuma camaja na ca-anibatiere. Camaja maca ame tʉjʉ ʉgoo, ame tuti, roorije ca-ame nʉcʉbʉgoya manie to ca-bairo áama, jocarãna na ca-queti buiorije jʉgori. 
1TI.6.5	Rooro ca-tʉgooñacõa aninucurã aniri ame ĩi tutinucuma. Dio ye queti cariape macaje macare majiquẽema. “Dio yere mani majuuna mani ca-tʉgooña nʉcʉbʉgori wamere aperãre queti buiorã mani wapatagarã. To bairi pairo apeye unie caroa jetore mani cʉgogarã,” ĩi tʉgooñama, jocarãna. 
1TI.6.6	Mani maca caroaro Dio ye quetire ca-apiʉjarã aniri caroa wame majuu mani cʉgo, mani yeri ca-ani wariñuurijere. Capee apeye uniere mani ca-ʉgari peaquẽpata mani yeri ca-ani wariñuurijere joomi Dio manire. 
1TI.6.7	Ati yepapʉ buiarã apeye uniere mani ca-jee atíquẽpʉ. To bairona bai yajirãpʉ quena apeye uniere mani jee aáquetigarã tunu. 
1TI.6.8	To bairi mani ca-ʉgapere, jutii uniere mani ca-jañape quenare cʉgorã, “To cõona yʉ cʉgo tʉga,” ca-ĩi tʉgooña wariñuupe ãa, paibʉjaro ʉgari peaquẽnana. 
1TI.6.9	Aperã maca cʉgobana quena paibʉjaro booma. To bairo boo netobana Sataná cʉ̃ ca-wadajãrije macare apiʉjama. Sataná macare apiʉjari, camaja catíquẽna jeeñama. To bairi na majuuna rooye tua, to bairo ca-rooye tuaricarã popiye tamuogarãma yua. 
1TI.6.10	Camaja niyeru, apeye unie pairo na ca-boo netorije jʉgori to canacã wame caroorije áama. Aperã Jesucristore ca-nʉcʉbʉgobatana apeye uniere boo netobana cʉ̃re majiriticõari rooro popiye tamuoma yua.
1TI.6.11	Timoteo, mʉ maca Dio yaʉ aniri apeye uniere ca-boo netorãre bairo baiqueticõaña mʉa. Dio cʉ̃ ca-booro maca ocabʉtirique mena átinucucõaña. Cariape macajere átinucucõaña. Diore caroaro tʉgooña nʉcʉbʉgocõa aninucuña. Aperãre na maiña. Popiye baibacʉ quena Diore tʉgooña nʉcʉbʉgo janaquẽja. Caroaro nʉcʉbʉgorique mena ãaña aperã mena.
1TI.6.12	Oco bairo caroaro mʉ yʉ ĩi: Aperãre na quẽ netogarã seeto ocabʉtirique mena tʉgooñama ca-quẽparã. Mʉ quena to bairo na ca-ĩi tʉgooña ocabʉtirore bairona Dio yere tʉgooña ocabʉticõa aninucuña. Popiye mena caroare átibacʉ quena cabero Dio mena mʉ ca-anicõa aninucupere tʉgooñari nʉcaña. Cʉ̃ ye quetire ca-buiopaʉre mʉ ca-cũuñupi Dio. To bairo ca-buiopaʉ cʉ̃ ca-cũricʉ aniri capaarã na ca-apijoropʉ mʉ ca-buioyupa Jesúre mʉ ca-nʉcʉbʉgorijere.
1TI.6.13	Yucʉacã ca-ani tʉjarijere mʉre yʉ buio. Dio, nipetirãre catírique ca-joʉ cʉ̃ ca-apiropʉ, Jesucristo quena cʉ̃ ca-apiro caroaro cariape mʉ yʉ buio. Jesucristo quena cʉ̃ ca-aniere caroaro ca-buioyupi Ponsio Pilatore. 
1TI.6.14	To bairi cariapena mʉre yʉ ĩi: Mʉre yʉ ca-rotirore bairo caroaro cariape apiʉjaya atie mʉre yʉ ca-uca joorijere. Ricati maca tʉgooñaqueticõaña. Noa una, “Ñuuquẽe Timoteo cʉ̃ cá-áti anie,” na ĩiqueticõato ĩi, caroaro cariape mʉ yʉ ca-ĩrijere bairona ája. Mani Ʉpaʉ Jesucristo ati yepapʉ cʉ̃ ca-tunu atíparo jʉgoye to bairo jeto áticõa aninucuña. 
1TI.6.15	Dio, “To bairo yʉ átigʉ,” cʉ̃ ca-ĩrica paʉ ca-ejaro to cõona cʉ̃ joogʉmi Dio cʉ̃ Macʉre ati yepapʉre tunu. Jicãʉna ãmi Dio ca-ñuu netoʉ, ca-tutuaʉ majuu. Jicãʉna ãmi nipetirãre ca-rotii. Aperã ca-rotinucurã netoro ca-rotii ãmi. Caʉparã quenare na ca-rotii ãmi. 
1TI.6.16	Jicãʉna ãmi Dio ca-catícõa aninucuʉ. Noo jicãʉ ucʉ̃ ati yepa ca-ãcʉ̃ maca Dio tʉacãpʉ, seeto cʉ̃ majuuna cʉ̃ ca-aji bateropʉ ca-ãcʉ̃ tʉacãpʉ, aá majiquẽemi. To bairi ni ucʉ̃ maca Diore ca-tʉjʉricʉ maami ati yepapʉ ca-ãcʉ̃. Dope bairo cʉ̃re na ca-tʉjʉpe maa. To bairi camaja nipetirã cʉ̃re na nʉcʉbʉgoato. Cʉ̃ ca-rotinucurije to petiqueticõato. To bairona to ãmaro.
1TI.6.17	Apeye tunu, mʉ yʉ ca-queti buio tʉjari wame. Capee apeye uniere ca-cʉgorãre oco bairo na ĩi buioya: “ ‘Aperã netoro ca-ani majuurã mani ãa, ñe unie mani rʉjaquẽe,’ ĩi tʉgooñaqueticõaña mʉjaa,” na ĩi buioya. “ ‘Capee caroare ca-cʉgorã aniri caroaro majuu mani baicõagarã,’ ĩi wariñuu tʉgooñaqueticõaña mʉjaa,” na ĩi buioya. Tie na ca-cʉgobatie yoaro aniquetigaro. “Yoaro mee peticoagaro. To bairi Dio maca mani ca-boorije nipetirore ca-joʉ ãmi. Mani ca-ani wariñuuro boʉ, caroaro manire joo netomi Dio nipetiro mani ca-cʉgopere,” na ĩi tʉgooñacõato capee ca-cʉgonucurã. 
1TI.6.18	Oco bairo na ĩi buionemoña ca-apeye unie pairãre: “Aperãre na átinemoña mʉja ca-cʉgorije mena. To bairi aperã na ca-bopacoorijere tʉjʉrã, capee na átinemoña. Wariñuuri mʉja ca-cʉgorijere na nuniña. 
1TI.6.19	To bairo mʉja cá-áto tʉjʉri Dio maca mʉja tʉjʉ wariñuugʉmi. Capee caroa majuu mʉja joogʉmi Dio caberopʉ. To bairo cʉ̃ ca-jooro mʉja ani wariñuucõa anigarã Dio tʉpʉ. Tie maca caroa ca-anie majuu anigaro,” na ĩi buioya capee ca-cʉgorãre yua.
1TI.6.20	Timoteo yʉ yaʉ, Dio mʉre cʉ̃ ca-queti buio cũuriquere caroaro queti buiocõa aninucuña. Aperã maca, “Jocʉna ĩmi Timoteo,” mʉre na ca-ĩibato quena to bairona cariape macaje jetore buio janaqueticõaña. Aperã ricati na ca-queti buiorijere apiquẽja. “Majirique ca-ani wame majuu jã ĩi,” ĩibana quena ĩitorique jetore ĩi buionucuma. Diore ca-apiʉjaquẽna na ca-tʉgooñarije ãa na ca-ĩi buiori wame. 
1TI.6.21	Aperã jicãarã cariape ca-anie Dio ye quetire ca-apibatana maca ca-ĩito pairije macare bueri, Dio ye quetire apigaquẽema yucʉra. To bairi na apiqueticõaña mʉa, Timoteo, ricati ca-ĩi buiorãre.
1TI.6.21	Mani Pacʉ Dio caroaro wariñuu netorique mʉre cʉ̃ joato.
1TI.6.21	To cõona yʉ Pablo mʉre yʉ queti joo.
2TI.1.1+2TI.1.2	Yʉ Pablo ati pũuro mʉ yʉ uca joo Timoteore. Jesucristo cʉ ca-queti buio joo rotii yʉ ãa Dio cʉ ca-boorore bairo. “To cãnacã rʉmʉ catícõa aninucupere na yʉ joogʉ Jesure ca-apiʉjarãre,” ca-ĩiñupi Dio. Cʉ ca-ĩricarore bairona buio rotii yʉre ca-queti buio joo rotiwĩ. To bairi petoacã mʉ yʉ queti buiopa ati pũuro jʉgori. Yʉ macʉre bairona mʉ yʉ mai tʉjʉ. Caroa majuu mʉre cʉ joato mani Pacʉ Dio. Mani Ʉpaʉ Jesucristo mena caroare mʉre cʉ joato. Mʉre cʉ mai tʉjʉato. Caroaro ani yeri wariñuurique quenare mʉre cʉ joato.
2TI.1.3	To cãnacã ni Diore jeni nʉcʉbʉgori mʉre yʉ tʉgooñanucu. Mʉre tʉgooñari, “Caroaro jãare mʉ átibojanucu,” Diore cʉ yʉ ĩinucu. Ñami, ʉmʉreco quenare Diore mʉ yʉ jenibojanucu. Yʉ ñicʉ jãa Diore na ca-nʉcʉbʉgoricarore bairo yʉ quena cʉ̃re yʉ nʉcʉbʉgo. To bairi Dio mena yʉ cá-áti aninucurije tʉgooñarique pairique manona yʉ anicõa. 
2TI.1.4	Mʉre yʉ cá-aáweori paʉ mʉ ca-yapapuarore, mʉ ca-otirore yʉ tʉgooñanucu. To bairi seeto mʉ yʉ tʉjʉgacʉpʉ, cʉ tʉjʉʉ yʉ wariñuu anigʉ ĩi. 
2TI.1.5	Diore cariape mʉ ca-tʉgooña nʉcʉbʉgorijere yʉ tʉgooña. Mʉ ñico Loida, mʉ paco Eunice quena mʉ jʉgoye Diore ca-tʉgooña nʉcʉbʉgoyupa. To bairi, “Cʉ paco jãare bairo Diore tʉgooña nʉcʉbʉgonucumi Timoteo quena,” yʉ ĩi maji.
2TI.1.6	To bairi Diore mʉre jeniboja, mʉre yʉ ca-ñiga peoro Jesu ye quetire buio majiriquere mʉ ca-jooyupi Dio. To bairi mʉre cʉ ca-buio majiorica wame tʉgooñari caroaro áticõa aninucuña mʉre cʉ cá-áti rotirica wamere. 
2TI.1.7	Dio maca tʉgooña uwiriquere mani ca-jooquẽmi. Tʉgooña ocabʉtirique macare mani ca-joowĩ. Ame mairique quenare mani ca-joowĩ. Maja catírique quenare mani ca-joowĩ Dio. 
2TI.1.8	To bairi mani Ʉpaʉ Jesu ye quetire aperãre na buio boboqueticõaña mʉa, Timoteo. Yʉ quenare Jesu ye quetire yʉ ca-buio teñarique wapa presopʉ yʉ ca-aniere bobo tʉgooñaqueticõaña. Mʉ quenare mʉ popiyeyegarãma, Jesu ye queti mʉ ca-buioro booquẽna. Mʉre na ca-popiyeyerije to ca-anibato quena Jesu ye quetire buiocõa aninucuña. To bairo mʉ cá-áto ocabʉtiriquere mʉ joogʉmi Dio. 
2TI.1.9	Dio maca manire ca-netooñupi caroorã ya paʉpʉ mani ca-yajibopere. Caroaro majuu mani cá-áti anipere boʉ mani ca-tʉjʉ bejeyupi Dio cʉ yarã ca-aniparãre. Mani majuuna caroare mani cá-átie wapa mee manire ca-tʉjʉ bejeyupi. Cʉ majuuna manire mai tʉjʉri, yʉ ca-boorore bairo na ãmaro ĩi, to bairo manire ca-tʉjʉ bejeyupi Dio. Tirʉmʉpʉ ati ʉmʉrecoo átigʉ jʉgoyepʉna Jesucristo mena mani ca-anipere ca-tʉgooñañupi. 
2TI.1.10	To bairi ati yʉteapʉre manire ca-majioñupi Dio manire cʉ ca-mai tʉjʉrijere. Cʉ Macʉ Jesucristore ati yepapʉ cʉ ca-joorije jʉgori manire ca-majioñupi Dio manire cʉ ca-mai tʉjʉrijere. To bairi manire ca-netoo catíopaʉre cʉ ca-jooyupi Jesucristore. To bairi Jesu maca caroorã na ca-ãnopʉ mani ca-bai yajibopere ca-netoobojayupi manire. To bairona rooro ca-bairã nare cʉ ca-netoobojapere, cʉ mena mani ca-anicõa aninucupe caroa quetire mani ca-cũñupi. To bairi noa una Jesucristore ca-tʉgooña nʉcʉbʉgorã yajiquetigarãma yua.
2TI.1.11	Tie quetire yʉ ca-buio teña rotiwĩ Dio. To bairo ácʉ apóstol, Jesu cʉ ca-buerã ca-ãnana mena macacʉre yʉre ca-cũwĩ, cʉ ye quetire ca-buio teñapaʉre. 
2TI.1.12	Tie jʉgori popiye yʉ tamʉo. To bairo popiye tamʉobacʉ quena ato presopʉ yʉ ca-aniere yʉ tʉgooña boboquẽe. Yʉ ca-apiʉja nʉcʉbʉgoricʉ Jesu ca-ñuu netoʉ ãmi, cá-áti majii ãmi, yʉ ĩi maji. To bairi yʉre ca-cote majii ãmi Jesu. To bairo yʉre coteri cʉ ca-tunu atíparo jʉgoye caroaro yʉ ca-bairo yʉre átigʉmi.
2TI.1.13	Caroa quetire, mʉre yʉ ca-queti buiorica wame jetorena mʉ quena aperãre na buiocõa aninucuña mʉa Timoteo. To cãnacã rʉmʉ Jesucristore cʉ tʉgooña nʉcʉbʉgoya. Cʉ̃re ca-tʉgooña nʉcʉbʉgoʉ aniri camaja quenare na maiña. 
2TI.1.14	Dio mʉre cʉ ca-queti buio cũriquere caroaro buiocõa aninucuña. Espíritu Santo, mani mena ca-ãcʉ̃ mʉre cʉ cá-átinemoro mena cariape queti buioriquere caroaro aperãre buiocõa aninucuña.
2TI.1.15	Asia yepa macana yʉ mena ca-anibatana nipetirã yʉre cá-aáweocoama. Tiere mʉ majitʉgaʉ meere. Na mena macana Fijelo, to bairi Emójenes ca-wamecʉna quena yʉ cá-aáweocoama. 
2TI.1.16	To bairo yʉre na cá-aáweobato quena Onesíforo ca-wamecʉcʉ maca yʉre cá-átinemowĩ. Presopʉ yʉ ca-aniere ca-tʉgooña boboquẽmi. Yʉre ca-tʉgooña ocabʉtiowĩ presopʉ yʉ ca-ãno, yʉre tʉjʉʉ ejaʉ. To bairi caroare cʉ joato mani Ʉpaʉ Dio Onesíforore, cʉ ya wii macana quenare. 
2TI.1.17	Onesíforo ati maca Romapʉ ejaʉ nemoona yʉ ca-macañupi. To bairo yoaro yʉre maca, yʉ ca-bʉgacõawĩ. 
2TI.1.18	To bairi caberopʉ mani Ʉpaʉ Dio camajare na tʉjʉ cõoñari nare cʉ ca-tʉjʉ bejeri paʉ ca-ãnopʉ caroare cʉ joato Onesíforore, caroaro yʉre cʉ cá-átinemorique jʉgori. To bairona Efeso na ca-ĩri macapʉ mani ca-ãno quena mani cá-átinemowĩ Onesíforo. Topʉ caroaro cʉ cá-átajere mʉ quena mʉ majii mere.
2TI.2.1	To bairi Timoteo, yʉ macʉre bairo ca-ãcʉ̃, Jesucristo mʉre cʉ cá-átinemorije mena tʉgooña ocabʉtiya. 
2TI.2.2	Yʉ ca-queti buioriquere aperã capaarã mena yʉre mʉ ca-apiriquere aperãre na buio netoña tunu. Aperãre ca-queti buio neto ocabʉtirã macare na queti buio netoña. To bairi naa aperãre na queti buio netonucugarãma tunu.
2TI.2.3	Mʉ quena popiye tamʉobacʉ quena nʉcaña, Jesu ye quetire buio janaquetiri. Uwamaʉ caroorãre ca-quẽ ocabʉtii popiye cʉ̃re to ca-bairo cʉ ca-nʉca ocabʉtirore bairona mʉ quena nʉca ocabʉtiya. 
2TI.2.4	Nii uwamaʉ ũcʉ aperãre bairo, “To bairona ca-anipaʉ yʉ ãa yʉ quena,” ĩi majiquẽcʉmi. Aperã uwamarã ca-aniquẽna maca noo na ca-booro áti aninucuma. Uwamaʉ maca cʉ ʉpaʉ cʉ ca-rotirore bairo jeto átinucumi, yʉ mena cʉ wariñuato ĩi. 
2TI.2.5	To bairona ca-atʉri majocʉ aperãre atʉ ocabʉti netogʉ atʉrique ʉparã na ca-rotirije uniere bairona cá-átipaʉ ãmi. Cʉ cá-átiquẽpata cʉ ca-atʉ netorije wapa cʉ̃re na ca-jooboriquere jooquetiborãma, apero maca na ca-rotiquẽtopʉ cʉ ca-atʉro jʉgori. 
2TI.2.6	To bairi tunu jĩcaʉ cʉ ya weje ca-paanucuʉ ti weje ca-rica cʉtiere jeimi cʉ majuuna. Cʉ ye ca-paarique wapa wapataʉre bairo baiimi. Mʉ quena Timoteo to bairona Dio yere mʉ cá-áto ca-bero caroare mʉ joogʉmi Dio yua. 
2TI.2.7	Mʉre yʉ ca-ĩi queti buiorijere caroaro tʉgooñaña. To bairo mʉ ca-tʉgooñaro mani Ʉpaʉ Dio caroaro mʉ ca-majiro mʉ átigʉmi.
2TI.2.8	Jesucristo cʉ ca-bairiquere tʉgooñaña tunu. Ʉpaʉ David tirʉmʉpʉ macacʉ pãrami ati yepapʉ ca-buiayupi Jesu. Cabero cʉ̃re na ca-jĩabato quena ca-tunu catiyupi Jesu. Tie quetirena camajare na yʉ ĩi buionucu. 
2TI.2.9	Tie queti caroa quetire yʉ ca-buio teñarije wapa popiye yʉ tamʉo. To bairi caroorije cá-átacʉre bairona presopʉ yʉ ca-jõowã tie quenare. To bairo presopʉ yʉre na ca-cũbato quena Dio ye queti maca presopʉ cũu roca majiña maa. Nipetiropʉ jeja peticoagaro yua. 
2TI.2.10	To bairi nipetiro yʉ ca-popiye tamʉorijere yʉ nʉcacõa. Dio yarã cʉ ca-bejericarã cariape na apiʉjaato ĩi, to bairona yʉ nʉcacõa. Na quena Jesucristo mena to cãnacã rʉmʉ na ani wariñuu anicõato ĩi, to bairo yʉ nʉcacõa.
2TI.2.11	Ati wame cariape queti ã:
2TI.2.11	Jesucristo rooro cʉ na cá-áto cʉ ca-bai yajiricarore bairo mani quena bai yajirã, cʉ ca-catí tunuricarore bairo mani quena mani catínemogarã tunu. To bairi jõ buipʉ cʉ mena mani anicõa anigarã to cãnacã rʉmʉ yua.
2TI.2.12	To bairi ati yepapʉ cʉ ye quetire aperãre mani ca-buiorije wapa popiye baibana quena, ape rʉmʉ cʉ̃re ca-rotinemorã mani anigarã. To bairona ati yepapʉ, “Aperã yʉ tutirema,” ĩibana, “Jesure yʉ majiquẽe,” mani ca-ĩiata Jesu maca ape rʉmʉ mani quenare, “Mʉjaare yʉ majiquẽe,” mani ĩigʉmi.
2TI.2.13	To bairi mani ca-ĩirore bairo mani cá-áti peoquetibato quena cʉ maca cʉ ca-ĩirore bairona áticõa aninucugʉmi. Cʉ maca cariape ca-ĩi aniri ĩito majiquẽemi.
2TI.2.14	To macana Jesu yere ca-apiʉjarãre caroaro na ĩi buioya, mʉre yʉ ca-uca joorijere caroaro tiere na tʉgooña majiato ĩi. Na ca-ame ĩi wada netorijere na jana rotiya mani Ʉpaʉ Dio cʉ ca-apirona. To bairo na ca-ame wada netorije cawatoa macaje ãa. Tie caroaro na ca-bairo átiquẽe. To bairi camaja tiere apirã tʉgooña mawijianucuma. 
2TI.2.15	To bairi Dio mʉre cʉ cá-áti rotirijere mʉ ca-majiro cõo caroaro ája, aperãre Dio ye quetire buiori. “Caroaro cʉ̃re yʉ cá-áti rotirijere áami Timoteo,” Dio mʉre cʉ ĩato ĩi, Dio ye queti caroaro cariape macaje jeto aperãre na ĩi buionucuña. To bairo caroaro ácʉ Diore mʉ tʉgooña boboquetigʉ. 
2TI.2.16	Ati yepa macana Diore ca-apiʉjaquẽna na majuuna na ca-ĩi tʉgooñarije aperã na ca-ĩi buioro na apiquẽja. Ca-ñuuquẽtie ãa. Camaja tiere ame buiorã netobʉjaro caroorã ani nutuaborãma. 
2TI.2.17	Tie mani rupaʉpʉre ca-boarije cáncer ca-wamecʉtie riaye ca-boarije ca-bʉcʉanemorore bairona áa. Tiere bairona baima Imeneo, Fileto ca-wamecʉna. Nana carooye tua jʉgoyupa tie ca-ñuuquẽtiere apibana. 
2TI.2.18	Ca-ñuuquẽtierena queti buionucuma camajare tunu. “Ca-bai yajiricarã ca-catí tunuñupa mere,” na ĩi queti buioma aperãre. To bairo na ca-ĩi queti buiorije jʉgori aperã cariape Jesure ca-apiʉjabatana tʉgooña mawijiama. 
2TI.2.19	To bairo ca-ĩitorã ricati na ca-queti buiobato quena, Dio ye queti maca cariape ĩrique anicõa. Tiere wajoa majiña maa. Dio ye queti ucarica pũuro oco bairo ĩrique queti ãa: “Mani Ʉpaʉ Dio cʉ yarãre majimi.” Ape wame quena oco bairo ĩi ucarique a: “ ‘Dio yaʉ yʉ ãa,’ ca-ĩirã maca caroorijere na áti janacõato.”
2TI.2.20	Pairi wii camaja capaarã na ca-ani wiipʉre ca-pee jotʉri ãa. Caroa rʉri oro mena o plata mena na cá-áta rʉri ãa. Ape rʉri ca-watoa macaje ríi mena, yucʉ mena na cá-áta rʉri ãa tie quena. To bairi ti wii ʉpaʉ boje rʉmʉ ca-ãno caroa rʉri oje cojeri tie jetore peoʉmi, camajare na nuugʉ. Apeye caroori rʉribʉja jeto peoʉmi cawatoa rʉmʉ ca-ano, o caroorije jetore jãagʉ. 
2TI.2.21	To bairona Diore nʉcʉbʉgorã caroa rʉ ca-ʉpaʉ ti rʉre mai, caroa rʉ cʉ ca-oje cojerore bairona mani bai Dio yarã ãnaa. Mani maca caroorije áti janari Dio cʉ ca-booro cõo mani áti majigarã, ca-ani majuurije Dio yere mani áti majicõa aninucugarã.
2TI.2.22	Aperã cawamarã Diore ca-apiʉjaquẽna caroorije na majuuna noo na ca-boorijere na cá-átiere tʉgooñaqueti netoocõaña, nare bairo átiquẽcʉna. Ca-ñuurije macare tʉgooñari tie jetore áticõa aninucuña. Diore tʉgooña nʉcʉbʉgonucucõaña. Aperãre na mairi caroaro na átinemonucuña. Aperã mena caroa ãnajecʉja. Aperã caroorije cá-átiquẽna mena, Diore ca-jeni nʉcʉbʉgonucurã mena caroaro na mena anicõaña. 
2TI.2.23	Ca-ame wada netorãre na apiqueticõaña. Na maca ca-api majiña maniere tʉgooñanucuma, ca-ñuuquẽtiere. Tie jʉgori ame tutirique aápá. To bairi tiere ca-ĩi buiorãre na apiqueticõaña. 
2TI.2.24	Mani Ʉpaʉ Dio cʉ yarã cʉ ca-rotirã caroaro na ca-ãno boomi. To bairi aperã mena ca-ame wada neto quetiparã ãma. Caroaro maca aperã mena ca-aniparã ãma. Caroaro aperãre Dio yere ca-buio majirã ca-aniparã ãma. Ca-punijiniquẽna na ãmaro, Dio ye quetire ca-buiorã anigarã. 
2TI.2.25	To bairi ricati ca-tʉgooñarãre, cariape ca-aniere ca-booquẽnare caroaro na ĩi buioya. Dio nare cʉ wajoato ĩi, to bairo caroaro punijinirique mano na ĩi buioya. To bairo na mʉ ca-buioro na maca wajoari, cariape macare api nʉcʉbʉgogarãma. 
2TI.2.26	To bairo cariape maca apirã Sataná cʉ ca-rotirã ca-anibatana cʉ janacõagarãma yua. To bairi Satanáre cʉ ca-buti weoricarã aniri cʉ api netoocõagarãma Satanáre yua.
2TI.3.1	Timoteo, ati wame quena caroaro tʉgooña majiña. Ati ʉmʉrecoo ca-ani tʉjari rʉmʉri ca-ãnopʉ popiye majuu ca-bairije anigaro. 
2TI.3.2	Camaja caroorã majuu anigarãma ati yepapʉre. Na majuu na ca-anie jetore tʉgooñagarãma, aperãre mai tʉjʉquẽnana. Niyerure tʉjʉ ʉgoogarãma. “Aperã netoro ca-majii yʉ ãa, ca-ani majuʉ yʉ ãa,” seeto ca-ĩirã anigarãma. Diore cʉ bai netoo nʉcari aperãre ca-wada pairã anigarãma. Na pacʉa na ca-rotiro na apiʉjaquetigarãma. Caroaro aperã nare na cá-átinemobato quena, “Caroaro mʉja ájupa,” ca-ĩiquẽna anigarãma. Dio yere ca-tʉgooña nʉcʉbʉgoquẽna anigarãma. 
2TI.3.3	Aperãre na tʉgooña maiquetigarãma. Aperãre na tʉjʉ bopacooquetigarãma. Caroorije ame ĩi buio bategarãma. Noo caroorije na cá-átigarijere jana majiquetigarãma. Ca-uwarã majuu ca-ãna anigarãma. Dio cʉ ca-tʉjoorijere átigateegarãma. 
2TI.3.4	Aperã, na mena macana ca-anibatana quenare rooro na átigarãma. “Caroorije ãa mani cá-átie,” ĩi majibana quena noo na ca-boorije caroorije jetore átinucugarãma. “Seeto majuu aperã netoro ca-majirã jã ãa,” ĩi tʉgooñagarãma. Noo na cá-átiga wariñuurije jetore tʉgooñagarãma, Dio macare tʉgooñaquẽnana. 
2TI.3.5	Diore ca-nʉcʉbʉgorãre bairo baibana quena baitorique jeto átigarãma, na yeri ca-tʉgooñarijere Dio cʉ ca-wajoa majipe macare booquetiri. Na una mena bapacʉtiqueti majuucõaña. 
2TI.3.6	Na mena macana jĩcaarã ape wiiripʉ aáteñanucuma. To bairo aáteñarã wiiripʉ jãa, oco bairo cãromiare na ĩinucuma: “Dio ye quetire mʉjaare jã buiorã apʉ́,” na ĩitoma. To bairo na ca-ĩitorijere na apiʉjama cãromia caroaro ca-tʉgooña ocabʉtiquẽna. Noo na ca-boorije caroorijere ca-ʉgari peanucurã, na ca-buiorijere apiʉjama cãromia caroaro ca-tʉgooña ocabʉtiquẽna. 
2TI.3.7	To bairo rooro cá-ána romiri ca-ĩitorã na ca-ĩi buiorijere seeto apibana cariape queti macaje macare api majiquẽema. 
2TI.3.8	Cãromiare ca-ĩitorã tirʉmʉpʉ macana cúmúa Janes, Jambres, ca-wamecʉna ca-aniñaricarãre bairona ãma. Moisére ca-booquẽjuparã. Dio ye queti Moisé cʉ ca-buiorije quenare ca-booquẽjuparã. Yucʉ rʉmʉrire ca-ĩito teñarã quena na ãnanare bairona cariape macaje Dio ye quetire booquẽema yucʉ quenare. Caroorije macaje jetore tʉgooñanucuma. 
2TI.3.9	To bairo na ca-ĩito teñarije to ca-anibato quena na ca-ĩri wame nipetirãpʉre jejaquetigaro. Camaja, “Ca-ĩitorije ãa na ca-buiorije,” ĩi majigarãma. Tirʉmʉpʉ Janes, Jambres anana na ca-ĩitoriquere ca-majiñuparã to macana. To bairona yucʉ quenare ca-ĩito teñarãre maji peticoagarãma camaja yua.
2TI.3.10	Mʉ maca Timoteo, camajare yʉ ca-queti buionucurijere caroaro mʉ maji. Yʉ cá-áti aniere, yʉ cá-átigarije quenare mʉ maji. Diore yʉ ca-tʉgooña nʉcʉbʉgorijere mʉ maji tie quenare. Aperã rooro yʉre na cá-átibato quena yʉ ca-nʉcanucurijere mʉ maji. Camajare yʉ ca-mairije quenare mʉ maji. Jesucristo yere yʉ ca-queti buiorije jʉgori yʉ ca-popiye cʉtiere mʉ maji. Popiye baibacʉ quena yʉ ca-buio janaquetaje quenare mʉ maji. 
2TI.3.11	Antioquíapʉ, Iconiopʉ, Listrapʉ, to cãnacã macaripʉ macana rooro yʉre na cá-átaje quenare mʉ maji. Rooro yʉ ca-popiyeyewã, Jesucristo yere yʉ ca-buio teñarije wapa. To bairo rooro yʉre na cá-átibato quena mani Ʉpaʉ Dio maca yʉ ca-matabojawĩ yʉre na ca-jĩaborique cõo. 
2TI.3.12	To bairona na popiyeyegarãma nipetirãre Jesure ca-apiʉjarã cʉ ca-boorijere cá-átinucurãre, cʉ ye quetire ca-booquẽna maca. 
2TI.3.13	Caroorije cá-ána, ca-ĩitori maja maca caroorije áti ani nutuagarãma. Aperãre ĩitonemo nutuagarãma. Sataná ye ca-ĩi jocarijere apiʉjabana camajare buiotogarãma tunu. 
2TI.3.14	Mʉ maca Timoteo cariape macaje maca mʉ paco, mʉ ñico, yʉ quena jã ca-ĩi buioro mʉ ca-apiʉjawʉ mʉa. “Ca-ĩitorã me ãma yʉre ca-buioricarã,” mʉ ĩi maji. To bairi cariape jeto apiʉja anicõaña, ape wame tʉgooñaquẽcʉna. 
2TI.3.15	Cawimaʉ ãcʉ̃pʉna Dio ye queti ucarica pũuri macajere mʉ ca-maji bʉcʉawʉ. Tiere buei Dio yere mʉ ca-majiwʉ. Tiere majii, Jesucristore tʉgooña nʉcʉbʉgoʉ, to bairo mʉ cá-áto mʉ ca-netoowĩ Dio mʉ ca-yajibopere. 
2TI.3.16	Dio ye queti ucarica pũuri to cãnacã pũuro Dio cʉ ca-majiorije mena, “Ocõo bairo ĩi ucaya,” nare cʉ ca-ĩiro na ca-ucarique ãa. Tiere bueri cariape macajere mani majigarã. Tiere buerã di wame uno, “Tie caroorijere cá-áti janape ãa,” mani ĩi maji. “To bairo maca ca-ñuurije cá-átipe ãa,” mani ĩi maji. Tunu to bairona nipetirije caroa mani cá-áti anipere mani maji Dio Wadariquere buerã. 
2TI.3.17	Cʉ Wadariquere ca-jooyupi Dio cʉ yarãre, noo ca-boorije ca-ñuurijere na áti majiato ĩi.
2TI.4.1	Timoteo yʉ yaʉ, mʉ cá-átipere nʉcʉbʉgorique mena caroaro mʉre yʉ buio. Dio cʉ ca-tʉjʉro, Jesucristo quena cʉ ca-tʉjʉro mʉre yʉ buio. Mani Ʉpaʉ Jesucristo camaja ca-catírãre, ca-riaricarã quenare na tʉjʉ bejei acʉ́ atígʉmi. Caʉpaʉ majuu anigʉmi. 
2TI.4.2	To bairi mʉ maca tiere tʉgooñari Dio ye quetire buiocõa aninucuña to cãnacã rʉmʉ. Ca-apigarãre, ca-apigaquẽna quenare na buioya. Camaja caroorije na cá-átiere na majioña. “To bairije átiqueticõaña,” na ĩña. “Ocõo bairo maca cá-átipe ãa,” na ĩña. Tʉgooña uwaquẽcʉna caroaro mena na buiocõa aninucuña. 
2TI.4.3	Ape rʉmʉ camaja cariape quetire ca-apigateerã anigarãma. Na majuuna na ca-api tʉjoorijere apigarã ricati nare ca-jʉgo bueparãre macagarãma. To bairo na cá-áto capaarã ricati nare ca-jʉgo buerã anigarãma, na ca-apigarijere ca-buiorã maca. 
2TI.4.4	To bairi nare ca-buerã ricati jetore na ĩi buiori, cariape macajere na ca-apigateero roque na átigarãma. To bairo na cá-áto ca-ñuuquẽtie jetore apiʉjagarãma. 
2TI.4.5	Mʉ maca Timoteo, maja catíri caroaro tʉgooñaña. Nare bairo rooro mʉ aniquetigʉ mʉa. To bairi popiye tamʉobacʉ quena cariape Jesu ye quetire bairo buio teñacõa aninucuña. Mʉ ye paarique Dio mʉre cʉ cá-áti rotiriquere áti peocõaña.
2TI.4.6	Yʉ ca-bai yajiparo, meere ejagaro bai. Dio yere yʉ cá-átaje wapa yʉre jĩagarãma. Petoacã rʉja yʉre na ca-jĩaparo. 
2TI.4.7	Ca-atʉrã, aperãre atʉ netogarã seeto majuu na ca-ocabʉtirije mena na cá-átore bairona ocabʉtiri yʉ cá-ápʉ́ yʉ paariquere. Dio yʉre cʉ cá-áti rotiriquere yʉ áti yaparo tʉga. Jesure yʉ ca-tʉgooña nʉcʉbʉgorijere yʉ janaqueti majuucõa. 
2TI.4.8	To bairi Dio yʉre cʉ ca-joope caroare cʉgo yuʉmi yua. To bairi mani Ʉpaʉ cariape ca-tʉjʉ bejei maca cʉ ca-tunu ejari rʉmʉ ca-ãno tiere yʉ joogʉmi yua. Aperã quenare to bairona na joogʉmi. Nipetirã cʉ̃re ca-nʉcʉbʉgorã, cʉ ca-tunu atípere ca-yuu tʉgooñarã quenare caroare na joogʉmi.
2TI.4.9	Timoteo, mʉ ca-ocabʉtiro cõo yoaro mee yʉre tʉjʉ ajá. 
2TI.4.10	Demas yʉ mena ca-anibatacʉ yʉre cá-aáweocoami, ati yepa macajere boobacʉ. Jesu ye netobʉjaro boomi ati yepa macaje macare. Tesalónica na ca-ĩri macapʉ cá-aácoami. Cresente maca Galacia na ca-ĩiropʉ cá-aácoami. Apeĩ, Tito ca-wamecʉcʉ Dalmacia na ca-ĩiropʉ cá-aácoami. Aperãre Jesu ye quetire buio teñarã aána cá-aácoama na maca, Cresente, Tito yua. 
2TI.4.11	To bairi Lucas jeto yʉ mena tuami mai. To bairi Timoteo, yoaro meebʉja mʉ apá. Marco mena pʉgarã mʉja apá. To bairi Marco maca yʉ átinemogʉmi. 
2TI.4.12	Tíquicore cʉ yʉ ca-joowʉ Efeso macapʉ. 
2TI.4.13	Mʉ maca acʉ́ camisa ca-pairo ca-bui macatore mʉ neapá. Troa na ca-ĩri macapʉ, Carpo ya wiipʉre yʉ ca-cũurajawʉ. Yʉ papera tunuari quenare, apeye papera pũuri quenare mʉ jee apá. Papera pũuri macare mʉ majiritiquẽpa. Tie roquere yʉ boo majuucõa.
2TI.4.14	Apeye tunu Alejandro ca-wamecʉcʉ comee mena ca-paa quenoori majocʉ rooro majuu yʉ ca-ami. To bairi rooro yʉre cʉ cá-átato cõo cʉ popiyeyegʉmi mani Ʉpaʉ Dio. 
2TI.4.15	Caroaro cʉ mʉ tʉjʉ majiwã. Rooro mʉ átiremi mʉ quenare. Mani ca-queti buiorijere ca-mata paii ãmi cʉ̃a.
2TI.4.16	Nemoona Ʉparã tʉpʉ yʉre na ca-jeniñarijere jĩcaʉ maca yʉ ca-ĩi buionemoquẽmi yʉ ca-bairiquere. Nipetirã yʉ mena ca-anibatana yʉre ca-buti aáweocoama. To bairo yʉre na cá-aáweoriquere cʉ majirioato Dio. 
2TI.4.17	To bairo yʉ mena ca-anibatana yʉre na ca-buti aáweorique to ca-anibato quena, mani Ʉpaʉ Dio maca yʉ cá-aáweoquẽmi. Tʉgooña ocabʉtiriquere yʉ ca-joowĩ. Jesu ye quetire caroaro yʉ ca-queti buio peoparore bairo ĩi yʉ cá-átinemowĩ Dio. Judío maja ca-aniquẽna quenare na yʉ ca-queti buio peoparore bairo ĩi, to bairo yʉ cá-átinemowĩ. To bairo yʉre cʉ cá-átinemoro jʉgori yʉre ca-jĩa roti majiquẽma. Yaia camajare ca-ʉga reerãre bairo ca-ãna anibana quena yʉ ca-jĩa roti majiquẽma, Dio nare cʉ ca-mataro. 
2TI.4.18	To bairi nipetiri wame rooro yʉre na cá-átigaro quenare yʉre matabojagʉmi Dio. Caroaro yʉre cotei ca-bero ʉmʉrecoopʉ cʉ ca-ani paʉpʉ yʉre ne aágʉmi yʉ Ʉpaʉ Dio. To bairi Diore mani áti nʉcʉbʉgocõa aninucugarã.
2TI.4.19	Aquila, cʉ nʉmo Prisca, na ñuato. Onesíforo cʉ ya wii macana quena na ñuato. 
2TI.4.20	Erasto Corinto macapʉ ca-tuawĩ. To bairi Trófimo ca-riaʉpʉre cʉ yʉ ca-cũwʉ Mileto macapʉre. 
2TI.4.21	Mʉ ca-ocabʉtiro cõo pue ca-ejaparo jʉgoye mʉ apá. Yoaro mee mʉ apá. Mʉ ñuu rotimi Eubulo. Pudente, Lino, Claudia ñuu rotima na quena. Nipetirã ato macana Jesure ca-apiʉjarã quena ñuu rotima.
2TI.4.22	Mani Ʉpaʉ Jesucristo mʉ mena cʉ ãmaro. Caroa yeri wariñuurique mʉre cʉ joato Dio. Mʉ mena macana quenare caroare cʉ joato.
2TI.4.22	To cõona ãa mʉre yʉ ca-uca joorije.
TIT.1.1	Yʉ Pablo ati pũuropʉ petoacã mʉ yʉ queti joo mʉre, Tito. Dio cʉ̃ paabojari majocʉ yʉ ãa, cʉ̃ ye quetire buio teñaʉ. Jesucristo ye quetire cʉ̃ ca-buio rotiricʉ yʉ ãa. Dio cʉ̃ ca-bejericarãre yʉ buio rotimi Dio, Jesucristo yere na api nʉcʉbʉgoato ĩi. Cʉ̃ ye queti cariape macaje ãa, na ĩi majiato ĩi yʉ buio rotimi Dio. Tie quetire api nʉcʉbʉgorã, Dio cʉ̃ ca-boorore bairo caroaro ani majigarãma. 
TIT.1.2	To canacã rʉmʉ Dio mena na ca-anicõa aninucupe quenare majigarãma. Tirʉmʉpʉre ati yepa átigʉ jʉgoye, “Yʉ mena anicõa aninucugarãma,” ca-ĩiñupi Dio. Ca-ĩi jocaʉ mee cʉ̃ ca-ano to bairona caroaro mani ca-anicõa anipere mani tʉgooña wariñuu ani maji, cʉ̃re api nʉcʉbʉgorã. 
TIT.1.3	Ca-yoaro bero cʉ̃ ca-boori paʉ ca-anopʉ mani ca-majioñupi Dio tirʉmʉpʉ cʉ̃ ca-ĩi cũurica wamere. “Yʉ mena anicõa aninucugarãma yʉre ca-apiʉjarã,” cʉ̃ ca-ĩriquere manire ca-majioñupi. “Tierena mʉ buio teñagʉ,” yʉ ca-ĩi buiowĩ Dio. Mani caroorijere manire ca-netoobojaricʉna yʉ ca-ĩi buiowĩ. To bairo yʉre cʉ̃ ca-buio teña rotirore bairona yʉ áa yua. 
TIT.1.4	Tito, mʉre yʉ ca-buiorique apiri Jesucristore mʉ ca-apiʉja jʉgowʉ. To bairi yʉ macʉre bairo yʉ ca-tʉgooñaʉ mʉ ãa. Mani Pacʉ Dio caroaro wariñuuriquere mʉre cʉ̃ joato. Jesucristo, caroorije mani cá-átiere manire ca-netoobojaʉ cʉ̃ quena to bairona caroa ani wariñuuriquere mʉre cʉ̃ joato.
TIT.1.5	Tito, yʉ yaʉ, mʉ yʉ ca-cũuwʉ Creta na ca-ĩri poapʉ ca-pairi ya recomaca ca-ani poa yucʉ poapʉ. Topʉ Jesúre ca-apiʉjarãre na yʉ ca-buio peoquetajere na buioya ĩi, mʉ yʉ ca-cũuwʉ. “Cristore ca-apiʉjarãre ca-jʉgo aniparãre na bejeya,” mʉ yʉ ca-ĩiwʉ, to canacã macapʉ Cristore ca-apiʉjarãre ca-jʉgo aniparãre. 
TIT.1.6	To bairi camaja, “Caroaro cá-ána ãma,” na ca-ĩirãre na mʉ bejegʉ. Jicão jeto ca-nʉmoa cʉnare, cá-áti epericarã cʉtiquẽnare na mʉ bejegʉ. Na punaa Jesú ye quetire ca-apiʉjarã anigarãma. “Roorije cá-átinucurã, na pacʉare ca-boca wada canamurã ãma,” aperã na ca-ĩi majiquẽna anigarãma na punaa. To bairona na punaa mena caroaro ca-ãna jetore ca-bejepe ãa Jesúre ca-apiʉjarãre ca-jʉgo aniparãre. 
TIT.1.7	Dio yere ca-rotirã ca-aniparã caroorije cá-átiquẽnare mani boo. Ca-roti uwiorãre mani booquẽe. Caroaro mena ca-rotirã macare mani boo. Ca-punijini tuti pairãre mani booquẽe. Ca-mecʉorijere ca-eti pairã quenare mani booquẽe Dio yere ca-rotiparãre. To bairona aperãre ca-uwa pairãre mani booquẽe. Caroorijere ca-paa wapatarãre mani booquẽe. Caroa macaje macare ca-paa wapatarã macare mani boo Dio yere ca-rotiparãre. 
TIT.1.8	To bairo quena aperã cá-aáteñarã na ca-ejaro caroaro na tʉpʉ ca-ani rotirãre mani boo. Caroa átajere cá-áti wariñuunucurãre mani boo. Caroaro áti ãnaje jetore ca-beje majirãre mani boo. Cariape cá-ána, Dio cʉ̃ ca-tʉjoorijere cá-ána, caroorije cá-átibopere ca-tʉgooña yajio ocabʉtirã mani boo. To bairo ca-bairã ñuubʉjama. 
TIT.1.9	To bairi Jesucristo ye quetire nemoo cʉ̃ ca-buio rotiriquere, cariape macaje jetore ca-buiorãre mani boo. To bairo ca-bairãre mʉ ca-bejerã cariape macajere buio majigarãma. Aperã ricati ca-buiorã quenare, “To bairo me ãa, oco bairo maca ãa cariape wame,” na ĩi buio majiogarãma. To bairo na ca-ĩiro ricati ca-buiorã maca ñuuquẽto na ca-tʉgooñari wamere buio janagarãma yua. To bairona ca-ãnare caroarãre na ca-bejepe ãa Jesucristore ca-apiʉjarãre ca-jʉgo aniparãre.
TIT.1.10	Capaarã ãma topʉ ti poapʉ Creta yucʉ poapʉre cariape macajere ca-bai botiorã. Ca-ĩitorije macare buioma. Yoaro wadabana quena ca-ani majuurijere buioquẽema. To bairona ca-ĩito wadarã aperã netoro to bairije ca-ñuuquẽtiere wadanucuma judío maja jicãarã. 
TIT.1.11	Ca-buioya manipa wamere na buionucuma. Ca-apiricaro tʉjoorijere jã ca-buiorije wapa apeye uniere manire na joato ĩirã, buio teñatonucuma. To bairo na ca-ĩitorije apiri jicã wiiri macana Jesú ye quetire ca-apibatana api janacõama yua. To bairi nare ca-ĩitorijere ca-buio teñanucurãre na ca-buio jana rotipaʉ mʉ ãa, Tito. 
TIT.1.12	Jicãʉ na yaʉna cabero ca-baipere ca-buio jʉgoyeyei oco bairije na ca-ĩiñupʉ: “Mʉjaa ati paʉ Creta yucʉ poa macana ca-ĩito pairã mʉja ãa. Ca-ñuuquẽna mʉja ãa. Ʉga pacabana quena mʉja majuuna mʉja paaquẽe,” ca-ĩiñupʉ jicãʉ cʉ̃ yarãre ti poa macanare. 
TIT.1.13	Cariape na ca-ĩiñupʉ Creta poa macanare. To bairona bainucuma. To bairi, “Baiqueticõaña mʉjaa,” seeto na ĩi buioya Tito, Jesú ye quetire. Cariape macaje jetore na apiʉjaato ĩi tutuaro na ĩi buioya. 
TIT.1.14	Oco bairo na ĩi buioya: “Judío maja cawatoa ca-ani wameri na ca-ĩi buiorijere apiqueticõaña. Cariape macaje macare ca-bai botiorã na majuuna na ca-tʉgooñari wame na cá-áti rotirijere na apiʉjaqueticõaña,” na ĩi buioya seeto topʉ Cretapʉ macanare.
TIT.1.15	Caroaro tʉgooñariquere ca-tʉgooñacõana caroaro áticõa aninucuma. Diore ca-api nʉcʉbʉgoquẽna maca rooro ca-tʉgooñanucurã aniri caroorije jeto átinucuma. Na ca-tʉgooñarijepʉ caroorije jeto tʉgooñanucuma. Ca-ñuurije macare tʉgooña majiquẽema. 
TIT.1.16	“Diore ca-majirã jã ãa,” ĩibana quena caroorije átinucuma. To bairo rooro na cá-átinucurijere tʉjʉrã, “Ca-ĩitorã ãma, Diore ca-majirã me ãma,” mani ĩi maji. Dio cʉ̃ ca-boorijere ca-bai botiorã ãma. Na majuuna na ca-boorijere Dio cʉ̃ ca-tʉjooquẽtie jetore átinucuma. Caroa macare áti majiquẽema.
TIT.2.1	Mʉ maca, Tito, Jesú ye queti majuure cariape macaje jetore buioya. 
TIT.2.2	Cabʉcʉrã to macana caʉmʉare oco bairo na ĩi buioya: “Caroaro tʉgooña maja catíya. Caroaro ája, aperã caroaro mʉjaare na ĩi tʉgooñaato ĩirã. Caroa macaje átajere beje majiña. Cariape Jesú ye jetore apiʉjaya, cariape macaje jetore. Diore cʉ̃ nʉcʉbʉgoya. Cʉ̃ yarã quenare to bairona na nʉcʉbʉgoya, na átinemori. Diore apiʉja janaquẽja, popiye mʉja ca-bairije to ca-anibato quena.” To bairona na buioya to macana cabʉcʉrã caʉmʉare. 
TIT.2.3	Cabʉcʉrã romiri to macana quenare oco bairo na ĩi buioya: “Caroarã, Dio cʉ̃ ca-boorore bairo jeto anicõaña. Caroorije aperãre na ĩi buio batequeticõaña. Eti cumuqueticõaña. Caroa jetore na áti majioña aperãre. 
TIT.2.4	Cawamarã romirire caroa jetore na cá-áti ani majipere na buioya,” na ĩiña cabʉcʉrã romiri macare. To bairi cawamarã romiri maca na manapʉare caroaro nare na maiato, na punaa quenare. 
TIT.2.5	Caroa átajere na beje majiato cawamarã romiri. Caroorije cá-áti eperã na aniqueticõato. Na yere caroaro na paacõa aninucuato. Aperãre na mai tʉjʉri caroaro nare na átinemocõa aninucuato. Na manapʉare nare na áti nʉcʉbʉgocõa aninucuato. To bairona caroaro na anicõato cawamarã romiri. Cabʉcʉrã romiri macare, “To bairo caroaro na ca-baipere na majioña cawamarã romirire,” na mʉ ĩigʉ Tito. Nare na ca-majioquẽpata caroaro ani majiquetiborãma. To bairi aperã maca ñuuquẽto na cá-átiere tʉjʉrã na wada paiborãma. “Dio ye quetire na ca-buionucurije ñuuquẽe,” ĩi wada paiborãma. To bairi, “Cawamarã romiri caroaro na ca-anipere na majioña,” na mʉ ĩigʉ cabʉcʉrã romiri to macanare.
TIT.2.6	To bairona caʉmʉa cawamarã, “Mʉja quena caroa macare mʉja cá-áti anipere beje majiña,” na ĩi buioya, Tito, na quenare. 
TIT.2.7	Mʉ majuuna caroa átajere na áti majiocõa aninucuña, Tito, cawamarãre. To bairo caroa mʉ cá-áto tʉjʉrã, “Mani quena Titore bairo caroaro mani áti anigarã,” ĩi tʉgooñagarãma yua. Jesú ye quetire buioʉ cariape jeto buioya. Ricati ape wame buioqueticõaña. Caroaro nʉcʉbʉgorique mena cariape buioya. 
TIT.2.8	To bairo cariape Jesú ye quetire nʉcʉbʉgorique mena mʉ ca-buioro aperã ca-booquẽna maca, “Caroorije ĩinucuma Jesú yere ca-buio teñarã,” manire ĩi wada pai majiquetigarãma. Na majuuna tʉgooña bobogarãma yua.
TIT.2.9	Oco bairo na ĩi buioya aperãre paabojari majare: “Mʉja ʉparã nipetiro mʉjaare na cá-áti rotirijere caroaro ája. Nare jã cá-átibojarije na tʉjʉ wariñuato ĩirã, caroaro paaya. Na ca-ĩri wamere na boca wada canamuqueticõaña. 
TIT.2.10	Mʉja ʉparã ye apeye uniere jee rutiqueticõaña. Caroa macare ája, mʉja ʉparã, ‘Caroarã majuu ãma jã paabojari maja,’ mʉjaare na ca-ĩi tʉjʉ wariñuu nʉcʉbʉgoparore bairo ĩirã. To bairo caroaro mʉja ca-bairo mʉja ʉparã, ‘Dio ye queti ca-ñuurije ãno. Mani paabojari maja tiere apiʉjari caroaro átinucuma,’ mʉja ĩigarãma. To bairona caroaro tʉgooñagarãma Jesúre, manire ca-netooricʉre.” To bairo na ĩi buioya, Tito, aperãre paabojari majare.
TIT.2.11	Mani Pacʉ Dio camaja nipetirã manire ca-mai tʉjʉyupi. Mani mai tʉjʉri cʉ̃ Macʉre ca-jooyupi, caroori paʉpʉ mani cá-aábopere nare cʉ̃ netoobojaato ĩi. 
TIT.2.12	To bairi cʉ̃ ca-tʉjoorije jetore mani cá-áticõa aninucupere boomi Dio. Caroorije, ati yepa macana cʉ̃re ca-nʉcʉbʉgoquẽna maca caroorije na cá-átiganucurije uniere mani cá-átiquetipere boomi. “Caroa wame macare yʉ átigʉ,” mani ca-ĩi beje majipere boomi Dio. Ca-ñuurijere Dio cʉ̃ ca-boorije cá-ána mani ca-anipere boomi Dio. Ati yepapʉ mani ca-ani rʉmʉri cõona to bairo caroarã jeto mani ca-anipere boomi Dio. 
TIT.2.13	To bairi mani Ʉpaʉ majuu Jesucristo, caroorije manire ca-netoobojaricʉ cʉ̃ ca-tunu atípere mani yuugarã. Cʉ̃ mena mani ca-anicõa aninucupere mani tʉgooña cote wariñuu yuugarã. Seeto cʉ̃ ca-ajiya baterije mena tunu atígʉmi Jesú. 
TIT.2.14	Jesucristo cʉ̃ majuuna manire ca-bai yajibojayupi caroorije mani cá-átie wapa. Yʉ yarã majuu, ca-ñuurije macare cá-átigarã na ãmaro ĩi, mani cá-átibojayupi Jesucristo. 
TIT.2.15	To bairi tiere na ĩi buionucuña, Tito to macanare. Tutuaro to bairijere na áti ocabʉti rotiya. To bairo cá-áti ocabʉtiquẽnare oco bairo na ĩiña: “Rooro mʉja áa. Cariape macaje macare ája,” na ĩi buionucuña. To bairona na ca-ĩi rotipaʉna mʉ ãa mʉa. To bairi nʉcʉbʉgorique mena na ĩi buioya, “Ca-roti majiquẽcʉ ãmi,” mʉre na ca-ĩiquetiparore bairo ĩi.
TIT.3.1	Apeye na ĩi buionemoña Jesucristore ca-apiʉjarãre. Caroaro na cá-áti majiparore bairo oco bairije na ĩi buioya, Tito: Maca ʉparã, gobierno macanare caroaro na apiʉjaya. Aperã quenare nipetiro caroa wamerire na átinemocõa aninucuña. 
TIT.3.2	Aperãre rooro na wada paiqueti majuucõaña. Aperã mena na ame ĩi wada canamuqueticõaña. Caroaro na mena ãña. Camaja nipetirã mena ĩi daque buionucuña. To bairije na ĩi buioya to macanare, Tito. 
TIT.3.3	Mani quena tirʉmʉpʉ Dio yere ca-tʉgooña majiquẽna mani ca-anibapʉ. Dio cʉ̃ ca-rotirijere mani cá-átiquetinucuwʉ. Cariape mani ca-tʉgooñaquẽpʉ. Mani majuuna ca-ñuuqueti wamerire mani cá-átigarijere átinucubana caroorijere mani cá-áti jana majiquẽpʉ. Rooro aperãre mani cá-áticõa aninucuwʉ. Aperã yere tʉjʉ ʉgoo, ame tʉjʉgatee, ame tuti ca-bairã mani ca-aninucubapʉ. 
TIT.3.4+TIT.3.5	To bairo roorije mani ca-ãnaje cʉtibato quena mani ca-mai tʉjʉyupi Dio. Mani mai tʉjʉri caroori paʉ majuupʉ cá-aáboricarãre manire ca-netoowĩ. Mani majuuna caroa mani cá-átie wapa mee mani ca-netoowĩ. Cʉ̃ majuuna mani mai tʉjʉri manire ca-netoowĩ. Ʉgueri coje reericarore bairona caroorije mani cá-átiere rei mani ca-netoo catíowĩ. Caroarã maca cawamarãre bairona mani ca-ano manire ca-wajoawĩ. To bairo ácʉ cʉ̃ Espíritu Santo jʉgori cawama yericʉna ca-aniparãre manire ca-wajoawĩ caroa ca-anie macare mani cá-áti aninucuparore bairo. 
TIT.3.6	Jesucristo manire ca-netooricʉ jʉgori manire ca-joo netowĩ Dio cʉ̃ Espíritu Santore. 
TIT.3.7	To bairi mani mai tʉjʉri, “Caroorije mana ãma,” mani ĩi tʉjʉmi Dio yua, Jesucristo manire cʉ̃ ca-bai yajibojaro ĩi. To bairo, “Caroorije mana ãma,” manire ĩi tʉjʉri cʉ̃ mena to canacã rʉmʉ ca-anicõa aninucuparãre manire ca-cũuñupi. To bairi cʉ̃ tʉpʉ mani ca-anicõa aninucupere mani tʉgooña wariñuu yua. 
TIT.3.8	Cariape atie quetire mʉ yʉ buio, Tito. To bairi atie mʉ yʉ ca-queti buio joorijere caroaro na buio apioya seeto Diore ca-apiʉjarãre. Caroa na áticõa aninucuato ĩi na ĩi buioya. Caroa macaje majuu jetore na cá-átipere mʉ yʉ queti buio joo. 
TIT.3.9	Cawatoa macajere ca-wadarãre na apiquẽja. Camaja ca-ani jʉgoricarã ãnana na wamerire yoaro cõoñariquere wadama. Moisé tirʉmʉpʉ macacʉ cʉ̃ ca-rotirique quenare ame wada netonucuma. Ñeere cá-átipe me ãa na ca-ame ĩi wada netorije. To bairi nare bairo ti uniere ame ĩi wada netoqueticõaña. Na apiqueticõaña. 
TIT.3.10	Nii nare bairona ca-ĩi wada netoʉ ucʉ̃ mʉja mena cʉ̃ ca-ãmata caroaro cʉ̃ ĩi buioya. “Jã ca-tʉgooña ricawati wada netoro átiqueticõaña,” cʉ̃ ĩiña. Jicãni o pʉgani cʉ̃re mʉ ca-buiobato quena cʉ̃ ca-apigaquẽpata, “To cõona, jã mena aniqueticõaña,” cʉ̃re mʉ ĩigʉ.
TIT.3.11	“Ca-ñuuquẽtie jetore tʉgooñabacʉ caroorije cá-áti paii ãmi,” cʉ̃ mʉ ĩi tʉjʉ majigʉ. Cʉ̃ majuuna ape wame cʉ̃ ca-buionucurije wapa cʉ̃ popiyeyegʉmi Dio. To bairi to bairona ca-ĩi wada neto paii ucʉ̃re mʉ buugʉ.
TIT.3.12	Yucʉacãre Artema ca-wamecʉcʉre cʉ̃ joʉ o Tíquico macare cʉ̃ joʉ yʉ joogʉ mʉ tʉpʉ. Cʉ̃ ca-ejaro beroacã yoaro mee mʉ apá. Nicópoli na ca-ĩri macapʉre yʉ anigʉ. Topʉ yʉ anicõagʉ ati puere. To bairi topʉ Nicópolipʉ yʉre mʉ tʉjʉ apá. 
TIT.3.13	Senas ca-wamecʉcʉ ʉparã na ca-rotirijere ca-buenucuʉ, Apolo ca-wamecʉcʉ mena na cá-aáteñapere na átinemoña. Jesú ye quetire na ca-buio teñaparore bairo nipetiro na ca-boopere na jooya.
TIT.3.14	Ape wame quena Cretapʉ macana mani yarãre, “Caroaro paarique cʉja,” na ĩi buioya. To bairo na ca-jʉ paanemoro caroaro aperãre cá-átinemocõana anigarãma na quena.
TIT.3.15	Yʉ mena atopʉ ca-ãna nipetirã ñuu rotima. To macana mani yarã Jesúre ca-apiʉjarã caroaro na ñuato. Mani Pacʉ Dio caroare mʉjaare cʉ̃ joato.
TIT.3.15	To cõona ãa.
PHM.1.1	Yʉ Pablo ati pũuro jʉgori petoacã mʉ yʉ queti joo mʉre, Filemón. Jesucristo ye quetire yʉ ca-buio teñarique wapa presopʉ yʉ jooma. To bairi presopʉ ãcʉ̃ mʉ yʉ uca joo ati pũuro. Yʉ, mani yaʉ Timoteo quena mʉre jã queti joo. Mʉ quena jãare bairona Jesú ye quetire ca-buionemoʉ mʉ ãñupa. To bairi seeto mʉre jã mai. 
PHM.1.2	Mʉ ya wiipʉ Jesú yere ca-neñapo buerã na quenare ati pũuropʉna na yʉ queti joo. Mani yao quenare, Apia ca-wamecʉco quenare cõ yʉ queti joo. Arquipo quenare cʉ̃ yʉ queti joo. Arquipo maca popiye cʉ̃ to ca-anibato quena jãare bairo Jesú ye quetire buionucumi. To bairi mʉja ca-ano cõona mʉjaare yʉ uca joo ati pũurore. 
PHM.1.3	Mani Pacʉ Dio caroaro ani wariñuurique mʉjaare cʉ̃ joato. Mani Ʉpaʉ Jesucristo to bairona caroare mʉjaare cʉ̃ joato.
PHM.1.4+PHM.1.5	Mani yarã mʉ tʉ cá-atána yʉ queti buioma caroaro mʉ cá-áti aniere. “Filemón Jesucristore caroaro tʉgooña nʉcʉbʉgonucumi. Aperãre ca-maii ãmi. Jesú yarã nipetirã na quenare to bairona nare mai majuucõami,” yʉ ĩi queti buioma mʉ tʉ cá-atána. To bairi mʉ ca-aniere yʉ tʉgooña wariñuu. To canacã rʉmʉ Diore, “Ñuu majuucõa Filemón cʉ̃ ca-anie,” cʉ̃ yʉ ĩinucu. 
PHM.1.6	“Filemón Diore ca-apiʉjarãre na cʉ̃ ca-queti buioro caroaro na api majiato,” Diore mʉ yʉ ĩi jenibojanucu. “Jesucristo caroa cʉ̃ ca-joorijere Filemón na cʉ̃ ca-buioro nipetiro caroaro na majiato,” mʉ yʉ ĩi jenibojanucu Diore. 
PHM.1.7	Jesúre ca-apiʉjarãre caroaro na mʉ mai. Caroaro na mʉ ca-mairo tʉjʉrã seeto yeri wariñuuma naa. To bairi, yʉ baire bairo ca-ãcʉ̃, seeto yʉ wariñuu to bairo caroaro mʉ ca-aniere tʉgooñari.
PHM.1.8+PHM.1.9+PHM.1.10+PHM.1.11+PHM.1.12	To bairo ca-baii mʉ ca-ano ape wame mʉ cá-átipere mʉre yʉ buiopa. Onésimo, mʉ paabojari majocʉ, mʉre cá-aáweoricʉ atopʉ ãmi. Yucʉacã cʉ̃ yʉ tunu aá roti mʉ tʉpʉ tunu. Topʉ cʉ̃ ca-ejaro caroaro cʉ̃ boca tʉjʉya. “¿Nope ĩi mʉ ca-rutirí?” cʉ̃ mʉ ĩi tutiquẽpa. Yʉ Pablo cabʉcʉ, Jesucristo ye quetire buio teñari majocʉ yʉ ãa, Jesú cʉ̃ ca-rotii. To bairo ca-ãcʉ̃ yʉ ca-ano, caroaro yʉre api nʉcʉbʉgogʉmi ĩi atiere mʉ yʉ buio mʉ cá-átipere. Tutuaro mena mʉ yʉ ĩiquẽe. Caroaro mena maca mʉ yʉ roti. Onésimore mʉ paabojari majocʉre caroaro cʉ̃ boca tʉjʉya. Yʉ ca-buiorijere caroaro apiʉjami. Yucʉ Jesucristore tʉgooña ocabʉtimi. To bairi yʉ macʉre bairo ca-ãcʉ̃ ãmi yucʉra. Tirʉmʉpʉre Onésimo caroaro mʉ ca-paabojaquẽmi. Yucʉra caroaro mʉ paabojagʉmi. Yʉ quenare caroaro átinemonucumi. To bairi Onésimore cʉ̃ yʉ tunu aá roti mʉ tʉpʉ. Caroaro cʉ̃ boca tʉjʉya seeto yʉ ca-maiire. 
PHM.1.13	To bairo cʉ̃re tunu aá rotibacʉ quena Onésimore cʉ̃ yʉ boobapa atopʉre yʉ mena, yʉre cá-átinemopaʉ ĩi. Presopʉ yʉ ca-ano caroaro yʉ átinemonucumi. Mʉna yʉre mʉ cá-átinemoborore bairona ácʉ caroaro majuu yʉ átinemonucumi. 
PHM.1.14	To bairo atopʉre cʉ̃ ca-tua pe boobacʉ quena Onésimore, “Yʉ tʉpʉ tuaya,” mʉ jeniquẽcʉna cʉ̃ yʉ ĩi majiquẽe. To bairi mʉ tʉpʉ cʉ̃ yʉ tunu aá roti. To bairi mʉ tʉpʉ Onésimo cʉ̃ ca-ejaro mʉ ca-booata cʉ̃ mʉ tunu aá rotigʉ yʉ tʉpʉre tunu. Pablore cʉ̃ átinemoato ĩi, cʉ̃ mʉ tunu aá rotigʉ. 
PHM.1.15+PHM.1.16	Tirʉmʉ bʉjaacã mʉre ca-rutiricʉ anibacʉ quena yucʉ mʉ tʉpʉ tunu aágʉmi tunu. Mʉ ruti weoquetigʉmi yua. Jesú ye quetire ca-apiʉjaʉ aniri mani baire bairo ca-ãcʉ̃ ãmi. Yʉ ca-maii ãmi Onésimo. To bairi cʉ̃re yʉ ca-mairo netoro mʉ maca cʉ̃ mʉ mai netogʉ yucʉra. Mʉ paabojari majocʉ anibacʉ quena mʉ baire bairo ca-ãcʉ̃ anicõa anigʉmi. 
PHM.1.17	To bairi, Pablo yʉ yaʉ, yʉ ca-maii ãmi ĩi, Onésimore caroaro cʉ̃ boca tʉjʉya. Yʉ mʉ ca-boca tʉjʉborore bairona caroaro cʉ̃ boca tʉjʉya. 
PHM.1.18	Caroorije mʉre cʉ̃ cá-áti majuucõarique to ca-ãmata yʉ maca mʉ yʉ wapayegʉ. Mʉre cʉ̃ ca-wapamoata quena mʉ yʉ wapayegʉ yʉ majuuna. 
PHM.1.19	Yʉ majuuna yʉ uca joo atiere. To bairi jocʉ mee yʉ ĩi. Onésimo apeye uniere mʉre cʉ̃ ca-wapamoata cʉ̃ yʉ wapaye peocõabojagʉ. Nemoona Jesú ye quetire mʉ yʉ ca-buiowʉ. Yʉ ca-buioquẽpata tiere apiquẽcʉna caroorã ya paʉpʉ cá-aápaʉ mʉ aniboricʉ. To bairi tie caroa majuure mʉ yʉ ca-buioriquere wapa ca-wapamoʉre bairona mʉ bai. To bairo mʉ ca-anie to ca-anibato quena, “Yʉ mʉ wapamo,” yʉ ĩiquẽe. 
PHM.1.20	Filemón, yʉ yaʉ, Diore ca-apiʉjaʉ mʉ ãa. To bairi mʉ yʉ ca-ĩirore bairo ája. Onésimore caroaro cʉ̃ boca tʉjʉya, caroaro Pablo cʉ̃ wariñuu tʉgooñaato ĩi. 
PHM.1.21	Yʉ ca-boorijere átigʉmi Filemón, mʉre ĩi tʉgooñari atiere mʉ yʉ uca joo. Cʉ̃ yʉ ca-ĩrije netoro átigʉmi, mʉ yʉ ĩi tʉgooña.
PHM.1.22	Apeye tunu, mani Pacʉ Diore yʉre mʉ ca-jenibojanucuri wamere cʉ̃ apiato Dio. To bairi yʉ buugarãma, yʉ tʉgooña. To bairi mʉ tʉpʉ yʉ ca-ejaparore quenoo yuuya.
PHM.1.23	Mʉ ñuu rotimi Épafra. Cʉ̃ quena yʉ mena presopʉ ca-ãcʉ̃ ãmi, cʉ̃ quena Jesucristo yere cʉ̃ ca-buio teñarique wapa. 
PHM.1.24	Marco, Aristarco, Demas, Lucas mʉ ñuu rotima na quena. Jesucristo ye quetire yʉre ca-buionemorã ãma na quena.
PHM.1.25	Mani Ʉpaʉ Jesucristo caroa yeri wariñuuriquere mʉre cʉ̃ joato.
PHM.1.25	To cõona ãa.
HEB.1.1	Tirʉmʉpʉ capee mani jʉgoye macanare ca-queti joonucuñupi Dio. To canacãʉpʉrena ape wameri cʉ̃ ye quetire buiori majare na ca-majioñupi Dio camajare nare cʉ̃ ca-buio majiogari wamerire. 
HEB.1.2	Ato ca-baiepa rʉmʉripʉre ca-jooyupi Dio cʉ̃ Macʉrena, camajare na cʉ̃ buioato ĩi.
HEB.1.2	Cʉ̃ Macʉ jʉgori ati ʉmʉrecóo nipetirore cá-ájupi Dio. To bairi nipetiro cʉ̃ cá-átajere ca-cʉgopaʉre cʉ̃ ca-cũuñupi Dio cʉ̃ Macʉre. 
HEB.1.3	Dio ye cʉ̃ ca-aji baterijere ca-cʉgoʉ ãmi Dio Macʉ. Dio cʉ̃ ca-aniere bairona ca-ãcʉ̃ ãmi. To bairi Dio Macʉ cʉ̃ ca-rotiro ati ʉmʉrecóo ca-bairije bai, ca-tutuaʉ cʉ̃ ca-ano maca. Mani camaja caroorije mani cá-átiere wapayebojari tiere majirioboja, áti yaparo Dio tʉpʉ cá-aácoajupi jõ bui macacʉ ca-rotii Dio menare ca-rotii anigʉ.
HEB.1.4	Dio tʉ macana cʉ̃ ca-paa coterã ángel maja ca-wamecʉna na netoro ca-ãcʉ̃re cʉ̃ ca-cũuñupi Dio cʉ̃ Macʉre. Na netoro ca-rotiire cʉ̃ ca-cũuñupi Dio cʉ̃ Macʉre. 
HEB.1.5	Dio oco bairi wame cʉ̃ Macʉ jetore cʉ̃ ca-ĩiñupi:
HEB.1.5	Yʉ Macʉ mʉ ãa. Ati rʉmʉ to bairona ca-anipaʉre mʉ yʉ cũu, cʉ̃ ca-ĩiñupi Dio cʉ̃ Macʉre.
HEB.1.5	Cʉ̃ tʉ macana macare ángel majare to bairi wame jicãni uno na ca-ĩiquẽjupi Dio. Ape wame ca-ĩiñupi Dio tunu:
HEB.1.5	Cʉ̃ Pacʉ yʉ ãa. Yʉ Macʉ majuu ãmi, ca-ĩiñupi Dio cʉ̃ Macʉre.
HEB.1.5	To bairi wame cʉ̃ tʉ macana ángel majare ni macare to bairo na ĩiñaquẽemi Dio. To bairi cʉ̃ Macʉ maca ángel maja netoro ca-ãcʉ̃ ãñupi.
HEB.1.6	Ape wame ca-ĩiñupi Dio tunu cʉ̃ Macʉ mani jʉgocʉ ca-ãcʉ̃re ati yepapʉ cʉ̃ joʉ:
HEB.1.6	Dio tʉ macana Angel maja nipetirã rʉpopatuapʉ tuatu ejacumuri cʉ̃re na áti nʉcʉbʉgoato.
HEB.1.7	Cʉ̃ tʉ macanare ángel maja oco bairi wame macare na ca-ĩiñupi Dio:
HEB.1.7	Mʉjaare yʉ ca-rotiro yʉ ca-ĩri wame mʉja átigarã. Yʉ ca-rotirije nipetiro yoaro mee mʉja átigarã. Wino ca-papurijere bairo, peero yoaro mee ca-ʉ̃ʉ peticõarijere bairo yoaro mee mʉja áti peticõagarã yʉ ca-rotirijere.
HEB.1.8	Cʉ̃ Macʉ macare oco bairi wame cʉ̃ ca-ĩiñupi Dio:
HEB.1.8	Mʉa Dio, to canacã rʉmʉ ca-rotii mʉ anigʉ. Cariape mʉ yarãre na mʉ roti mʉa.
HEB.1.9	Ca-ñuurijere, cariape ca-aniere ca-boʉ mʉ ãa mʉa. Caʉparã na ca-rotibatiere aperã na ca-bai botioro macare mʉ tee. To bairo ca-baii mʉ ca-ano tʉjʉri yʉa, Dio mʉ Ʉpaʉ ca-ãcʉ̃, wariñuuriquere mʉ yʉ joo aperã nipetirã netoro.
HEB.1.10	“Ʉpaʉ” cʉ̃ ca-wameyeyupi Dio cʉ̃ Macʉre tunu, oco bairi wame cʉ̃ ĩi:
HEB.1.10	Ʉpaʉ, ca-ani jʉgori paʉpʉ mʉna ati yepare mʉ cá-ápʉ́. Ati ʉmʉrecóo nipetiro macaje mʉ cá-átaje jeto ãa.
HEB.1.11	Atie mʉ cá-átaje to ca-anibato quena nipetirije ca-yajipe jeto ãa. Mʉ maca to canacã rʉmʉ ca-anicõa ãcʉ̃ mʉ anigʉ mʉa. Atie mʉ cá-átaje to ca-anibato quena cabʉcʉ jutii ca-boa yajirore bairona yajigaro.
HEB.1.12	To bairi jutii cabʉcʉ ca-boarije wajoaricarore bairona ati ʉmʉrecóo macajere reecõari apeye cawama macare mʉ wajoagʉ. Mʉ maca to bairona ca-anicõa ãcʉ̃ mʉ anigʉ. Mʉ wajoaquetigʉ, ca-ĩiñupi Dio cʉ̃ Macʉre.
HEB.1.13	Ape wame oco bairo ca-ĩiñupi Dio tunu cʉ̃ Macʉre:
HEB.1.13	Ato yʉ tʉna ruiri yʉ mena rotiya. Mʉre yʉ netobojagʉ mʉre ca-tʉjʉgateerãre. To bairo nare yʉ ca-netoro bero na quenare na mʉ rotigʉ. Mʉre ca-paabojarã anigarãma na quena, ca-ĩiñupi Dio cʉ̃ Macʉre.
HEB.1.13	To bairi wame cʉ̃ tʉ macanare ángel maja ni macare to bairo na ĩiquẽemi Dio.
HEB.1.14	Naa cʉ̃re ca-paa coterã ãma. Dio na joomi, “Yʉ yarãre to canacã rʉmʉ yʉ mena ca-anicõa aninucuparãre yʉ cotebojaya,” na ĩi.
HEB.2.1	To bairi Dio cʉ̃ Macʉrena cʉ̃ ye quetire cʉ̃ ca-buio rotiro ĩirã manire cʉ̃ ca-buioriquere caroaro tiere ca-apiʉjape ãa. Tie quetire majiritiri ape wame macare mani átire ĩirã ca-apiʉjaparã mani ãa. 
HEB.2.2	Tirʉmʉpʉ Dio tʉ macana ángel maja cariape ca-buioyupa Dio ye quetire. To bairi na ca-buiorijere ca-bai botiorãre cariape na ca-popiyeyeyupi Dio. 
HEB.2.3	To bairi mani quenare to bairona cariapena manire popiyeyecõagʉmi cʉ̃ Macʉ manire cʉ̃ ca-buioriquere caroa wame majuure mani ca-bai botioata. Cʉ̃ ye quetire camajare na cʉ̃ ca-netoo catíopere na ca-ĩi buio jʉgoyupi mani Ʉpaʉ Jesú. Cabero cʉ̃re ca-apiricarã, “Cariape ãa atie queti,” manire ca-ĩi majiowã naa yua. 
HEB.2.4	To bairi Dio atie queti cariape ãa ĩi na cá-áti iñooñupi ca-acʉori wame, áti rupeorica wameri capee wameri. To bairi cʉ̃ Catírique Espíritu Santore na ca-jooyupi Dio cʉ̃re ca-apiʉja jʉgoricarãre. Cʉ̃ Espíritu Santore na cʉ̃ ca-jooro ape wame cá-áti iñoo majiñupa na quena. Dio maca nare cʉ̃ cá-áti iñoo majiogari wame cá-ájupa.
HEB.2.5	Ati ʉmʉrecóo ca-petiro bero cawama ʉmʉrecóo Dio cʉ̃ ca-wajoapere mʉjaare jã ĩi buio. Ti paʉ ca-ano rotiquetigarãma Dio tʉ macana, ángel maja. Cawama ʉmʉrecóore ca-rotiparãre na cũuquetigʉmi Dio. 
HEB.2.6	Camaja macare, ati yepa macanare, ati yepa macaje nipetirore ca-rotiparãre na ca-cũuñupi Dio. To bairona ĩi ucarica wame ãa Dio Wadariquepʉ jicã paʉ oco bairi wame:
HEB.2.6	Dio, ¿nope ĩi camajare na mʉ tʉgooñatí? ¿Nope ĩi cawatoa ca-ãna, ca-ani majuurã mee na ca-anibato quena na mʉ tʉjʉ cotetí, Dio?
HEB.2.7+HEB.2.8	Ángel maja rʉgabʉjaro ca-rotiparã camajare na mʉ ca-cũuñupa ati yʉteacãpʉre. Ángel maja rʉgaro ca-ãnare camajare cũubacʉ quena yucʉacã ʉparãre bairo ca-aniparãre na mʉ ca-cũuñupa. To bairi ati yepa macaje quena waibʉcʉrã quena nipetirã ca-rotiparãre mʉ ca-cũuñupa camajare. To bairi ape rʉmʉpʉ mʉ cá-átajere mʉ cote rotigʉ mʉre ca-apiʉjarãre.
HEB.2.7+HEB.2.8	To bairo nipetiro cʉ̃ cá-átajere camajare na cʉ̃ ca-cote rotiro jicã wame na ca-rotiqueti wame manigaro. Ca-bairi wame to ca-anibato quena nipetiri wame roti petiquẽema mai camaja. 
HEB.2.9	Jesú quenare jicã yʉteacã ángel maja rʉgaro ca-ãcʉ̃re cʉ̃ ca-cũuñupi Dio Jesúre. To bairo cʉ̃ cũuri cʉ̃ ca-bai yaji popiyecʉti rotiyupi Dio Jesúre, mani mai tʉjʉri. To bairo Jesú camaja nipetirãre na cʉ̃ ca-bai yajibojaro tʉjʉri Caʉpaʉ majuu cʉ̃ ca-cũuñupi Dio. Caʉpaʉ majuu cʉ̃ cũuri, “Nipetirã cʉ̃re na áti nʉcʉbʉgoato,” ca-ĩiñupi Dio Jesúre. To bairo cʉ̃re cʉ̃ ca-ĩiro nipetirãre ca-rotii ãmi Jesú.
HEB.2.10	Nipetirije ati ʉmʉrecóo macaje Dio cʉ̃ cá-átaje jeto ãa. Nipetiro ca-anie cʉ̃ jʉgori bai. To bairi Cristo mena ca-rotinemoparãre ca-booyupi Dio camaja capaarã cʉ̃re ca-apiʉjaparãre. Cristo nipetiro cʉ̃ ca-rotiri paʉ ca-anopʉ Dio cʉ̃ cá-átajere rotinemogarãma. To bairi Jesú manire ca-catíopaʉre manire ca-tamuoboja popiyecʉti rotiyupi Dio. Mani camaja capaarã caroaro cʉ̃ mena ca-rotirã mani ca-aniparore bairo ĩi cʉ̃ ca-tamuoboja popiyecʉti rotiyupi Dio. 
HEB.2.11	Cʉ̃a Dio Macʉ Jesucristo mani caroorije reeri caroarã Dio yarã mani ca-ano áami. To bairo manire cʉ̃ cá-áto mani quena Dio punaa mani ãa. To bairi Jesú maca Dio punaa mani ca-ano tʉjʉri, “Yʉ bairã majuu ãma,” manire ĩi boboquẽemi Dio Macʉ Jesucristo. 
HEB.2.12	To bairo manire ĩi tʉgooña boboquetiri oco bairo cʉ̃ ca-ĩi buioyupi Jesucristo Diore:
HEB.2.12	Na yʉ ĩi buiogʉ yʉ bairãre mʉ ca-aniere. Na ca-neñapori paʉ, “Ca-tutua netoʉ ãmi Dio,” yʉ ĩi wariñuu buiogʉ yʉ bairãre.
HEB.2.13	Ape paʉ oco bairo ca-ĩi buioyupi:
HEB.2.13	Yʉ tʉgooña nʉcʉbʉgo majuucõa Diore.
HEB.2.13	Ape wame oco bairo ca-ĩiñupi tunu:
HEB.2.13	Atona yʉ ãa Dio punaa mena, yʉ bairã Dio yʉre cʉ̃ ca-jooricarã mena, ca-ĩiñupi.
HEB.2.14	Mani “yʉ punaa” Dio cʉ̃ ca-ĩirã, ca-rupaʉricʉna mani ãa. To bairi Jesú quena manire bairona camajocʉ ca-rupaʉcʉcʉ ca-buiayupi. To bairi, “Camajocʉ aniri nare yʉ bai yajibojagʉ. Nare ca-reeboricʉrena Satanáre cʉ̃ rocagʉ, na yʉ bai yajibojagʉ,” ca-ĩiñupi Jesú. 
HEB.2.15	Mani camaja mani ca-bai yajipere ca-uwirã mani ca-anibajupa, Sataná yarã aniri. To bairi Jesú camajocʉ aniri, manire bai yajibojaʉ, manire ca-netoo catíoyupi Jesú Sataná yarã ca-anibatanare. 
HEB.2.16	Dio tʉ macanare ángel majare na átinemogʉ mee camajocʉre bairo ca-buiayupi Jesú. Mani camaja macare, mani ñicʉ Abraham Diore cʉ̃ ca-apiʉjaricarore bairona Diore ca-apiʉjarãre na yʉ netoo catíogʉ ĩri ca-baiyupi Jesú. 
HEB.2.17	To bairi Dio cʉ̃ cá-áti rotiri wame cõo caroaro cá-ájupi Jesú. Mani átibojaʉ, “Caroorije na cá-átiere na majirioya,” mani ĩibojami Jesú Diore. Mani judío maja mani tʉ macana Dio wii ʉparã “sacerdote” maja ʉparã na ca-ĩirã to bairona ĩibojama Diore. Jesú maca na cá-átie netoro caroaro mani átibojami, mani mai tʉjʉri. Cʉ̃ majuuna caroorije mani cá-átiere ca-wapayebojayupi. To bairo na yʉ átibojagʉ ĩi cʉ̃ yarãre bairona camajocʉ ca-rupea paʉ ca-añupi, manire bai yajibojagʉ. 
HEB.2.18	To bairi camajocʉre bairo ca-rupaʉcʉcʉ ca-buiaricʉ aniri Jesú quena camajare bairona ca-tamuoʉ ca-añupi. Cʉ̃ quenare, “Caroorije átiñajate,” cʉ̃ ca-ĩi wadajãbajupʉ Sataná. Caroorije cá-átiquẽjupi Jesú maca. To bairi caroorijere ca-bai botio netooricʉ aniri mani camajare mani átinemo majimi cʉ̃a. Mani ca-tamuori paʉ, Sataná, “Caroorije ája,” manire cʉ̃ ca-ĩi wadajãgari paʉ quenare mani átinemo majimi Jesú.
HEB.3.1	Yʉ yarã, Dio tʉpʉ to canacã rʉmʉ cʉ̃ mena ca-anicõa aniparã, cʉ̃ ca-bejericarã mʉja ãa mʉja quena. To bairo cʉ̃ ca-bejericarã aniri Jesúre caroaro cʉ̃ tʉgooñaña. Dio cʉ̃ ye quetire aperãre cʉ̃ ca-buio rotiricʉ majuu ãmi Jesú. Sacerdote maja ʉpaʉ majuu ãmi cʉ̃a, camajare Diore ca-jenibojaʉ. To bairo ca-ãcʉ̃ aniri seeto mani ca-nʉcʉbʉgopaʉ ãmi. To bairi caroaro cʉ̃ tʉgooñaña. 
HEB.3.2	Tirʉmʉpʉ macacʉ Moisére Dio cʉ̃re cʉ̃ cá-áti rotiri wamere bairo caroaro na cá-átibojayupʉ Moisé Dio yarãre Israel macanare. To bairi Jesú quena Moisé ãnacʉ cʉ̃ cá-átibojaricarore bairona Dio cʉ̃re cʉ̃ cá-áti rotiri wame caroaro Dio yarãre na cá-átibojayupi Jesú. 
HEB.3.3	Moisé netoro Jesú macare cá-áti nʉcʉbʉgoparã mani ãa. Nii jicã maja nare ca-jʉgo ãcʉ̃ ucʉ̃ cʉ̃ bero macana ʉparã netoro cá-áti nʉcʉbʉgopaʉ ãcʉmi. To bairona Moisé netoro Jesú macare ca-tʉgooña nʉcʉbʉgope ãa, ca-jʉgo ãcʉ̃ majuu cʉ̃ ca-ano maca. 
HEB.3.4	To canacã macaripʉrena nare ca-jʉgo ãna ãnama. To bairo na ca-baibato quena Dio maca to canacã poa macanare na ca-jʉgo ãcʉ̃ ãmi cʉ̃ maca. 
HEB.3.5	Moisé caroaro cá-ájupʉ Dio cʉ̃re cʉ̃ cá-áti rotiri wame cõo. Diore paabojari majocʉ ca-añupʉ Moisé, Dio yarã Israel majare na jʉgo ãcʉ̃. Na ca-buioyupʉ cabero Dio cʉ̃ ca-buiopa wamerire. 
HEB.3.6	Cristo maca Diore paabojari majocʉre bairo mee ca-añupʉ. Dio Macʉ riape ãmi. Jicãʉ punaa cʉ̃ bairãre na ca-jʉgo ãcʉ̃re bairo ca-ãcʉ̃ majuu ãmi Jesú. Jicãʉ camajocʉ cʉ̃ ca-macʉcʉti jʉgoʉre bairo ca-ãcʉ̃ ãmi Jesucristo. To bairo ca-ãcʉ̃ aniri caroaro cʉ̃ Pacʉ yere cá-ájupi. Caroaro na cá-átibojayupi Jesú Dio yarã ca-aniparãre. Mani quena Cristo yarã mani ãa cʉ̃ ca-tunu ejapere mani ca-tʉgooña nʉcʉbʉgoata. To canacã rʉmʉ cʉ̃ mena, cʉ̃ yarã mani ca-anipere mani ca-tʉgooña api nʉcʉbʉgocõa aninucuata cʉ̃ yarã mani ãa.
HEB.3.7	To bairi Moisé ãnacʉ netoro ca-ãcʉ̃ ãmi Jesucristo maca. Moisé ãnacʉ netoro ca-ãcʉ̃ cʉ̃ ca-ano ĩirã Espíritu Santo cʉ̃ ca-ĩrica wamere apiʉja ocabʉtiya. Oco bairo ĩi Dio Wadarique jicã paʉ Espíritu Santo cʉ̃ ca-ĩrica wame:
HEB.3.7	Mʉjaare Dio cʉ̃ ca-buioro nemoo cʉ̃ apiʉjaya.
HEB.3.8	Cʉ̃ bai botioquẽja. Tirʉmʉpʉre mʉja ñicʉ jãapʉ Diore cʉ̃ ca-bai botionucuñawã. Ca-ñee unie mani paʉpʉ, “Dio manire popiyeyequẽcʉmi cʉ̃re mani ca-apiʉjaquẽtie to quena,” ca-ĩi tʉgooñabama.
HEB.3.9	Cuarenta cʉmari to bairona ca-bai botioyawã, ca-acʉori wame áti iñoorica wameri capee na yʉ ca-iñoorije to ca-anibato quena.
HEB.3.10	To bairo na ca-bairo to cõona na yʉ ca-punijini tʉjʉwʉ. Punijini, “Yʉre ca-bai botionucurã ãma. Na yʉ ca-rotirijere booquẽema,” na yʉ ca-ĩiwʉ.
HEB.3.11	To bairo na ĩi punijiniri, “Yʉ mena macana caroaro ca-tʉgooña yerijã wariñuurã mʉjaare yʉ ani rotiqueti majuucõagʉ, jocʉ mee yʉ ĩi. Caroa paʉ mʉjaare yʉ ca-cũborica paʉpʉre yʉ mena mʉja aniqueticõagarã,” na yʉ ca-ĩiwʉ yua, ca-ĩiñupi Espíritu Santo.
HEB.3.12	To bairi yʉ yarã, nare bairo baiqueticõaña. Mʉja yeripʉre caroaro tʉgooñaña, rooro bai botiori mani yeripʉre Diore mani áti nʉcʉbʉgo janare ĩirã. 
HEB.3.13	To bairi aperã caroorijere, ricati ca-ĩitorã ãnama. “Atie macare mʉja cá-áti ʉjaro mʉja wariñuuborã,” ca-ĩitorã ãnama. To bairo ca-ĩitorãre mani apiʉjare ĩirã Dio yere ame ĩi buiori ame ocabʉtioya mʉjaa. Caroorijere mani cá-átinucuata Dio ye macare mani áti ani wariñuu majiquetiborã. To bairo áti ani wariñuu majiquetibana Diore mani áti nʉcʉbʉgo janaborã. To bairo mani baire ĩirã ame ĩi buiori ame ocabʉtioya. To canacã rʉmʉ Jesucristo cʉ̃ ca-tunu atíparo jʉgoye to bairona ame ocabʉtioya. 
HEB.3.14	To bairi nemoona cʉ̃re mani ca-apiʉja jʉgoeparore bairona to canacã rʉmʉ to bairona caroaro cʉ̃ ca-apiʉjacõa aninucupe ãa. Mani ca-ani rʉmʉri cõo to bairo jeto mani ca-ãmata cʉ̃ mena macana mani anigarã.
HEB.3.15	To bairi Dio Wadariquere oco bairo ĩi ucarica wamere bairona ája:
HEB.3.15	Mʉjaare Dio cʉ̃ ca-buioro nemoo cʉ̃ apiʉjaya. Cʉ̃ bai botioquẽja. Tirʉmʉpʉre mʉja ñicʉ jãapʉ Diore cʉ̃ na ca-bai botio nucuñaricarore bairo baiqueticõaña.
HEB.3.15	To bairona ĩi ucarique ãa. 
HEB.3.16	Na maca Dio Wadariquere ca-apirã anibana quena ca-bai botioyuparã. Nipetirã Ejipto yepapʉ ca-anibatana, Moisé cʉ̃ ca-jʉgo butiricarã cʉ̃ ca-bai botioyuparã. 
HEB.3.17	To bairo na ca-bairo na ca-punijini tʉjʉyupʉ Dio. Na punijini tʉjʉ, cuarenta cʉmari ca-ñee unie mani paʉpʉrena na ca-ani rotiyupʉ Dio. To bairo na ani rotiri topʉna ca-ñee unie mani paʉpʉ na ca-bai yaji rotiyupʉ yua. 
HEB.3.18	Nare, “To cõona yʉ mena caroaro ca-tʉgooña yerijã wariñuurã mʉja aniqueti majuucõagarã,” na ca-ĩiñupʉ Dio cʉ̃re ca-bai botiorãre. 
HEB.3.19	To bairo Dio na cʉ̃ ca-ĩriquere apirã oco bairi wame mani ĩi maji: Diore cʉ̃ na ca-apiʉjaquẽtie bui cʉ̃ mena macana ca-ani majiquẽjuparã. Caroa paʉpʉ na cʉ̃ ca-cũborica paʉpʉre ca-eja majiquẽjuparã.
HEB.4.1+HEB.4.2	To bairi mani ñicʉ jãare caroa quetire na ca-joobajupi Dio. Na maca Dio mena caroaro ca-tʉgooña yerijã wariñuu ani majiquẽjuparã, Diore apiʉjaquetibana. To bairona mani ñicʉ jãapʉre na cʉ̃ ca-ĩi joobatajere bairona mani ca-ĩi jooyupi Dio mani quenare. “Yʉ mena caroaro tʉgooña yerijã wariñuu ãnajere mʉjaare yʉ joogʉ,” mani quenare mani ca-ĩi jooyupi Dio. To bairi mani maca nare bairo mani baiqueticõato. Mani nʉcʉbʉgocõato caroa quetire, “Yʉ mena caroa tʉgooña yerijã wariñuu ãnajere mʉjaare yʉ joogʉ,” manire cʉ̃ ca-ĩri wamere. Mani quena nare bairo mani ca-bai botioata cʉ̃ mena caroare mani bʉgaquetiborã. 
HEB.4.3	Dio cʉ̃ mena caroa tʉgooña yerijã wariñuu ãnaje joomi cʉ̃re ca-apiʉjarã jetore. To bairi mani ñicʉ jãare cʉ̃re ca-bai botiorãre:
HEB.4.3	Na ĩi punijini, “Yʉ mena macana caroaro ca-tʉgooña yerijã wariñuurã mʉjaare yʉ ani rotiqueti majuucõagʉ, jocʉ mee mʉjaare yʉ ĩi. Caroa paʉ mʉjaare yʉ ca-cũborica paʉpʉ yʉ mena mʉja aniqueticõagarã yucʉra yua,” na yʉ ca-ĩiwʉ, ca-ĩiñupi Dio.
HEB.4.3	Nemoopʉre ati ʉmʉrecóore cʉ̃ cá-áti jʉgori paʉpʉna caroaro na ca-tʉgooña yerijã wariñuu anipere na ca-cũbojabajupʉ Dio. To bairo cá-átacʉ anibacʉ quena cʉ̃ mena caroaro na ca-tʉgooña yerijã wariñuu ani rotiquẽjupʉ, cʉ̃ na ca-bai botiorije jʉgori. 
HEB.4.4	To bairona ĩi jicã paʉ Dio Wadariquepʉ seis rʉmʉri bero ca-ani rʉmʉ:
HEB.4.4	Ati ʉmʉrecóo áti jʉgori siete rʉmʉri ca-ejaro Dio cʉ̃ cá-átiere áti yaparori ca-yerijã wariñuuñupʉ, ĩrique ãa Dio Wadariquepʉ.
HEB.4.5	Ape wame oco bairo ĩi ucarique ãa tunu:
HEB.4.5	Yʉ mena macana caroaro ca-tʉgooña yerijã wariñuurã mʉjaare yʉ ani rotiqueti majuucõagʉ. Caroa paʉ mʉjaare yʉ ca-cũbori paʉpʉre yʉ mena mʉja aniqueticõagarã yua, ĩrique ãa Dio Wadariquepʉ.
HEB.4.6	To bairi naa caroa quetire ca-api jʉgobatana cʉ̃ mena macana aniquetigarãma, cʉ̃re na ca-bai botiorique bui. Cʉ̃ mena caroaro tʉgooña yerijã wariñuu aniquetigarãma. Aperã maca cʉ̃ mena caroaro tʉgooña yerijã wariñuurã anigarãma. 
HEB.4.7	To bairi yucʉ quena cʉ̃re ca-apiʉjaparãre na macami Dio. Mani ñicʉa cʉ̃re ca-bai botioricarã na beropʉ David ãnacʉ oco bairo Dio ye quetire ca-ĩi ucayupi Dio cʉ̃re cʉ̃ ca-ĩi buioriquere:
HEB.4.7	Mʉjaare Dio cʉ̃ ca-buioro nemoo cʉ̃ apiʉjaya. Cʉ̃ bai botioquẽja, ca-ĩi ucayupi David ãnacʉ.
HEB.4.8	Moisé bero macacʉ ca-añupʉ Josué ca-wamecʉcʉ mani ñicʉ jãare ca-jʉgo ãcʉ̃. To bairi Moisé cʉ̃ ca-ani yʉtea macana ca-ñee unie mani paʉpʉ ca-bai yajiricarã punaapʉre caroa yepapʉ na ca-jʉgo ejayupʉ Josué maca. To bairi, “Yʉ mena caroa tʉgooña yerijã wariñuu anigarãma,” ĩi Josué caroa yepapʉ na cʉ̃ ca-jʉgo ejapere ĩiquetacʉmi Dio. Ti wame cʉ̃ ca-ĩata caberopʉ ape wame, “Jicãarã yʉ mena caroaro tʉgooña yerijã wariñuu anigarãma,” ĩiquetiboricʉmi Dio. 
HEB.4.9	To bairi Diore ca-apiʉjarã cʉ̃ mena caroaro mani ca-tʉgooña yerijã wariñuu anipe ãa. Dio ati ʉmʉrecóo áti yaparori siete rʉmʉri ca-ani rʉmʉre cʉ̃ ca-ani yerijã wariñuuricarore bairona caroaro mani ca-tʉgooña yerijã wariñuu anipe ãa. 
HEB.4.10	Dio ati ʉmʉrecóo áti yaparori ani yerijã wariñuuricʉmi. To bairona mani quenare cʉ̃ mena caroaro tʉgooña yerijã wariñuurique anigaro. Mani ca-popiye cʉtie manire janagaro. 
HEB.4.11	To bairi yeri ocabʉtiri caroaro mani ána, cʉ̃ mena caroaro ca-tʉgooña yerijã wariñuurã anigarã. Mani ñicʉ jãapʉ na ca-bai botioricarore bairo mani baire ĩirã caroaro cʉ̃ Wadariquere mani apiʉjarã.
HEB.4.12	Dio Wadarique caroaro catíriquere ca-joorije ãa. Mani yeripʉ caroaro eja ocabʉti. Jarerica pãi pʉga nʉgoapʉna caroaro oóri pãi áticõari manire ca-jĩagaʉ cʉ̃ ca-jarero netoro mani yeripʉre caroaro ejacõa Dio Wadarique tiere mani ca-apiro. Dio caroaro majimi mani yeripʉre mani ca-tʉgooñari wamere. “Caroaro yʉ átigʉ,” mani ca-ĩi tʉgooñari wame quenare, “Roorije yʉ átigʉ,” mani ca-ĩi tʉgooñari wame quenare caroaro majimi Dio mani yeripʉre. Caroorije mani cá-átigabatiere, “Átiquẽja,” manire ĩi majiomi Dio cʉ̃ Wadarique jʉgori. 
HEB.4.13	To bairi mani cá-áti aniere dope bairo mani áti yajio majiquẽe. Mani tʉjʉmi Dio. Ati ʉmʉrecóo cʉ̃ cá-átanare nipetirã tʉjʉ majimi. To bairi cʉ̃ cá-átana mani ca-ano nipetiro mani yeripʉre caroaro mani tʉjʉ majimi. Cʉ̃ majuuna, “¿Nope ĩirã to bairo caroorije mʉja tʉgooñatí?” manire ca-ĩi jeniñaʉ ãmi Dio yua.
HEB.4.14	Jesú aperã Dio wii macana sacerdote na ca-ĩirã ʉparã netoro ca-ãcʉ̃ ãmi Jesú. Cʉ̃ maca Dio tʉ majuupʉ ejari mani jenibojaʉ áami Dio Macʉ Jesú. To bairi ca-ani majuʉ cʉ̃ ca-ano maca caroaro cʉ̃ ye quetire mani apiʉja anicõarã. 
HEB.4.15	Cʉ̃a Diore manire jenibojaʉ, mani yaʉ sacerdote maja ʉpaʉ majuu ãmi. To bairi mani bopaco tʉjʉmi mani ca-tamuoro. Mani ca-yeri ocabʉtiquẽtiere caroaro majimi Jesú. To canacã wame Sataná, “Caroorije ája,” manire cʉ̃ ca-ĩi wadajãrore bairona cʉ̃ ca-ĩi wadajãbajupʉ Sataná Jesú quenare. Jesú maca cʉ̃ ca-apiquẽjupʉ. To bairo Sataná cʉ̃ ca-ĩibatiere caroorije cá-átiquetacʉ aniri Sataná manire cʉ̃ ca-wadajãrije caroaro tʉjʉ majimi Jesú. To bairi tʉgooña ocabʉtiriquere mani joo majimi Jesú. 
HEB.4.16	To bairo Jesú ocabʉtiriquere manire cʉ̃ ca-joorije tʉgooñari uwiquẽnana Diore mani jeninucuto. Mani maimi. Mani bopaco tʉjʉmi. To bairi mani átinemogʉmi mani ca-tamuoro.
HEB.5.1	Sacerdote maja ʉpaʉ camajare Diore na ca-jenibojapaʉ na mena macacʉna ãcʉmi. Cʉ̃re, “Diore jãare ca-jenibojaʉ mʉ anigʉ,” cʉ̃ ĩima camaja. “Diore jã cá-áti nʉcʉbʉgori paʉ waibʉcʉrãre jĩari joe buje mʉgobojaya, Diore cʉ̃ joʉ. Cʉ̃ joʉ, ‘Caroorije na cá-átiere na majiriobojaya,’ Jãare ca-ĩibojaʉ mʉ anigʉ Diore,” cʉ̃ ĩima cʉ̃ yarã. 
HEB.5.2	To bairi cʉ̃a sacerdote maja ʉpaʉ camajocʉna ca-ãcʉ̃ aniri Dio cʉ̃ ca-boori wame cá-áti maji petiquẽcʉ ãmi. Cʉ̃ quena nare bairo caroorije cá-ácʉ ãmi. Nare bairo ca-ãcʉ̃ aniri cʉ̃ yarãre caroaro cá-áti ocabʉti majiquẽnare na ĩi buio majimi, na ĩi punijiniquẽcʉna. 
HEB.5.3	Cʉ̃na Dio wiipʉre waibʉcʉrãre jĩari joe buje mʉgoʉ, “Yʉ yarãre caroorije na cá-átiere na majirioya,” Diore na ĩibojami. To bairo ácʉna cʉ̃ ye wapa quenare nare bairo caroorijecʉcʉ aniri, “Yʉ quenare yʉ majirioya,” Diore cʉ̃ ĩinucumi.
HEB.5.4	Jicãʉ cʉ̃ majuuna, “Sacerdote maja ʉpaʉ yʉ anigʉ,” ĩi ocabʉti majiquẽemi. Dio jeto cʉ̃ cũu majimi sacerdote maja ʉpaʉ ca-anipaʉre. Tirʉmʉpʉre Aarón ca-wamecʉcʉ ãnacʉre cʉ̃ ca-cũricarore bairona aperã sacerdote maja ʉparã ca-aniparãre na cũumi Dio na quenare. 
HEB.5.5	To bairi Cristo cʉ̃ majuuna, “Sacerdote maja ʉpaʉ yʉ anigʉ,” ca-ĩiquẽjupi. Dio maca cʉ̃re sacerdote maja ʉpaʉ cʉ̃ cũuri oco bairo cʉ̃ ca-ĩiñupi:
HEB.5.5	Yʉ Macʉ mʉ ãa. Ati rʉmʉ to bairona ca-anipaʉ mʉ yʉ cũu, cʉ̃ ca-ĩiñupi Dio cʉ̃ Macʉre.
HEB.5.6	Ape paʉ Dio Wadariquepʉ oco bairo ĩi ucarique ãa:
HEB.5.6	Sacerdote majuu ca-anipaʉre mʉ yʉ cũu. To bairi camajare ca-jenibojaʉ mʉ anigʉ. Tirʉmʉpʉ macacʉ Melquisedé ca-wamecʉcʉ ãnacʉ cʉ̃ ya wamere bairona mʉ yʉ cũu. To canacã rʉmʉ camajare yʉre na ca-jenibojaʉ mʉ anicõa aninucugʉ, ca-ĩiñupi Dio cʉ̃ Macʉre.
HEB.5.7	Cristo ati yepa ãcʉ̃ bai yajigʉ majuu otiri Diore tutuaro ca-jeni awaja otiyupʉ. “Bai yajigʉ yʉ áa. Yʉ mʉ netoo majii,” ca-ĩi jeniñupʉ. “To bairo yʉ ca-baigari wame to ca-anibato quena mʉ ca-boori wame maca yʉre to baiato.” To bairo cʉ̃ ca-ĩi jenirijere apii cʉ̃ cá-átinemoñupʉ Dio. 
HEB.5.8+HEB.5.9	To bairi Cristo, Dio Macʉ anibacʉ quena ca-tamuoñupʉ. Tamuoʉ, Dio cʉ̃ ca-tamuo rotiri wame cõo ca-tamuoñupʉ, cʉ̃ Pacʉre ca-apiʉjaʉ aniri. To bairo Dio cʉ̃ ca-tamuo rotirijere cʉ̃ cá-áti petiro ĩi Dio maca cʉ̃ ca-cũuñupi cʉ̃re ca-apiʉjarãre cʉ̃ mena to canacã rʉmʉ ca-anicõa aninucuparã ca-catíopaʉre. 
HEB.5.10	To bairo Jesúre cʉ̃ cũuri oco bairo cʉ̃ ca-ĩiñupi Dio: “Sacerdote maja ʉpaʉ ca-ani majuʉ mʉ anigʉ,” cʉ̃ ca-ĩiñupi Jesúre. “Melquisedé ca-wamecʉcʉ cʉ̃ ca-ãnatore bairona ca-ãcʉ̃ mʉ anigʉ sacerdote maja ʉpaʉ majuu,” cʉ̃ ca-ĩiñupi Dio cʉ̃ Macʉ Jesúre.
HEB.5.11	Ati wame sacerdote maja ʉpaʉ Melquisedé tirʉmʉpʉ macacʉ cʉ̃ ca-ãnaje capee mʉjaare ca-buiope anibapa, paro mʉja api majigaquẽe. To bairi yucʉacã capee jã buio majiquẽe. 
HEB.5.12	“Yoaro Jesucristore ca-apiʉjarã jã ãa,” mʉja ĩi. To bairo ca-ĩirã mʉja ca-aniera Cristo yere caroaro ca-majiparã mʉja anibapa. Aperã quenare na ca-majioparã mʉja anibapa. To bairo mʉja ca-bairona aperã mʉja macare majiogarãma. Ca-majirioqueti wamere mʉjaare buiogarãma Dio Wadariquere. To bairi caroaro ca-api majiquẽna aniri cadaquerã ca-ũpurãacãre bairona mʉja bai. Ca-ũpurã cadaquerãacã ca-tutuaquẽna aniri waibʉcʉ riire ʉga majiquẽema. To bairona na ca-bairore bairona mʉja quena mʉja ca-tʉgooñabori wamere, ca-majiriori wamere ca-api majiquẽna mʉja ãa. 
HEB.5.13	Caniñaa ca-ũpurã cabʉcʉrã na ca-paarique cʉtore bairo paa majiquẽema, ocabʉtiquetiri. Nare bairona mʉja bai mʉja ca-tʉgooñarijepʉre. Mʉja yeri ocabʉtiquetiri ca-majiriori wame Cristo yere mʉja api majiquẽe. Caroa macajere mʉja áti majiquẽe. 
HEB.5.14	Cabʉcʉrã maca waibʉcʉ riire ca-ʉga majirã ãma. Ca-ocabʉtirã ãma. Mʉja quena ca-ocabʉti yericʉna mʉja ca-ãmata caroa macajere mʉja áti majiborã. “Caroorije ãa ati wame. Ca-ñuurije ãa ape wame,” mʉja ĩi majiborã.
HEB.6.1	To bairi Cristo cʉ̃ ca-aniere ca-majiriori wame quenare ca-buenemoparã mani ãa, caroaro ca-yeri ocabʉti majirã anigarã. “Ca-majirioqueti wame Cristo yere mani ca-bue jʉgorica wame jetore mani buerã,” mani ĩiqueticõato. Meere, mani ca-bue jʉgowʉ ca-majirioqueti wamerire oco bairi wamerire: Mani majuuna mani cá-átie ñuuquẽto Dio cʉ̃ ca-tʉjʉata. To bairo quena mani majuu mani netoo majiquẽe. To bairi caroorije mani cá-áti aniere ca-jʉtiritiparã mani ãa, Diore apiʉjagarã. Ti wamerire mani ca-bue jʉgowʉ. 
HEB.6.2	Mani ca-bue jʉgowʉ bautisa rotirique quenare. Cristo ye quetire ca-buiorã aperã Diore ca-apiʉjarãre wamori ñu peori Diore na jenibojarique quenare mani ca-bue jʉgowʉ. Mani ca-buewʉ mani rupaʉ ca-tunu catípe quenare. Caroorãre to canacã rʉmʉ Dio na cʉ̃ ca-popiyeyepe quenare mani ca-buewʉ, meere. 
HEB.6.3	Meere, to canacã wamerire ca-buericarã aniri ape wame ca-majiriori wame quenare ca-bueparã mani ãa, to bairo Dio cʉ̃ ca-booro.
HEB.6.4+HEB.6.5+HEB.6.6	To bairo mani ca-majinemo ocabʉtiquẽpata Dio yere mani majiritiborã. “Dio yere yʉ apiʉja,” ca-ĩibatanana ca-majiritirã cʉ̃ Macʉre ĩi eperã ĩima. Yucʉ tẽorica pãipʉ cʉ̃ ca-papuaricarã na cá-átatore bairona cʉ̃ ĩi eperã ĩima. Na quena Jesú ye quetire ca-apiʉja majuurãre bairona Dio yere majiba, Dio tʉpʉ to canacã rʉmʉ ca-anicõa anipere majiba, “Espíritu Santore jã apiʉjagarã,” ĩibana quena na ca-ĩricarore bairo átiqueti Dio ye caroa quetire majiba, ca-acʉori wame Dio cʉ̃ cá-áti iñoorijere tʉjʉba, to bairo ca-baibatanana, “Mani majiriticõato,” ca-ĩirã Cristo ye quetire tʉgooña tunu majiquẽema. Diore, “Caroorije yʉ cá-átiere yʉ majiriobojaya,” ĩibapoo majiquẽema. 
HEB.6.7	Oco bairona ãa na ca-anie: Jicãʉ cʉ̃ ca-oterije caroa yepapʉ ca-ocaropʉ caroaro ricacʉti bʉcʉa. Ca-ricacʉto tʉjʉʉ ti yepa ʉpaʉ tiere ʉgariquecʉmi. To bairi Dio maca ti paʉ, “Caroa yepa ãa,” ĩi wariñuu tʉjʉʉmi. To bairona ti yepare cʉ̃ ca-ĩi wariñuu tʉjʉrore bairona cʉ̃ yarã quenare caroaro ca-ãnare na ĩi wariñuu tʉjʉʉmi Dio. 
HEB.6.8	Caroori yepa maca to ca-ocabato quena caroorije maca, ca-potacʉtie maca putiro. To bairo ca-bairi yepa ñuuquẽe. “Ati yepa macajere mani joe reecõato,” ĩimi ti yepa ʉpaʉ. Ti yepa ʉpaʉ cʉ̃ ca-ĩricarore bairona ĩimi Dio cʉ̃re ca-majiritirãre.
HEB.6.9	Mʉja maca yʉ yarã, yʉ ca-mairã, to bairo mʉjaare ĩi, “Jesucristore mʉja apiʉja janacõañupa,” mʉja ĩi mee yʉ ĩi. Mʉja maca caroorã na ya paʉpʉ cá-aáboparã mʉja ca-anibato quena Cristo cʉ̃ ca-netooricarã mʉja ãa. “To bairo cʉ̃ ca-netooricarã aniri caroare áama,” mʉjaare yʉ ĩi tʉgooña maji. 
HEB.6.10	Dio cariape cá-ácʉ, cariape ca-tʉgooñaʉ ãmi. Cariape cá-ácʉ aniri aperãre Diore ca-apiʉjarãre na mʉja cá-átinemonucurijere majiritiquetigʉmi Dio. Diore ca-mairã aniri caroaro mʉja átinucu, aperãre na átinemorã. To bairo mʉja cá-átiere tʉjʉri majiritiquetigʉmi Dio, ca-ñuurije mʉjaare cʉ̃ ca-joopere to bairo caroaro mʉja cá-átie wapa. 
HEB.6.11	Mʉja ca-ani rʉmʉri cõo mʉja nipetirã to bairona caroare mʉja cá-áti ocabʉtipere seeto jã boo. To bairi caroaro mʉja cá-áto tʉjʉri caroaro wariñuurique mʉja joogʉmi Dio. 
HEB.6.12	Ca-teeye pairã mʉja ca-ano jã booquẽe. Aperã Jesucristore ca-apiʉjarã ca-tamuorã anibana quena cʉ̃re apiʉja janaquẽema. To bairo ca-bairãre, “Caroaro wariñuurique na yʉ joogʉ,” cʉ̃ ca-ĩi cũuricarore bairona na joogʉmi Dio. To bairi mʉja quena nare bairo ãña.
HEB.6.13+HEB.6.14	Abraham tirʉmʉpʉ macacʉ cʉ̃ ca-bairique tʉgooña majiña. Dio oco bairi wame cariape cʉ̃ ca-ĩiñupʉ: “Caroaro mʉ yʉ átibojagʉ. Capaarã mʉ pãramerãpʉre na yʉ bʉogʉ, jocʉ mee mʉ yʉ ĩi,” cariape cʉ̃ ca-ĩi buioyupʉ Dio Abraham're. To bairo cariape cʉ̃ ĩi buioʉ, “Yʉ wame Jeová mena mʉ yʉ ĩi,” cʉ̃ ca-ĩiñupʉ Dio. Apeĩ cʉ̃ netoro ca-jocaquẽtiere ca-ĩi cʉ̃ ca-mano maca cʉ̃ majuuna cʉ̃ wame mena Abraham're cʉ̃ ca-ĩi buioyupʉ Dio.
HEB.6.15	To bairi Abraham, “Dio yʉre cʉ̃ ca-ĩi cũurica wame yʉ átibojaquẽcʉ ácʉmi,” ca-ĩi tʉgooñaquẽjupʉ Abraham. Dio, “Mʉ yʉ átibojagʉ,” cʉ̃re cʉ̃ ca-ĩi cũuricaro bero yoaro anibacʉ quena to bairo ca-ĩi tʉgooñaquẽjupʉ. To bairo Abraham cʉ̃ ca-bai apiʉjaro tʉjʉri Dio cʉ̃ cá-átibojayupʉ cʉ̃re cʉ̃ ca-ĩi cũuricarore bairona. 
HEB.6.16	Oco bairo ãa: Camajocʉ aperãre, “Jocʉ mee ĩmi,” yʉ na ca-ĩi nʉcʉbʉgoparore bairo ĩi, “Dio mena yʉ ĩi,” ĩimi. Dio maca camaja netoro ca-ãcʉ̃ cʉ̃ ca-ano maca, “Dio mena yʉ ĩi,” ĩimi. To bairo na cʉ̃ ca-ĩiro apirã cʉ̃re ca-wada netorã janacoapa, meere. 
HEB.6.17	To bairona Dio cʉ̃ yarã, “Jocʉ mee Dio jãare cʉ̃ ca-ĩieparore bairona jã átibojagʉmi,” na ca-ĩipere, cariape cʉ̃re na ca-api tʉgooña nʉcʉbʉgope ca-booyupʉ Dio. “Cʉ̃ cá-átibojaparãre cʉ̃ ca-ĩri wamerena na átibojagʉmi. Cʉ̃ ca-ĩrije wajoaquetigʉmi,” na ca-ĩi majiparore bairo, “Jocʉ mee yʉ ĩi, yʉ wame mena yʉ ĩi,” Abraham're cʉ̃ ca-ĩiñupʉ. 
HEB.6.18	To bairi pʉga wame ca-ĩiñupʉ Dio ca-jocaquẽtiere. “Jocʉ mee, yʉ ĩi. Yʉ wame mena yʉ ĩi,” cʉ̃ ca-ĩi cũuñupʉ Abraham're. To bairi Dio maca cʉ̃ ca-ĩi cũuri wamerire wajoa majiquẽemi. “Ca-wajoaquẽcʉ aniri mani cotegʉmi mani quenare. To canacã rʉmʉ cʉ̃ mena mani anicõa aninucugarã,” mani ĩi maji. To canacã wame, “Na yʉ átibojagʉ,” manire cʉ̃ ca-ĩrica wamere api tʉgooña nʉcʉbʉgori mani yeri wariñuu ocabʉti maji. 
HEB.6.19+HEB.6.20	To bairi to canacã rʉmʉ cʉ̃ mena mani ca-anicõa aninucupere tʉgooña wariñuurã ñeere mani uwi tʉgooñarique pai majiquẽe. Mani ñicʉ jãapʉ sacerdote maja ʉpaʉ ãcʉ̃ Dio wii pupea macá arʉapʉre Dio cʉ̃ ca-buju baterije ca-ani arʉapʉre juti ajero yotorica ajerore ca-tu woo neto jãa aánucuñupʉ. Ti arʉapʉ jãari Diore na ca-jenibojanucuñupʉ camajare. To bairo Dio cʉ̃ ca-buju baterije ca-ani arʉare cʉ̃ ca-jãanucuricarore bairona Jesú quena Dio tʉpʉ ca-jãañupi. Mani jʉgoye Dio tʉpʉ wamʉ aá, Diore mani jenibojaʉ baimi. To bairi cʉ̃ maca sacerdote maja ʉpaʉ majuu anicõa aninucumi Jesú to canacã rʉmʉ. Melquisedé tirʉmʉpʉ macacʉ cʉ̃ ca-ãnatore bairona ca-ãcʉ̃ sacerdote maja ʉpaʉ ãmi Jesú.
HEB.7.1	Cʉ̃a Salem na ca-ĩri maca macana ʉpaʉ ca-añupʉ Melquisedé. Sacerdote aniri Dio jõ bui macacʉre na ca-jenibojanucuñupʉ aperãre. To bairi Melquisedé cʉ̃ ca-ani yʉteapʉ mani ñicʉ Abraham tirʉmʉpʉ macacʉ aperã ʉparãre na ca-quẽ ocabʉti netoñupʉ. Quẽ yaparo cʉ̃ ya paʉpʉ cʉ̃ ca-tunu aáto Melquisedé cʉ̃ ca-bocayupʉ. Cʉ̃ boca, Diore cʉ̃ ca-jenibojayupʉ, sacerdote aniri. “Caroaro Abraham're cʉ̃ ája,” Diore cʉ̃ ca-ĩi jenibojayupʉ. 
HEB.7.2	To bairo Diore cʉ̃ ca-ĩi jenibojaro bero Abraham cʉ̃ wapana ye apeyere cʉ̃ ca-jeeriquere cõoña, jicã rʉca Melquisedére cʉ̃ ca-jooyupʉ. Melquisedé to ca-ĩata “cariape ca-rotii” ĩigaro ĩi. Cʉ̃ ca-rotiri maca quena Salem to ca-ĩata “caroa ãnaje” ĩigaro ĩi. To bairi caroaro ca-ãna na ʉpaʉ ãnacʉmi cʉ̃a. 
HEB.7.3	Melquisedé cʉ̃ pacʉ, cʉ̃ paco, cʉ̃ ñicʉ jãa na ca-bairica wame buiorica wame maa. Cʉ̃ ca-buiarique, cʉ̃ ca-yajirique quena buiorica wame maa. To bairi cʉ̃ Melquisedé cʉ̃ ca-bairique buio majiorica wame ãa. “Cʉ̃ ca-yajiro mani jeniboja janacoami,” ĩrica wame maa tie quenare. Dio Macʉ Jesucristo quenare mani jeniboja janacoami ĩrica wame maa. To bairi Melquisedé sacerdote to canacã rʉmʉ ca-ãcʉ̃re bairo bairicʉmi. Cʉ̃ ca-ãnatore bairona baimi Dio Macʉ Jesú quena, to canacã rʉmʉ sacerdote ãcʉ̃.
HEB.7.4	Melquisedé cʉ̃ ca-ñuu majuucõariquere tʉgooñaña mʉjaa. Mani ñicʉ Abraham maca cʉ̃ tʉjʉʉ, “Yʉ netoro caʉpaʉ ãmi,” cʉ̃ ca-ĩi tʉjʉyupʉ Melquisedére cʉ̃ quena caʉpaʉ anibacʉ quena. To bairo ĩi, cʉ̃ wapanare na cʉ̃ ca-ema tunu atájere cõoña, jicã rʉca Melquisedére cʉ̃ ca-jooyupʉ caroare. To canacã wame pʉga wamo cõo jeto ca-aniere tʉjʉ cõona, jicãro cʉ̃ ca-jooyupʉ Melquisedére. 
HEB.7.5	To bairi to bairona Abraham pãramerã Israel maja na yarãre Leví na ca-ĩri poa macana sacerdote majare jicã rʉca na joonucuma na quena. Leví maja na yarã anibana quena jeenucuma na yarã yere. Diona to bairona na cá-áti rotiyupi Israel majare Abraham pãramerãre. 
HEB.7.6	Melquisedé maca Leví na ca-ĩri poa macacʉ aniquetibacʉ quena ca-jeeyupʉ Abraham cʉ̃ ca-joorijere. Jei, Diore, “Caroaro mʉre cʉ̃ átibojaya,” cʉ̃ ca-ĩi jenibojayupʉ Abraham're, “Caroaro mʉ yʉ átibojagʉ,” Dio cʉ̃ ca-ĩricʉrena. 
HEB.7.7	To bairona ĩima ca-ani majuurã maca. “Dio caroaro mʉre cʉ̃ átibojaato,” ĩima na rʉgarona ca-ãna macare. Caroaro mani maji ti wamere. 
HEB.7.8	Leví na ca-ĩri poa macana sacerdote maja camaja yere jicã rʉca ca-jeerã manire bairona camaja ãma na quena ca-yajiparã. Melquisedé maca, Abraham yere jicã rʉca ca-jeericʉ maca Dio Wadariquepʉ, “Ca-bai yajiyupi,” ĩrica wame maa. To bairi to canacã rʉmʉ ca-catiire bairo maca ãnacʉmi Melquisedé. 
HEB.7.9+HEB.7.10	To bairi Melquisedé Abraham netoro ca-ãcʉ̃ ãnacʉmi. Abraham netoro ca-ãcʉ̃ aniri cʉ̃ pãramerãpʉ quenare netoro ca-ãcʉ̃ ãnacʉmi Melquisedé. To bairi Abraham cʉ̃ ye apeyere cõoña, jicã rʉca Melquisedére cʉ̃ joʉ, cʉ̃ pãramerã ca-aniparãpʉ quenare na joobojaʉ átacʉmi yua.
HEB.7.11	Dio cʉ̃ ca-rotirijere cũʉ Leví pãramerãre, “Na buioya mʉja yarãre Israel majare,” na ca-ĩiñupi Dio. To bairona ĩi, Aarón jãare Leví na ca-ĩri poa macanare, “Sacerdote maja mʉja anigarã,” na ca-ĩi cũuñupi Dio. To bairo cʉ̃ ca-ĩi cũuriquere tʉgooñari Aarón, cʉ̃ bero macana quena waibʉcʉrãre ca-jĩa joe buje mʉgonucuñuparã. Diore, “Camaja ye na caroorije wapa majirioya,” ĩirã cá-ájuparã. To bairo na cá-átibojarije to ca-anibato quena camaja ye wapa macare ca-wapaye peti majiquẽjupe. Na maca caroaro ca-ãna caroorije cá-átiquẽna majuu ca-ani majiquẽjuparã. To bairi apeĩ sacerdote ape wame ca-anipaʉ, Melquisedére bairo ca-ãcʉ̃ ca-anipe ca-añupa. Aarón jãa na cá-átie mena camaja caroarã na ca-ani majiata apeĩ sacerdote Diore na ca-jenibojapaʉ ca-anipe aniquetiboricaro. 
HEB.7.12	To bairi Dio apeĩ sacerdote majocʉ ca-anipaʉre ca-cũuñupi, Aarón ya wame macanare na wajoaʉ. To bairi cʉ̃ ca-roti jʉgorique quenare ca-wajoayupi Dio, tiere cá-ána anibana quena camaja caroarã na ca-ani majiquẽto maca. 
HEB.7.13	Dio cʉ̃ ca-roti jʉgoriquere cũʉ Leví pãramipʉ Aarón ti poa macana jetore sacerdote ãnaje na cá-áti jʉgo rotiyupi Dio. Ca-jʉgoyepʉre to bairo ca-rotiricʉ anibacʉ quena yucʉacã mani Ʉpaʉ Jesucristore cʉ̃ cũumi Dio manire ca-jenibojapaʉ, sacerdote ape poa macacʉre. 
HEB.7.14	Mani Ʉpaʉ Jesucristo maca Judá ãnacʉ cʉti poa macacʉ ãñupi. Caroaro tiere mani maji. “Judá ãnacʉ cʉti poa macana sacerdote maja anigarãma,” ca-ĩiquẽjupi Dio, Moisére buio rotii.
HEB.7.15	To bairi Dio mani catíoʉ, apeĩ sacerdotere cʉ̃ ca-cũuñupi manire ca-jenibojanucupaʉre. Melquisedére bairo ca-ãcʉ̃re, to canacã rʉmʉ mani ca-jenibojapaʉre cʉ̃ ca-cũuñupi cʉ̃ Macʉre. Ti wame majirã, “Dio cʉ̃ ca-roti jʉgoriquere wajoami Dio,” mani ĩi maji. 
HEB.7.16	“Leví maja jeto sacerdote maja anigarãma,” Dio cʉ̃ ca-ĩi rotiricarore bairo ĩiquẽcʉna mani Ʉpaʉ Jesucristore sacerdote cʉ̃ ca-cũuñupi. “To canacã rʉmʉ ca-anicõaʉ, ca-tutuaʉ ãmi,” ĩri cʉ̃ ca-cũuñupi Dio Jesúre. 
HEB.7.17	Oco bairi wame ĩi ucarique ãa Dio Wadariquepʉ to canacã rʉmʉ Jesú cʉ̃ ca-anicõa aniere:
HEB.7.17	Sacerdote maja ʉpaʉ majuu ca-anipaʉre mʉ yʉ cũu. To bairi camajare ca-jenibojaʉ mʉ aninucugʉ. Tirʉmʉpʉ macacʉ Melquisedé ca-wamecʉcʉ ãnacʉ cʉ̃ ya wamere bairona mʉ yʉ cũu. To canacã rʉmʉ camajare ca-jenibojaʉ mʉ aninucugʉ, ĩi ucarique ãa.
HEB.7.18	Dio cʉ̃ ca-roti jʉgoriquere ca-wajoayupi, tie jʉgori mani camaja caroaro mani ca-ani majiquẽto maca. Tie átibana quena Dio yarã mani ani majiquẽe, áti peo majiquetibana. 
HEB.7.19	Dio Moisére cʉ̃ ca-roti jʉgoriquere mani camaja mani cá-átibato quena mani caroorije wapa majiriti majiña maa. Yucʉra caroaro Dio mena mani ca-anipere mani joomi Dio, cʉ̃ yarã mani ca-aniparore bairo ĩi. To bairi caroa ca-wariñuurã cʉ̃ mena macana mani ani maji.
HEB.7.20	Dio cʉ̃ Macʉre sacerdote ca-ani majuʉ cʉ̃ cũʉ, “Cariape yʉ ĩi, yʉ wame mena yʉ ĩi,” cʉ̃ ca-ĩiñupi cʉ̃ Macʉre. 
HEB.7.21	Ca-jʉgoye macana Leví maja macare, “Sacerdote maja mʉja anigarã. Yʉ wame mena yʉ ĩi,” cʉ̃ ca-ĩiquetana ca-añuparã. Cʉ̃ Macʉ macare:
HEB.7.21	“Sacerdote ca-ani majuʉ camajare yʉre ca-jenibojapaʉre mʉ yʉ cũu to canacã ʉmʉrecóo ca-jenibojanucupaʉre,” ca-ĩiñupi mani Ʉpaʉ Dio cʉ̃ Macʉre.
HEB.7.21	To bairi, “Cariape yʉ ĩi, yʉ wame mena yʉ ĩi,” cʉ̃ ca-ĩriquere wajoaquetigʉmi Dio.
HEB.7.22	To bairi, ti wamere yʉ wajoaquetigʉ ĩi, caroa wame manire cʉ̃ ca-catíorijere mani buiomi Dio. Yʉ mena na anicõa aninucuato ĩi, Jesúre ca-jooyupi Dio manire ca-catíopaʉre. 
HEB.7.23	Leví maja maca sacerdote maja ca-ãna na ca-bai yajiro bero aperã na ca-wajoanucuñupa. Ca-bai yajirã aniri capaarã na ca-wajoarã ca-añupa. To bairi to canacã rʉmʉ Diore ca-jenibojacõana ca-aniquẽjupa. 
HEB.7.24+HEB.7.25	Jesú maca to canacã rʉmʉ ca-anicõa anipaʉ cʉ̃ ca-ano cʉ̃re ca-wajoapaʉ maami. Cʉ̃ maca sacerdote to canacã rʉmʉ cʉ̃ yarãre ca-jenibojaʉ anicõa aninucugʉmi. To bairi, “Dio, mʉ yaʉ yʉ anigʉ, Cristo yʉre cʉ̃ ca-bai yajibojaro maca,” ca-ĩirãre na netoo majimi Dio. Nare cʉ̃ ca-netooro bero cʉ̃ mena ca-anicõa ãna anigarãma to canacã rʉmʉ.
HEB.7.26	To bairo ca-ãcʉ̃rena manire ca-jenibojapaʉ booyupa. Jesú maca caroaʉ ãmi. Caroorije mácʉ ãmi. Mani camaja caroorije cá-ánare bairo ca-baii me ãmi. To bairi Dio cʉ̃ ca-cũuñupi Jesúre, Ʉpaʉ cʉ̃ ãmaro ĩi. Ati yepa macana, ʉmʉrecóo macana quena nipetirã na netoro ca-rotipaʉre cʉ̃ ca-cũuñupi Dio Jesúre. To bairo ca-ñuu majuʉrena manire booyupa. 
HEB.7.27	Leví maja sacerdote maja ʉparãre bairo baiquẽemi Jesú. Na maca to canacã rʉmʉ waibʉcʉrãre jĩa joe buje mʉgo, Diore jooma, yʉ ye wapa ãa ĩirã. Cabero jooma na yarã ye wapa tunu. To bairi capee niri Diore joonucuma. Jesú maca jicãnina Diore ca-jooyupi camaja mani caroorije wapa. To bairi Diore cʉ̃ joʉ jicãnina manire ca-bai yajibojayupi. Na ye wapa majirioʉ, yʉ mena caroa ãnajere na yʉ joogʉ ĩi manire ca-bai yajibojayupi. 
HEB.7.28	Dio Moisére cʉ̃ ca-rotiri paʉ camajare sacerdote maja ʉparã ca-aniparãre na ca-cũuñupi, na quena caroorijecʉna na ca-anibato quena. Tirʉmʉpʉ cʉ̃ ca-roti jʉgoricaro bero macá wame cawama wame Dio, “Yʉ wame mena yʉ ĩi,” ĩi cũʉ, “Yʉ Macʉ macare caroorije mácʉre cʉ̃ yʉ cũu sacerdote maja ʉpaʉ majuure. To canacã rʉmʉ camajare yʉre ca-jenibojacõa aninucupaʉre cʉ̃ yʉ cũu,” ca-ĩiñupi Dio.
HEB.8.1	Tiere mʉjaare jã ca-uca buiori wamere caroaro tʉgooñaña. Oco bairo ãa, caroaro api majiña mʉjaa: Diore manire ca-jenibojaʉ majuu mani cʉgo Jesúre. Jõ buipʉ ca-rotii majuʉ, Dio mena ruiimi. 
HEB.8.2+HEB.8.3+HEB.8.4	Jesú ati yepa macacʉna cʉ̃ ca-ãmata sacerdote majocʉ aniquetiboʉmi. Aperã maca Moisépʉre Dio cʉ̃ ca-roti jʉgoricarore bairo cá-ánana ati yepa macana ãma, meere. To bairi ati yepa macana na ca-anore ĩi Jesú maca ati yepa macacʉna cʉ̃ ca-ãmata sacerdote majocʉ aniquetiboʉmi. Mani ñicʉ jãapʉre sacerdote maja na ca-ani roti tʉgayupi Dio. To bairi yucʉ quenare sacerdote maja ʉpaʉ Dio cʉ̃ ca-rotiricarore bairo waibʉcʉrã jĩari na joe buje mʉgo joonucumi Diore. To bairi Dio wiire ca-quenooñupa waibʉcʉrã jĩari na ca-joe buje mʉgo nʉcʉbʉgopa wiire. Jesú maca mani Ʉpaʉ, sacerdote majuu aniri ca-jooyupi Diore manire cʉ̃ ca-bai yajibojarije. Bai yaji, tunu catíri mani jenibojanucumi, Dio tʉpʉre ãcʉ̃. Dio ya wii majuupʉ ãcʉ̃ manire jenibojanucumi Jesú. Ti wii cʉ̃ majuu cʉ̃ cá-áta wii ãa, camaja ati yepa macana na cá-áta wii mee. 
HEB.8.5	Sacerdote maja wii ca-quenooñupa, ati wii Dio wii anigaro ĩirã. “Ati wiipʉ Moisé cʉ̃ cá-áti rotiriquere mani átigarã,” ca-ĩiñupa. Dio maca tiere Moisépʉre cʉ̃ cá-áti rotiyupi, jõ bui macaje cʉ̃ ye majuure camajare na buio majioʉ. To bairi Dio Moisére, “Ati yepapʉ yʉ ya wii camaja yʉre na cá-áti nʉcʉbʉgopa wiire yʉre quenoobojaya,” ca-ĩiñupi. Jõ bui macaje yʉ ya wii macaje camajare na yʉ iñoo majiogʉ ĩi ca-quenoo rotiyupi Dio. Dio wii cʉ̃ ca-quenooparo jʉgoyeacã oco bairo cʉ̃ ca-ĩiñupʉ Dio Moisére: “Ʉ̃taʉpʉ mʉ yʉ ca-iñoeparore bairona quenooya ati yepapʉ camaja yʉre na cá-áti nʉcʉbʉgopa wiire,” ca-ĩiñupʉ Dio Moisére yua. 
HEB.8.6	Yucʉra cawama wame mani buiomi Dio, Jesúre sacerdote ca-ani majuʉ cʉ̃ cũuri. To bairi aperã sacerdote maja netoro Dio cʉ̃ cá-áti rotiri wamere áami Jesú. Cawama wame manire cʉ̃ cá-átibojarije aperã sacerdote majare Dio na cʉ̃ cá-áti rotiriquere na cá-átibatajere netocõa. Cawama wame macare mani buioʉ, “Jesú jʉgori caroaro ca-ãna mʉja anigarã,” mani ĩmi Dio.
HEB.8.7	Tirʉmʉpʉ macá wame Moisépʉre Dio cʉ̃ ca-roti jʉgorique caroaro cá-áti nʉcʉbʉgorã anibana quena mani camaja caroarã mani ani majiquẽe. Tie jʉgori caroarã mani ca-ani majiata ape wame cawama wame buiorique cũuquetiboricʉmi Dio. 
HEB.8.8	To bairo tirʉmʉpʉ macá wame cʉ̃ ca-roti jʉgorique átigabana quena caroarã na ca-ani majiquẽto tʉjʉri cawama wame ca-cũuñupi Dio oco bairo ĩi buioʉ:
HEB.8.8	Mʉja Ʉpaʉ Jeováre yʉ apiya. Cabero cawama wame na yʉ buiogʉ na yʉ cá-átibojapere Israel majare, Judá na ca-ĩri poa macana quenare.
HEB.8.9	Cawama wame na ñicʉapʉre na yʉ ca-buiorica wamere bairo baiquetigaro. Na ñicʉapʉre Ejipto na ca-ĩri yepapʉ ca-tamuorãre yʉ majuuna na jʉgo buti aácʉ na yʉ ca-buioyabapʉ yʉ ca-rotirijere. “Caroaro mʉjaare yʉ átibojagʉ,” na yʉ ca-ĩi buiorije to ca-anibato quena yʉ ca-bai botioyawã. Yʉre na ca-bai botioro tʉjʉri caroaro na yʉ cá-átibojaquẽpʉ. Na yʉ ca-cote janacõawʉ, ĩmi mani Ʉpaʉ Dio.
HEB.8.10	To bairi Israel macanare yucʉacã oco bairi wame cawama wame na yʉ buiogʉ, ĩmi mani Ʉpaʉ Dio. Cabero yʉ yere yʉ ca-rotirije caroaro na yʉ majiogʉ. To bairi na yeripʉ caroaro apiʉjagarãma. “Dio cʉ̃ ca-boori wame jetore cariape mani ána,” ca-ĩirã anigarãma. Yʉa Dio na Ʉpaʉ majuu yʉ anigʉ, nare ca-cotei. Naa yʉ yarã anigarãma.
HEB.8.11	“Mani Ʉpaʉ Dio yere mʉ yʉ majiopa,” ame ĩi buioquetigarãma, meere yʉre ca-majirã jeto aniri. Caniñaa quena, cabʉcʉrã quena nipetirã yʉre ca-majirã jeto anigarãma.
HEB.8.12	Caroorije na cá-átajere na yʉ majiriobojagʉ. Na mai tʉjʉri na yʉ popiyeyequetigʉ yʉ ca-rotirije na cá-átiquetaje to ca-anibato quena. Caroorijere na cá-átajere yʉ tʉgooñaquetigʉ, ĩmi mani Ʉpaʉ Dio, ĩi ucarique ãa Dio Wadariquepʉ.
HEB.8.13	To bairi yucʉacã cawama wame ĩi buioʉ tirʉmʉpʉ cʉ̃ ca-roti jʉgoriquere wajoami Dio. Wajoari tiere roti janacõami yua.
HEB.9.1	Dio ca-jʉgoyepʉ Moisére cʉ̃ ca-roti jʉgoriquere cʉ̃ cũʉ camaja cʉ̃ na cá-áti nʉcʉbʉgopere ca-rotiyupi Dio. Ati yepapʉ wiire cʉ̃ na cá-áti nʉcʉbʉgopa wii quenare cá-áti rotiyupi Dio. 
HEB.9.2	To bairo cʉ̃ cá-áti rotirore apiri Moisé ca-quenooñupʉ Dio wii waibʉcʉrã ajeri mena áta wii. Diore cʉ̃ na cá-áti nʉcʉbʉgonucupa wiire ca-quenooñupʉ. Jãa eja jʉgorica paʉre, “Dio cʉ̃ ca-ani paʉ ãa,” ca-ĩiñuparã. Ti paʉ ca-añupe jĩa bujurique nʉcorica yucʉ, ãpoa yucʉ. Cajawa quena ca-añupe ʉgarique unie Diore na ca-joope peorica cajawa. 
HEB.9.3	Eja jʉgorica paʉ jʉgoye maca, yotorica ajero ʉjaropʉ ca-añupe Dio cʉ̃ ca-ani majuuri paʉ na ca-ĩri paʉ. 
HEB.9.4	Ti paʉpʉ ca-añupe ca-ajiyarije mena na cá-áta cajawa ca-jʉti ñuurije na ca-joe buje mʉgori cajawa. Ca-añupe ti paʉpʉre ca-ajiyari pata. Dio, “Caroare mʉjaare yʉ átibojagʉ,” nare ĩi, na cʉ̃ cá-áti rotirica pata ca-añupe. Ti pata pupeapʉre ca-jañañupe ca-ajiyarije mena na cá-áta jotʉ, “maná” ca-wamecʉtie ʉgarique ʉmʉrecóo macajepʉre Dio na cʉ̃ ca-joorique ca-jañari jotʉ. Aarón ãnacʉ cʉ̃ ca-tuericʉ ca-puti atacʉ quena ti patapʉre ca-jañañupe. Apeye Dio cʉ̃ ca-rotiriquere cʉ̃ ca-uca tuurica pãiri ʉ̃ta pãiri quena ca-jañañupe. 
HEB.9.5	Ti pata bui maca ca-añuparã weericarã ángel maja pʉgarã. Na querʉpʉri mena ca-ñubʉgá tʉjʉnucuñuparã ti pata buire. Dio ye ca-buju baterijere, Dio cʉ̃ ca-aniere iñoorã ca-baiyuparã. Sacerdote maja ʉparã camaja ye wapa ãa ĩirã waibʉcʉ ye riíre na ca-turi paʉ bui majuu ca-ñubʉgá tʉjʉnucuñuparã weericarã ángel maja. Atie ti wii macajere yucʉacã mʉjaare jã buio peo majiquẽe.
HEB.9.6	To bairo ti wii macaje caroaro quenooricaro bero Dio wii macana sacerdote maja ca-jãanucuñuparã, jãa eja jʉgorica paʉpʉre. Jãa ejari Diore na cá-áti nʉcʉbʉgopere cá-átinucuñuparã to canacã rʉmʉ. 
HEB.9.7	Yotorica ajero ʉjaro ca-ani paʉpʉre sacerdote maja ʉpaʉ jeto cʉ̃ ca-jãapa paʉ ca-añupe. Ca-jãanucuñupʉ to canacã cʉma jicãni jeto. Topʉ waibʉcʉ cʉ̃ ca-jĩaricʉ ye riíre ca-jee jãanucuñupʉ, camaja na caroorije wapa ãa, yʉ ye wapa quena ãa ĩi. 
HEB.9.8	To bairi atie sacerdote maja na cá-átie mena Dio Espíritu Santo oco bairo mani majiomi: Dio cʉ̃ ca-ani paʉpʉre camaja nipetirã ca-jeni nʉcʉbʉgorã ca-jãa majiquẽjuparã. Dio cʉ̃ ca-roti jʉgorique ca-ani wii to ca-ano maca nipetirã ca-jãa majiquẽjuparã mai. Ti wii, tirʉmʉpʉ Dio cʉ̃ ca-roti jʉgoriquena to ca-anicõamata sacerdote maja jetore jãa rotiboʉmi Dio. 
HEB.9.9+HEB.9.10	Ti wii macaje, sacerdote maja na cá-átipe ca-rotiyupi Dio ti rʉmʉripʉre, caberopʉ na cʉ̃ cá-átibojapere na majioʉ. Camaja Diore waibʉcʉrã jĩa joe buje mʉgo joobana quena ca-ñuurã ca-ani majiquẽjuparã. Caroorije na cá-átiere ca-majiriti majiquẽjuparã. Dio ca-roti jʉgoyupi ca-ʉgapere, ca-etipere, ca-ujapere. Nipetiro na rupaʉri cá-átipere na ca-roti jʉgoyupi Dio cawama wame cʉ̃ ca-buioparo jʉgoye, cʉ̃ ca-roti jʉgoriquere cʉ̃ ca-wajoaparo jʉgoye. To bairi tiere na cá-átie to ca-anibato quena na yeri macare ca-ñuu peti majiquẽjuparã.
HEB.9.11	Cristo macare ca-cũuñupi Dio, sacerdote maja ʉpaʉ majuu, caroa mani ca-ani majipere ca-joopaʉ anigʉmi ĩi. To bairi Cristo manire ca-bai yajibojayupi. Mani bai yajibojari bero ca-jã aájupʉ Jesú Dio wii ca-ani majuuri wii jõ bui macá wiipʉ. Camaja ati yepa macana na ca-quenoorica wii netoro ca-ani majuuri wii ãa ti wii, Dio wii. 
HEB.9.12	Ti wii maca Dio cʉ̃ ca-ani paʉ majuu ãa. To bairi Cristo manire ca-rií yajibojayupi. To bairi cʉ̃ riíre ca-jooyupi Diore, mani caroorije wapa. Cabra na ca-ĩi waibʉcʉ, o wecʉ jĩari na rií meere ca-jooyupi Jesú Diore. Cʉ̃ majuuna manire ca-bai yajibojayupi, Dio mena to canacã rʉmʉ mani ca-anicõa aninucuparore bairo ĩi. To bairi jicãnina Dio cʉ̃ ca-ani wii majuupʉre ca-jãañupi Cristo, mani ye wapa wapayeboja peoʉ. Ati yepa macana maca sacerdote maja yotorica ajero ʉjaro ca-ani paʉpʉ Diore joorã capee ca-jãanucuñuparã, wapaye peo majiquetibana. 
HEB.9.13	“Ca-bai yajiricarã, ca-boarãre pañarã ca-ʉguericʉna mʉja ãa,” Moisére cʉ̃ ca-ĩiñupi Dio. To bairi tie ca-ʉgueri cʉtiere ca-pañaricarã camajare caroorije to cojeato ĩirã waibʉcʉ jĩari na riíre ca-tu nucuñuparã napʉre. To bairi wecʉore jĩa, cõ joe, cõ botire jee, ocopʉ abaa átiri ca-boarãre ca-pañaricarãre ca-tu nucuñuparã tie quenare. To bairo átiri, “Meere, mʉja ñuubʉja,” ca-ĩinucuñuparã na rupaʉrire sacerdote maja yua. 
HEB.9.14	Diore waibʉcʉrã na ca-joorije netoro mani yeri quenoomi Cristo maca ca-ñuurã mani ca-aniparore bairo. Cʉ̃ maca mani yeripʉre caroorije mani cá-átiere mani majiriomi. Cʉ̃ maca caroorije mácʉ aniri cʉ̃ majuuna manire ca-rií yajibojayupi mani caroorije wapa. Dio Espíritu Santo to canacã rʉmʉ ca-anicõa aninucuʉ jʉgori to bairo ca-baiyupi. To bairi Jesucristo manire cʉ̃ ca-bai yajibojaro tʉjʉri Dio mani majiriobojami caroorije mani cá-átiere. To bairi mani yeripʉre mani cʉ̃ ca-quenoobojaro maca to canacã rʉmʉ ca-anicõaʉre Diore mani áti nʉcʉbʉgo maji yua.
HEB.9.15	To bairi Dio cawama wame, oco bairo mʉjaare yʉ áti catíogʉ ĩi, Cristore ca-jooyupi Dio cʉ̃re ca-buiobojapaʉre. Cabʉcʉ wame Moisépʉre Dio cʉ̃ ca-rotirique mani áti peti majiquẽe. Ñuuquẽto mani ca-bai botiorije wapa Cristo maca mani ca-bai yajibojayupi. To bairo cʉ̃ ca-bairo, “Cawama wame na yʉ átibojagʉ,” Dio cʉ̃ ca-ĩricarore bairona manire átibojami Dio. To bairi cʉ̃ ca-bejerãre cʉ̃ ca-roti jʉgoriquere mani cá-átiquetajere majiriocõari to canacã rʉmʉ cʉ̃ mena mani ca-anicõa aninucupere mani joomi Dio. 
HEB.9.16+HEB.9.17	Jicãʉ cʉ̃ ca-bai yajiparo jʉgoye cʉ̃ yere ca-cʉgo ʉjapaʉre uca tuumi, cʉ̃ ca-cʉgo ʉjapere buioʉ. Ti pũuro cʉ̃ ca-bai yajiparo jʉgoye dope bairo áti majiña maa mai. Cʉ̃ ca-catíro cʉ̃ yaʉ cʉ̃ yere jee majiquẽemi. Cʉ̃ ca-bai yajiro bero cʉ̃ yaʉ cʉgo majigʉmi cʉ̃ ye ca-anibatajere cʉ̃ ca-uca tuuriquere yua. 
HEB.9.18	To bairona Dio Moisépʉre ca-rotiyupi: “Jicãʉ caroare mʉjaare ca-joopaʉ mʉja bai yajibojagʉmi riícõari,” na ĩi majioʉ, “Waibʉcʉre cʉ̃ jĩari cʉ̃ riíre tuuya,” ca-ĩiñupi Dio Moisére. 
HEB.9.19	To bairi Moisé camajare Dio cʉ̃ ca-ĩi buio rotirijere nipetiro na ĩi buio yaparo waibʉcʉrãre na jĩa, na riíre wecʉ macʉ ye, cabra ye ca-ajuyupʉ oco mena. Ajuri oveja poa na jũaorica bʉrʉare hisopo na ca-ĩricʉpʉ tu, rií cʉ̃ ca-ajuriquepʉ weyoo átiri ca-wẽe yaye bate peoyupʉ Moisé Dio cʉ̃ ca-rotirije ucarica pũuripʉ. Camaja quenare na ca-wẽe yaye bate peocõañupʉ. 
HEB.9.20	To bairi, “Atie rií tʉjʉri, ‘Jocaro mee bai Dio manire cʉ̃ ca-ĩi cũurica wame,’ mani ĩi tʉjʉ maji,” na ca-ĩiñupʉ Moisé. 
HEB.9.21	To bairona ca-wẽe yaye bate peoyupʉ Moisé Diore cʉ̃ na cá-áti nʉcʉbʉgori wiire, apeye ti wii macaje quenare. 
HEB.9.22	To bairona ca-añupa Dio cʉ̃ ca-rotirije. Nipetirije, meere atie ca-ñuurije ãa, caroorije manie ãa ĩirã, ca-wẽe yaye bate peonucuñuparã, Dio cʉ̃ ca-roti jʉgoriquere bairona ána. To bairi jicãʉ Dio cʉ̃ ca-cũricʉ cʉ̃ ca-rií yajiquẽpata Dio majirioquetiboricʉmi mani camaja ye wapare.
HEB.9.23	To bairi tirʉmʉpʉ Dio wiipʉre na cá-átipere cá-áti rotiyupi Dio, cʉ̃ ye majuu jõ bui macajere na majiato ĩi. Dio wii macaje apeye uniere riíre wẽe yaye bate peori, “Ñuubʉja, meere Dio wiipʉ anigaro,” ca-ĩinucuñuparã. To bairona jõ buipʉ Dio tʉpʉ cʉ̃ ya wii majuupʉ mani ca-eja majiparore bairo ĩi, jicãʉ manire ca-bai yajibojape ca-añupa waibʉcʉ netoro ca-ñuʉ. 
HEB.9.24	To bairi Cristo ca-jãañupʉ Dio wii majuupʉ, jõ bui Dio tʉpʉ, manire jenibojagʉ. Ati yepa macá wiire manire ca-jenibojaʉ me ãmi Jesú. Ati yepa macá wii maca camaja na cá-áta wii Dio wii jõ bui macá wii ca-bairi wamere ca-bai majiori wii ãa. 
HEB.9.25	Manire judío majarã sacerdote maja ʉpaʉ to canacã cʉma jãanucumi Dio wiipʉre yotorica ajero ʉjaropʉ Dio cʉ̃ ca-ani paʉ majuu na ca-ĩri paʉpʉ. Jãari, to canacã ni jee jãanucumi waibʉcʉ cʉ̃ ca-jĩaricʉ ye riíre. Cristo maca capee jooquẽcʉna, jicãnina ca-jooyupi, Diore cʉ̃ majuuna manire bai yajibojari. 
HEB.9.26	Capee niri Diore cʉ̃ ca-joope to ca-ãmata ati yepa Dio cʉ̃ cá-átato bero nairoacã Jesú manire cʉ̃ ca-tamuo bai yajibojanucurije aniboro. To bairi jicãnina yucʉacã ati ʉmʉrecóo to ca-petiparo jʉgoye ca-ejayupi Jesú ati yepapʉre. Eja, cʉ̃ majuuna jicãnina ca-jooyupi Diore, manire bai yajibojaʉ. To bairo manire cʉ̃ ca-bai yajibojaro tʉjʉri majiriomi Dio caroorije mani cá-átiere. 
HEB.9.27	To bairi jicãnina mani bai yajigarã mani camaja quena. Mani ca-bai yajiro bero Dio nipetiro mani cá-átajere mani tʉjʉ cõoñagʉmi. 
HEB.9.28	Cristo cʉ̃ quena jicãnina ca-bai yajiyupi. Bai yajiri camaja capaarã na ye wapa ca-popiye tamuo yajibojayupi cʉ̃re na ca-jĩaro. Tunu ejagʉmi, mani caroorijere wapayei ejaʉ mee. “Tunu atígʉmi,” ca-ĩi cote ãnare na catío acʉ́ tunu atígʉmi yua.
HEB.10.1	Dio Moisépʉre cʉ̃ ca-buiorica wame, ati wame jeto camajare na yʉ átibojagʉ ĩi mee ca-ĩi cũuñupi Dio ti wamere. Tie caberopʉ camajare na cʉ̃ cá-átibojapere ĩi buio majiorica wame ca-añupe. To bairi camaja ti wame Dio cʉ̃ ca-roti jʉgoricarore bairona to canacã cʉma waibʉcʉrãre joe buje mʉgonucuma, Diore cʉ̃ joori. To bairo átinucubana quena Dio mena caroaro ani majiquẽema. 
HEB.10.2	Camaja Diore cá-áti nʉcʉbʉgorã waibʉcʉrãre cʉ̃ na ca-joobato quena caroorije na cá-átajere ca-majirioquẽjupi Dio. Cʉ̃ ca-majirioata jicãnina cʉ̃ joorã, “Meere, caroorije mana jã ãa,” ĩi tʉgooña boricarãma. To bairo ĩi tʉgooñari joonemoquetiboricarãma. 
HEB.10.3	To bairi to canacã cʉma waibʉcʉrãre joe buje mʉgo joonucurã, “Caroorije yʉ cá-átie ãno mai,” ĩi tʉgooña majima. To bairi Diore joo janaquẽema. 
HEB.10.4	Wecʉa, cabra jĩarique na rií wẽe yaye bate peorique mani camaja ye caroorijere yajio majiquẽe. Waibʉcʉrãre Diore mani joobana quena to bairona mani yeripʉ caroorijecʉna mani aniborã.
HEB.10.5	To bairi Cristo ati yepapʉ camajocʉ cʉ̃ ca-buiaparo jʉgoye oco bairo Diore cʉ̃ ca-ĩiñupʉ:
HEB.10.5	Waibʉcʉrãre na ca-jĩa joe buje mʉgorije, poca unie quena mʉre na ca-joorijere mʉ booquẽe mʉa. To bairi camajocʉre bairona ca-rupaʉ cʉcʉre yʉ mʉ ca-rupeowʉ, mʉre yʉ ca-joopa rupaʉre.
HEB.10.6	Camaja na caroorije yajiogarã mʉre waibʉcʉrãre na ca-jĩa joe buje mʉgo joorijere mʉ tʉjʉ wariñuuquẽe.
HEB.10.7	Tiere mʉ ca-wariñuuquẽto tʉjʉri oco bairo mʉ yʉ ĩiwʉ: “Yepapʉ camaja tʉpʉ yʉ aágʉ, mʉ ca-boori wamere átii aácʉ. To bairona ĩi mʉ Wadarique ucarica pũuripʉ yʉ ca-baipere,” yʉ ĩiwʉ, ca-ĩiñupi Cristo cʉ̃ Pacʉre.
HEB.10.8	To bairi, “Camaja na caroorije yajiogarã mʉre waibʉcʉrãre na ca-jĩa joe buje mʉgo joorijere mʉ tʉjʉ wariñuuquẽe,” ca-ĩiñupi Cristo, Moisépʉre Dio cʉ̃ ca-roti jʉgoricarore bairona na cá-átie to ca-anibato quena. 
HEB.10.9	Ti wame ĩi yaparo, “Yepapʉ camaja tʉpʉ yʉ aágʉ, mʉ ca-boori wamere átii aácʉ,” ca-ĩiñupi. To bairo ĩi, Moisépʉre Dio cʉ̃ ca-roti jʉgorica wamere wajoami Jesú. Wajoari cawama wamere manire ca-buioʉ ãmi Jesú. 
HEB.10.10	Cawama wamere buioʉ Dio cʉ̃ ca-boori wame cá-ájupi Jesú. Camajare bairona ca-rupaʉcʉcʉ ãcʉ̃pʉ jicãnina manire ca-bai yajibojayupi. To bairo cʉ̃ ca-bairo tʉjʉri mani caroorijere majiriomi Dio. To bairi, “Yʉ yarã ãma. Caroarã ãma,” mani ĩi tʉjʉmi Dio.
HEB.10.11	Mani yarã judío maja yarã sacerdote maja maca to canacã rʉmʉ Diore joonucuma, cʉ̃re áti nʉcʉbʉgorica wiipʉre topʉna anicõari. To canacã rʉmʉ to bairo jeto waibʉcʉrãre jĩa, na joe buje mʉgo, Diore joonucuma. To bairo na cá-átie to ca-anibato quena caroorije mani cá-átiere yajio majiquẽema. 
HEB.10.12	Cristo maca jicãnina manire ca-bai yajibojayupi, Diore joʉ. Cʉ̃ majuuna Diore joori caroorije mani cá-átiere yajio majimi. To bairi mani bai yajibojari bero Dio tʉpʉ cá-aácoajupi, cʉ̃ menare ca-roti ruii anigʉ. 
HEB.10.13	Topʉ Dio mena yuu ruimi cʉ̃ wapanare Dio na cʉ̃ ca-netoparo jʉgoye. 
HEB.10.14	To bairi cʉ̃ yarãre jicãnina na bai yajibojaʉ to canacã rʉmʉ ca-ñuurã ca-anicõa aniparãre na ca-cũuñupi Cristo. 
HEB.10.15	To bairi wame mani majiomi Dio Espíritu Santo oco bairo mani ĩi buioʉ:
HEB.10.16	“Israel macanare yucʉacã oco bairi wame cawama wame na yʉ buiogʉ,” ĩmi mani Ʉpaʉ Dio, ca-ĩiñupi Espíritu Santo.
HEB.10.16	“Cabero yʉ yere yʉ ca-rotirije caroaro na yʉ majiogʉ. To bairi na yeripʉ caroaro apiʉjagarãma. ‘Dio cʉ̃ ca-boori wame jetore cariape mani ána,’ ca-ĩirã anigarãma,”
HEB.10.17	Oco bairo ĩmi tunu:
HEB.10.17	“Caroorije na cá-átaje, yʉre na ca-bai botioriquere yʉ tunu tʉgooñaquetigʉ yua,” ĩmi Dio, ĩi buiomi Dio Espíritu Santo.
HEB.10.18	To bairi mani caroorijere, meere cʉ̃ ca-majirioro maca, mani caroorije ca-wapaye peocõañupi ĩirã, waibʉcʉrãre ca-jĩa joe buje mʉgo joonemoquetiparã mani ãa yua.
HEB.10.19+HEB.10.20	Dio wiipʉre Dio cʉ̃ ca-ani majuuri paʉ na ca-ĩiro, yotorica ajero ʉjaropʉre ca-jãanucuñupʉ sacerdote maja ʉpaʉ cʉ̃ jetona. Aperãre jãa rotiricaro mee ca-añupe. To bairi ca-jãa uwinucuñuparã. Yʉ yarã, yucʉra mania ti ajero yotoricaro mani uwi majiquẽe, Jesú manire cʉ̃ ca-rií yajibojaro maca. Ti ajerore ca-neto jãa peticõarãre bairona Diore ca-wadarã jeto mani ãa yua. Cawama wame mani ca-cũbojayupi Jesú, to canacã rʉmʉ caroaro Dio mena mani ca-anicõa aninucuparore bairo. 
HEB.10.21	Mani yaʉ sacerdote maja ʉpaʉ ca-ani majuʉ ãmi Cristo, Dio yarã manire ca-jenibojaʉ. 
HEB.10.22	To bairo manire cʉ̃ ca-jenibojaro maca Dio tʉna mani áti nʉcʉbʉgorã, mani yeripʉ ĩi jocaquẽnana. “Dio yaʉ yʉ ãa, Cristo yʉ ye wapa cʉ̃ ca-bai yajibojaro maca,” ĩi tʉgooñari cʉ̃re mani apiʉjarã. “Oco ca-ʉgueri manie mena wamore ʉgueri coje reericarore bairona yʉ yeripʉre caroorijere yʉ coje reebojaya,” mani ĩirã. To bairo ĩri Dio tʉna cʉ̃re mani áti nʉcʉbʉgorã. 
HEB.10.23	“Yʉ tʉpʉ caroarã ca-aniparãre mʉjaare yʉ cũugʉ,” cʉ̃ ca-ĩricarore bairona mani átibojagʉmi. To bairi, “Jocʉ mee ĩmi,” ĩirã, caroaro mani apiʉja ocabʉtigarã. “Cʉ̃re ca-apiʉjaʉ yʉ anigʉ,” mani ca-ĩiepere mani majiritiquẽna. 
HEB.10.24	Mani tʉgooña ame ocabʉtiorã. Mani mena macanare na mairã nare mani átinemorã. To bairo nare caroaro mani ca-bairo tʉjʉrã na quena aperãre mairã, na átinemogarãma tunu. 
HEB.10.25	To bairi Jesúre ca-apiʉjarã aniri mani neñaponucurã. Jicãarã ca-neñapogaquẽna ãma. Nare bairo mani baiquẽna. Neñaporã, mani ame tʉgooña ocabʉtiorã. Ati yepapʉ mani Ʉpaʉ cʉ̃ ca-tunu atípe petoacã rʉja. To bairi neñapori seeto majuu ca-ame buio ocabʉtiope ãa.
HEB.10.26	Mani ca-ame tʉgooña ocabʉtioquẽpata caroorijere cá-átinucurã mani aniborã tunu. Caroa quetire, cariape ca-ani wamere ca-majirã anibana quena tunu rooro mani cá-átinucuata tiere cʉ̃re mani ca-bai botiorijere yajio majiña maa. Cristo jicãʉna ãmi mani caroorijere ca-wapayebojaʉ. To bairi cʉ̃re mani ca-booquẽpata Diore, “Caroorije yʉ cá-átajere majirioya,” mani tunu ĩi majiquetiborã. 
HEB.10.27	To bairo ca-bai botiorãre seeto uwiobʉja nare. Dio cʉ̃ wapana menare na popiyeye, na joe reegʉmi peeropʉ. 
HEB.10.28	Tirʉmʉpʉ Moisépʉre Dio cʉ̃ ca-rotirique nii ca-bai botioʉre ca-jĩa rotinucuñuparã. Pʉgarã o itiarã cʉ̃ ca-bai botioro ca-tʉjʉricarã to macanare na ca-buioro cʉ̃ ca-jĩa roca rotinucuñuparã cʉ̃ bopaco tʉjʉquẽnana. 
HEB.10.29	To bairo nare na ca-popiyeyeriquere tʉgooñarã, ¿dope bairo mʉja tʉgooñatí mʉjaa, Dio Macʉre jicãʉri ca-bai botiorãa? Dio Macʉ ca-rií yajibojayupi, camajare na yʉ catíogʉ ĩi. To bairo jicãʉri, “Ca-ãni majuurije me ãa Cristo ye, cʉ̃ ca-buiori wame,” ĩirãma. Cristo nare cʉ̃ ca-rií yajibojarique to ca-anibato quena, “Ñee unie maa,” ĩirãma. To bairona ĩirãma, Cristo nare cʉ̃ ca-netoo catíogarije to ca-anibato quena. To bairona Dio Espíritu Santo cʉ̃ ca-tʉjʉ maibanana cʉ̃ ca-bai botiorãre netobʉjaro na popiyeyegʉmi Dio. Moisépʉre Dio cʉ̃ ca-rotirique ca-bai botiorãre na cʉ̃ ca-popiyeyerique netoro na popiyeyegʉmi Dio. 
HEB.10.30	Dio cʉ̃ ca-ĩrica wamere oco bairi wame caroaro mani maji: “Yʉ maca ca-popiyeyepaʉ yʉ ãa. Na caroorije wapa na yʉ popiyeyegʉ camajare.” Cabero oco bairi wame Dio Wadariquepʉ ĩi ucarique ãa: “Mani Ʉpaʉ Dio cʉ̃ yarã caroorije na cá-átiere cariape tʉjʉ cõoñari na popiyeyegʉmi,” ĩrique ãa Dio Wadariquepʉ. 
HEB.10.31	To bairi Dio cariape tʉjʉ cõoña majimi manire. To bairi seeto uwiobʉja mani Ʉpaʉ Dio cʉ̃ ca-popiyeyeparãre yua. 
HEB.10.32	Dio yere mʉja ca-maji jʉgori paʉ mʉja ca-bairiquere tʉgooñaña. Cʉ̃re mʉja ca-apiʉja jʉgoro tʉjʉrã aperã maca mʉja ca-tee tʉjʉ tutiyuparã. To bairo mʉjaare na ca-bai popiyeyerije to ca-anibato quena Dio yere mʉja ca-tʉgooña janaquẽjupa. 
HEB.10.33	Aperã mʉjaare na ca-tʉjʉrona rooro mʉjaare cá-ájupa mʉjaare ca-teerã. Rooro mʉjaare ca-ĩi wadayupa. Aperãre Cristore ca-apiʉjarã na quenare rooro na cá-áto tʉjʉrã na mʉja ca-mai tʉjʉyupa. To bairo na mʉja ca-mai tʉjʉrijere tʉjʉrã mʉja quenare ca-popiyeyeyupa. 
HEB.10.34	Aperã Cristore ca-apiʉjarãre presopʉ na ca-jooricarãre na bopaco tʉjʉri na mʉja cá-átinemoñupa. Cristore ca-apiʉjaquẽna maca mʉja yere mʉja na ca-emaro, rooro mʉja na cá-átie to ca-anibato quena mʉja ca-tʉgooñarique paiquẽjupa. Ca-petiquẽtie Dio yere mʉja ca-cʉgorije macare mʉja ca-tʉgooñañupa. Manire na ca-emarije netoro mani cʉgogarã ĩirã mʉja ca-wariñuuñupa. 
HEB.10.35	To bairi ñe uniere uwiquẽja. Diore api nʉcʉbʉgo anicõaña. To bairo mʉja ca-bairo caroaro cʉ̃ yere mʉja joogʉmi Dio. 
HEB.10.36	Cʉ̃ tʉpʉ mʉjaare caroare cʉ̃ ca-joopere cʉgoga patowãcaquẽja. Ca-nʉca majipe ãa. To bairi yeri ocabʉtiya. Yeri ocabʉtiri Dio cʉ̃ ca-boori wame áticõa aninucuña, quepequẽnana. To bairo mʉja ca-bairo, “Caroare mʉjaare yʉ joogʉ,” cʉ̃ ca-ĩi cũurica wame cõona mʉja joogʉmi Dio. 
HEB.10.37	Petoacã rʉja mai mʉja ca-yuupe. Oco bairo ĩi ucarique ãa Dio Wadariquepʉre caroa ca-anipere:
HEB.10.37	Petoacã rʉja mai yʉ Macʉ yʉ ca-cũricʉ cʉ̃ ca-ejaparo jʉgoye. Yoaro mee ejagʉmi.
HEB.10.38	Yʉ yarã ãma caroarã yʉre ca-apiʉjarã. Yʉre ca-apiʉjarã caroaro anigarãma popiye na to ca-anibato quena. Jicãʉ uwibacʉ cʉ̃ ca-apiʉja janaata cʉ̃ mena yʉ wariñuuquetigʉ, ĩrique ãa Dio Wadariquepʉre.
HEB.10.39	Mani maca ca-apiʉja janarã mee mani ãa. To bairi ca-yajiparã mee mani ãa. Cʉ̃re ca-apiʉjarã aniri mani yeri ca-anicõa aniparã maca mani ãa.
HEB.11.1	Caroare Dio mani cʉ̃ ca-joopere, manire cʉ̃ cá-átibojapere mai tiere tʉjʉquetibana quena, “Jocʉ mee cʉ̃ ca-ĩri wame yʉ átibojagʉmi,” mani ĩi maji, Diore api nʉcʉbʉgori. 
HEB.11.2	Mani ñicʉ jãa Dio na cʉ̃ cá-átibojapere na ca-api nʉcʉbʉgoro na ca-tʉjʉ wariñuuñupʉ Dio.
HEB.11.3	Ati ʉmʉrecóo nipetirijere cá-ájupi Dio, “To ãmaro,” ĩi wadaʉ. Apeye unie mena mei cá-ájupi Dio ati yepa macaje nipetiro ca-baurijere. Apeye unie ca-baurije to ca-manibato quena nipetiro cá-ájupi. Caroaro tiere mani maji cʉ̃re api nʉcʉbʉgori, cʉ̃re ca-tʉjʉquẽna anibana quena.
HEB.11.4	Abel ca-wamecʉcʉ tirʉmʉpʉ macacʉ Diore api nʉcʉbʉgori waibʉcʉ oveja na ca-ĩire ca-jĩa joe buje mʉgo jooyupʉ Diore. Cʉ̃ ca-joorije macare ca-tʉjʉ wariñuuñupʉ Dio cʉ̃ jʉgocʉ Caín ye netoro. To bairi Dio cʉ̃ ca-tʉjʉ wariñuuñupʉ Abel're. Cʉ̃ tʉjʉ wariñuʉ, “Abel caroaʉ ãmi,” cʉ̃ ca-ĩi tʉjʉyupʉ. To bairi Abel tirʉmʉpʉ ca-bai yajiricʉ cʉ̃ ca-anibato quena, “Caroaro Diore ca-api nʉcʉbʉgoʉ ãnacʉmi,” mani ĩi maji. To bairi mani quena, “Abel're bairo Diore mani ca-api nʉcʉbʉgoro caroaro mani átibojagʉmi Dio,” mani ĩi maji.
HEB.11.5	Enoc ca-wamecʉcʉ cʉ̃ quena Diore cʉ̃ ca-api nʉcʉbʉgoro tʉjʉʉ cʉ̃ ca-tʉjʉ wariñuuñupʉ Dio. Cʉ̃ tʉjʉ wariñuʉ cʉ̃ tʉpʉ cʉ̃ ca-pii mʉgo jooyupʉ ca-bai yajiquẽcʉrena. Cʉ̃re cʉ̃ ca-pii mʉgo jooro bero camaja cʉ̃ ca-bʉgaquẽjuparã, cʉ̃ macabana quena. To bairona ĩi Dio Wadarique Enoc're Dio cʉ̃re cʉ̃ ca-tʉjʉ wariñuuriquere. 
HEB.11.6	Diore mani ca-api nʉcʉbʉgoquẽpata mani tʉjʉ wariñuuquẽemi. Cʉ̃re api nʉcʉbʉgoquẽna cʉ̃ yarã mani ani majiquẽe. “Jocʉ me ãcʉmi Dio. Cʉ̃re seeto yʉ ca-tʉgooña macaro yʉ majiogʉmi cʉ̃ ca-aniere,” ca-ĩi tʉgooña api nʉcʉbʉgope ãa, caroaro cʉ̃ mena macana anigarã.
HEB.11.7	Noé ãnacʉ quenare, “Ca-ñuʉ ãmi,” cʉ̃ ca-ĩi tʉjʉ wariñuuñupʉ Dio cʉ̃re cʉ̃ ca-api nʉcʉbʉgoro tʉjʉri. To bairi ati yepare rooro cʉ̃ cá-átipere cʉ̃ ca-buioyupʉ Dio Noére. To bairo Dio cʉ̃re cʉ̃ ca-buioro caroaro cʉ̃ ca-api nʉcʉbʉgoyupʉ Noé, mai ca-baipere tʉjʉquetibacʉ quena. Caroaro cʉ̃ api nʉcʉbʉgori cumua ca-pairica ca-quenooñupʉ. Quenoʉ, caroorãre Dio na cʉ̃ ca-reepere na ca-buiobajupʉ Noé. Tia mena cʉ̃ ya wii macanare na ca-jʉgo catíyupʉ Noé ati yepa ca-ruaropʉ.
HEB.11.8	Ape wame queti buiorica wame tunu: Dio Abraham're ape yepapʉ cʉ̃ ca-joopa yepapʉre, “Aácʉja,” cʉ̃ ca-ĩiro Abraham cʉ̃ ca-yʉʉyupʉ, cʉ̃ api nʉcʉbʉgoʉ. Cʉ̃ ya maca ca-ãnacʉ ca-buti aájupʉ, cʉ̃ ca-majiquẽtopʉ aágʉ. 
HEB.11.9	Aá, topʉ ca-ejayupʉ. Eja, “Ati yepare mʉ yʉ joogʉ,” Dio cʉ̃ ca-ĩricaropʉ ca-añupʉ. Apero macacʉ anibacʉ quena ti yepapʉ ca-tuayupʉ, Dio cʉ̃re cʉ̃ ca-ĩi cũuriquere api nʉcʉbʉgoʉ. Ti wamere bairona ca-buioyupʉ Dio Abraham macʉ Isaáre, cʉ̃ pãramipʉ Jacobopʉ quenare. “Ati yepare mʉjaare yʉ joogʉ,” na ca-ĩi buioyupʉ Dio. To bairi Abraham, na quena ti yepapʉ ãnaa waibʉcʉ ajeri wiiri yoaro me ãna wiiripʉ ca-aninucuñuparã. 
HEB.11.10	To bairi Diore api nʉcʉbʉgori Dio ya paʉ majuu ãnaje macare ca-tʉgooñañupʉ Abraham. Ca-petiqueti paʉ Dio cʉ̃ majuuna cʉ̃ ca-quenoori macapʉre cʉ̃ ca-anipe macare ca-tʉgooñañupʉ.
HEB.11.11	Cʉ̃ nʉmo Sara cõ quena Diore ca-api nʉcʉbʉgoyupo. Ca-punaa máco, seeto cabʉcʉo anibaco quena, “Dio yʉre cʉ̃ ca-ĩri wame yʉ átibojagʉmi,” Diore ca-ĩi tʉgooña nʉcʉbʉgoyupo. To bairi cõ cá-átinemoñupʉ Dio. Cõre cʉ̃ cá-átinemoro ca-macʉ cʉjupo yua. 
HEB.11.12	To bairi Abraham ca-wamecʉcʉ seeto cabʉcʉ ca-punaa mácʉ cʉ̃ ca-anibato quena cʉ̃ macʉ ca-buiayupʉ. To bairi capaarã cʉ̃ pãramerã ca-añuparã. To bairi ñocoare, pa rupaariacã quenare ca-cõoña peo majiña manore bairona cʉ̃ pãramerã cʉ̃ bero macanare cõoña peo majiña maa.
HEB.11.13	Naa yʉ ca-ĩirã nipetirã Diore ca-api nʉcʉbʉgorã, “Mʉjaare yʉ joogʉ,” cʉ̃ ca-ĩrique mai na cʉ̃ ca-jooquẽtopʉna ca-bai yaji peticoajuparã. Dio na cʉ̃ ca-joopere tʉgooña ocabʉtiri ca-wariñuuñuparã. “Ati yepa jã ya paʉ me ãa. Ape yepapʉ Dio ya paʉ maca ãa jã ca-ani majuupa maca,” ca-ĩi tʉgooñañuparã. 
HEB.11.14	To bairo ca-ĩi tʉgooñarã ape yepa to canacã rʉmʉ na ca-anicõa aninucupa yepa macare ca-tʉgooñarã ãma. Caroaro tiere mani maji. 
HEB.11.15	Na ca-buti aáweorica macare ca-tʉgooñarã na ca-ãmata to bairona ca-tʉgooña tunurã aniboricarãma. 
HEB.11.16	Na ca-buti aáweorica macare tʉgooñaquetiri ape yepa ca-ñuu netori yepa macare ca-boorã ca-añuparã, jõ bui ʉmʉrecóopʉ na ca-anipere. To bairo ca-tʉgooñarãre, “Mani Ʉpaʉ ãmi Dio,” ca-ĩirãre na tʉjʉ wariñuʉmi Dio. Na tʉjʉ wariñuʉ, na ca-anipa macare, meere na quenoobojaricʉmi Dio.
HEB.11.17+HEB.11.18+HEB.11.19	Abraham're, “Isaá mʉ ca-macʉcʉto capaarã mʉ pãramerã anigarãma,” cʉ̃ ca-ĩiñupʉ Dio. To bairo ca-ĩricʉ anibacʉ quena cʉ̃ macʉ Isaáre cʉ̃ ca-jĩa joe buje mʉgo joo rotiyupʉ Abraham're, ¿caroaro yʉre ca-api nʉcʉbʉgo majuʉna cʉ̃ ãtí? ĩi. To bairo Dio cʉ̃ cá-áti rotiro Abraham cʉ̃ macʉ jicãʉna ca-ãcʉ̃re cʉ̃ ca-jĩa joe buje mʉgoboyupʉ. “Cʉ̃re yʉ ca-jĩarije to ca-anibato quena Dio cʉ̃ tunu catíogʉmi,” ca-ĩi tʉgooñañupʉ Abraham. To bairi cʉ̃ macʉre cʉ̃ ca-jĩagari paʉ majuuna Dio cʉ̃ ca-matayupʉ, caroaro cʉ̃ ca-api nʉcʉbʉgoro tʉjʉri. To bairi Isaáre cʉ̃ ca-netooñupʉ Dio, ca-bai yajiboʉre. Cʉ̃ netooʉ, Abraham're cʉ̃ ca-tunuoñupʉ cʉ̃ macʉre. To bairo ca-yajiboʉre cʉ̃ netooʉ Abraham're cʉ̃ ca-majioñupʉ mani camaja ca-yajiborãre Dio cʉ̃ ca-netoopere yua.
HEB.11.20	Cabero Isaá Diore api nʉcʉbʉgoʉ cʉ̃ punaa pʉgarãre Jacobo, Esaú ca-wamecʉnare, “Cabero Dio caroaro mʉja átibojagʉmi,” na ca-ĩiñupʉ. 
HEB.11.21	Isaá bero tunu Jacobo cabʉcʉ ãcʉ̃pʉ bai yajigʉpʉ cʉ̃ pãramerã José punaare, “Caroaro mʉja átibojagʉmi Dio,” na ca-ĩiñupʉ. Ĩi, cʉ̃ tuaricʉ mena tuatu mubia cumuri Diore ca-ĩi nʉcʉbʉgoyupʉ Jacobo. 
HEB.11.22	Jacobo bero tunu José, Diore api nʉcʉbʉgori bai yajigʉpʉ ca-buio weoyupʉ Israel maja Ejiptopʉ ca-ãna na ca-buti aápere. To bairi Ejiptopʉre na ca-buti aáweopere tʉgooñari cʉ̃ punaare, “To aánapʉ yʉ õwa ãnajere mʉja jee aágarã,” na ca-ĩiñupʉ.
HEB.11.23	Caberopʉre Moisé cʉ̃ ca-buiaro cʉ̃ pacʉa itiarã muipua cʉ̃ ca-yajioyuparã, Diore api nʉcʉbʉgorã. Caroaʉ cʉ̃ ca-ano tʉjʉrã, “Cʉ̃ jʉgori caroaro átigʉmi Dio,” ca-ĩi tʉgooña nʉcʉbʉgoyuparã Diore. To bairi Ejipto macana ʉpaʉ caʉmʉa niñaacãre na cʉ̃ ca-jĩa rotirije to ca-anibato quena uwiquẽnana cʉ̃ ca-yajioyuparã. 
HEB.11.24	Moisé cabʉcʉ ãcʉ̃pʉ Diore ca-api nʉcʉbʉgoʉ ca-añupʉ. To bairi Ejipto macana ʉpaʉ maco cõ majooricʉ anibacʉ quena, “Ʉpaʉ maco macʉ ãmi, ʉpaʉ pãrami ãmi,” cʉ̃ na ca-ĩipe ca-booquẽjupʉ. 
HEB.11.25	“Dio yarã mena macacʉ maca yʉ anigʉ. Na menare yʉre na ca-popiyeyepe to ca-anibato quena Dio yarã mena macacʉ yʉ anigʉ,” ca-ĩi tʉgooñañupʉ. Ĩi tʉgooñari Ejipto macana mena caroorije áti wariñuurique macare ca-booquẽjupʉ. “Na mena yʉ cá-áti ãmata yʉ wariñuucõa aninucuquetiboʉ,” ca-ĩi tʉgooñañupʉ. 
HEB.11.26	To bairo ca-ĩi tʉgooñaʉ cʉ̃ ca-ano rooro cʉ̃ ca-ĩi epeyuparã Ejipto macana. Cristo, Dio cʉ̃ ca-joopaʉre cʉ̃ na cá-átiparore bairona cʉ̃ ca-ĩi epeyuparã Moisére. To bairo cʉ̃ na ca-ĩi eperije to ca-anibato quena, “Caberopʉ caroa majuu ca-anie Dio yʉre cʉ̃ ca-joope Ejipto macana na ye na apeye unie netoro caroa anigaro,” ca-ĩi tʉgooñañupʉ. 
HEB.11.27	Diore api nʉcʉbʉgori Ejipto yepapʉ ca-ãnacʉ ca-butiyupʉ Moisé. Ejipto macana ʉpaʉ cʉ̃ ca-punijinirije to ca-anibato quena cʉ̃ ca-uwiquẽjupʉ Moisé. Dio camaja na ca-tʉjʉquẽcʉ cʉ̃ ca-anibato quena, “Yʉ mena ãcʉmi. Caroaro átigʉmi,” ca-ĩi tʉgooña ocabʉtiyupʉ.
HEB.11.28	Moisé Diore ca-api nʉcʉbʉgoʉ cʉ̃ ca-ano Dio cʉ̃ ca-majioñupʉ Ejiptopʉ to canacã wii macanare ca-buia jʉgoricarãre na cʉ̃ ca-reepere. To bairo cʉ̃ majioʉ, “Oco bairo na áparo,” cʉ̃ ca-ĩiñupʉ Dio. “To canacã wiipʉrena na jope turicaroripʉ waibʉcʉ riíre Israel maja na tuato. Tiere na ca-turo to canacã wiirena riíre na ca-turiquere tʉjʉri yʉ netogʉ, ca-buia jʉgoricarãre reequẽcʉna.” To bairo cʉ̃re cʉ̃ ca-ĩi buioriquere api nʉcʉbʉgori Moisé Dio cʉ̃re cʉ̃ ca-ĩricarore bairona na cá-áti rotiyupʉ Moisé Israel majare. To bairi to canacã wiipʉrena na jope turicaroripʉ waibʉcʉ riíre ca-tuuyuparã. To bairi Moisé caroaro cʉ̃ ca-api nʉcʉbʉgoro tʉjʉri ca-buia jʉgoricarãre cʉ̃ ca-reeboricarãre ca-reequẽjupʉ Dio Israel majare. Ejipto macana jetore na ca-reeyupʉ, riíre na ca-tuqueta wiiri macanare. 
HEB.11.29	Cabero Israel maja Diore api nʉcʉbʉgorã Mar Rojo na ca-ĩri ya ca-pairi ya majuu ca-peñañuparã. Ca-oco mani yepa aátatore bairona ca-peñañuparã. To bairo na cá-aáto tʉjʉrã Ejipto macana na quena na cá-aáta wãarena ca-ʉjabajuparã, na ñeegarã. To bairo baibana ca-rua yaji peticoajuparã.
HEB.11.30	Cabero Israel maja Dio na cʉ̃ cá-átibojapere na ca-api nʉcʉbʉgoro Jericó na ca-ĩri maca ʉ̃ta rupaa mena na ca-werica janiro ca-ʉmʉari janiro ca-ñañupe. Siete rʉmʉri ti janirore na cá-aá amojorero ca-ñañupe. 
HEB.11.31	To bairo ca-baiparo jʉgoye ti maca macaco Rahab Diore api nʉcʉbʉgo, Israel maja yajioro cõ ya macare na ca-tʉjʉra ejaro cõ ya wiipʉ na ca-jãa rotiyupo. Ca-jʉgoyepʉ caʉmʉa mena cá-áti eperico anibaco quena Dio cõ ya maca macanare cʉ̃ ca-reepere ca-api nʉcʉbʉgoyupo. To bairi cõ ya maca macana Diore ca-bai botiorã mena ca-bai yajiquẽjupo ti janiro ca-ñaro.
HEB.11.32	Aperã quenare Diore ca-api nʉcʉbʉgoricarã mʉjaare yʉ ca-ĩi buioboparã rʉjama. Na cá-átaje mʉjaare yʉ ĩi uca buio peti majiquẽe. Gedeón, Baracʉ, Sansón, Jepté, David, Samuel, aperã Dio ye quetire ca-buioricarã ãnana Diore ca-api nʉcʉbʉgorã ca-añuparã. Na cá-átajere ca-buiope anibapa. 
HEB.11.33	Jicãarã Diore api nʉcʉbʉgori ape yepa macanare na quẽrã na ca-netoñuparã. Aperã caroaro ca-roti majirã ca-añuparã, Diore api nʉcʉbʉgori. Aperã Dio, “Mʉjaare yʉ joogʉ,” na cʉ̃ ca-ĩrica wamere yuu quepequetiri caberopʉ ca-cʉgorã ca-añuparã. Aperã yaia nare na ca-ʉgagari paʉ na ca-ʉga majiquẽto cá-ájuparã. 
HEB.11.34	Aperã na jĩa reegarã peero seeto ca-ʉ̃rijepʉre nare na ca-reero ca-ʉ̃ʉ̃quẽjuparã. Diore ca-api nʉcʉbʉgorã na ca-ano maca na ca-netooñupʉ Dio. Aperã ca-ruti majiñuparã na wapana nare na ca-jĩagari paʉ. Aperã ca-tutuaquẽnare bairã anibana quena ca-yeri tʉgooña ocabʉtirã ca-añuparã, Diore api nʉcʉbʉgori. Aperã na wapana nare na ca-quẽro na ca-neto ocabʉtiyuparã. Aperã apero macanare nare ca-jĩagabanare na ca-quẽ acʉo tunuoñuparã. 
HEB.11.35	Aperãre cãromiare na yarã ca-ria yajicoatanare na ca-tunu catíobojayupʉ Dio cʉ̃re na ca-api nʉcʉbʉgoro maca.
HEB.11.35	Aperã Diore ca-api nʉcʉbʉgorã ca-tamuorã ca-añuparã. Caroorã na ca-popiyeyeyuparã, “Diore mʉja ca-api nʉcʉbʉgo janaata mʉjaare jã buugarã,” ĩri. To bairo na ca-ĩrije to ca-anibato quena, “Diore jã tʉgooña nʉcʉbʉgo janaqueti majuucõa,” ca-ĩiñuparã. “Jãare mʉja ca-jĩarije to ca-anibato quena Dio tʉpʉ jã ani wariñuu netogarã,” ca-ĩiñuparã. 
HEB.11.36	Aperã Diore ca-api nʉcʉbʉgorãre rooro na ĩi eperi na ca-bapeyuparã wecʉ ajero wẽeri mena. Aperãre come wẽeri mena na jiacõari na ca-preso jooyuparã. 
HEB.11.37	Aperã Diore ca-api nʉcʉbʉgorãre ʉ̃ta rupaa mena na ca-ree jĩañuparã caroorã maca. Aperãre yucʉ yijerica pãi mena na ca-yije ta jĩañuparã na recomacari. Aperãre na ca-jare jĩañuparã. Aperãre rooro na cá-ájuparã. Camaja na ca-manopʉ na ca-cũu reyuparã. To bairo na cá-ána waibʉcʉrã ajerina ca-jañañuparã, jutii cʉgoquetibana. Ñee unieacã cʉgoquetibana seeto ca-tamuoñuparã. 
HEB.11.38	Ʉ̃ta yucʉpʉ, ape paʉ ca-yucʉ manopʉ caroori paʉri majuu ca-bai teña tamuoñuparã. Yeparina operipʉ, ʉ̃ta totiripʉ quena ca-cani teñañuparã. Ati yepa macana Diore ca-api nʉcʉbʉgoquẽna na netoro ca-ñuurã anibana quena to bairo ca-tamuoñuparã. 
HEB.11.39	Nipetiro ati majare na ca-tʉjʉ wariñuuñupʉ Dio, cʉ̃ na ca-api nʉcʉbʉgoro tʉjʉri. To bairo caroaro Diore ca-api nʉcʉbʉgorã anibana quena nare Dio cʉ̃ ca-ĩi cũurica wame ca-cʉgoquẽjuparã mai. “Caroare mʉjaare yʉ joogʉ, caroa yepapʉ mʉja anicõagarã,” na cʉ̃ ca-ĩrica wamere ca-cʉgoquẽna ca-añuparã mai. 
HEB.11.40	Dio caroa majuu ca-anipa yepa joogʉmi. Ti yepapʉ na ca-anipere ca-booyupʉ Dio. Mani quenare ti yepapʉ mani ca-anipere boʉmi Dio. To bairi na ãnana cʉ̃re ca-api nʉcʉbʉgorã na ca-anie to ca-anibato quena ti yepapʉ na ca-ani rotiquẽjupʉ Dio mai. Caberopʉ mani menapʉ ti yepapʉ na cũugʉmi yua.
HEB.12.1	To bairi capaarã ca-añuparã mani jʉgoye macana Diore ca-api nʉcʉbʉgoricarã. Dio cʉ̃ ca-boori wame cá-ájuparã popiye nare to ca-anibato quena. To bairi caroaro na ca-nʉca ocabʉtirijere tʉgooña majiri mani quena Dio cʉ̃ ca-boori wamere mani ána. Popiye to ca-anibato quena mani nʉcarã. Diore mani ca-nʉcʉbʉgoquẽto cá-áti wamere cõona caroorijere mani áti janacõato. Oco bairo ãa: Atʉri maja na mena macacʉ jicãʉ cʉ̃ yarãre na atʉ netogʉ cʉ̃ ye ca-nʉcʉrijere cũʉmi. To bairona ape wame Diore mani ca-nʉcʉbʉgoquẽto cá-áti wamerire ca-jana cũu ree peticõape ãa. To bairo ána popiye tamuoriquere nʉca ocabʉtiri Dio cʉ̃ ca-boori wame jetore mani ána. 
HEB.12.2	Jesúre mani tʉgooña anicõato. Caroaro Dio cʉ̃ ca-boori wame cá-ájupi Jesú cabero cʉ̃ ca-wariñuupere majiri. To bairi cʉ̃re ca-jĩarã yucʉ tẽorica pãipʉ cʉ̃ na ca-papua jĩarije to ca-anibato quena ca-nʉcañupi. Carooʉre cʉ̃ ánare bairona cʉ̃ na cá-áti popiyeyerije to ca-anibato quena ca-tʉgooñaquẽjupi. Roorije ca-tamuoʉ anibacʉ quena, “Wariñuurica wame yʉ joogʉmi Dio yʉ ca-tamuoro beropʉ,” ĩrica wame macare ca-tʉgooñañupi Jesú. To bairo mani tamuobojari bero Dio tʉna ruiimi, cʉ̃ mena Ʉpaʉ aniri.
HEB.12.3	Rooro majuu cʉ̃ ca-ĩi epe tʉjʉteeyuparã. To bairo caroorã cʉ̃ na cá-átiere cʉ̃ ca-nʉca ocabʉtiriquere tʉgooñaña mʉjaa, jã quena popiye jãare to ca-anibato quena tʉgooñarique paiquẽnana jã ani ocabʉtigarã ĩirã. 
HEB.12.4	Cristo cʉ̃ ca-tamuorique cõona mʉja tamuoquẽe mai. Ñee wapa mee Jesúre cʉ̃ na cá-átatore bairona caroorã mʉja jĩaquẽema. 
HEB.12.5	¿Mʉjaare Dio punaare cʉ̃ ca-ĩi buioriquere mʉja majiritití? Oco bairi wame ca-ĩi buioyupi Dio:
HEB.12.5	Yʉ Macʉ, mʉre yʉ ca-ĩi buioro yʉ bai botioquẽja. “Tie caroorije átiqueticõaña, caroa macare ája,” mʉ yʉ ca-ĩi buioro tʉgooñarique paiquẽja.
HEB.12.6	Yʉ ca-mairãre caroaro na yʉ beonucu. Yʉ punaare na yʉ popiyeye, caroaro jeto na áparo ĩi.
HEB.12.7	To bairi mʉja ca-tamuoata nʉcaña mʉjaa. To bairona tamuo rotimi Dio cʉ̃ punaare, caroaro mʉja cá-áti majiparore bairo ĩi. Ca-pacʉa na punaare na beonucuma. Nare na ca-bai botioro na popiyeyema, caroaro na apiʉjaato ĩirã. To bairo jeto na cá-átipe ãa. Dio quena na cá-átore bairona mani átinucumi manire, cʉ̃ punaa mani ca-ano maca. 
HEB.12.8	To bairo jetona áami Dio cʉ̃ punaa nipetirãre. Mʉjaa cʉ̃ ca-beoquẽna mʉja ca-ãmata, “Yʉ punaa ãma,” mʉja ĩi ecooquetiborã. Cá-áti eperã romiri punaare bairona, ca-pacʉ manare bairona mʉja aniborã. To bairi “jã Pacʉ” Diore cʉ̃ mʉja ĩi majiquetiborã ca-tamuorique mano mʉja cʉ̃ ca-beoata. 
HEB.12.9	Mani pacʉa manire na ca-beoro na mani ca-nʉcʉbʉgowʉ. Naa mani pacʉa ati yepa macana na netoro mani Pacʉ Dio ʉmʉrecóo macacʉ macare cʉ̃ ca-nʉcʉbʉgope ãa manire cʉ̃ ca-beoro. To bairi cʉ̃ apiʉja nʉcʉbʉgori cʉ̃ mena caroaro mani ána. 
HEB.12.10	Yoaro mee mani ca-bʉtiri rʉmʉri cõona mani pacʉa mani ca-beoyupa na ca-boo tʉgooñari wamere. Dio maca caroa majuu mani beomi, caroaʉ cʉ̃ ca-anore bairona caroarã mani ca-anicõa aniparore bairo ĩi. 
HEB.12.11	Caroa jetore na áparo ĩi manire cʉ̃ ca-popiyeyeri paʉ mani wariñuuquẽna. Mani tʉgooñarique pairãa. To bairo ca-tamuoricarã anibana quena manire cʉ̃ ca-popiyeyero bero caroarã mani ani ocabʉti yua.
HEB.12.12	To bairi popiye tamuorique mʉjaare to ca-anibato quena yeri ocabʉtiya mʉjaa. Diore apiʉja janaquẽja. 
HEB.12.13	Cariape Dio cʉ̃ ca-boori wame ája. Aperã mʉja mena macana Diore ca-apiʉjarã cʉ̃ ca-boori wame cá-áti ocabʉtiquẽnare na átinemoña. Ocabʉtirique na buioya, mʉjaare bairona cariape Dio cʉ̃ ca-boori wame jetore na cá-áti majiparore bairo ĩirã.
HEB.12.14	Aperã nipetiro mena caroaro anicõaña, ame ĩi punijiniquẽnana. “Mani Ʉpaʉ Jesú caroaʉ majuu cʉ̃ ca-aniere bairo seeto yʉ aniga,” ĩi tʉgooñaña. Caroarã jeto cʉ̃ tʉpʉre cʉ̃ ca-tʉjʉparã ãma. 
HEB.12.15	Ame buio ocabʉtioya mʉjaa, jicãʉ mani mena macacʉ Dio ye caroa ãnaje áti ocabʉti wariñuuquetiremi ĩirã. To bairo cá-áti ani wariñuuquẽcʉ cʉ̃ ca-ãmata punijiniri aperãre Cristore ca-apiʉjarã cʉti poa macanare na rooye tuuboʉmi. Weje macajere oteriquere caroorije witi, ca-puti rooye tuurore bairona Cristore ca-apiʉjarã watoapʉ jicãʉ to bairona ca-ãcʉ̃ cʉ̃ ca-ãmata capaarã aperãre na rooye tuuboʉmi. 
HEB.12.16	Caroorije cá-áti eperã aniqueticõaña. Dio yere ca-nʉcʉbʉgoquẽnare bairo aniqueticõaña. To bairona Dio yere ca-nʉcʉbʉgoquẽcʉ ca-añupʉ Esaú ca-wamecʉcʉ tirʉmʉpʉ macacʉ. Ca-jʉgocʉ aniri cʉ̃ baire ca-rotipaʉ, cʉ̃ pacʉ yere ca-cʉgo ʉjapaʉ ca-anibajupʉ. To bairo ca-jʉgo anipaʉ anibacʉ quena tiere cʉ̃ ca-anibope ca-maiquẽjupʉ. To bairi jicã rʉmʉ ñigo riabacʉ ʉgariquere seeto ca-booyupʉ. To bairo cʉ̃ ca-bairo tʉjʉʉ cʉ̃ bai maca, “Mʉ yʉ nuugʉ. Ca-jʉgocʉ aniri mʉ ca-cʉgo anibopere cabero yʉ mʉ ca-joata mʉ yʉ nuugʉ,” cʉ̃ ca-ĩiñupʉ Esaúre. To bairo cʉ̃ ca-ĩiro: “Caberopʉ yʉ ca-anibope yʉ mai tʉgooñaquẽe. Mʉ maca ca-cʉgo ʉjapaʉ ãña,” cʉ̃ ca-ĩiñupʉ Esaú cʉ̃ baire. “Baiyupa nemoo ʉgariquere yʉ jooya. Ca-jʉgocʉ aniri yʉ ca-jʉgo aniboriquere mʉ yʉ joogʉ ʉgarique wapa,” cʉ̃ ca-ĩiñupʉ Esaú cʉ̃ baire, Dio yere cʉ̃ ca-cʉgobopere nʉcʉbʉgoquetibacʉ. 
HEB.12.17	Cabero caroare boobacʉ dope bairo cʉ̃ baire cʉ̃re cʉ̃ ca-ĩrica wamere cá-áti wajoa majiquẽjupʉ. Cʉ̃ pacʉre tʉgooñarique pairique mena cʉ̃ ca-jenirije to ca-anibato quena cʉ̃ pacʉ, “Ca-jʉgocʉ ãnajere cʉgoya mʉa,” cʉ̃ ca-ĩi majiquẽjupʉ. Ti wame caroaro mʉja maji.
HEB.12.18+HEB.12.19	Mʉjaa Diore áti nʉcʉbʉgogarã, mani ñicʉa Israel maja na cá-átatore bairo mʉja átiquẽe. Na maca Dio cʉ̃ ca-wadarijere apigarã, cʉ̃ áti nʉcʉbʉgogarã ca-ejayuparã ʉ̃taʉpʉ ati yepapʉ ca-aniipʉ. Ejarã seeto ca-ʉ̃rije, bujeri ca-tʉjʉyuparã. Bujeri mena ca-naitĩañupe. Wino ca-papuyupe. To bairo ca-uwiorijere na ca-tʉjʉri paʉna tutuaro putiricaro ca-bʉjʉrijere ca-apiyuparã. Tutuaro to ca-bʉjʉrona Dio cʉ̃ ca-wadarije quenare ca-apiyuparã. Tie ca-uwiorijere acʉabana, “To cõona Dio jãare cʉ̃ ĩinemoqueticõato,” ca-ĩiñuparã. 
HEB.12.20	Seeto uwibana ca-nʉca majiquẽjuparã. Oco bairije na ca-rotiyupʉ Dio: “Jicãʉ atii ʉ̃taʉre cʉ̃ ca-pañaata ʉ̃ta rupaa mena cʉ̃ ree jĩacõaña. Waibʉcʉ quenare atiire cʉ̃ ca-pañaata ʉ̃ta rupaa mena ree jĩacõaña cʉ̃ quenare,” ca-ĩiñupʉ Dio. To bairo cʉ̃ ca-ĩiro apirã ca-nʉca majiquẽjuparã naa. 
HEB.12.21	Moisé quena Dio cʉ̃ ca-anii ʉ̃taʉpʉ to bairo ca-bairijere tʉjʉʉ, “Seeto uwibacʉ yʉ nanaabʉja,” ca-ĩiñupʉ Moisé quena.
HEB.12.22+HEB.12.23	Mʉja maca Diore cʉ̃ áti nʉcʉbʉgorã na cá-átatore bairo mʉja átiquetinucu. Mʉja maca Diore jeni nʉcʉbʉgorã cariape cʉ̃ mʉja wada cʉ̃ tʉ ca-ãna ʉmʉrecóopʉ ca-ãna cʉ̃ na cá-áti nʉcʉbʉgorore bairona. To bairi Dio ca-catí majuʉ ya maca ca-aniparã mʉja ãa. Topʉ apeĩ ʉ̃taʉ Sión ca-wamecʉtii ca-ani paʉpʉ ape maca ʉmʉrecóopʉ ca-ani maca Jerusalén na ca-ĩri macapʉ Dio mena mʉja anigarã. Meere topʉ ca-ãnare bairona cariape cʉ̃ mʉja jeni nʉcʉbʉgo Diore. Ángel maja capaarã majuu mena, aperã nipetirã Dio yarã mena jõ buipʉ ca-ani macapʉ mʉja neñapogarã. Nare cʉ̃ punaare na wamerire na uca tuuricʉmi ʉmʉrecóopʉre. Cʉ̃ maca nipetirã Ʉpaʉ ãmi Dio. Mʉja quena cʉ̃ mena macana mʉja ãa. “Yʉ yarã,” Dio cʉ̃ ca-ĩi tʉjʉrã, ca-ñuurã cʉ̃ ca-ĩi tʉjʉrã nipetirã cʉ̃ yarã cʉ̃ mena Dio tʉpʉ anigarãma. To bairi topʉre ca-neñaporã menare mani ca-aniparore bairona nemoona cariape cʉ̃ mena ca-wadarã mani ãa. 
HEB.12.24	To bairi mani Ʉpaʉ Jesú mena macana mʉja ãa mʉja quena. Cawama wame Dio, “Na yʉ netoo catíogʉ,” cʉ̃ ca-ĩricarore bairona Jesú maca mani catíomi. Cʉ̃ ca-rií yajibojarique mena mani netoo catíomi Jesú. Tirʉmʉpʉ macacʉ Abel ca-wamecʉcʉ maca ca-rií yajiyupʉ cʉ̃ jʉgocʉ cʉ̃re cʉ̃ ca-jĩaro. To bairi cʉ̃ ca-jĩarique wapa cʉ̃ jʉgocʉre cʉ̃ ca-popiyeyeyupʉ Dio. Jesú manire cʉ̃ ca-rií peti yajibojarica wame maca caroa wame jʉgori caroorije mani ye buire majiriomi Dio.
HEB.12.25	To bairi tiere caroa wame Dio cʉ̃ ca-ĩrijere caroaro cʉ̃ apiya. Cʉ̃ bai botioquẽja. Tirʉmʉpʉ Moisé ati yepapʉ ãcʉ̃ Dio cʉ̃ ca-rotirijere na cʉ̃ ca-buioro cʉ̃ ca-apigateeyuparã Israel maja. To bairo cʉ̃ na ca-bai botiorije wapa Dio na ca-popiyeyeyupʉ. To bairo na cʉ̃ ca-popiyeyericaro netoro na popiyeyegʉmi Dio Jesú macare ca-bai botiorãre. Jesú maca ʉmʉrecóopʉ ca-ãnacʉ ca-ejayupi, caroa wame buioʉ acʉ́. To bairi caroaro cʉ̃ ca-buiorica wamere apiya. 
HEB.12.26	Tirʉmʉpʉ Israel majare Dio na cʉ̃ ca-ĩi buiori paʉna ati yepa ca-nanaañupe. Cabero oco bairi wame ca-ĩi buioyupi Dio: “Cabero ati yepa to ca-nanaaro yʉ átigʉ tunu. Ʉmʉrecoo quenare yʉ nanaogʉ,” ca-ĩi buioyupi Dio. 
HEB.12.27	To bairo ati yepa, ati ʉmʉrecóo quenare yʉ nanaogʉ ĩi, ati ʉmʉrecóo macaje nipetiro cʉ̃ cá-átaje cʉ̃ ca-reepere mani majiogami. Ʉpaʉ cʉ̃ ca-anie jeto wajoa majiquetigaro. Tie jetore reequetigʉmi Dio. 
HEB.12.28+HEB.12.29	Ʉpaʉ cʉ̃ ca-anopʉ, cʉ̃ ca-rotiri paʉ macana ca-aniparã mani ãa. Ti paʉ macaje wariñuuriquere ca-cʉgoparã mani ãa. To bairi tie Ʉpaʉ cʉ̃ ca-anie ca-wajoaquetipere majirã Diore cʉ̃ mani wariñuurã. Cʉ̃ ca-boori wame caroaro mani ána. Pe ca-ʉ̃rije ca-uwiorore bairona Diore ca-bai botiorãre na cʉ̃ ca-popiyeye reepe quena uwiobʉja. To bairi mania caroaro cʉ̃ nʉcʉbʉgori cʉ̃ ca-boorije jetore mani ána.
HEB.13.1	Jicãʉ punaa na ca-bairore bairona ame maicõa aninucuña, Jesucristore ca-apiʉjarã aniri. 
HEB.13.2	Mʉja tʉpʉ ca-ejarã caroaro na boca tʉjʉya, mʉja ca-majiquẽna na ca-anibato quena. Mʉja tʉpʉ na ani rotiya. Tirʉmʉpʉre to bairona jicãʉ na ca-ani rotii tʉpʉre ca-ejayuparã Dio tʉ macana ángel maja. Cʉ̃ maca, “Dio tʉ macana ãnama,” ca-ĩi tʉgooña majiquẽjupʉ.
HEB.13.3	Cristore ca-apiʉjarãre presopʉ ca-joo ecoorãre na tʉgooña mairi na átinemoña. Na mena presopʉ ca-ãnare bairona nare tʉgooñaña. Aperã rooro na cá-ánare na tʉgooña maiña. Mʉja quena nare bairona ca-tamuorãre bairona na tʉgooña maiña. Na átinemoña, mʉja quena na mena macana Cristore ca-apiʉjarã aniri.
HEB.13.4	Caroorije cá-áti eperã aniqueticõaña. To bairo ca-bairãre na popiyeyegʉmi Dio. To bairi nʉmocʉti nʉcʉbʉgoya mʉjaa.
HEB.13.5	Niyerure ca-boo netorã aniqueticõaña. Oco bairo Dio cʉ̃ ca-ĩrica wame tʉgooñaña: “Mʉ yʉ aáweoquetigʉ. Mʉ yʉ átinemonucugʉ,” ca-ĩiñupi Dio. To bairi apeye unie, meere mʉja ca-cʉgori wame cõoacãrena cʉgo wariñuuña. Pairo boonemoquẽja. 
HEB.13.6	To bairi ñe unie tʉgooñarique pairique manona oco bairo ĩi ucarica wamere ca-tʉgooñape ãa:
HEB.13.6	Mani Ʉpaʉ manire cá-átinemoʉ ãmi. To bairi ñeere mani uwiquẽe. Camaja manire na ca-rooye tuugarije to ca-anibato quena mani uwiqueticõagarã.
HEB.13.7	Mʉjaare Dio ye quetire ca-buio jʉgoricarã, Dio yere mʉjaare ca-jʉgo átanare na tʉgooñaña. Caroaro na ca-ãnajere Cristore na ca-apiʉjariquere tʉgooñaña. To bairo tʉgooñari na ca-bairiquere bairona baiya.
HEB.13.8	Jesucristo ca-wajoaquẽcʉ ãmi. Tirʉmʉpʉ cʉ̃ ca-bairiquere bairona yucʉ quenare baimi. To canacã rʉmʉ to bairona anicõa aninucugʉmi. Cʉ̃ quetire wajoaquẽemi. 
HEB.13.9	To bairi aperã ricati na ca-ĩi buioro na apiqueticõaña, cariape ca-aniere Jesú ye quetire mani tʉgooña janare ĩirã. To bairi aperã, “Atie ʉgarique boje rʉmʉ macajere ʉgarã ca-ocabʉti yericʉna, caroarã Dio cʉ̃ ca-tʉjʉ wariñuurã mʉja anigarã,” mʉja na ca-ĩiro na api nʉcʉbʉgoqueticõaña. Dio jeto manire ca-tʉgooña yeri ocabʉtioʉ ãmi. To bairi caroarã ca-tʉgooña yeri ocabʉtirã, caroarã anigarã, cʉ̃ ca-anie ca-ñuurije jetore tʉgooñaña mʉjaa.
HEB.13.10	Cristo manire ca-bai yajibojayupi, cʉ̃ yarã ca-ñuurã mani ca-aniparore bairo ĩi. Cabʉcʉ wame Moisé cʉ̃ ca-rotirica wame maca manire netoo catío ocabʉtiquẽjupa. To bairi ti wamere cá-ána Dio yarã caroarã anigari ti wamere cá-ána anibana quena mani mena Dio yarã ani majiquẽema. 
HEB.13.11	Judío maja yarã sacerdote maja oco bairo áama Moisé cʉ̃ ca-rotiriquere ána: Waibʉcʉre jĩa átiri cʉ̃ riíre jee jãama Dio wii cʉ̃ ca-ani arʉa majuu na ca-ĩiropʉ. Jee jãa, Diore, “Atie camaja caroorije na cá-átie wapa ãa. Na caroorijere na majiriobojaya,” ĩima. Tiere ti arʉapʉ Diore joo átiri, cʉ̃ rupaʉ macare jõopʉ macá tʉjaropʉ ne aáti joema. To bairona áama sacerdote maja Moisé cʉ̃ ca-rotiriquere ána. 
HEB.13.12	To bairona Jesú quena maca tʉjaropʉ ca-popiye tamuo bai yajibojayupi manire. Topʉ ca-rií yajibojayupi caroorije mani cá-átiere wapaye reebojaʉ. 
HEB.13.13	To bairi mani quena camaja na ya maca cá-aá weorãre bairona judío maja na ya wame na cá-átiere ca-jana reeparã mani ãa. To bairi Jesú macare apiʉja nʉcʉbʉgori judío maja na ca-ĩri wamere mani ca-apiquetipe ãa. To bairo mani ca-bairo tʉjʉrã Jesúre rooro cʉ̃ na ca-ĩricarore bairona mani quenare rooro mani ĩigarãma cʉ̃ ye quetire ca-booquẽna maca. 
HEB.13.14	Cʉ̃re ca-booquẽna mena macana mee mani ãa, Dio yarã aniri. To bairi ati yepapʉ na mena yoaro mani ca-anipa maca maa. Na ya macari yajigaro. Caberopʉ Cristo mena to canacã rʉmʉ cʉ̃ ca-anicõa ani macapʉ ca-aniparã mani ãa. 
HEB.13.15	Jesú caroorije mani cá-átiere manire cʉ̃ ca-wapayebojaro maca mani majuuna Diore ca-jeni nʉcʉbʉgorã mani aninucu. To bairi Diore ca-jeni nʉcʉbʉgorã aniri, “Waibʉcʉrã Diore mani ca-jooro wariñuugʉmi Dio,” mani ĩi tʉgooñaquẽe. “Jã Ʉpaʉ mʉ ãa. Ca-ñuu netoʉ mʉ ãa,” cʉ̃ mani ca-ĩiro wariñuugʉmi Dio. To bairi wame cʉ̃ ĩirã wariñuuriquere cʉ̃ mani joogarã. 
HEB.13.16	Caroaro ca-ame átinemo aninucupe ãa. To bairi wame mani cá-áto tʉjʉri wariñuugʉmi Dio.
HEB.13.17	Jesú ye quetire ca-buio jʉgorãre na nʉcʉbʉgoya. Na ca-buiorijere apiʉjaya. Diona mʉjaare ca-coteparãre na ca-cũuñupi, ape wame macare apiʉjarema ĩi. To bairi caroaro mʉja ca-apiʉjaro tʉjʉrã wariñuurique mena Diore boca yʉʉgarãma mʉjaare ca-buio jʉgorã. Mʉja ca-aniere na cʉ̃ ca-jeniñari paʉ, “Caroaro apiʉjama,” cʉ̃ ĩi buio majigarãma Diore. Mʉja ca-apiʉjaquẽtato bero to ca-ãmata jʉtiritiri Diore buiogarãma ca-ñuuquẽtie mʉja cá-átajere tʉgooñari. To bairi na ca-rotirijere caroaro ája.
HEB.13.18	“Dio cʉ̃ ca-boori wame cõona jã áa,” jã ĩi tʉgooñanucu. To bairi Diore jã jenibojanucuña, caroa jeto jã cá-átiparore bairo ĩirã. 
HEB.13.19	Yucʉacana mʉja tʉpʉ yʉ ca-tunu aáparore bairo tie quenare Diore yʉ jenibojaya.
HEB.13.20+HEB.13.21	Mani Ʉpaʉ Jesú waibʉcʉrã oveja na ca-ĩirãre ca-coteire bairona caroaro majuu mani cotemi. Manire ca-rií peti yajibojayupi, camajare na yʉ netoo catíogʉ ĩi. Cʉ̃ ca-bai yajirique to ca-anibato quena Dio cʉ̃ ca-tunu catíoyupi, ca-tutuaʉ aniri. Dio, caroa ãnajere ca-joʉ mʉjaare átinemogʉmi, nipetiro caroa jeto, cʉ̃ ca-boorije jeto mʉja cá-átiparore bairo ĩi. Jesú jʉgori, ca-ñuurã, cʉ̃ ca-boori wamere bairona cá-ána manire cʉ̃ áticõato Dio. To bairi Jesucristo to canacã rʉmʉ mani cá-áti nʉcʉbʉgocõa anipaʉ ãmi. Amén.
HEB.13.22	Yʉ yarã, atie queti petoacã ãa yʉ ca-buio joorije. To bairi tiere caroaro api peocõaña. 
HEB.13.23	Mani yaʉ Timoteore na ca-preso jooricʉre, meere cʉ̃ buuyuparã. To bairi yucʉacana yʉ tʉpʉ cʉ̃ ca-ejaata cʉ̃ yʉ ne aágʉ, mʉja tʉpʉ aácʉ.
HEB.13.24	Jesú ye quetire mʉjaare ca-buio jʉgorã na ñuato. Aperã Cristore ca-apiʉjarã nipetirã na quena na ñuato. Italia macana Cristore ca-apiʉjarã ñuu rotima mʉjaare.
HEB.13.25	Dio nipetirã mʉjaare caroaro cʉ̃ átibojaato mʉja nipetirore.
HEB.13.25	To cõona ãa.
JAS.1.1	Yʉ Santiago ca-wamecʉcʉ mʉjaare yʉ queti joo. Dio mani Pacʉ yere átibojari majocʉ yʉ ãa, cʉ̃ ye quetire buioʉ. To bairo quena mani Ʉpaʉ Jesucristo yere átibojari majocʉ yʉ ãa. Atie queti mʉjaare yʉ uca joo yʉ yarãre judío maja nipetiropʉ ca-ani baterãre, doce poari macanare. Caroaro mʉjaare yʉ ñuu roti.
JAS.1.2	Yʉ yarã, to canacã wame ca-ñuuquẽtie tamuorique manire to ca-anibato quena ca-tʉgooña wariñuupe ãa. 
JAS.1.3	Ca-ñuuquẽtie manire to ca-anibato quena Diore apiʉjari tiere mani ca-nʉcaata caroaro ca-ani tʉgooña patowãcaquẽna mani anicõagarã. 
JAS.1.4	To bairi seeto tʉgooña patowãcaquẽja. “Dio caroaro yʉ átibojagʉmi,” ĩi tʉgooñaña. To bairo ca-ani tʉgooña patowãcaquẽna mani ca-ãmata caroaro ca-ãna Dio cʉ̃ ca-boorore bairo ca-ãna mani anigarã. To bairo cʉ̃ ca-boorore bairo ca-ãna aniri cabero to canacã wame mani ca-baipere caroaro ca-tʉgooña yuurã mani anigarã.
JAS.1.5	Caroare mʉja cá-áti majigaata Diore cʉ̃ jeniya. Cʉ̃re mʉja ca-jeniro cʉ̃ maca, “¿Nope ĩirã nairoacã yʉre na jenití?” ĩi tutiquẽcʉna caroare mʉja cá-áti majipere mʉja joogʉmi. Camaja nipetirã cʉ̃re ca-jenirãre caroaro na átibojagʉmi Dio. 
JAS.1.6	To bairi Diore caroaro cʉ̃ tʉgooña nʉcʉbʉgori cʉ̃ jeniya. “Cʉ̃ yʉ ca-jeniro tʉgooñaquẽcʉmi, yʉ átibojaquẽcʉmi,” ĩi tʉgooñaquẽnana cʉ̃ jeniya. Jicãʉ to bairo Diore ca-ĩi tʉgooñaʉ ucʉ̃ oco bairo ãmi: Wino ca-papuro oco jabenucu. To bairona tʉgooña mawijianucumi, “Yʉ átibojaquẽcʉmi Dio,” ca-ĩi tʉgooñaʉ. 
JAS.1.7+JAS.1.8	Jicãʉ to bairona ca-tʉgooña ajuʉ jicã wamerena cariape áti majiquẽcʉmi. Tʉgooña mawijiacõaʉmi. To bairona ca-ĩi tʉgooñaʉ ucʉ̃re cʉ̃ ca-jenibati wamere átiboja majiquẽcʉmi Dio, to bairo Diore cʉ̃ ca-ĩi tʉgooñaro. 
JAS.1.9	Jesúre mani ca-apiʉjaata ca-yeri wariñuurã ca-aniparã mani ãa ca-apeye unie mana anibana quena. Dio maca ca-ani majuurãre bairo mani tʉjʉʉmi ĩirã caroaro ca-ani wariñuuparã mani ãa. 
JAS.1.10	To canacãʉ Diore ca-apiʉjarã ca-apeye unie pairã quena to bairona ca-ani wariñuuparã ãma. Apeye unie macare ca-maiquetipe ãa. Tie caoó ca-jini yajirore bairona yajigaro apeye unie quena. 
JAS.1.11	Muipu cʉ̃ ca-ajiro ta yoaro mee jinicoapa. Caoó quena yoaro mee jini wẽe boacoapa. To bairi caroa ca-baurije anibato quena yajicoapa. Tiere bairona baigarãma ca-apeye unie pairã. Na ye nipetiro caroa na cá-átaje to ca-anibato quena na menana yajigaro na ca-bai yajiri paʉ ca-anopʉ.
JAS.1.12	Ñuuquẽto mani ca-tamuori paʉ Diore mani ca-apiʉja janaquẽpata wariñuurique mani joogʉmi Dio. Ñuuquẽto mani ca-tamuoro bero mani joogʉmi Dio cʉ̃ mena to canacã rʉmʉ caroaro mani ca-anicõa anipere. “Nipetirã yʉre ca-mairãre na yʉ joogʉ,” cʉ̃ ca-ĩi cũuricarore bairona mani joogʉmi Dio. 
JAS.1.13	Caroorije noo mʉja ca-boorona mʉja majuuna mʉja cá-átigari wamerena, “Diona to bairona yʉ cá-átipe boʉmi,” ĩi tʉgooñaqueti majuucõaña. Dio caroorije ca-tʉgooñaquẽcʉ ãmi. To bairi, “Caroorije ája,” ca-ĩi me ãmi Dio. 
JAS.1.14+JAS.1.15	Oco bairo maca ãa: Mani majuuna caroori wame mani cá-átigari wamere tʉgooña neto, to cõona caroorije mani áticõa. To bairi caroorije áti aninucubanana mani yajicoapa yua.
JAS.1.16	Yʉ yarã, yʉ ca-mairã, caroaro yʉ apiya. “Caroorije yʉ áti rotiimi Dio,” ca-ĩitori wamere tʉgooñaqueti majuucõaña mʉjaa. 
JAS.1.17	Caroorijere cá-áti rotii me ãmi Dio. Ca-bujurije macare ca-cũricʉ ãmi. Dio manire cʉ̃ ca-joorije ca-ñuurije jeto ãa. Caroa jetore tʉgooñami mani ca-anipere. Manire cʉ̃ ca-tʉgooñari wamere wajoaquẽemi. 
JAS.1.18	To canacã rʉmʉ cʉ̃ mena mani ca-anipere mani ca-jooyupi Dio ca-jocaquẽtie cʉ̃ ye quetire mani ca-apiʉja jʉgori paʉpʉ. To bairi aperã Jesúre ca-apiʉjaparã jʉgoye macana cʉ̃ punaa ca-ãnare manire ca-cũuñupi Dio.
JAS.1.19	Yʉ yarã, ati wame caroaro majiña mʉjaa. Caroaro Dio Wadariquere ca-apipe ãa manire. Cawatoana tʉgooña majiquetibana quena aperãre ape wamere ca-buioquetipe ãa manire. Ca-punijiniquetipe ãa. 
JAS.1.20	Mani ca-punijiniata caroa Dio cʉ̃ ca-boorijere mani átiquetiborã. 
JAS.1.21	To bairi caroorije mʉja cá-átiere áti janacõaña. Caroori wame mʉja ca-tʉgooñari wame quenare tʉgooña janacõaña. To bairi Dio Wadarique manire cʉ̃ ca-cũri wame cõona caroaro apiʉjaya mʉjaa. Tiere mani ca-apiʉjaata mani yeri ca-yajibopere mani netoogʉmi Dio.
JAS.1.22	To bairi Dio Wadarique mʉja ca-apirore bairona ája. Tiere apibana quena mani cá-átiquẽpata jocarãna mani apiborã. 
JAS.1.23+JAS.1.24	Jicãʉ Dio Wadariquere apibacʉ quena cʉ̃ cá-átiquẽpata oco bairo ãcʉmi: Eñoropʉ cʉ̃ wãtire tʉjʉba, caroaʉ cʉ̃ ca-bauparore bairo caroaro átiquẽcʉna tirore cũu, aácoati, nemoo caroaro cʉ̃ cá-átibopere majiriticõaʉmi. To bairona ãcʉmi jicãʉ Dio Wadariquere apibacʉ quena to ca-ĩri wamere cá-áti tʉgooñaquẽcʉ. 
JAS.1.25	Jesú jʉgori cawama wame queti ãa yucʉra. Tiere manire cʉ̃ cá-áti rotirica wame maca mani yeri tʉgooña tutuarique joo, tiere yeri wariñuurique mena mani cá-átiparore bairo. To bairi tiere apiʉjari tiere mani cá-ápata wariñuurique mani joomi Dio.
JAS.1.26	“Diore caroaro yʉ nʉcʉbʉgo,” ca-ĩirã anibana quena rooro ca-wada pairã mani ca-ãmata mani majuuna jocarãna mani tʉgooñaborã. Jocarãna, “Diore yʉ nʉcʉbʉgo,” mani ĩiborã. 
JAS.1.27	Cariapena Diore ca-nʉcʉbʉgorã oco bairo maca ãma: Ca-pacʉa bai yaji weoricarãre átinemonucuma. Aperã ca-wapearicarã romiri quenare átinemonucuma, ñuuquẽto na ca-bairijere tʉjʉri. Aperã Diore ca-apiʉjaquẽna caroorije na cá-átinucurore bairo cá-átiquẽna ãma. To bairo ca-bairã mani ca-ãmata cariapena, “Diore caroaro yʉ áti nʉcʉbʉgo,” mani ĩi maji mania.
JAS.2.1	Yʉ yarã, apeye mʉjaare yʉ ĩi buiopa: Mani Ʉpaʉ Jesucristo ca-ñuu netoʉ majuure ca-majirã aniri pairo ca-apeye cʉgorã quenare ca-apeye unie mana quenare jicãro cõona na maiña. Jicãʉ pairo ca-cʉgoʉre, “Ani ca-ani majuʉ ãcʉmi. Cʉ̃ yʉ maibʉja. Aperã ca-cʉgoquẽna macare na yʉ maiquẽe,” ĩi tʉgooñaqueticõaña mʉjaa. 
JAS.2.2	To bairi mʉja ca-neñapori paʉ pʉgarã camaja jicãʉ caroa jutii jañari caroa wamo jãarica beto, ca-ajiyari beto tu jãaricʉ, apeĩ ca-bopacoʉ jutii ca-boarijere jañaricʉ, to bairo ca-ãna na ca-jãa ejaata ¿dope bairo na mʉja ĩibocʉtí? 
JAS.2.3	Ca-apeye unie paii macare tʉjʉ mairã, “Atona caroa pãipʉre ruiya,” ¿cʉ̃ mʉja ĩibocʉtí? Ca-bopacoʉ macare caroaro cʉ̃ ĩiquẽnana, “To bairona ti paʉpʉna tʉjʉnucucõaña,” o “Yepapʉna ruiya,” ¿cʉ̃ mʉja ĩibocʉtí? 
JAS.2.4	To bairona ca-ĩi tʉgooñarã mʉja ca-ãmata camajare jicãro cõona ca-mai tʉjʉquẽna mʉja aniborã. To bairona rooro tʉgooñari camajare jicãro cõona na mʉja mai tʉgooñaquẽe. Ca-apeye unie pairã quenare, ca-apeye unie mana quenare jicãro cõona na mʉja mai tʉgooñaquẽe.
JAS.2.5	Yʉ yarã, caroaro yʉ apiya mʉjaa. Ca-bopacoorã na ca-anibato quena Dio maca caroaro na mai tʉjʉmi. Na mai tʉjʉri capaarã na ca-cũuñupi cʉ̃re ca-apiʉjaparãre. To bairi Ʉpaʉ Dio cʉ̃ ca-anopʉ caroaro anigarãma cʉ̃re na ca-apiʉjaata. 
JAS.2.6	Mʉja maca ca-apeye unie manare to bairona na mʉja tʉjʉ reecõa. Caroaro mʉja tʉgooñaquẽe. Ca-apeye unie pairã maca rooro mʉja átinucuma. Caʉparã tʉpʉ mʉja ñe aánucuma, “Rooro áama,” mʉja ĩi wadajãrã. Ñuuquẽtie mʉjaare na ca-ĩi eperije to ca-anibato quena caroaro na mʉja tʉjʉ nʉcʉbʉgo nare. Ca-bopacoorã macare na mʉja tʉjʉ nʉcʉbʉgoquẽe, rooro mʉjaare cá-átiquẽna na ca-anibato quenare. 
JAS.2.7	Jesúre ca-majirã mani ca-ãmata cʉ̃ yarã mani ãa. To bairi aperã Jesú ye quetire na ca-buioro apirã mani wariñuu. Ca-apeye unie pairã maca Jesú ye quetire apirã rooro ĩi epema.
JAS.2.8	Mani Ʉpaʉ Dio oco bairo manire ca-rotiyupi cʉ̃ Wadariquepʉ: “Mʉja majuuna mʉja ca-mairore bairona aperã quenare na maiña,” ca-ĩiñupi Dio. Tie cʉ̃ ca-rotirijere mani ca-apiʉjaata caroaro cá-ána mani anigarã. 
JAS.2.9	To bairo caroaro cá-ána anibana quena ca-apeye unie pairã jetore mʉja ca-tʉjʉ nʉcʉbʉgoata roorije cá-ána mʉja ãa. To bairi ñuuquẽto mʉja ĩimi Dio. “Yʉ ca-rotirije cariape ca-apiʉjarã mee mʉja ãa, rooro cá-ána mʉja ãa,” mʉja ĩimi Dio.
JAS.2.10	Dio Wadarique nipetirije cʉ̃ ca-rotiriquere átibana quena jicã wameacã átiquẽnana cariape cʉ̃ ca-rotiriquere ca-apiʉjaquẽna mani ãa. 
JAS.2.11	Tirʉmʉpʉ Dio cʉ̃ ca-rotiriquere cũʉ oco bairo ca-ĩiñupi: “Áti epericarã cʉtiqueticõaña.” To bairi, “Aperãre jĩaqueticõaña,” ca-ĩiñupi Dio. To bairi apeo mena áti epequetibana quena camajocʉre mani ca-jĩaata Dio cʉ̃ ca-rotiriquere ca-ano cõona ca-apiʉjaquẽna mani aniborã. 
JAS.2.12	To bairi mʉjaa, Dio ye queti buiorique jʉgori ca-tʉjʉ beje ecooparã aniri caroaro ãnajecʉja. Caroaro wadaya. Cʉ̃ ca-roti cũurique macare mani cá-ápata caroaro mani ani majigarã. 
JAS.2.13	To bairi tunu noa una aperãre ca-bopaco tʉjʉquẽnare na bopacoo tʉjʉquetigʉmi Dio na quenare. Na popiyeyegʉmi Dio camajare cʉ̃ ca-tʉjʉ bejeri rʉmʉ ca-anopʉ. Aperãre ca-bopaco tʉjʉrã maca caroaro netogarãma ti paʉ ca-anopʉ.
JAS.2.14	Yʉ yarã, ape wame mʉjaare yʉ ĩi buiopa: “Diore ca-apiʉja nʉcʉbʉgorã jã ãa,” ca-ĩirã anibana quena aperãre na mani cá-átinemoquẽpata jocarãna, “Diore yʉ apiʉja nʉcʉbʉgo,” ca-ĩirã mani aniborã. To bairo ca-ĩi jocarã mani ca-ãmata manire netooquetigʉmi Dio. 
JAS.2.15+JAS.2.16	To bairi jicãʉ mani yaʉ jutii mani, ca-ñigo riaʉ cʉ̃ ca-anibato quena, “Ñuubʉja, jutii caroare mʉ bʉgagʉ, ʉgarique quenare mʉ cʉgogʉ,” cʉ̃ mani ca-ĩi ñuu roti tʉjʉata ñuuquẽe. Cʉ̃re mani ca-joobopere, cʉ̃ mani ca-nubopere cʉgobana quena tiere cʉ̃ jooquẽnana cʉ̃ mani ca-ñuu roti tʉjʉrije ñuuquẽe. 
JAS.2.17	To bairona, “Diore yʉ apiʉja nʉcʉbʉgo,” ĩibana quena caroaro mani cá-átiquẽpata ca-ĩi jocarã mani ãa.
JAS.2.18	Yʉ ca-buiorijere mʉja ca-api majiquẽpata oco bairo mʉjaare yʉ ĩi buiopa: Caroare mʉja cá-átiquẽpata, “Caroaro Diore ca-apiʉja nʉcʉbʉgorã ãnama,” mʉjaare yʉ ĩi majiquẽe. Yʉ macare caroare yʉ cá-áto tʉjʉrã, “Diore ca-apiʉja nʉcʉbʉgoʉ ãcʉmi,” yʉre mʉja ĩi maji. 
JAS.2.19	“Dio jicãʉna ãmi cá-áti nʉcʉbʉgopaʉ,” mʉja ĩi. Jocarã meena to bairo mʉja ĩi. Wãtia quena to bairona, “Dio jicãʉna ãmi cá-áti nʉcʉbʉgopaʉ,” ĩi majima. To bairo Diore ca-ĩi majirã anibana quena na maca Diore uwirã nanaama. Cʉ̃ uwibana quena caroa macare átiquẽema naa. To bairi mʉja maca, “Diore yʉ api nʉcʉbʉgo,” ca-ĩirã aniri caroare ája. 
JAS.2.20	Caroaro mʉja tʉgooñaquẽe. Ricati mʉja tʉgooña. Oco bairo maca ani majuu: “Dio jicãʉna ãmi mani cá-áti nʉcʉbʉgopaʉ. Cʉ̃re yʉ apiʉja nʉcʉbʉgo yʉa,” ca-ĩirã anibana quena aperãre mani cá-átinemoquẽpata Diore ca-apiʉja nʉcʉbʉgoquẽnare bairona mani ãa. To bairi jocarãna, “Diore yʉ apiʉja nʉcʉbʉgo,” mani ĩicõa. 
JAS.2.21	Mani ñicʉ Abraham ãnacʉ cʉ̃ cá-átajere mʉjaare yʉ ĩi buiopa. Dio, ¿Abraham caroaro yʉre ca-apiʉja nʉcʉbʉgoʉ cʉ̃ ãtí? ĩi Isaá cʉ̃ macʉrena cʉ̃ ca-jĩa joe buje mʉgo joo rotiyupʉ. To bairo cʉ̃re cʉ̃ ca-ĩiro ʉ̃ta tutu bui cʉ̃ ca-jĩaboyupʉ Abraham cʉ̃ macʉ Isaáre. To bairo cʉ̃ ca-jĩagari paʉna Dio maca cʉ̃ ca-matayupʉ. Cʉ̃ matari, “Caroaro yʉre ca-apiʉja nʉcʉbʉgoʉ ãmi Abraham. Caroorije cá-átiquẽcʉ cʉ̃ yʉ ĩi tʉjʉ,” cʉ̃ ca-ĩiñupʉ Dio. 
JAS.2.22	Cʉ̃ ca-bairica wamere caroaro api majiña mʉjaa. Diore caroaro ca-apiʉja nʉcʉbʉgoʉ aniri cʉ̃ ca-ĩrijere bairo cá-ájupʉ Abraham. To bairi mani maca to bairo cʉ̃ cá-átajere tʉgooñari, “Caroaro Diore ca-apiʉja nʉcʉbʉgoʉ ca-añupi Abraham,” mani ĩi maji. 
JAS.2.23	To bairi Dio ye quetire ca-buioricʉ tirʉmʉpʉ macacʉ oco bairo cʉ̃ ca-ĩi ucarica wamere bairona ca-baiyupe: “Diore ca-apiʉja nʉcʉbʉgoyupʉ Abraham. To bairo cʉ̃ ca-apiʉja nʉcʉbʉgoro tʉjʉri, ‘Caroorije cá-átiquẽcʉ ãmi Abraham,’ cʉ̃ ca-ĩi tʉjʉyupʉ Dio.” To bairi, “Dio yaʉ majuu ãmi Abraham,” cʉ̃ ca-ĩiñuparã aperã quena.
JAS.2.24	To bairi ati wamere mʉja majirã: Diore apiʉja nʉcʉbʉgori caroare cʉ̃ ca-boori wame jetore mani cá-áto tʉjʉʉ, “Caroorije manare bairona na yʉ tʉjʉ,” manire ĩimi Dio. “Diore ca-apiʉja nʉcʉbʉgoʉ yʉ ãa,” ĩibana quena cʉ̃ ca-boori wamere mani cá-átiquẽpata, caroorije cá-áti pairãre bairo mani tʉjʉʉmi Dio. “Caroorije manare bairo na yʉ tʉjʉ,” mani ĩiquẽcʉmi Dio cʉ̃ ca-boorije macare mani cá-átiquẽpata.
JAS.2.25	Rahab ãnaco cõ ca-bairique quenare mʉjaare yʉ ĩi buiogʉ. Ca-jʉgoyepʉ caʉmʉa na cá-áti eperico anibaco quena cabero Dio yere apiʉjari Israel maja ca-yajioropʉ cõ ya macapʉre na ca-tʉjʉra ejaro cõ ya wiipʉ na ca-jãa rotiyupo. Cabero aperã nare na ca-jĩagaro ape wãpʉ na ca-ruti rotiyupo. To bairo caroaro cõ cá-áto tʉjʉʉ, “Caroorije cá-átiquẽcore bairona ãmo,” cõ ĩi tʉjʉricʉmi Dio Rahab're.
JAS.2.26	Camajocʉ cʉ̃ rupaʉ cʉ̃ yeri to ca-manicõaata ca-bai yajiricʉ ãmi. Tʉgooñaqueti, wãrequeti baiimi. To bairona rupaʉ ca-bairore bairona, “Diore yʉ apiʉja nʉcʉbʉgo,” ca-ĩirã anibana quena caroare mani cá-átiquẽpata ñuuquẽe. Jocarãna, “Diore yʉ apiʉja nʉcʉbʉgo,” ca-ĩirã mani aniborã.
JAS.3.1	Yʉ yarã, Dio Wadariquere ca-buiori maja capaarã mʉja anigabapa. To bairo anigabana quena jicãarã jeto buiori maja ca-aniparã mʉja ãa. Dio Wadariquere buiori maja na majuuna caroare na cá-átiquẽpata rooro tamuorique na joogʉmi Dio. Cʉ̃ Wadarique ca-buioquẽnare jĩa netoro popiye tamuorique na joogʉmi Dio. Tiere tʉgooña majirã cʉ̃ Wadarique ca-buiorã capaarã ca-aniquetiparã mʉja ãa. 
JAS.3.2	Mani nipetirã jicãʉ rʉjaricaro mano caroorijere mani átinucu. To bairo cá-ána anibana quena jicãʉ maca caroorije ĩiquẽcʉna caroa macaje jeto cʉ̃ ca-wadaata caroaʉ ãcʉmi. Cʉ̃a nipetirije cʉ̃ cá-átigari wame cõo caroa macaje jeto cá-áti nutuacʉ ãcʉmi caroa macaje jetore ca-ĩi wadaʉ.
JAS.3.3	To bairi caballore camajare ca-umaʉre cʉ̃ tʉgooñañajate. Capaii cʉ̃ ca-anibato quena cʉ̃ rijeropʉre come wẽe mani ca-jãata ti wẽe mena cʉ̃ mani wee tu maji. To bairona mani ñemero õca ñemeroacã to ca-anibato quena tore mani ca-jʉgo tʉgooña majiata nipetiro mani ca-aniere caroaro mani ani maji. 
JAS.3.4	Cumua ca-pairica juti ajeri mena yo, mani cá-áto wino mena cá-aátia quenare tʉgooñañajate. Wino ca-papuro pairica to ca-anibato quena wee turica pãi mena tia ʉpaʉ ti pãi mena wee turi noo cʉ̃ ca-booro aá majimi. 
JAS.3.5	To bairona mani ñemero õca pãiacã to ca-anibato quena caroaro tore mani ca-jʉgo tʉgooña majiata caroorije mani ca-ĩibope ĩi majiquẽto. To bairi ñemerore caroaro mani ca-jʉgo tʉgooñaquẽpata seeto caroorije jʉgo wada pairique ãa. Peero quenare tʉgooñañajate. Weje ca-pairi wejere mani ca-jĩa tuata peero õca peeroacã anibato quena yoaro mee joe peocõa. 
JAS.3.6	To bairona ãa mani ñemero. Mani ñemero jʉgori caroorije wadarique ãa. To bairi to canacã wame caroorije ca-ĩirã mani ãa. Ape wame mani rupaʉ macaje mena caroorije mani cá-áto aperãre ca-rooye tuu netorije ãa mani ñemero mena caroorijere mani ca-ĩi wadaro. To bairi mani ca-anie quenare rooye tua mani ñemero mena rooro mani ca-wadaata. Sataná yarã wãtia na ca-wadajãrijere mani ca-apiʉjaata rooro wada pairique ãa.
JAS.3.7	Macanʉcʉ macana nipetirã aña, ca-wʉʉrã, ria macana, waibʉcʉrã nipetirã caroaro na mani cʉgo maji, na mani roti maji, nuuricarãre na mani ca-booata. 
JAS.3.8	Nare nuu, nare majio, baibana quena mani ñemero macare dope bairo mani roti majiquẽe. “Caroorije ĩiquẽja,” mani ĩi majiquẽe mani ñemerore. Caroorije aperãre na mani ca-ĩi wadaata seeto na mani rooye tuu. 
JAS.3.9	Mani Ʉpaʉ Diore mani Pacʉre caroare cʉ̃ mani wada mani ñemero mena. To menana caroare Diore wadabana quena caroorije mani ĩi wada aperãre camajare Diore bairona ca-bairã cʉ̃ cá-átanare. 
JAS.3.10	Ñemero menana ca-ĩi nʉcʉbʉgori wame mani ĩi wada Diore. To bairo ĩibana quena to menana caroorije quenare mani ĩi aperãre. Yʉ yarã, to bairo ca-ĩiquetiparã mani ãa. 
JAS.3.11	Yepa pupea ca-oco butiri ope quenare jicã opepʉna oco caroa jeto ca-butirore, ca-piyarije ajuyaro butiquẽe. 
JAS.3.12	To bairona bai higuera ca-wamecʉtii quena. Olivo na ca-ĩrije macare rica cʉtiquẽto higuera yucʉ. To bairona bai ʉje wʉ quena. Higuera ca-wamecʉtie macare rica cʉtiquẽto. To bairi oco yepa pupea ca-oco butiri ope quena jicã opepʉna ca-ocaarije ca-butiata ca-ocaaquẽtie butiquẽto. To bairi caroa jetore ĩi wadacõari caroorije macare ca-wadaquetipe ãa.
JAS.3.13	Caroaro ca-tʉgooña majirã anigarã caroa macaje jeto ája mʉjaa. To bairi, “Ca-maji netoʉ yʉ ãa,” aperãre ĩiqueticõaña. Aperã maca caroa macajere mʉja cá-átinucurije tʉjʉrã, “Caroaro ca-tʉgooña majirã ãma,” mʉjaare ĩi tʉgooñagarãma. 
JAS.3.14	Mʉja yeripʉ aperãre na mʉja ca-tʉjʉ ʉgooata, na mʉja ca-peju cʉpata caroaro ca-tʉgooña majirã mee mʉja ãa. To bairi, “Aperã netoro ca-majii yʉ ãa,” ĩi tʉgooñaquẽja. To bairo mʉja ca-ĩi tʉgooñaata jocarãna mʉja ĩi. 
JAS.3.15	Dio cʉ̃ ca-tʉgooña majirore bairo mʉja tʉgooñaquẽe. Ati yepa macana maca Diore ca-majiquẽnare bairo mʉja tʉgooñacõa. Mʉja majuuna mʉja ya wame jetore tʉgooñari Dio cʉ̃ ca-tʉgooñarore bairona mʉja tʉgooñaquẽe. Sataná yarã wãtia na ca-tʉgooñarore bairona ãa to bairo mʉja ca-tʉgooñarije. 
JAS.3.16	Aperãre ca-tʉjʉ ʉgoorã, ca-pejucʉna na ca-anopʉre ame tutirique, caroorije nipetiri wame jeto ãa. 
JAS.3.17	Dio cʉ̃ ca-tʉgooña majirore bairo maca ca-tʉgooñarã mani ca-ãmata caroaro na mani tʉgooñagarã aperãre. Mani ame tutiquetigarã. Caroaro nʉcʉbʉgori wadarique mena mani anigarã. Aperãre na mai tʉjʉri na mani átinemogarã. Camajare jicãrore bairo jeto na mani mai tʉjʉgarã. Ca-ĩito pairã mani aniquetigarã. 
JAS.3.18	Aperãre caroaro na mani cá-ápata mani majuu caroaro ca-ãna Dio cʉ̃ ca-boorore bairo ca-ãna mani anigarã.
JAS.4.1+JAS.4.2+JAS.4.3	Ca-ame tutirã mʉja aninucu, mʉja majuuna caroorije mʉja cá-átigarijere átigabana. To bairona ca-ãna aniri mʉja ame tutinucu. Apeye unie mʉja ca-boo netorijere cʉgoquetibana aperã ca-cʉgorã ye macare mʉja tʉjʉ ʉgoonucu. Na yere mʉja ca-tʉjʉ ʉgoorijere mʉja cʉgo majiquẽe. To bairi mʉja ame tutinucu, mʉja amequẽnucu. Mʉja ca-boorijere Diore mʉja ca-jeniquẽto maca mʉja nuniquẽemi.
JAS.4.4	Jicão cãromio cõ manapʉre maiquetibaco caʉmʉa aperã mena maca cõ ca-tʉjʉ mai epericarã cʉtore bairona mʉja bai. Dio yarã anibana quena ati yepa macaje jetore mʉja tʉgooña. Diore bairo tʉgooñaquetibana Diore ca-tʉgooña maiquẽnare bairona mʉja bai. Ati yepa macana caroorije na cá-átiere ca-maii ucʉ̃ Diore ca-maiquẽcʉ ãmi. 
JAS.4.5	Cariape ĩiro ĩi Dio Wadarique oco bairi wame: “Cʉ̃ Espíritu Santore ca-jooyupi Dio mani mena ca-anipaʉre, manire cá-átinemopaʉre. Seeto mani maimi Dio. Dio cʉ̃ jetore mani ca-mairo seeto boomi. To bairi ati ʉmʉrecóo macaje caroorijere mani ca-mairo booquẽemi Dio.” 
JAS.4.6	To bairi mani átinemomi Dio ati yepa macaje caroorijere mani ca-maiquetiparore bairo ĩi. Oco bairo ĩi ucarique ãa Dio Wadariquepʉ: “ ‘Aperã netoro ca-majirã jã ãa. Ñe unie jã rʉjaquẽe,’ na majuuna ca-ĩi yeri tʉgooña ocabʉti netorãre na átinemoquetigʉmi Dio. Aperã maca caroaro ca-ĩi tʉgooñarãre, ‘Aperã netoro ca-majirã jã ãa,’ ca-ĩi tʉgooñaquẽna macare caroaro na átinemogʉmi Dio.”
JAS.4.7	To bairi Diore cʉ̃ áti nʉcʉbʉgoya. “Mʉ ca-ĩri wamere bairona cá-ána jã anigarã,” cʉ̃ ĩiña. Sataná ye macare cʉ̃ ca-wadajãrijere api netoo ocabʉtiya. To bairo mʉja ca-bairo mʉja ruti aágʉmi Sataná, uwii. 
JAS.4.8	Diore seeto cʉ̃ mani ca-tʉgooña maiata cʉ̃ quena seeto mani tʉgooña maigʉmi. To bairi caroorije áti janacõaña. Ati yepa macana caroorije na cá-átiere mʉja ca-tʉgooñarijere tʉgooña janacõaña, Diore ca-mairã anigarã. Dio cʉ̃ ca-boorije jetore tʉgooña ocabʉtiya. 
JAS.4.9	Caroorije mʉja cá-átiere tʉgooñarique pai jʉtiritiya. Ca-jʉgoyepʉ caroorije mʉja cá-áti wariñuurique to ca-anibato quena yucʉacã tiere tʉgooñarique pairi mʉja yerire wajoaya. 
JAS.4.10	“Caroorije cá-ácʉ yʉ ãa,” cʉ̃ ĩiña mani Ʉpaʉ Diore. To bairo cʉ̃ mʉja ca-ĩiro, “Caroarã ãma, yʉ mena macana ãma,” mʉja ĩi tʉjʉgʉmi Dio mʉja quenare.
JAS.4.11	Yʉ yarã, roorije ame ĩi buio batequeticõaña. Aperã Jesúre ca-apiʉjarãre, “Rooro áama,” na mʉja ca-ĩi buio bateata Dio cʉ̃ ca-rotirica wamere, “Ame maiña,” cʉ̃ ca-ĩrica wamere ca-bai netoo nʉcarã mʉja ãa. Dio cʉ̃ ca-rotiriquere, “Ñuuquẽe, tiere yʉ nʉcʉbʉgoquẽe,” ca-ĩirãre bairona mʉja bai ti wamere cʉ̃ ca-rotirica wamere mʉja ca-api nʉcʉbʉgoquẽpata. 
JAS.4.12	Dio jicãʉna ãmi manire ca-rotii. To bairi cʉ̃ jetona, “Ani rooro áami. Apeĩ yʉ ca-rotirijere caroaro áami,” manire ca-ĩi tʉjʉ majii ãmi Dio cʉ̃ jetona. To bairi jicãʉna ãmi Dio caroorã na ca-bai yajiri paʉpʉre mani cá-aábopere manire ca-netooboja majii. To bairo quena cʉ̃na ãmi Dio aperãre cʉ̃re ca-booquẽna na ca-bai yajiri paʉpʉre ca-reei. To bairi mani majuuna, “Apeĩ caroorije cá-ácʉ ãmi,” cariape mani ĩi majiquẽe. Dio jicãʉna ãmi caroorije cá-ánare tiere ca-ĩi majii.
JAS.4.13	Noa, “Bujiyʉ o bujiyʉ ape rʉmʉ aperopʉ yʉ aácoagʉ. Jicã cʉma topʉ paa, pairo yʉ wapatagʉ,” ca-ĩirã, yʉ apiya mʉjaa. 
JAS.4.14	To bairo ca-ĩi tʉgooñaquetipe ãa manire. Yucʉ, bujiyʉ, o bujiyʉ ape rʉmʉ manire ca-baipere mani majiquẽe, yoaro ca-catíparã me aniri. Yoaro mee oco bʉrʉri ca-buje wamʉrijere bairona mani camaja quena to bairona yoaro mee mani anigarã ati yepapʉre. 
JAS.4.15	Oco bairo maca ca-ĩi tʉgooñaparã mani ãa: “Dio cʉ̃ ca-booata yoaro mani catígarã. To bairi ca-catírã aniri cʉ̃ ca-boorijere mani átigarã.” 
JAS.4.16	Yucʉra, “Yʉ majuuna caroaro yʉ maji yʉ ca-baipere. To bairi aperã netoro caroaro yʉ átigʉ,” mʉja ca-ĩrije ñuuquẽe. 
JAS.4.17	To bairi caroa wame áti majibana quena tiere mani cá-átiquẽpata rooro mani áa.
JAS.5.1	Ca-apeye unie pairã yʉ apiya mʉjaa. Mʉja ca-popiye tamuopere tʉgooñarique pai otiya. 
JAS.5.2	Apeye unie pairo majuu caroa to ca-anibato quena yajigaro. Mʉja jutii quena caroa majuu to ca-anibato quena caroorãacã ʉga reegarãma. 
JAS.5.3	Mʉja ye ca-wapa pacarije ca-ajiyari cuiri niyeru cuiri mʉja majuuna mʉja ca-cũbatie ʉtabutigaro. To bairi tie to bairo ca-bairijere tʉjʉri, “Caroaro aperãre na mʉja cá-átinemoquẽjupa,” mʉja ĩi tʉjʉgʉmi Dio. To bairi tie mena caroaro camajare na mʉja cá-átinemoquetaje wapa mʉja popiyeyegʉmi Dio. To bairona mʉja popiyeyegʉmi Dio camaja caroorije na cá-átaje wapa nare cʉ̃ ca-popiyeyeri rʉmʉ ca-anopʉre. Ati rʉmʉri pairo apeye uniere ca-cũurã mʉja anibana quena caberopʉ popiye tamuorique mʉjaare anigaro.
JAS.5.4	Mʉja wejeri paabojari majare caroaro na mʉja ca-wapayequẽjupa. Na mʉja ca-wapayequẽtiere tʉjʉ majimi mani Ʉpaʉ Dio. To bairi caroaro na mʉja ca-wapayequẽnare na tʉjʉmi Dio na ca-tʉgooñarique pairijere. 
JAS.5.5	Nuuricʉ wecʉre cʉ̃ nuuma camaja, caroaʉ cʉ̃ ca-riicʉtopʉ cʉ̃ mani jĩa ʉgagarã ĩirã. To bairi cʉ̃ na ca-nuuro caroaro ʉga wariñuumi wecʉ, “Cabero yʉ jĩa ʉgagarãma,” ĩi tʉgooñaquẽcʉna. Cʉ̃re bairona mʉja bai, yucʉacã ati yepapʉ ãnaa. Mʉja majuuna mʉja ca-boorijere mʉja áti wariñuunucu, caberopʉ Dio mʉjaare cʉ̃ ca-popiyeyepere tʉgooñaquẽnana. 
JAS.5.6	Aperãre caroaro cá-ánare presopʉ na mʉja ca-jooyupa. Na joo, ñee caroorije wapa meena nare aperãre mʉja ca-jĩa rotiyupa. Dope bairo mʉjaare ca-boca áti majiquẽjupa. To bairi mʉja macare mʉja popiyeyegʉmi Dio yua.
JAS.5.7	Yʉ yarã, mani Ʉpaʉ Jesú cʉ̃ ca-tunu atípere caroaro tʉgooña yuuya. Mʉja weje macaje ʉgariquere oterã mʉja tʉgooña patowãcaquẽe tie mʉja ca-ʉgapere. Mʉja ca-oterique ca-ocaro bero bʉti, ca-yoaro beropʉ ca-rica cʉtopʉ mʉja ca-ʉgapere mʉja tʉgooña yuu maji. 
JAS.5.8	To bairona mani Ʉpaʉ Jesú cʉ̃ ca-tunu atípere tʉgooña yuuya. Petoacã rʉja cʉ̃ ca-tunu atíparo jʉgoye. To bairi yeri ocabʉtiya. Jesúre cʉ̃ tʉgooña janaquẽja. 
JAS.5.9	Aperãre, “Rooro mʉja áa,” na ĩi tʉjʉ muiquẽja. To bairo ca-ĩi tʉjʉ muirã mʉja ca-ãmata mani Ʉpaʉ Jesú cʉ̃ ca-tunu ejari paʉpʉ, “Rooro mʉja cá-ápʉ́,” mʉja ĩigʉmi mʉjaare tunu. Petoacã rʉja cʉ̃ ca-tunu atíparo jʉgoye.
JAS.5.10	Dio ye quetire ca-buiori maja tirʉmʉpʉ macana na ca-bairiquere tʉgooñaña. Aperã maca Dio ye quetire na ca-buiorijere apigateerã na ca-popiyeyeyuparã. Nare na ca-popiyeyerije to ca-anibato quena ca-tʉgooñarique paiquẽjuparã. To bairona ca-tʉgooñarique paiquetipe ãa mani quenare. 
JAS.5.11	“Diore ca-apiʉja janaquẽna popiye nare to ca-anibato quena wariñuurã áama,” mani ĩi maji. Job tirʉmʉpʉ macacʉ cʉ̃ ca-popiye tamuoriquere mani maji. Tamuobacʉ quena yeri ocabʉtiri Diore ca-apiʉja janaquẽjupʉ Job. To bairo cʉ̃ ca-tamuoro bero Dio caroaro wariñuuriquere cʉ̃ ca-jooyupʉ. To bairona mani quenare mani ca-tamuoro mani mai tʉjʉʉmi Dio. Mani mai tʉjʉri, caroaro mani átinemogʉmi Dio yua.
JAS.5.12	Yʉ yarã, ape wame, meere mʉjaare yʉ ca-ĩi buiorique netoro oco bairi wame cá-átipe ãa: Cariape macaje, ĩi jocaquetaje jetore ĩiña mʉjaa, “Dio mena jã ĩi,” ĩiquẽnana. Ĩitori mee, “Jã átigarã,” ĩirã to bairona ája. Ape wame cá-átiquetana ãnaa cariape, “Jã átiquẽpʉ,” ĩiña. Cariape jeto ca-ĩiparã mani ãa. Jocarãna ca-ĩirã mani ca-ãmata mani popiyeyegʉmi Dio.
JAS.5.13	Mʉja ca-popiye tamuoata Diore cʉ̃ jeni nʉcʉbʉgoya mʉja ca-popiye tamuorijere. Mʉja mena macana ca-wariñuurã Diore cʉ̃ na ĩi wariñuu bajaato. 
JAS.5.14	Jicãʉ ucʉ̃ mʉja mena macacʉ cʉ̃ ca-riaata Jesúre ca-apiʉjarãre ca-jʉgo ánare na cʉ̃ piato. Na cʉ̃ ca-piiro na maca ca-riaʉ tʉpʉ atí, Diore cʉ̃ na jenibojaato. Cʉ̃pʉre ʉje wareri, “Jã Ʉpaʉ Jesú, mʉ yaʉ cʉ̃ ca-ano maca cʉ̃ mʉ catíowa,” Diore cʉ̃ na ĩi jenibojaato. 
JAS.5.15	“Cʉ̃ átinemogʉmi Dio,” Diore cʉ̃ ĩi tʉgooña nʉcʉbʉgori cʉ̃ na ca-ĩi jenibojaro ñuugʉmi ca-riaʉ na mena macacʉ. Cʉ̃ catíogʉmi Dio. Ca-riabatacʉ caroorije cʉ̃ cá-átaje to ca-ãmata tiere cʉ̃ majiriobojagʉmi Dio. 
JAS.5.16	To bairi caroorije ána mʉja mena macana Jesúre ca-apiʉjarãre ame buioya. To bairi Diore ame ĩi jenibojaya. To bairo mʉja ca-ame ĩibojaro cʉ̃ mʉja ca-jenirijere mʉja apigʉmi Dio. Apiri, mʉja netoogʉmi mʉja ca-riaye cʉtiere. Capee caroare átibojagʉmi Dio ca-ñuʉ cʉ̃re ca-apiʉjaʉ cʉ̃ ca-jeniro. 
JAS.5.17	Elías ca-wamecʉcʉ Dio ye quetire buiori majocʉ ca-añupʉ. Diore cʉ̃ ca-jeniriquere tʉgooñaña. Manire bairona ca-baii camajocʉ ca-añupʉ. Manire bairona ca-baii anibacʉ quena, “To ocaqueticõato,” Diore seeto cʉ̃ ca-ĩi jeniñupʉ. To bairo Diore cʉ̃ ca-ĩi jeniro ati yepapʉ ca-ocaquẽjupe itia cʉma, ape cʉma recomaca. 
JAS.5.18	Cabero Diore cʉ̃ ca-jeniro ca-ocayupe tunu. Ca-ocaro bero na ca-oterije ca-putiyupe tunu.
JAS.5.19+JAS.5.20	Yʉ yarã, ati wame majiña mʉjaa: Jicãʉri una mʉja mena macana Dio Wadariquere ca-apiʉjaricarã anibana quena Jesúre na ca-majiritiata tʉgooña ocabʉtiriquere nare ca-joope ãa. To bairo Jesúre tʉgooña ocabʉtiriquere na mʉja ca-jooro pairo na caroorije to ca-anibato quena tiere na majiriobojagʉmi Dio. To bairi na yeri ca-yajiboriquere netogarãma yua.
JAS.5.19+JAS.5.20	To cõona ãa.
1PE.1.1+1PE.1.2	Yʉa Pedro mʉjaare yʉ queti uca joo. Jesucristo cʉ̃ ca-buericʉ, cʉ̃ ye quetire cʉ̃ ca-buio rotiricʉ yʉ ãa. Ati pũuro mʉjaare yʉ queti joo aperoripʉ cá-aá baterãre. Ponto, Galacia, Capadosia, Bitinia na ca-ĩri yeparipʉ ca-ãnare mʉjaare yʉ queti uca joo mani Pacʉ Dio yarã cʉ̃ ca-bejericarãre.
1PE.1.1+1PE.1.2	Nemoopʉna mʉjaare ca-bejeyupi mani Pacʉ Dio, Jesucristore ca-apiʉjarã mʉja ca-anipere. Cʉ̃re mʉja ca-apiʉjaro mʉja ca-ano ca-wajoayupi mʉjaare. To bairi Dio Espíritu Santo caroarã mʉja ca-ano áami, Jesucristo cʉ̃ ca-rií ree yajibojarique jʉgori. Caroaro mʉjaare yʉ ñuu roti. Caroaro ani wariñuuriquere cʉ̃ joato Dio mʉjaare.
1PE.1.3	“Caroaro jãare mʉ cá-átibojayupa,” jã ĩinucu mani Ʉpaʉ Jesucristo Pacʉ Diore. Mani bopaco tʉjʉri cʉ̃ punaa ca-ãnare manire ca-cũuñupi. Jesucristo cʉ̃ ca-bai yajiro bero cʉ̃ ca-tunu catíoyupi Dio Jesúre. To bairi mani tunu catíogʉmi Dio. 
1PE.1.4	Dio mʉja quenare mʉjaare joogʉmi mʉja ca-cʉgo ʉjapere ʉmʉrecóopʉ cʉ̃ ca-quenoo cũubojariquere. Ati yepa macaje ca-boarije, ca-petirije uniere bairo aniquẽe. Mʉjaare cʉ̃ ca-cũubojarique maca ca-petirije unie mee ãa mʉja ca-ani wariñuupe maca. 
1PE.1.5	Diore mʉja ca-nʉcʉbʉgorije jʉgori, mʉjaare cotemi cʉ̃ cá-áti maji tutuarije mena. Cabero cʉ̃ ca-tunu atí paʉ ca-anopʉ cʉ̃ ca-cotericarãre mʉja joogʉmi caroa majuure. 
1PE.1.6	Ti wamere tʉgooñarã caroaro ca-yeri wariñuurã mʉja ãa, yucʉre popiye ca-tamuorã anibana quena.
1PE.1.7	Jesucristore nʉcʉbʉgorique oro bejeriquere bairo ãa. Camaja ¿orona to ãtí? ĩirã peeropʉ roarãma. Ca-jibiro caroorijere boo reema caroa oro jeto to tuato ĩirã. Tiere bairona manire bairo ¿Jesucristore cariapena na nʉcʉbʉgotí? ĩiro. Rooro tamʉorã oro majuu ca-aniquẽtiere boo reericarore bairo caroorijere mani áti janarã. To bairi Jesucristore mani ca-nʉcʉbʉgo janaquẽto tʉjʉ, cariape yʉre nʉcʉbʉgoma, ĩi tʉjʉgʉmi Dio. Oro ca-wapa pacarije ãa. Wapacʉtibato quena peticoapa. Mani Jesucristore mani ca-nʉcʉbʉgorije oro netoro wapacʉti. Jesucristore mani ca-nʉcʉbʉgorique maca petiquetigaro. To bairi Jesucristo ati yepapʉre tunu ejaʉ, “Caroaro yʉre mʉja ca-nʉcʉbʉgowʉ,” ĩigʉmi.
1PE.1.8	Jesucristore ca-tʉjʉñaquetana anibana quena cʉ̃re mʉja mai. Yucʉ quenare cʉ̃re apiʉjari, cʉ̃ tʉjʉquetibana quena seeto majuu wariñuurique mena mʉja ãa. Cʉ̃ mena mʉja ca-wariñuurije maca dope bairo ĩi buio majiña maa. 
1PE.1.9	To bairi Jesucristore caroaro ca-apiʉjarã mʉja ca-ano mʉja yeri cʉ̃ tʉpʉ ca-anicõa aninucupere mʉja ca-jooyupi Dio, caroorã ya paʉpʉ cá-aáboricarãre.
1PE.1.10	Tirʉmʉpʉ Dio ye queti buiori maja ãnana oco bairo ca-ĩi buio jʉgoyeye ucayupa: “Dio camajare bopaco tʉjʉri cʉ̃re ca-apiʉjarã rooro na cá-átajere majirio, nare netoogʉmi,” ca-ĩi ucayupa. Tiere buiobana quena na majuu na ca-buiorijere ca-api majiquẽjuparã. To bairi tiere majigarã seeto bue, ca-tʉgooñañuparã. 
1PE.1.11	To bairi Espíritu Santo Dio ye queti buiori maja ananare na ca-majioñupi Jesucristo ati yepapʉ rooro popiye cʉ̃ ca-tamuopere. Cʉ̃re na ca-jĩaro bero, tunu catí, cʉ̃ pacʉ Dio mena Ʉpaʉ ani, camaja cʉ̃re na cá-áti nʉcʉbʉgopere nare ca-majioñupi Espíritu Santo. To bairi Dio ye quetire buiobojari maja ãnana caroaro bue, “¿Nii cʉ̃ ãcʉati Dio cʉ̃ ca-bejepaʉ majuu? ¿Noo cõopʉ to bairoatí atie Dio Espíritu manire cʉ̃ ca-majiorije?” ca-ĩi tʉgooñañuparã. 
1PE.1.12	To bairi, “Mʉja ca-bai yajiro beropʉ baigaro,” na ca-ĩi majioñupi Dio Espíritu Santo na ãnanare. To bairi mani na bero macana mani ca-ani yʉtea ca-anopʉ ca-baiwʉ na ãnana na ca-ĩi buio ucarica wame yua. To bairi na ca-buioriquere ati yʉteapʉ ca-bairiquere Jesú ye quetire mʉjaare ca-ĩi buioyupa aperã yua. Espíritu Santona ʉmʉrecoopʉ cá-atácʉ nare cʉ̃ ca-buio majioro ocabʉtirique mena ca-buioyupa. To bairi cariape tie quetire mʉja ca-apiyupa. Ti wamere Dio camajare cʉ̃ ca-bopaco tʉjʉrijere tʉgooñanucurãma Dio tʉ macana ángel maja na quena.
1PE.1.13	To bairi mʉja cá-átipere caroaro majuu tʉgooña majiña. Maja catí tʉgooñaña. Dio noo cõo camajare bopaco tʉjʉri caroare manire joogʉmi Jesucristo cʉ̃ ca-tunu ejari rʉmʉ ca-anopʉ. To bairi tiere caroaro tʉgooñacõa aninucuña. 
1PE.1.14	Dio punaa aniri mʉja Pacʉ Diore caroaro ca-apiʉjarã ãña. Ca-jʉgoyepʉ mani pacʉ Diore majiquena mʉja ca-boorore bairo caroorijere mʉja cá-átinucuricarore bairo átinemoqueticõaña. 
1PE.1.15	Caroa macare ája. Dio manire ca-bejericʉ caroorije mácʉ ãmi. To bairi mani quena caroorije mána ca-aniparã mani ãa. 
1PE.1.16	Dio Wadariquepʉ oco bairo ĩi ucarique ãa: “Ca-ñuʉ, caroorije mácʉ yʉ ãa. To bairi mʉja quena caroorije mána anicõaña,”
1PE.1.17	Diore, “Jã Pacʉ,” cʉ̃re mani ĩi, cʉ̃ jenirã. Dio ape rʉmʉpʉ camaja nipetirã na cá-átajere jeniña bejegʉmi. Nipetirãre jicãro cõo mani cá-átaje cõore bejegʉmi. Cʉ̃re ca-apiʉjaquetanare na popiyeyegʉmi. To bairi yucʉre mani Pacʉ Diore nʉcʉbʉgori caroare ája ati yepa ãnapʉ. 
1PE.1.18	Mʉja ñicʉ jãa na ca-ãnaje cʉtiere bairo mʉja ca-aninucubajupa. To bairo rooro mʉja ca-ãnajere mʉja ca-netoobojayupi Dio. Caroaro mʉja majirã pairo manire cʉ̃ ca-wapayebojariquere. Apeye unie ca-petirije, niyeru oro unie mena manire ca-wapayebojaquẽjupi Dio. 
1PE.1.19	Pairo ca-wapacʉti netorije mena maca ca-wapayebojayupi manire. Cristo manire cʉ̃ ca-rií ree yajibojarique mena maca ca-wapayebojayupi. Judío maja Diore áti nʉcʉbʉgorã waibʉcʉrã, caroarã jeto na ca-jĩa joe buje mʉgonucurique ca-añupa. To bairi waibʉcʉ na ca-jĩa joe buje mʉgoricarore bairona Dio cʉ̃ macʉ Jesucristore caroorije mácʉre, caroorije mani cá-átaje wapa manire cʉ̃ ca-bai yajibojaro cá-ájupi Dio. 
1PE.1.20	Nemoopʉre ati yepare átigʉ jʉgoyepʉna Cristo manire cʉ̃ ca-bai yajibojapere ca-maji jʉgo tʉgayupi Dio. To bairi ati yʉteapʉre ca-ejayupi Cristo, manire bai yajibojaʉ acʉ́. 
1PE.1.21	Manire cʉ̃ ca-bai yajibojaro bero cʉ̃ ca-tunu catíoyupi Dio. Cʉ̃ tunu catío, cʉ̃ ca-ne aájupi cʉ̃ tʉpʉ, camaja Jesúre na ca-nʉcʉbʉgoparore bairo ĩi. To bairi Cristo manire cʉ̃ ca-bai yajibojaro maca Diore mʉja apiʉja nʉcʉbʉgo mʉja quena. Cʉ̃ nʉcʉbʉgori mʉja quena Dio mena mʉja ca-anicõa aninucupere mʉja tʉgooña wariñuu.
1PE.1.22	Cariape macaje quetire mʉja ca-api nʉcʉbʉgoyupa. Apiʉja nʉcʉbʉgorã, mʉja yeripʉ rooro átajere mʉja ca-janañupa. To bairi cʉ̃re ca-apiʉjarã jicʉ̃ punaare bairo mʉja ame mai. To bairi seeto mʉja yeri mena ame maiña. 
1PE.1.23	Mani pacʉa punaa buiarãpʉ ca-bai yajiparã mani ãa. Yucʉra Dio ca-anicõa ãcʉ̃ cʉ̃ ye quetire ca-petiquẽtie jʉgori cʉ̃ punaa maca mani ãa. To bairona cʉ̃ punaa, cʉ̃ mena ca-anicõa aninucuparãre manire ca-cũuñupi Dio, cʉ̃ ye quetire mani ca-apiʉjaro. 
1PE.1.24	Oco bairo ĩi ucarique ãa:
1PE.1.24	“Taa yoaro mee jinicõapa.
1PE.1.24	Ca-oarije quena caroa anibato quena yoaro mee jini. Taa yoaro mee ca-jinirijere bairona mani camaja quena mani bai yajigarã.
1PE.1.25	Dio Wadarique maca petiquetigaro. To canacã rʉmʉ anicõa aninucugaro.
1PE.1.25	Ti wamerena Dio Wadarique caroa quetire ca-buioyupa aperã mʉja quenare.”
1PE.2.1	To bairi caroorije to canacã wame áti janacõaña. Aperãre ĩitoqueticõaña. Átitorique quenare janacõaña. Aperãre mʉja ca-tʉjʉ ʉgoorijere janacõaña. Aperãre caroorije na wada pai ʉjaqueticõaña. 
1PE.2.2+1PE.2.3	Mani Ʉpaʉ Jesú caroaro manire cʉ̃ cá-átibojarijere mʉja maji, cʉ̃ ye quetire ca-apiricarã aniri. To bairi cʉ̃ ye quetire apiganemori, seeto apiya. Cadaquei ũpunemogʉ cʉ̃ ca-otirore bairona, “Dio Wadariquere yʉ apinemogacʉpʉ,” ĩi tʉgooñari apiya. Tiere apirã mani yeri ocabʉti Dio cʉ̃ ca-boori wame mani cá-áti ocabʉtiparore bairo ĩirã.
1PE.2.4+1PE.2.5+1PE.2.6+1PE.2.7+1PE.2.8	Oco bairo ĩi ucarique ãa Jesúre Dio cʉ̃ ca-ĩrique:
1PE.2.4+1PE.2.5+1PE.2.6+1PE.2.7+1PE.2.8	Jerusalén'pʉ cʉ̃ yʉ cũu yʉ ca-bejericʉre, yʉ Macʉre. Noa cʉ̃re ca-apiʉjarã, “Jocʉna cʉ̃ yʉ ca-apiʉjabajupa,” ĩi tʉgooñarique paiquetigarãma. Ca-ñuu majuʉ ãmi. To bairi camaja ʉ̃ta wii quenoogarã caroa ʉ̃taa jicã na ca-cũu jʉgopa na ca-bejerore bairona cʉ̃re yʉ bejewʉ yʉre ca-apiʉjarãre ca-jʉgo anipaʉre, ĩi ucarique ãa.
1PE.2.4+1PE.2.5+1PE.2.6+1PE.2.7+1PE.2.8	Ti wame caroa ʉ̃taa na ca-beje cũuricarore bairona ãa Dio cʉ̃ Macʉ Jesúre cʉ̃ ca-beje cũurique. “Jesú ca-ñuu netoʉ ãmi,” cʉ̃ ĩi tʉjʉmi Dio. Mʉja quena, “Ca-ñuu netoʉ ãmi Jesú,” cʉ̃re mʉja ĩi tʉjʉ mʉja quena. To bairi cʉ̃re mʉja api nʉcʉbʉgo. Aperã maca cʉ̃re booquẽema. Cabero tunu camaja ʉ̃ta wiire nʉcori na ca-beje cũu jʉgorica bero macaje ape rupaa ʉ̃ta rupaare bejerãma tunu, ti wiire yaparogarã. Mani maca ti rupaare bairo mani bai. Manire ca-beje cũuñupi Dio jicã poa cʉ̃ yarã caroarã ca-aniparãre. To bairo cʉ̃ ca-cũricarã aniri Jesucristo jʉgori, cʉ̃ cá-áti nemoro mena Dio cʉ̃ ca-tʉjʉ wariñuurijere mani áticõa aninucugarã.
1PE.2.4+1PE.2.5+1PE.2.6+1PE.2.7+1PE.2.8	Ape wame tunu oco bairo ĩi ucarique ãa buio majiorique:
1PE.2.4+1PE.2.5+1PE.2.6+1PE.2.7+1PE.2.8	Ʉ̃ta wiire ca-werã, “Atia ñuuquẽe,” ĩirã ca-rocacõañuparã. Tia na ca-rocaricarena ca-neeñuparã aperã maca, “Ñuu majuucõa,” ĩri. To bairi wii pucua ca-aniparore ape rupaa jʉgoye ca-wee peóyuparã, “Tia mani ca-cõoñarica anigaro,” ĩirã.
1PE.2.4+1PE.2.5+1PE.2.6+1PE.2.7+1PE.2.8	Jesúre ĩigaro ĩi ti wame. Ape paʉ oco bairo ĩi ucarique ãa:
1PE.2.4+1PE.2.5+1PE.2.6+1PE.2.7+1PE.2.8	Ma recomacapʉ ʉ̃taa ca-ruirore bairona yʉ cũugʉ yʉ Macʉre. Ʉ̃taapʉre ca-pʉga ta roca cumurãre bairo cʉ̃re baigarãma.
1PE.2.4+1PE.2.5+1PE.2.6+1PE.2.7+1PE.2.8	To bairona baima cʉ̃re ca-api nʉcʉbʉgoquẽna maca. Cʉ̃ ye quetire bai netoobana Cristore nʉcʉbʉgo majiquẽema. Tirʉmʉpʉ, “To bairona baigarãma,” Dio cʉ̃ ca-ĩricarore bairona baima. To bairo nʉcʉbʉgoquetibana yajigarãma yua.
1PE.2.9	Mʉja quenare ca-bejeyupi Dio, caroarã yʉ yarã, yʉ yere cá-ána anigarãma ĩi. Ca-ñuurije cʉ̃ ye quetire ca-buiobojaparãre mʉja ca-beje cũuñupi Dio. Tirʉmʉpʉre caroorijere cá-áti aninucurã mʉja ca-anibato quena ca-bejeyupi Dio mʉja quenare. Yucʉra yua cʉ̃ ca-anore bairo mʉja ani maji, cʉ̃ apiʉjari. 
1PE.2.10	Tirʉmʉpʉ Jesucristore apiʉjagarã jʉgoye Dio yarã mʉja ca-aniquẽjupa mai. Mʉjaare cʉ̃ ca-bopaco tʉjʉrije to ca-anibato quena cʉ̃re mʉja ca-majiquẽjupa. Yucʉra cʉ̃ yarã mʉja ãa, Jesucristore ca-api nʉcʉbʉgorã aniri.
1PE.2.11	Yʉ yarã, yʉ ca-mairã, apeye caroaro mʉjaare yʉ ĩi buiopa: Ati yepapʉ yoaro mʉja aniquetigarã, ʉmʉrecóopʉ Dio tʉpʉ ca-aniparã aniri. To bairi ati yepa macana Diore cá-áti nʉcʉbʉgoquẽna caroorije na cá-átinucurijere átiqueticõaña. Tiere mʉja cá-ápata Diore mʉja booquetiborã. To bairi tie caroorijere teeya. 
1PE.2.12	To bairi ati yepapʉ ãnaa, camaja Diore ca-majiquẽna watoapʉ anibana quena caroaro ája. To bairo caroa mʉja cá-áto aperã, “Rooro áama,” mʉjaare ca-ĩirã anibana quena ape rʉmʉpʉ ca-ñuurije mʉja cá-áti aniere tʉjʉrã na quena Diore apiʉjagarãma jicãarã. To bairi na quena Diore cá-áti nʉcʉbʉgorã anigarãma Cristo cʉ̃ ca-tunu atí paʉ ca-anopʉre. 
1PE.2.13	Mani Ʉpaʉ Jesú yarã aniri maca ʉparã quenare na nʉcʉbʉgoya. Gobierno ʉpaʉ majuu quenare cʉ̃ nʉcʉbʉgoya. 
1PE.2.14	Cʉ̃re ca-rotibojarã quenare na nʉcʉbʉgoya, caroorije cá-ánare ca-popiyeyeorã na ca-ano maca. Caroare cá-ána macare, “Caroaro mʉja áa,” na ĩima. To bairi, “Caroare mʉja áa,” manire na ca-ĩi tʉjʉparore bairo ĩirã na nʉcʉbʉgoya. 
1PE.2.15	Diore ca-majiquẽna maca caroare mʉja cá-áto tʉjʉrã rooro mʉjaare na ca-ĩrije janagarãma yua. To bairi caroare mʉja cá-átipe boomi Dio. 
1PE.2.16	Dio cʉ̃ ca-rotiriquere mani cá-átiquetaje to ca-anibato quena mani ca-majirioyupi Dio. To bairi, “Caroorije manire cʉ̃ ca-majiriobojaro ĩirã caroorijere mani átinucu anicõagarã,” ĩi tʉgooñaqueticõaña. Oco bairo maca ĩi tʉgooñaña: “Yʉre mairi caroorije yʉ cá-átajere ca-majirioyupi Dio. To bairi yʉ quena cʉ̃ mai, cʉ̃ ca-boorije macare yʉ átigʉ,” ĩi tʉgooñaña. 
1PE.2.17	Camaja nipetirã na nʉcʉbʉgoya. Diore ca-apiʉjarã aniri ame maiña. Diore seeto nʉcʉbʉgoya. Gobierno ʉpaʉ nipetirijere ca-rotii majuu quenare cʉ̃ nʉcʉbʉgoya.
1PE.2.18	Paabojari maja, mʉja ʉparã na ca-rotirijere áti nʉcʉbʉgoya. Ca-ñuurã, uwaricaro mano caroaro ca-rotirãre na áti nʉcʉbʉgoya. Aperã quenare rooro mʉjaare cá-ána na ca-anibato quena na quenare na áti nʉcʉbʉgoya. 
1PE.2.19	Caroaro mʉja cá-átie to ca-anibato quena mʉja ʉparã mʉjaare na ca-popiyeyero na boca punijiniquẽja. “To bairo boʉmi Dio yʉ ca-boca punijiniquẽtiere,” mʉja ca-ĩi tʉgooña ocabʉtiro mʉja tʉjʉ wariñuugʉmi Dio. 
1PE.2.20	Mʉja majuuna rooro mʉja cá-átie wapa mʉjaare na ca-popiyeyeata mʉja majuuna mʉja ca-bai buicʉtie ãa tiea. To bairo ca-bairo boca ĩi punijinirique manona mʉja ca-ãmata mʉjaare Dio cʉ̃ ca-tʉjʉ wariñuuri wame me ãa tiea. Caroa macaje macare mʉja cá-átibato quena mʉjaare na ca-popiyeyero boca punijiniquẽnana mʉja ca-ano mʉja tʉjʉ wariñuugʉmi Dio. 
1PE.2.21	Cristo cʉ̃ quena manire popiye tamuobojaʉ cʉ̃ majuuna caroorije cʉ̃ cá-átie wapa mee ca-baiwĩ. To bairi mani quenare cʉ̃ yarã mani ca-ano manire popiye tamuorique anigaro, caroorije mani cá-átiquetibato quena. 
1PE.2.22	Cʉ̃a Cristo caroorije cá-átiñaquẽcʉ ca-ãmi. Ca-ĩitoʉ mee ca-ãmi. 
1PE.2.23	Ca-ñuʉ cʉ̃ ca-anibato quena rooro cʉ̃re ca-ĩiwã. Rooro cʉ̃ na ca-ĩibato quena na ca-boca ĩi punijiniquẽmi Jesú. Rooro cʉ̃re na cá-áto, “Dio mʉja popiyeyegʉmi rooro yʉre mʉja cá-átie wapa,” na ca-boca ĩi tutiquẽmi. Oco bairo maca ca-ĩi tʉgooñañupi Jesú: “Dio maca cariape ca-wapayei ãmi. To bairi rooro yʉre na cá-átiere tʉjʉ majimi,” ca-ĩi tʉgooñañupi Jesú. 
1PE.2.24	To bairi caroorijere mani cá-átie wapa yucʉ tẽorica pãipʉ manire ca-bai yajibojawĩ Jesú. Ca-bai yajibojawĩ, caroorijere mani cá-áti aniquetiparore bairo ĩi. Caroa macare na áti anicõato ĩi mani ca-bai yajibojawĩ. 
1PE.2.25	Oveja nuuricarã na ca-bairijere tʉgooñaña. Na ʉpaʉ cʉ̃ ca-mamata noo na ca-boori paʉ owa yajicõaborãma, tʉgooña majiquetiri. Mʉja quena nare bairona mani Ʉpaʉ Diore tʉgooñaquẽnana mʉja ca-booro cá-ána mʉja ca-anibajupa. Yucʉra Jesucristore cʉ̃ apiʉjari cʉ̃ mena macana mʉja ãa mʉja quena. Cʉ̃ mena macana mʉja ca-ano caroaro mʉja cotemi Jesú. Oveja na ʉpaʉ, owa yajirema ĩi, nare cʉ̃ ca-coterore bairona mʉja cotemi Jesú mʉja quenare.
1PE.3.1	Mʉjaa cãromia mʉja manapʉare na áti nʉcʉbʉgoya. Jicãarã mʉja manapʉa Dio ye quetire ca-apiʉjaquẽna ãma. Na una caroaro nare mʉja cá-áti aninucurijere tʉjʉri wariñuugarãma. To bairi, “Yʉ nʉmore bairona Dio ye quetire ca-apiʉjaʉ yʉ anigʉ yʉ quena,” ĩigarãma. “Mʉ quena Dio ye quetire apiʉjaya,” nare mʉja ca-ĩiquetibato quena to bairona na ca-tʉgooñarijere wajoagarãma. 
1PE.3.2	Aperã caʉmʉare mʉja ca-tʉjʉ epequẽtiere, caroaro mʉja ca-aniere, mʉja ca-ani nʉcʉbʉgorijere tʉjʉri na quena Cristore apiʉjagarãma. 
1PE.3.3	“Caroa juti jañarico, poa wʉga peocõarico, caroa ca-ajiyarije mena wamaga netocõarico yʉ anigo,” ĩi tʉgooñarique paiquẽja mʉja rupaʉrire. 
1PE.3.4	Caroarã cãromia anigarã mʉja yeri macaje ca-anipe macare tʉgooñaña. Caroa ca-yeri yʉjʉ ñuurã ãña. To bairo ca-bairã mʉja ca-ãmata caroa mʉja ca-anie petiquetigaro. Mʉja yeripʉ to bairo ca-bai nʉcʉbʉgorã mʉja ca-aniere seeto tʉjʉ wariñuugʉmi Dio mʉjaare cãromiare. 
1PE.3.5	Tirʉmʉpʉ macana cãromia caroarã Diore ca-apiʉjarã to bairona caroaro ca-yeri yʉjʉ ñuurã ca-añuparã. Na manapʉare cá-áti nʉcʉbʉgonucuñuparã. 
1PE.3.6	To bairona Sara ca-wamecʉco Abraham nʉmo ãnaco cõ manapʉre cʉ̃ cá-áti nʉcʉbʉgoyupo. “Yʉ ʉpaʉ,” cʉ̃ ca-ĩi tʉjʉ nʉcʉbʉgonucuñupo. Mʉja quena mʉja yeripʉ Sara cõ ca-bainucuriquere bairo mʉja anigarã mʉja quena mʉja manapʉare mʉja cá-áti nʉcʉbʉgoata.
1PE.3.7	Mʉja quena na manapʉa nʉcʉbʉgorique mena ãña mʉja nʉmoa romiri mena. Na ca-boorijere tʉgooña majinucuña. Na maca cãromia aniri mʉja rʉgarona tutuama. Na quena Diore ca-apiʉjarã aniri cʉ̃ tʉpʉ ca-anicõa aniparã ãma. To bairi na mena caroaro mʉja ca-ani nʉcʉbʉgoquẽpata mʉja apiquetigʉmi Dio cʉ̃re mʉja ca-jeniro.
1PE.3.8	Ape wame mʉjaare yʉ ĩi buio tʉjaʉpa. Caroaro ame jʉgo ãña, ame wada canamuquẽnana. Jicãʉ punaare bairo ame maiña. Jicãʉ mʉja yaʉ cʉ̃ ca-tamuoata cʉ̃ átinemoña. Mʉja majuuna bai nʉcʉbʉgo uwioqueticõaña. 
1PE.3.9	Aperã rooro mʉjaare na cá-ápata rooro na tuti amequeticõaña. “Mʉ ñuuquẽe,” mʉjaare na ca-ĩi tutiata na ca-ĩirore bairo na ĩi amequeticõaña. Caroa oca macare na boca ĩiña. To bairona na mʉja ca-boca ĩiro boomi Dio. Wariñuurique mʉja joogʉmi caroa wame macare na mʉja ca-boca ĩata. To bairi caroare Diore na jenibojaya, mani quenare caroare manire joogʉmi Dio ĩirã. 
1PE.3.10	Oco bairo ca-ĩi ucayupa Dio ye quetire buiori maja ãnana:
1PE.3.10	Jicãʉ caroaro ca-ani wariñuʉ anigʉ caroorije cʉ̃ ĩiqueticõato.
1PE.3.10	Tunu ca-ĩitopairijere cʉ̃ ĩiqueticõato.
1PE.3.11	Caroorije cʉ̃ áti janacõato. Caroa macare cá-áticõa aninucuʉ cʉ̃ ãmaro.
1PE.3.11	Aperã mena nʉcʉbʉgo yericʉtaje, caroa ãnajere seeto majuu ca-boʉ cʉ̃ anicõato.
1PE.3.12	Mani Ʉpaʉ Dio caroaro na tʉjʉ cotemi cʉ̃ yarã jetore.
1PE.3.12	Cʉ̃re na ca-jeniro na apimi. Rooro cá-ána macare na átinemoquetigʉmi Dio, ĩi ucarique ãa.
1PE.3.13	Caroa jetore mʉja cá-áticõa ãmata dope bairo mʉja rooye tuu majiquetigarãma mʉjaare ca-tʉjʉ teerã maca.
1PE.3.14	To bairi caroare mʉja cá-átie wapa rooro mʉjaare na cá-átibato quena wariñuurique macare mʉja joogʉmi Dio. To bairi na uwiquẽja. Tʉgooñarique paiquẽja. 
1PE.3.15	Roorije mʉjaare na cá-átie to ca-anibato quena, “Cristo yʉ Ʉpaʉ, yʉ yeripʉre ãmi,” ĩi tʉgooñari yeri ocabʉtiya. Jicãarã, “¿Nope ĩirã Cristore cʉ̃ mʉja apiʉjatí?” mʉja jeniñagarãma. To bairo mʉjaare na ca-jeniñapere nare mʉja ca-ĩi yʉʉpa wamere tʉgooña majiña. To bairi cariapena na mʉja yʉʉ majigarã. Caroa yʉjʉ ñuuro wadarique mena, nʉcʉbʉgorique mena nare mʉja boca ĩi majigarã. 
1PE.3.16	Cristo yarã aniri caroaro áticõa aninucuña. To bairo mʉja ca-bairijere ca-tʉjʉrã maca, “Jocarãna mʉja ĩi,” na ĩigarãma mʉjaare ca-wada pairãre. To bairo na ca-ĩiro tʉgooña bobogarãma to bairo mʉjaare na ca-ĩitorijere yua. 
1PE.3.17	Ca-uwarã mʉjaare popiyeyegarãma nare Dio cʉ̃ ca-mataquẽpata. To bairona rooro mʉja átigarãma caroa mʉja cá-átie to ca-anibato quena. To bairo ca-bairi paʉ, “Ñuugaro, popiye mani ca-baipere boʉmi Dio,” mʉja ĩi tʉgooña ocabʉtigarã. To bairo mʉja ca-nʉcaro mʉja tʉjʉ wariñuugʉmi Dio. Caroorije macare mʉja cá-átie wapa mʉjaare na ca-popiyeyero Dio mʉjaare cʉ̃ ca-tʉjʉ wariñuupa wame me ãa tiea. Mʉja majuuna mʉja cá-átie bui ãa tiea. 
1PE.3.18	Cristo quena ca-tamuowĩ caroorije mani cá-átie wapa, manire bai yajibojaʉ. Ca-ñuʉ aniri mani ca-wapaye peocõabojayupi Jesucristo caroorã mani ca-anibato quena. To bairi bai yaji bapooquetigʉmi, ca-wapaye peocõaricʉ aniri. Manire ca-wapayebojayupi, Dio mena caroaro mani ca-ani majiparore bairo ĩi. Cʉ̃ rupaʉpʉre cʉ̃ na ca-jĩarique to ca-anibato quena cʉ̃ yeri ca-catíyupi. 
1PE.3.19	Yeri aácʉpʉ ca-bai yajiricarã na ya paʉpʉ ca-ejayupʉ. Eja, cʉ̃ ye quetire na ca-buioyupʉ. 
1PE.3.20	Tirʉmʉpʉ macacʉ Noé ãnacʉ cʉ̃ ca-anopʉ Diore ca-bai botioyuparã to macana. Noé ãnacʉ cumua ca-pairica cá-ájupʉ. Cʉ̃ cá-átitoye yoaro ca-yuubajupʉ Dio, camaja yʉre na apiʉjaato ĩi. To bairo Dio cʉ̃ ca-yuubato quena petona ocho, itia peniro canacãʉna jeto, Noé cʉ̃ yarã mena jeto Diore ca-apiʉjayuparã. Apiʉjari ca-catíyuparã cumua pupeapʉ ati yepare Dio cʉ̃ ca-ruuro. 
1PE.3.21	To bairona ãa Noé cʉ̃ ca-bairi wame, mani ca-bautisa rotirije. Rupaʉ cojerique me ãa bautisa rotirique. Mani bautisa roti, “Caroorã ya paʉpʉ cá-aáboricʉre yʉ netoobojayupi Jesucristo,” ĩirã. “Yʉ rupaʉ macaje ʉgueri coje reericarore bairo yʉ yeri macaje caroorijere yʉ coje reebojaya.” Ti wame quena Diore ĩirã mani bautisa roti. Jesucristo manire bai yajibojari bero ca-tunu catíyupi. Cʉ̃ ca-tunu catírique jʉgori mani quena to canacã rʉmʉ ca-catícõa aniparã mani ãa. 
1PE.3.22	Jesucristo tunu catíri bero ʉmʉrecóopʉ ca-tunu wamʉcoajupi. Topʉ ãcʉ̃ Dio tʉna cʉ̃ mena ca-rotii ãmi yua. Nipetirãre ca-rotii ãmi. Dio tʉ macana ángel maja, aperã ca-rotirã na ẽoro macana quenare ca-rotii ãmi Jesucristo.
1PE.4.1+1PE.4.2	To bairi mʉja ca-tamuoata Jesucristo cʉ̃ ca-ãnajere tʉgooñaña. “Cʉ̃ na ca-popiyeyeorique to ca-anibato quena caroorije cá-átiquẽjupi,” ĩi tʉgooñaña. “Cʉ̃ Pacʉ mena netoro ca-tʉgooña ocabʉtiyupi,” ĩi tʉgooñaña. To bairo ĩi tʉgooñarã to bairona mʉja quena Dio mena netobʉjaro mʉja tʉgooña ocabʉtigarã. Noa tamuobana quena to bairo ca-tʉgooñarã Dio cʉ̃ ca-boorijere ána áama. Caroorije macare átigaquẽema. Ati yepa ãnaa caroorije camaja na cá-áti aninucurijere átigaquẽema. 
1PE.4.3	Diore apiʉjagarã jʉgoye caroorije mʉja cá-áti majuucõañupa. Diore ca-majiquẽna na cá-áticõa aninucuri wamere bairona mʉja cá-áti aninucubajupa, caroorijere na cá-áti wariñuugari wamere bairona. Rooro cá-áti eperã mʉja ca-anibajupa. Noo eti cumuri, boje rʉmʉri áti eti cumu mecʉrã, Dio cʉ̃ ca-booquẽtiere weericarãre baje jeni nʉcʉbʉgorã mʉja cá-áti anibajupa, Diore apiʉjagarã jʉgoye. 
1PE.4.4	To bairi, “¿Nope ĩirã na cá-áti jʉgorica wamere na átigaquẽetí yucʉra?” mʉja ĩima aperã maca mʉja ca-bai aniere tʉjʉrã. To bairi rooro majuu mʉja ĩima. 
1PE.4.5	Dio maca na tʉjʉ bejeri na popiyeyegʉmi. Camaja nipetirãre na tʉjʉ bejegʉmi. Yucʉ ca-catírã, ca-riaricarã quenare na tʉjʉ bejegʉmi. Na tʉjʉ bejeri to bairona rooro mʉjaare ca-ĩirãre na popiyeyegʉmi Dio. 
1PE.4.6	Mani jʉgoye macana, meere, ca-bai yajiricarã Dio ye quetire ca-apiyuparã. Tie quetire apirã jicãarã ca-apiʉjayuparã. Ca-apiʉjaricarã na ca-ano na yeri ca-yajiquẽjupe. Yucʉra Dio mena ãma naa. 
1PE.4.7	Yoaro mee ati ʉmʉrecóo petigaro. To bairi caroaro tʉgooña majiña. Maja catíya, Diore ca-jeni nʉcʉbʉgocõana anigarã. 
1PE.4.8	Ame maicõa aninucuña. Ape wame netoro ca-ani majuuri wame ãa ame mairique. Caroaro mʉja ca-ame maiata aperã caroorijere mʉjaare na cá-átiere mʉja majiriogarã. 
1PE.4.9	Caroaro ame boca tʉjʉ nʉcʉbʉgoya. Cá-aáteñarã quenare na boca tʉjʉ nʉcʉbʉgoya. Yajioropʉ na ĩi wada ʉjaquẽnana.
1PE.4.10	Mani Pacʉ Dio to canacãʉpʉrena ricati majiriquere mani joomi di wame mani cá-átipa wamerire. Cʉ̃ ya poa macana mani ca-ame átinemoparore bairo mani joomi. To bairi caroaro ame átinemogarã mʉja nipetirije Dio cʉ̃ cá-áti majiori wame cõona caroaro áti aninucuña. 
1PE.4.11	To bairi jicãʉ Dio ye quetire ca-buioʉ ucʉ̃, “Dio maca yʉ majiomi yʉ ca-ĩi buiopere,” cʉ̃ ĩi tʉgooñaato. Apeĩ maca aperãre cá-átibojaʉ ucʉ̃, “Dio ati wamere aperãre na yʉ cá-átibojaro áami,” ĩri cʉ̃ átibojaato. To bairo bairã, ricatiri macajere mʉja ca-ame átibojari wame cõo Dio mʉjaare cʉ̃ cá-áti majiorije jʉgori mʉja ame átinemogarã. To bairo ána netobʉjaro Diore mʉja nʉcʉbʉgogarã. Camaja nipetirã cʉ̃re na nʉcʉbʉgoato, to canacã rʉmʉ ca-rotii cʉ̃ ca-ano maca. Amén.
1PE.4.12	Yʉ yarã, yʉ ca-mairã, mʉja ca-tamuoata, “Cristore ca-apiʉjaʉ yʉ ca-anibato quena ¿dope ĩiro yʉre to bairo to baití?” ĩi tʉgooña acʉaquẽja. To bairona mʉja ca-tamuopere rotimi Dio, ¿jocarã mee yʉre ca-apiʉjarãna na ãtí? mʉja ĩi tʉjʉ majigʉ. 
1PE.4.13	Oco bairo maca ĩi tʉgooña wariñuuña: “Cristo ca-tamuoñupi. To bairi yʉ quena yʉ tʉgooñarique paiquetigʉ tamuobacʉ quena.” To bairo ca-ĩricarã Cristo cʉ̃ ca-tunu atí paʉpʉre, camaja nipetirã cʉ̃re cá-áti nʉcʉbʉgori paʉpʉ seeto mʉja wariñuugarã yua. 
1PE.4.14	To bairi Cristore ca-apiʉjarã mʉja ca-ano maca aperã mʉja tutigarãma. To bairo mʉjaare na ca-ĩi tutirije to ca-anibato quena mʉja wariñuugarã, Dio Espíritu Santore ca-cʉgorã aniri. Espíritu Santo maca ca-tutuaʉ majuu aniri mʉjaare átinemogʉmi.
1PE.4.15	Aperã maca ãma camajare ca-jĩarã, aperã yere ca-jee rutirã, to canacã wame caroorije cá-ána, aperãre ca-patowãcoorã ãma. To bairo ca-bairã na majuuna na ca-bai buicʉtie wapa na ʉparã maca na popiyeyegarãma. To bairi mʉja maca to bairo ca-bairã aniqueticõaña mʉjaa. Mʉja quena nare bairo aperãre rooro mʉja cá-ápata mʉja quenare mʉja popiyeyegarãma ʉparã. 
1PE.4.16	Nii mʉja yaʉ ucʉ̃ Cristore ca-apiʉjaʉ cʉ̃ ca-anie jʉgori aperã cʉ̃re na ca-popiyeyeata, cʉ̃ bobo tʉgooñaqueticõato. Oco bairo maca Diore cʉ̃ ĩato: “Caroaro yʉre mʉ átibojayupa. Cristore ca-apiʉjaʉ yʉre mʉ ca-cũuñupa,” Diore cʉ̃ ĩato. 
1PE.4.17+1PE.4.18+1PE.4.19	To bairi Dio mʉjaare cʉ̃ ca-popiye cʉti rotiro caroare áti janaquẽja. “Cariape Dio yʉre coteri wariñuurique yʉ joogʉmi,” ĩi tʉgooñaña, nipetirije “To bairo yʉ átigʉ” cʉ̃ ca-ĩrije cõo cá-ácʉ cʉ̃ ca-ano maca.
1PE.4.17+1PE.4.18+1PE.4.19	Yucʉacana cʉ̃re ca-apiʉjarãre mani cá-átajere tʉjʉ cõoñagʉmi Dio. To bairi manire, cʉ̃ ca-apiʉjarãre tʉjʉ cõoñaʉ ¿dope bairo cʉ̃ ácʉati cʉ̃ ye quetire ca-apiʉjaquẽna macare? Dio cʉ̃re ca-apiʉjarãre pairo na ca-popiye tamuorijere na netooboja majimi Dio. Caroorã macare, cʉ̃re ca-apiʉjaquena, caroorãre dope bairo na ca-popiye tamuopere na netoobojaquetigʉmi.
1PE.5.1	To bairi mʉjaare, Jesucristo yere ca-buio jʉgorãre caroaro mʉjaare yʉ queti buiopa. Yʉ quena Dio yere ca-buio jʉgoʉ yʉ ãa, mʉjaare bairona. Cristo popiye majuu cʉ̃ ca-tamuorore ca-tʉjʉricʉ yʉ ãa. Yʉ quena Jesucristo mena ca-anipaʉ yʉ ãa, cʉ̃ ca-tunu atípa rʉmʉ ca-anopʉ. Camaja nipetirã nare cʉ̃ ca-rotiri paʉ ca-anopʉ cʉ̃ mena yʉ anigʉ. 
1PE.5.2	Nuuricarã oveja ca-wamecʉnare ca-coterã caroaro na cotema. Na ca-coterore bairona Diore ca-apiʉjarãre caroaro na jʉgo anicõaña mʉjaare cʉ̃ ca-jʉgo ani rotirãre. “Dio jãare cʉ̃ ca-booro wariñuurique mena cʉ̃re jã átibojagarã,” ĩri na jʉgo ãña, aperã mʉjaare na ca-rotiro jʉgori mee. “Nare jã jʉgo anigarã, wapa jeniquẽnana, to bairona na mairã,” ĩi tʉgooñari nare jʉgo anicõaña.
1PE.5.3	Apeye unie ca-rotiri majare bairo mʉja majuuna yeri ocabʉti uwiorã na baiqueticõaña Diore ca-apiʉjarãre mʉjaare cʉ̃ ca-jʉgo ani rotirãre. Caroaro ãnajecʉja. Na quena caroaro nare mʉja ca-jʉgo aniere tʉjʉrã caroaro aniere cʉtigarãma.
1PE.5.4	To bairi caroaro nare mʉja ca-jʉgo ani majiata mani Ʉpaʉ Jesucristo mʉja mena wariñuugʉmi. Tunu ati yepapʉ cʉ̃ ca-tunu ejari paʉ wariñuu neto anicõarije, ca-ani petiquẽtiere joogʉmi mʉjaare.
1PE.5.5	Mʉjaa, cawamarã mʉja jʉgoye macana cabʉcʉrãre na áti nʉcʉbʉgoya. Mʉja nipetirã ame nʉcʉbʉgoya. “Yʉa aperã netoro ca-ãcʉ̃ yʉ ãa,” ĩi tʉgooñaqueticõaña. To bairo ca-ĩi tʉgooñarã mʉja ca-ãmata mʉja átinemoquetiboʉmi Dio. “Cawatoa ca-ãcʉ̃ yʉ ãa,” ca-ĩi tʉgooñarã macare na átinemomi Dio, na tʉjʉ wariñuuri.
1PE.5.6	To bairi mʉja majuuna mʉja yeripʉ, “Aperã netoro ca-majirã jã ãa,” ĩi tʉgooñaqueticõaña, Dio jicãʉna ãmi ca-maji majuʉ ĩirã. “Dio mena cawatoa ca-ãcʉ̃ yʉ ãa,” ca-ĩi tʉgooñape ãa. To bairo, “Cawatoana ca-ãna jã ãa,” mʉja ca-ĩi tʉgooñaro ʉparãre bairo mʉja cũugʉmi Dio cʉ̃ ca-boori paʉ ca-anopʉ. 
1PE.5.7	Nipetirije mʉja ca-tʉgooñarique pairijere Diore cʉ̃ ĩi buioya, seeto mʉjaare ca-maii cʉ̃ ca-ano maca. 
1PE.5.8	Maja catíya. Tʉgooña majiña mʉjaa, Sataná caroorije mani cá-áto átiremi ĩirã. Sataná mʉja wapacʉ ãmi yai ca-ñigo riaʉ cʉ̃ ca-jĩa ʉgapaʉre cʉ̃ ca-macarore bairo ca-baii. To bairona Sataná camajare cʉ̃ ca-yeri rooye tuuparãre macaʉmi. 
1PE.5.9	To bairi Sataná cʉ̃ ca-wadajãrijere api botio ocabʉtiya. Cristo macare apiʉja nʉcʉbʉgo ocabʉtiya. Popiye mʉja ca-tamuori paʉ, “Aperã Jesucristore ca-apiʉjarã ati yepapʉ ca-ãna na quena to bairona tamuoma,” ĩi tʉgooña majiña. 
1PE.5.10	To bairi ati yʉteacã jeto mʉja popiye tamuogarã. To bairo mʉja ca-tamuori paʉ yeri ocabʉtirique mʉja joogʉmi Dio. Mʉja átinemogʉmi, netobʉjaro mʉja ca-nʉcʉbʉgoparore bairo ĩi. Mani bopaco tʉjʉmi manire. Cristo mena to canacã rʉmʉ ca-anicõa aninucuparã mʉjaare ca-cũuñupi Dio mʉja quenare. 
1PE.5.11	Cʉ̃ ca-roti majirije petiquetigaro. To bairona to baiato.
1PE.5.12	Ati pũuroacã mʉjaare yʉ queti joo, Silvano yʉre cʉ̃ ca-ucanemorije mena. Yʉ baire bairona cʉ̃ yʉ mai Silvanore. Cʉ̃ quena Diore caroaro ca-apiʉjaʉ ãmi cʉ̃a. Yeri ocabʉtiriquere mʉjaare yʉ queti joo, rooro mʉja ca-tamuoro. “Ca-jocaquẽtie ãa atie queti Dio manire cʉ̃ ca-tʉjʉ mairije,” mʉjaare yʉ ĩi. Atie quetire apiʉja janaquẽja, mʉja ca-tamuorije to ca-anibato quena. 
1PE.5.13	Cristore ca-apiʉjarã Babilonia na ca-ĩri maca macana ñuu rotima. Mʉjaare bairona Dio cʉ̃ ca-bejericarã ãma na quena. Marco quena ñuu rotimi. Yʉ mena macacʉ seeto yʉ ca-maii ãmi cʉ̃a. 
1PE.5.14	Caroaro ame boca tʉjʉya ame mairique mena. Wariñuurique mʉjaare cʉ̃ joato Dio, Cristore ca-apiʉjarãre.
1PE.5.14	To cõona ãa.
2PE.1.1	Yʉ Simón Pedro mʉjaare yʉ queti uca joo. Jesucristo cʉ̃ paabojari majocʉ yʉ ãa, cʉ̃ ye quetire cʉ̃ ca-buio rotiricʉ aniri. Ati pũuro mʉjaare yʉ queti uca joo jãare bairona Jesucristore ca-api nʉcʉbʉgorãre. Cariape áami Dio. Jesucristo to bairona cariape ãmi. Manire ca-netoo catíoʉ ãmi. To bairi cʉ̃re caroaro manire cá-átibojaʉre mʉja tʉgooña ocabʉti mʉja quena. 
2PE.1.2	Caroaro mʉjaare yʉ ñuu roti. Dio, Jesucristo caroare mʉjaare na joato, na ca-aniere mʉja ca-majinemoro jʉgori.
2PE.1.3	Caroaʉ majuu ãmi Jesú. Camaja nipetirã Jesúre caroaro cʉ̃ ca-ĩi nʉcʉbʉgoparã ãma. Manire ca-bejeyupi, cʉ̃re ca-majiparãre, cʉ̃ yarã ca-aniparãre. To bairi cʉ̃ ca-tutuarijere mani joomi caroare mani cá-áti majipere, cʉ̃re mani cá-áti nʉcʉbʉgoparore bairo ĩi. To bairi cʉ̃re ca-majirã aniri, cʉ̃ yarã aniri caroare mani áti majigarã. 
2PE.1.4	Caroaʉ majuu aniri, “Caroare capee mʉjaare yʉ átibojagʉ,” ca-ĩiñupi. “Ati yepa macana yʉre ca-nʉcʉbʉgoquẽnare bairo mʉja cá-áti aniquẽto mʉjaare yʉ átibojagʉ. Na maca roorije na ca-tʉgooñarije jetore átinucuma. Nare bairo mʉja aniquetigarã. Yʉre bairo ca-ãna maca na ãmaro ĩi mʉjaare yʉ átibojagʉ,” manire ca-ĩi cũuñupi Dio. Caroa majuu manire ca-ĩi cũuñupi. To bairo manire cʉ̃ ca-ĩi cũuricarore bairona manire cá-átibojayupi, cʉ̃ ca-anie cʉtiere manire joʉ.
2PE.1.5	To bairi mʉjaare Dio cʉ̃ cá-átibojape quenare tʉgooña ocabʉtiya. Cʉ̃re tʉgooña ocabʉtiri caroa jeto átajecʉja. Dio yere cariape api majiña. 
2PE.1.6	Cariape api majiri mʉja majuuna caroorije mʉja cá-átiborijere áti ʉjaquẽja. To bairo rooro mʉja cá-átiborije áti ʉjaquẽnana Jesucristo yere apiʉjacõa aninucuña. Cʉ̃ yere apiʉjacõa aninucuri Dio cʉ̃ ca-anie cʉtiere bairo mʉja anigarã. 
2PE.1.7	To bairo aniri aperãre na mairi na átinemoña.
2PE.1.8	To bairo ca-bairã ani ʉja majirã caroaro mʉja ani ocabʉtigarã. Jesú cʉ̃ ca-boorijere mʉja áti majigarã. To bairo mʉja ca-baiquẽpata maca jocarãna, “Mani Ʉpaʉ Jesucristore ca-apiʉjarã jã ãa,” mʉja ĩiborã. 
2PE.1.9	To bairo caroaro ca-baiquẽna caroaro Dio yere ca-majiquẽna ãma. Caroorije na cá-átajere Dio na cʉ̃ ca-majirio bojabatajere tʉgooñaquẽnama.
2PE.1.10	Yʉ yarã, Dio cʉ̃ ca-bejericarã mʉja ãa mʉja quena. To bairi cʉ̃ yarã aniri caroaro áti ocabʉtiya mʉja quena. Jesucristo yere seeto tʉgooña ocabʉtiya. Seeto tʉgooña ocabʉtiri atie mʉjaare yʉ ca-ĩi buiori wamere bairona áticõa aninucuña. To bairo mʉja cá-áticõa aninucuata cʉ̃ mena macana mʉja anicõa anigarã. Rooro cá-átinucurã mʉja aniquetigarã. 
2PE.1.11	To bairi mani Ʉpaʉ Jesucristo manire ca-netoo catíoricʉ tʉpʉ mʉja ejagarã mʉja quena. Cariape cʉ̃ yarã mʉja ca-ano maca cʉ̃ mena mʉja anicõa aninucu rotigʉmi. 
2PE.1.12	Atie mʉjaare yʉ ca-ĩrije, meere, mʉja majirã bairã pʉa. Atiere majiri caroaro mʉja átinucu Dio yere mʉja ca-apiriquere. To bairo mʉja cá-átinucurije to ca-anibato quena mʉjaare yʉ buionemonucu, tiere na majiritiqueticõato ĩi. 
2PE.1.13+2PE.1.14	Petoacã rʉja yʉ ca-bai yajiparo jʉgoye. Mani Ʉpaʉ Jesucristo yucʉacana yʉ ca-bai yajipe yʉre buio majio tʉgawĩ. To bairi yʉ ca-catíri rʉmʉri ca-ano cõo caroaro mʉjaare yʉ queti buionemogʉ atie, caroare mʉja cá-áti aninucupere, caroaro na majiato ĩi. 
2PE.1.15	To bairi caroaro atiere yʉ uca, yʉ ca-bai yajiro beropʉ to bairo quena yʉ ca-ĩi buioriquere na tʉgooña majiato ĩi. To bairi mʉja majicõa anigarã nairoacã mʉjaare yʉ ca-ĩi buioriquere yua.
2PE.1.16	Meere, mʉjaare jã ca-ĩi buiowʉ mani Ʉpaʉ Jesucristo cʉ̃ ca-tutuarije majuure. Cʉ̃ ca-tunu atípe quenare mʉjaare jã ca-ĩi buiowʉ. Mʉjaare buiorã aperã na majuuna na ca-tʉgooñari wame, meere mʉjaare jã ca-ĩi buiowʉ. Ĩitorique ca-aniquẽtiere mʉjaare jã ca-queti buiowʉ. Jã majuuna jã ca-tʉjʉwʉ Jesú caroaro majuu cʉ̃ ca-aniecʉtiere. Cʉ̃ ca-aji baterije quenare ʉ̃taʉ bui Dio cʉ̃ ca-ejaricʉpʉ jã ca-tʉjʉwʉ. To bairi caroaro, cariape majuu mʉjaare jã ca-queti buiowʉ. 
2PE.1.17+2PE.1.18	Topʉ mani Pacʉ Dio jã ca-iñoowĩ cʉ̃ Macʉ Jesú caroaro cʉ̃ ca-aniecʉtiere. Cʉ̃ ca-aji baterije quenare jã ca-iñoowĩ. “Ani yʉ Macʉ, yʉ ca-maii majuu ãmi. Cʉ̃ mena seeto yʉ wariñuu,” Dio ʉmʉrecóopʉ cʉ̃ ca-ĩiro jã ca-apiwʉ. Ti paʉ ca-ano ʉ̃taʉpʉ Dio cʉ̃ ca-ani paʉpʉ Jesucristo mena jã ca-ãmʉ. Nipetirijere jã ca-tʉjʉwʉ. To bairo caroaro ca-tʉjʉricarã aniri cariape mʉjaare jã ĩi buio. 
2PE.1.19	Dio ye quetire ca-buioricarã tirʉmʉpʉ macana na ca-ĩi ucarica wamere, “Jocarã mee ca-ĩiñupa,” jã ĩi maji. To bairi na ye na ca-ucariquere caroaro apiʉjaya mʉja quena. Apiʉjarã Dio yere caroaro ca-majirã mʉja anigarã mʉja quena. Aperã maca ati yepa macana Diore ca-majiquẽna ãma. To bairi cʉ̃ ye quetire ca-jooyupi Dio, camaja tiere na majiato ĩi. To bairi tirʉmʉpʉ macana na ca-ucañariquere buenucuri apiʉjanucuña mʉja quena. 
2PE.1.20+2PE.1.21	Oco bairi wame caroaro tʉgooña majiña: Dio ye quetire ca-buioricarã ãnana na majuuna tʉgooñari, “Dio ye quetire yʉ buiogʉ,” ca-ĩi majiquẽjupa. Dio Espíritu Santo maca Dio ye quetire na ca-ucapere na ca-majioñupi. To bairi jicãʉ mácana Dio ye quetire tirʉmʉpʉ macana na ca-ucariquere mani majuuna ricati wame, “Oco bairo maca ĩigaro ĩi,” mani ĩi majiquẽe.
2PE.2.1	Tirʉmʉpʉ cariape Dio ye quetire ca-buioricarã na ca-anibato quena aperã ca-ĩito pairã ca-añuparã, “Dio ye quetire ca-buiorã jã ãa,” camajare ca-ĩitorã. Tirʉmʉpʉ na ca-ãnatore bairona ca-ĩitorã anigarãma yucʉ quenare mʉja watoapʉ. Cariape macaje ca-buiorãre bairo ca-ĩitorije macare buiotogarãma. “Ca-ĩito pairã ãma. Cariape me ãa na ya wame,” mʉja ca-ĩi majiquẽtona ĩitorica wame mʉjaare buiogarãma. To bairo buiotorã cariape macaje Jesú ye quetire camaja na ca-tʉgooña mawijiaro átigarãma. Mani Ʉpaʉ Jesú caroorije na cá-átiere cʉ̃ ca-wapayebojariquere booquẽema. To bairi na majuuna na ca-bai botiorije wapa yoaro mee na reecõagʉmi Dio. 
2PE.2.2	To bairo ca-buiotorã rooro na cá-áti aniere penigarãma camaja capaarã, nare bairo áti ʉjagarã. Rooro na cá-áti aniere tʉjʉrã aperã quena Cristo ye quetire ĩi epegarãma. 
2PE.2.3	To bairi mʉjaare ca-ĩi buiotorã mʉja ye jeegarãma, seeto apeye uniere ʉgoobana. Ca-jʉgoyepʉna tirʉmʉpʉ caroorije na cá-átipe majicõaricʉmi Dio, meere. To bairi na popiyeyegʉmi Dio. Na ca-aniparo jʉgoyepʉna, “To bairo ca-ãnare seeto na yʉ popiyeyegʉ,” ca-ĩi buio jʉgoyeyeyupi Dio, meere.
2PE.2.4	Tirʉmʉpʉre Dio tʉ macana ángel maja cʉ̃re ca-bai botiorã quenare caroorã ya paʉpʉ ca-naitĩaropʉ na ca-reeyupʉ Dio. Topʉna nare ca-bia cũucõañupʉ. Caberopʉ cʉ̃re na ca-bai botiorique wapa na popiyeye majuucõagʉmi Dio. 
2PE.2.5	Tirʉmʉpʉ quenare ati yepa ruʉ cʉ̃re ca-apiʉjaquẽnare na ca-reeyupʉ Dio. To bairo ruubacʉ quena Noére cʉ̃ ca-netoo catíoyupʉ. Noé camajare na ca-ĩi buionucubajupʉ. “Caroorijere áti janaña, caroa macare ája,” nare ca-ĩibajupʉ. Cʉ̃ ca-buiorijere ca-apigaquẽjuparã. To bairo na ca-apiʉjagaquẽto tʉjʉʉ Noé jetore cʉ̃ ca-netoo catíoyupʉ Dio yua. To bairi Noé jetore, cʉ̃ nʉmo mena, cʉ̃ punaa itiarã, na nʉmoa menare na ca-netoo catíoyupʉ Dio ocho majuure. 
2PE.2.6	To bairona Sodoma, Gomora ca-wamecʉti macari macanare, “Ñuuquẽema,” ĩri na ca-joe ree peticõañupʉ Dio. Na reeri, “To bairona na átigʉmi Dio caroorã nipetirã na bero macana quenare, camaja na ĩi tʉgooña majiato,” ca-ĩiñupʉ Dio, Sodoma, Gomora macanare na rei. 
2PE.2.7+2PE.2.8	Na reebacʉ quena jicãʉ ca-ñuʉre Lote ca-wamecʉcʉre cʉ̃ ca-buti rotiyupʉ Dio, cʉ̃ catíato ĩi. Lote maca caroorã tʉpʉ to bairona anicõari caroorije na cá-áti epenucurije tʉjʉ quepe, Dio cʉ̃ ca-booquẽtiere na cá-áti netoro tʉjʉbacʉ to canacã rʉmʉ ca-tʉgooñarique painucuñupʉ. 
2PE.2.9	To bairona caroare ca-boorãre popiye na ca-tamuoro na netoo majimi Dio. Caroorã macare na popiyeyegʉmi camajare na cʉ̃ ca-bejeri paʉ ca-anopʉ.
2PE.2.10	Na majuuna na ca-boori wamere caroorije na cá-áti eperije cá-átinucurã quenare, ʉparãre ca-bai botiorã quenare seeto na popiyeyegʉmi Dio. Naa, “Jã majuuna jã cá-átigari wame jã átigarã,” ĩirã, Dio cʉ̃ ca-cũricarã camajare ca-rotirãre na ĩi epe botioma, na nʉcʉbʉgoquetiri. 
2PE.2.11	Rooro na ca-bairijere Diopʉre wada paiquẽema Dio tʉ macana ángel maja maca. Ángel maja to bairona ca-ĩitorã netoro ca-roti majirã anibana quena, Diore, “Rooro ca-ĩitorã na cá-átie wapa, na popiyeyeya,” ĩi punijiniquẽema ángel maja. 
2PE.2.12	Ca-ĩitorijere ca-buio teñarã maca waibʉcʉrãre bairo ca-tʉgooñarique mana ãma naa. Dio yere ca-majiquẽna anibana quena, “Jãa jã maji majuucõa, mʉjaa mʉja majiquẽe,” ĩi epenucuma Dio ye quetire ca-apiʉja majuurã macare. To bairi waibʉcʉrãre camaja nare na ca-jĩarore bairona na reegʉmi Dio ca-ĩitorã quenare. 
2PE.2.13	Na popiyeyegʉmi Dio, aperãre rooro na cá-átie wapa. Oco bairo áama ĩitoriquere ca-buio teñarã: Ñamipʉre rooro átiri, ʉmʉreco quenare paaquetiri rooro na cá-átigarije áti wariñuuma. Ca-ñuuquẽna majuu ãma. Mʉja ca-neñapo boje ʉgaro Diore ca-apiʉjarãre bairona baitori mʉja mena neñapo ʉganucuma na quena. To bairi na bapa cʉtiqueticõaña, nare bairo rooro mani baire ĩirã.
2PE.2.14	Cãromiare na tʉjʉcõari, caroorije na átigama, caroorije áti janagaquetiri. Caroare cá-áti ocabʉtiquẽnare na wadajãnucuma, na quena caroorije na áparo ĩirã. Apeye uniere boo neto majuucõama. To bairi aperã yere seeto jee majima ĩitorique mena. To bairo rooro majuu na cá-átinucurije wapa na popiyeyegʉmi Dio. 
2PE.2.15	Cariape macaje Dio yere apigaquetibana apeye jeto tʉgooñanucuma. To bairo tʉgooñari Balaam, tirʉmʉpʉ macacʉ Beor macʉ cʉ̃ cá-átatore bairona áama. Balaam caroori wame cá-átigabajupʉ, niyeru wapatagʉ. To bairi burra bui ca-peja aájupʉ, caroori wame átii aácʉ. 
2PE.2.16	To bairo cʉ̃ cá-áto tʉjʉri burra cʉ̃ yao cʉ̃re ca-umaona cʉ̃ ca-ĩi tutiyupo. Burra ca-wada majiquẽco anibaco quena ca-wadayupo Balaam're Dio cʉ̃ ca-wada rotiro. To bairi burra camajocʉre bairona, “Átiqueticõaña,” Balaam're cʉ̃ cõ ca-ĩiro apiri dope bairo caroori wame cʉ̃ cá-átiboriquere cá-áti majiquẽjupʉ yua.
2PE.2.17	To bairi, “Ca-ĩitorã ãnama,” na ĩi majiquẽema camaja yucʉ quenare. “Na mena macana jã anigarã, wariñuugarã,” camaja na ca-ĩrije to ca-anibato quena wariñuuquetigarãma nare na ca-apiʉjaata. Caroorã ya paʉpʉ ca-naitĩaro majuupʉ Dio cʉ̃ ca-reeparã ãma, meere. 
2PE.2.18	Ca-ĩito pairã ca-ĩiña maniere ĩinucuma, “Caroaro ca-majirã jã ãa,” ca-ĩirã anibana quena. Na majuuna rooro na cá-átigarijere áti rotima aperã quenare. “To bairo ána mʉja ani wariñuugarã,” ĩitonucuma. To bairo na ca-ĩrijere apirã noa caroorije cá-áti ʉjagarã na ca-wadarijere apima. Jicãarã Jesú ye quetire cawama apirã quena na apima ca-ĩitorãre. Ca-ĩitorã macare apiʉjari caroorije áti anicõama tunu. Ca-ñuuquẽtiere na ca-janabatajere áticõa aninucugama tunu, na apibana. 
2PE.2.19	Ape wame oco bairo ĩinucuma ca-ĩitorã: “Jãare bairo ána mʉja quena mʉja majuuna mʉja ca-booro mʉja áti majigarã,” ĩitonucuma, jocarãna. “Noo jã ca-boori wame jã áti maji,” ca-ĩirã anibana quena caroorije jeto áti majima. Caroare áti majiquẽema. To bairona ca-ãna caroorije jeto cá-áti jana majiquẽna to bairona cá-ána anicõagarãma. 
2PE.2.20	Jicãarã mani Ʉpaʉ Jesucristo, manire ca-netoo catíoʉ cʉ̃ ca-aniere majiri, ati yepa macana caroorije na cá-átinucurijere bairo cá-áti janarã ãma bairã pʉa. To bairo ca-bairã cabero tunu caroorije na cá-áti ʉjanemoata ca-jʉgoyepʉna na ca-ãnato netobʉjaro rooro majuu ani ʉjagarãma. 
2PE.2.21	Dio yere ca-majiricarã anibana quena cabero na majuuna majiriticoapa yua. Majiriticõari, to bairona bai botionucuma tunu. Caroa wamere Dio cʉ̃ ca-rotirique ca-majiricarã anibana quena apiʉjaquetinucuma. Nemoona na ca-majiquẽpata ñuuboricaro. Yucʉra netoro na popiyeyegʉmi Dio na ca-apiʉjaquẽtie wapa. 
2PE.2.22	Roorije átinemogama tunu. To bairo átinemobana camaja na ca-buionucuri wamere bairona bainucuma. Oco bairi wame ĩima camaja: “Yai cʉ̃ ca-mʉño cũuriquerena tunu ʉga bapoocõami tunu. Yeje quenare camaja caroaro cʉ̃ na ca-ujuurije to ca-anibato quena caroori rapʉ jeto ujacõami tunu.” To bairona yai, yeje na cá-átore bairona áama camaja Dio yere ca-apibatana. Dio yere apibana quena netobʉjaro caroorije átiganucuma tunu.
2PE.3.1	Yʉ yarã, yʉ ca-mairã, atie mʉjaare yʉ ca-queti joo bapoorije ãa ati pũuro. Ca-jʉgoye macá pũurore yʉ ca-queti joowʉ. Ati pũuro quenare mʉjaare yʉ queti joo, Dio ye quetire cariape jeto na tʉgooñaato ĩi. 
2PE.3.2	Dio ye quetire ca-buioricarã tirʉmʉpʉ macana na ye queti buioriquere tʉgooñaña tunu. Mani Ʉpaʉ manire ca-catíoʉ, cʉ̃ ca-rotirique quenare tʉgooñaña tunu. Jãa cʉ̃ ca-bue jʉgoeparã tiere jã ca-buiowʉ cʉ̃ ca-rotiriquere. To bairi tiere mʉjaare jã ca-buio netoriquere majiritiqueticõaña. 
2PE.3.3	Ati wamere caroaro majuu tʉgooña ʉjaya: Ati yepa ca-petiparo jʉgoyeacãpʉ Dio yere seeto ca-ĩi eperã anigarãma. Na majuuna caroorije na cá-átigari wame jeto átigarãma. 
2PE.3.4	Oco bairo ĩi epegarãma: “¿Noopʉ cʉ̃ ãtí, ‘Yʉ tunu atígʉ,’ ca-ĩricʉ? Tunu atíquẽcʉmi. Tirʉmʉpʉ mani ñicʉ jãa na ca-ãna yʉteapʉna ca-bairique na ca-bai yajiro bero quenare to bairona anicõa aninucu. Ñee wajoaquẽe. Ati yepa nemoo to ca-ani jʉgori paʉ ca-ãnajere bairona anicõa. To bairi tunu atíquẽcʉmi,” ĩi epegarãma. 
2PE.3.5	To bairo ĩirã, oco bairije tʉgooñagaquẽema: Tirʉmʉpʉ Dio, “To ãmaro,” ĩri ati yepare, ati ʉmʉrecóo quenare ca-rupeoyupi Dio. Cʉ̃ ca-rotiro yepa oco pupeapʉ ca-ãnaje ca-buiayupa. “Oco ricati jeto to tuaato,” ĩri ati yepa macajere ca-quenooñupi Dio. 
2PE.3.6	Cabero ati yepare Dio cʉ̃ ca-ruuro ati yepapʉ ca-anibatana ca-rua yaji peticoajuparã. To bairo áti reecõari ati yepa jicãni ca-tunu wajoayupi Dio. 
2PE.3.7	Cʉ̃ ca-wajoaricaro bero ati ʉmʉrecóo to bairona anicõa mai Dio cʉ̃ ca-rotiro. To bairo rotibacʉ quena nipetiro macajere caberopʉ reegʉmi tunu peero mena. Cʉ̃re ca-nʉcʉbʉgoquẽnare, “Meere, mʉjaare yʉ popiyeyegʉ,” cʉ̃ ca-ĩri rʉmʉ ca-anopʉ to bairona na reegʉmi Dio tunu.
2PE.3.8	To bairi yʉ ca-mairã, atiere tʉgooñaña: Mani Ʉpaʉ Dio patowãcaquẽemi ati ʉmʉrecóore cʉ̃ ca-wajoanemopere. Mil canacã cʉma yoaro majuu yuubacʉ quena jicã rʉmʉre bairona tʉgooñaʉmi cʉ̃ ca-yuurijere. 
2PE.3.9	To bairi, “Yoaro majuu cʉ̃ ca-ĩriquere átiquẽemi Dio, reequẽcʉmi yua,” ĩi tʉgooñabapa camaja jicãarã. Jocarãna to bairije ĩi tʉgooñabama. Camajare na bopaco tʉjʉri nemoona reequẽemi Dio mai. Jicãʉ macare rocagaquẽemi. Nipetirã caroorije na cá-átiere na ca-tʉgooñarique pairo, na ca-wajoaro boomi Dio. To bairi cʉ̃ ca-tunu atíparo jʉgoye caroorije na cá-átie, na ca-tʉgooñarije na wajoato ĩi yoaro yuumi Dio. Nare rooro cʉ̃ ca-popiyeyepe patowãcaquẽemi.
2PE.3.10	To bairi mani Ʉpaʉ Jesú, “To cõopʉ tunu atígʉmi,” mani ĩi majiquẽe. Jee rutiri majocʉre, “To ca-paʉ majuu atígʉmi,” cʉ̃ mani ca-ĩi majiquẽtore bairona tunu atígʉmi Jesú. Jesú cʉ̃ cá-ató uwioro ca-bairije ca-bʉjʉrije mena ʉmʉrecóo reegaro. Nipetiro ʉmʉrecóopʉ ca-bujurã quena ʉ̃ʉ reegarãma. Ati yepa quena, ato macaje nipetirije camaja na cá-átie nipetiro ʉ̃ʉ reegaro yua.
2PE.3.11	To bairona, “Dio ati yepa macajere reegʉmi,” ĩi majirã Dio cʉ̃ ca-boorije caroare cá-átinucurã ãña.
2PE.3.12	Dio to bairo cʉ̃ ca-wajoapere wariñuurique mena tʉjʉ jooya. “Yoaro mee mani Ʉpaʉ tunu atígʉmi,” ĩi tʉgooñari cʉ̃ ca-boorije ája. Ti rʉmʉ ca-ano ati ʉmʉrecóo macaje ʉ̃ʉ reegaro. 
2PE.3.13	To bairona ca-uwiorije ca-anipe to ca-anibato quena, mani maca, “Ca-ñuuquẽtiere yʉ wajoagʉ,” Dio cʉ̃ ca-ĩi cũuriquere mani yuu tʉgooña wariñuu. Cawama ʉmʉrecóo, cawama yepa anigaro. Ti paʉ ca-ano caroarã, ca-ñuurije cá-ána jeto anigarãma.
2PE.3.14	To bairi yʉ ca-mairã, cawama ʉmʉrecóo, cawama yepa quenare ca-tʉgooña yuurã aniri caroare áticõa aninucu ocabʉtiya mʉja quena. To bairo mʉja cá-áto caroaro ca-ãnare mʉja bʉga ejagʉmi Jesucristo, tunu ejaʉ. Caroorije mana, ca-bai bui cʉtiquẽnare mʉja bʉga ejagʉmi caroaro mʉja cá-áticõa ocabʉtiata. 
2PE.3.15	To bairi caroaro majiña. Mani Ʉpaʉ Jesú quepequẽemi, aperã quena, “Caroorije yʉ cá-átajere yʉre majirioya,” yʉ na ĩato ĩi. To bairona ca-ĩi buioyupi mani yaʉ Pablo, mani ca-maii, mʉjaare queti joʉ. Dio cʉ̃ ca-majirije jʉgori mʉjaare ca-queti jooyupi Pablo ti wamere. 
2PE.3.16	Cʉ̃ ca-uca queti jooro canacã ni to bairo jeto ca-ĩi buionucuñupi ati wamere ati yepare Dio cʉ̃ ca-wajoapere. To bairo queti joobacʉ quena jicã wameri ca-majiriori wameri ca-ĩiñupi. Ti wame uno cʉ̃ ca-ĩriquere apirã jicãarã caroaro ca-majiquẽna, ca-apiʉja ocabʉtiquẽna maca, “Ricati ĩigʉ ĩicʉmi Pablo,” mʉjaare ĩitoma, api mawijiabana. Apeye Dio ye queti ucarique nipetirije na ca-buerije to bairona ricati ĩitoma. To bairo ricati na ca-ĩi buiotorique wapa na reegʉmi Dio.
2PE.3.17	Yʉ yarã, meere, mʉjaare yʉ queti buiowʉ jocarãna, “Dio yere cariape jã ĩi buio maji,” ca-ĩitorã na ca-anipere. To bairi caroaro tʉgooña majiña ati wamere, caroorã Diore ca-bai botiorã na ca-ĩitorije macare mani apiʉjare ĩirã. Cariape macajere apiʉjacõa aninucuña. 
2PE.3.18	Mani Ʉpaʉ Jesucristo manire ca-netoo catíoʉ caroaro manire cʉ̃ cá-átibojarijere tʉgooñanemoña. Cʉ̃ ca-aniere tʉgooña majinemoña. To canacã rʉmʉ netobʉjaro cʉ̃ ca-aniere majinemoña. Yucʉacã, to canacã rʉmʉ quenare caroaro cʉ̃re mani wariñuu nʉcʉbʉgocõa aninucurã. Wariñuurique cʉ̃re mani joocõa aninucurã.
2PE.3.18	To cõona ãa. Amén.
1JN.1.1+1JN.1.2	Yucʉacã Jesucristo ye queti buiogarã mʉjaare uca joorã jã áa. Nemoona ca-anicõañupi Jesucristo cʉ̃ Pacʉ mena. Ca-anicõa aninucuʉ aniri mani quenare anicõa aninucupere ca-joʉ ãmi. Dio ye quetire ca-buio majuʉ aniri ca-ejayupi ati yepapʉ. Jã mena ca-ãmi. Ati yepapʉ ejari mani Pacʉ mena mani ca-anicõa aninucupere jã ca-ĩi buiowĩ. Jã majuuna cʉ̃ ca-buioriquere jã ca-apiwʉ. Cʉ̃re jã ca-tʉjʉwʉ. Cʉ̃re jã ca-pãañawʉ. To bairo cʉ̃ mena ca-ãnana aniri cʉ̃ cá-átajere jã ca-tʉjʉriquere, cʉ̃ ca-buiorique quenare mʉjaare buio joorã jã áa.
1JN.1.3	To bairi mʉja quena jãare bairo caroaro Dio mena, cʉ̃ Macʉ Jesucristo mena caroaro mʉja ca-aniparore bairo ĩirã buio joorã jã áa jã ca-tʉjʉriquere, jã ca-apiriquere. 
1JN.1.4	To bairi mani ca-wariñuucõa aninucuparore bairo ĩirã atiere mʉjaare jã queti buio uca joo.
1JN.1.5	Jesucristo jãare cʉ̃ ca-buiorique mʉjaare queti buiorã jã áa. Oco bairo jã ca-ĩi buiowĩ: Ca-bujurijere bairo ca-ãcʉ̃ caroaʉ ãmi Dio. Ca-naitĩaropʉ ca-ãcʉ̃re bairo mee ãmi; caroorije mácʉ majuu ãmi Dio. 
1JN.1.6	To bairi, “Dio mena caroaro mani ãa,” ca-ĩirã anibana quena, caroorije mani cá-áti ãmata ca-naitĩãrõpʉ ca-ãnare bairo, ca-ĩito pairã mani aniborã. To bairo ĩirã cariape cá-átiquena mani aniborã. 
1JN.1.7	To bairi Dio cʉ̃ ca-boori wame maca ána caroaro Dio mena mani ãa. Aperã mena quena caroaro mani ãa. To bairo Dio cʉ̃ ca-boori wame cá-ána mani ca-ãmata caroorije mani cá-átiere mani coje reebojanucumi Jesucristo, manire ca-rií ree yajibojaricʉ aniri.
1JN.1.8	“Caroorije mácʉ yʉ ãa,” mani ca-ĩata mani majuuna ĩitorã mani ĩi. To bairo mani ca-ĩata Dio ye queti cariape macajere mani tʉgoñaquẽe. 
1JN.1.9	To bairi caroorije mani cá-átajere Diore mani ca-buio peoro, majirio peocoagʉmi caroorije mani cá-átajere. “Caroorije mʉja cá-átaje nipetirijere yʉ reebojagʉ,” cʉ̃ ca-ĩricarore bairona cariape majiriogʉmi. Ʉgueri coje reericarore bairona caroorije mani cá-átaje nipetirijere majiriobojagʉmi. 
1JN.1.10	“Camaja nipetirã caroorije cá-ána ãma,” mani ca-ĩi queti buioyupi mani Pacʉ Dio. To bairi, “Caroorije yʉ átiquẽe,” mani ca-ĩata, “Jocʉna ca-ĩiñupi Dio,” ca-ĩirãre bairo mani aniborã. To bairo ĩirã cariape cʉ̃ ca-wadariquere ca-apigaquẽnare bairona mani aniborã.
1JN.2.1	Yʉ punaa riapere bairona ca-ãna mʉjaare yʉ queti buio uca joo, caroorije cá-átiquena mʉja ca-aniparore bairo ĩi. Caroori wame mani cá-átibato quena Jesucristo cʉ̃ Pacʉre manire jenibojami. Caroorije mácʉ ãmi Jesú. To bairi, “Caroorije na cá-átajere na majirioya,” ĩiboja majimi Jesú mani Pacʉ Diore. 
1JN.2.2	Jesucristo manire cʉ̃ ca-bai yajibojarique jʉgori manire majiriobojami Dio caroorije mani cá-átiere. Mani ye wapa jeto meere majirioboja majimi. Ati yepa macana nipetirã noo cʉ̃re ca-boorãre caroorije na cá-átiere Dio na cʉ̃ camajirioparore bairo cá-ájupi.
1JN.2.3	Dio cʉ̃ ca-rotiriquere bairo cá-ána mani ca-ãmata, “Diore cʉ̃ yʉ maji,” cariapena mani ĩi majigarã. 
1JN.2.4	Nii Dio cʉ̃ ca-rotiriquere átiquetibacʉ quena, “Diore ca-majii yʉ ãa,” ca-ĩi maca ca-ĩito paii ãmi. 
1JN.2.5	Dio cʉ̃ ca-boorore bairo cá-ána maca Diore caroaro majuu ca-mairã ãma. To bairi Dio cʉ̃ ca-ĩi buioriquere mani cá-ápata cariapena, “Diore ca-mairã jã ãa, cʉ̃ mena caroarã jã ãa,” mani ĩi maji. 
1JN.2.6	“Dio mena caroaro yʉ ãa,” ca-ĩi ucʉ̃ Dio cʉ̃ ca-boori wamere cá-átinucupaʉ ãmi, Jesú cʉ̃ cá-átinucuricarore bairona.
1JN.2.7	Yʉ yarã, atiere ucari mʉjaare yʉ buio joo jicã wame Dio manire cʉ̃ ca-rotirica wamere. Cawama wame mee ãa. Nemoopʉna Dio cʉ̃ ca-rotirica wame ãa, mʉjaare yʉ ca-queti buiori wame. Meere, mʉja ca-majiri wame ãa. Tiere ca-apinucuricarã mʉja ãa, meere. 
1JN.2.8	To bairi ti wame tirʉmʉpʉna ca-api majiricarã mʉja ca-anibato quena oco bairo Jesú jãare cʉ̃ ca-ĩi buioepa wamere mʉjaare yʉ queti buio tunu: “Cawama wame mʉjaare yʉ áti roti,” jã ca-ĩiwĩ Jesú. “Ame maiña mʉjaa,” jã ca-ĩiwĩ. Aperãre Cristo cʉ̃ ca-mairore bairona mʉja quena ca-ame mairã anicõaña mʉjaa. To bairo ame mairã, ca-naitĩaropʉ ca-ãnare bairo mani aniquetigarã. Ca-bujuropʉ ca-ãnare bairo ca-ãna majuu mani anigarã.
1JN.2.9	Jicãʉ ucʉ̃, “Dio cʉ̃ ca-roti cũuriquere yʉ átinucu,” ĩibacʉ quena aperãre tʉjʉ tee, ca-bainucuʉ maca ca-naitĩaropʉ ca-ãcʉ̃re bairona anicõami cʉ̃ ucʉ̃. 
1JN.2.10	Apeĩ aperãre ca-maii maca ca-bujurore bairo ãa cʉ̃ yeripʉ. Dio cʉ̃ ca-boorijere caroaro áami. Caroorije átiquetinucumi. 
1JN.2.11	Aperãre ca-tʉjʉ tei maca rooro ácʉ áami. Ca-naitĩaropʉ cá-aácʉre bairo, “¿Noopʉ aácʉ yʉ áatí?” ca-ĩi tʉjʉ majiquẽcʉre bairona baimi caroorije cʉ̃ cá-átie jʉgori.
1JN.2.12+1JN.2.13+1JN.2.14	Nipetirã mʉjaare atiere yʉ queti joo. Jesucristo jʉgori caroorije mʉja cá-átajere ca-majirioyupi Dio.
1JN.2.12+1JN.2.13+1JN.2.14	Ca-pacʉa, mʉjaare yʉ queti uca joo. Diore ca-majirã mʉja ãa. Jesucristo nemoopʉna ca-ani jʉgoricʉre cá-áti nʉcʉbʉgorã mʉja ãa. To bairi mʉjaare yʉ queti uca joo.
1JN.2.12+1JN.2.13+1JN.2.14	Cawamarã mʉja quenare mʉjaare yʉ queti uca joo, Sataná moecʉ majuure mʉja ca-netonʉcarije jʉgori. Ca-tʉgooña tutuarã mʉja ãa. Dio Wadariquere mʉja yeripʉ mʉja tʉgooña anicõa.
1JN.2.15	Ati yepa macajere ca-tʉjʉ mai netorãre bairo baiqueticõaña. Nii jicãʉ ucʉ̃ mʉja mena macacʉ ati yepa macajere cʉ̃ ca-boo netoata, mani Pacʉ Diore ca-maiquẽcʉ ãmi. 
1JN.2.16	Ati yepa macajerena camaja na ca-tʉjʉ mai netorije Dio cʉ̃ ca-joorije mee ãa. Ati yepa macajena baicõa: Rooro na rupaʉ ca-boorore bairo na cá-átigarijere átinucuma. Apeye unie to canacã wame na ca-tʉjoorijere tʉjʉ ʉgooma. Na majuuna, “Aperã netoro ca-ãna jã ãa,” ĩi tʉgooñanucuma. 
1JN.2.17	To bairi ati yepa macanana camaja ati yepa macaje ca-petirore bairona ca-baiparã ãma, rooro na cá-átigarije jʉgori. Dio cʉ̃ ca-boorije cá-átinucurã maca to canacã rʉmʉ anicõa aninucugarãma Dio mena yua.
1JN.2.18	Yʉ yarã, ati yepa petigaro bai. Petoacã rʉja ati yepa ca-petiparo jʉgoye. “Anigʉmi jicãʉ Cristore ca-tei majuu,” ca-ĩrije quetire mʉja apinucuricarã, meere. Capaarã ãma cʉ̃re bairona Cristore ca-teerã. To bairo ca-bairije tʉjʉrã, “Petoacã majuu rʉja ati yepa ca-petiparo,” mani ĩi maji. 
1JN.2.19	Naa Cristore ca-teerã mani mena macana ca-anibama. Cabero manire cá-aáweocoama. To bairi mani mena macana majuu, Cristore cá-áti nʉcʉbʉgorã majuu aniquetanama. Mani mena macana majuu na ca-ãmata mani mena anicõa aniboricarãma. To bairi mani Cristore ca-apiʉjarã manire na cá-aáweoro tʉjʉrã, “Mani mena macana majuu, Cristore ca-apiʉjarã majuu aniquetanama,” mani ĩi maji.
1JN.2.20	Cristo cʉ̃ Espíritu Santore ca-jooyupi mʉjaare. To bairi Cristo ye quetire cariape mʉja maji. 
1JN.2.21	To bairi, “Cariape tʉgooña majiquẽema,” ĩiquẽcʉna mʉjaare yʉ queti uca joo. Cariape Cristo ye quetire ca-tʉgooña majirã mʉja ãa. “Cariape ãa atie queti,” mʉja ĩi maji. Ape wame maca ca-ĩitori wamere apirã, “ĩi jocarique ãa ati wame,” mʉja ĩi maji. 
1JN.2.22	Ca-ĩitorã maca, “Jesú Dio cʉ̃ ca-jooricʉ mee ãmi, cʉ̃ Macʉ mee ãmi,” ca-ĩirã ãma. Jesucristore ca-teerã ãma to bairo ca-ĩirã. Mani Pacʉ Diore, cʉ̃ Macʉ quenare api ʉjagaquẽema. 
1JN.2.23	Dio Macʉ Jesucristore ca-apiʉjagaquẽna cʉ̃ Pacʉ Dio quenare ca-apiʉjagaquẽna ãma. “Jesú Dio Macʉ majuu ãmi, Dio cʉ̃ ca-jooricʉ ãmi,” cariape ca-ĩirã maca Dio punaa ãma.
1JN.2.24	To bairi nemoopʉna Jesú ye quetire mʉja ca-api jʉgoriquere apiʉjacõa aninucuña. Tiere mʉja ca-apiʉjacõa aninucuata Dio mena, cʉ̃ Macʉ Jesucristo mena caroaro mʉja anicõa aninucugarã. 
1JN.2.25	To bairi wame jã ca-ĩi cũuwĩ Jesucristo: Dio mena mani ca-anicõa aninucupere.
1JN.2.26	Aperã mʉjaare ca-ĩitogarã ye macajere uca jooʉ yʉ áa. 
1JN.2.27	Jesucristo cʉ̃ Espíritu Santore ca-jooyupi mʉjaare. To bairi cʉ̃ Espíritu Santo mʉja mena anicõari, cariape mʉjaare majionucumi. Cariape macaje, ca-ĩitoquẽtie jeto nipetirijere mʉjaare ca-ĩi buioʉ ãmi Espíritu Santo. To bairi aperã mʉjaare ca-buioparãre mʉja booquẽna. Espíritu Santo mʉjaare cʉ̃ ca-ĩi majiorijere bairona Jesucristo mena caroaro anicõa aninucuña.
1JN.2.28	Yʉ punaa riapere bairo ca-ãna, oco bairo mʉjaare yʉ ĩi buio tunu: Yucʉacã Jesucristo mena caroaro mʉja ca-anore bairona anicõaña. Cʉ̃ yere apiʉjacõa aninucuña. To bairona mani ca-anicõa ãmata Jesucristo cʉ̃ ca-tunu atí paʉ ca-anopʉ wariñuurique mena, tʉgoña boboquẽnana cʉ̃re mani boca tʉjʉgarã. 
1JN.2.29	“Jesucristo caroa jeto cá-ácʉ ãmi,” mʉja ĩi maji. To bairi, “Nipetirã caroare cá-átinucurã Dio punaa ãma,” ĩrica wame quenare mʉja ĩi maji.
1JN.3.1	Tʉgooñaña mani Pacʉ Dio seeto manire cʉ̃ ca-mairijere. Manire ca-maii aniri, “Yʉ punaa ãma,” manire ĩinucumi. To bairi cʉ̃ punaa majuu mani ãa. Aperã ati yepa macana camaja Dio punaa mani ca-aniere majiquẽema, Diore ca-majiquena aniri. 
1JN.3.2	Yʉ yarã, yʉ ca-mairã, Dio punaa majuu mani ãa. Cʉ̃ punaa anibana quena, cabero mani ca-baipe nipetirijere mani majiquẽe mai. Ati wame jeto mani maji: Jesucristo ati yepapʉ cʉ̃ ca-tunu ejaropʉ cʉ̃ ca-anie cʉtiere mani tʉjʉgarã. Cʉ̃ ca-anie cʉtiere tʉjʉrã cʉ̃re bairo ca-ãna majuu mani anigarã. 
1JN.3.3	Jesucristo caroorije mácʉ ãmi. Mani quena cʉ̃re bairo mani ca-anipere mani tʉgooñanucu. To bairi rooro mani ca-tʉgooñanucurijere wajoarã mani áa. 
1JN.3.4	Nipetiro caroori wamere cá-ána Dio cʉ̃ ca-rotirijere ca-netonʉcarã ãma. To bairi camaja nipetirã rooro cá-ána Diore ca-netoo nʉcarã ãma. 
1JN.3.5	Caroorije mani cá-átiere netooʉ acʉ́ ca-ejawĩ Jesucristo ati yepapʉre, mʉja ĩi maji. Caroorije cá-átiñaquẽcʉ majuu ãmi Jesú. 
1JN.3.6	To bairi camaja nipetirã caroaro Jesucristo mena ca-aninucurã caroorijere átiquetinucuma. Caroorije cá-átinucurã maca Jesú mena macana aniquẽema, Jesucristore ca-majiquẽna aniri. 
1JN.3.7	Yʉ punaa riapere bairo ca-ãna, mʉjaare yʉ ca-ĩi buiorijere tʉgooña majiña. Aperã mʉjaare ca-ĩitorãre na api nʉcʉbʉgoqueti majuucõaña. Caroaro cá-átinucurã maca caroarã ãma, Jesú caroaʉ cʉ̃ ca-anore bairona. 
1JN.3.8	Caroorije cá-átinucurã Sataná yarã ãma. Sataná maca nemoopʉna caroorije cá-ácʉ ca-anicõañupi. Sataná rooro cʉ̃ cá-átiere rei acʉ́ ca-ejayupi Jesucristo ati yepapʉre.
1JN.3.9	Cʉ̃ punaare cʉ̃re bairona na ca-ano na cá-ájupi Dio. To bairo cʉ̃ cá-áto maca caroorijere átiquetinucuma. Caroorije áticõa aninucu majiquẽema, Dio punaa aniri. 
1JN.3.10	Dio punaare, Sataná yarãre oco bairo na mani tʉjʉ beje maji: Noa caroare cá-átinucuquẽna, aperãre ca-maiquẽna Dio punaa me ãma.
1JN.3.11	Ca-ame maipe ãa, ca-ĩrijere nemoopʉna mʉja queti apiricarã. 
1JN.3.12	Caín ãnacʉre bairo mani baiqueticõarã mania. Cʉ̃ baire ca-tei ca-aniñañupʉ cʉ̃a. Sataná yaʉ aniri cʉ̃ baire ca-jĩa rocacõañupʉ. Cʉ̃ ca-bairije cʉtie caroorije ca-ano maca cʉ̃ baire cʉ̃ ca-jĩa rocayupʉ Caín. Cʉ̃ bai Abel cʉ̃ ca-bairije cʉtie maca caroa ca-añupe. To bairi cʉ̃ tʉjʉ ʉgoobacʉ cʉ̃ ca-jĩa rocacõañupʉ Caín cʉ̃ bai Abel're.
1JN.3.13	To bairi Diore ca-majiquẽna maca caroaro mʉja ca-áti aniere tʉjʉrã mʉjaare tʉjʉ ʉgoorã tutiborãma. Caín cʉ̃ baire cʉ̃ ca-tʉjʉ ʉgooricarore bairo cá-ána ãnama. Mʉjaare na ca-tʉjʉ tutiro tʉgooña acʉaqueticõaña. 
1JN.3.14	Aperãre na mani ca-maiata, “Dio punaa mani ãa,” mani ĩi maji. Ca-jʉgoye Jesucristore majiquetibana mani ca-ame maiquẽjupa. Yucʉra Jesucristore ca-apiʉjarã aniri mani ame mainucu yua. Mani ca-ame maiquẽpata tirʉmʉpʉ mani ca-ãnatore bairona mani aniborã. To bairi ca-yajicoaparã mani aniborã. Dio yarã mani aniquetiborã. 
1JN.3.15	Aperãre ca-tʉjʉ teerã ca-jĩarãre bairona ãma. Aperãre ca-jĩarã Dio tʉpʉ ca-anicõa aninucuparã mee ãma. Meere, tiere caroaro mʉja maji.
1JN.3.16	Jesucristo manire mairi manire ca-bai yajibojayupi. Tiere tʉgooñari mani maji ame mairique majuu ca-aniere. To bairi mani quena mani yarãre mairã mani ca-catíri rʉmʉri cõo nare ca-átinemoparã mani ãa. Nare mani bai yajibojaborã nare seeto majuu mani ca-maiata. 
1JN.3.17	Capee apeye ca-cʉgoʉ cʉ̃ yaʉ ca-bopacoʉre ca-joopaʉ ãmi. Pairo cʉgobacʉ quena, cʉ̃re cʉ̃ cá-átinemoquẽpata, cʉ̃ yaʉre ca-maiquẽcʉ ãmi. Dio, “Ame maiña,” cʉ̃ ca-ĩriquere cʉgoquẽemi cʉ̃ yeripʉre. 
1JN.3.18	Aperãre átinemoquetibana quena, “Aperãre ca-maii yʉ ãa,” ca-ĩirã mani aniquẽna. “Aperãre ca-mairã jã ãa,” ĩirã, cariapena nare mai majuucõari caroaro nare cá-átinemope ãa.
1JN.3.19+1JN.3.20	Ape paʉra mani yeripʉ oco bairo mani tʉgooñaborã: “Carooʉ majuu yʉ ãcʉ̃.” To bairo tʉgooñabana quena aperãre na mani ca-maiata, “Dio mena caroaro yʉ ãa,” cariape mani ĩi maji. Dio punaa mani ca-ano maca mani yerire maji peocoami Dio. Mani yeripʉ mani caroorijere majirio majimi. 
1JN.3.21+1JN.3.22	Mani yeripʉ, “Caroorije yʉ cá-átie wapa ãa,” ca-ĩi tʉgooñarã mani ca-aniquẽpata uwirique manona Diore mani jeni maji. Cʉ̃ ca-rotirijere, cʉ̃ ca-tʉjoorijere mani cá-áto mani ca-jenirijere mani joogʉmi Dio. 
1JN.3.23	Oco bairije ãa Dio cʉ̃ ca-rotirique: Cʉ̃ Macʉ Jesucristore apiʉja nʉcʉbʉgo rotimi. Ape wame quena rotimi Dio: Jesú jãare cʉ̃ ca-rotiricarore bairona manire ame mai rotimi Dio. 
1JN.3.24	Dio cʉ̃ ca-rotiriquere mani cá-átinucuata caroaro cʉ̃ mena mani anicõa. Dio quena mani mena anicõami. Cʉ̃ Espíritu Santore manire cʉ̃ ca-jooricʉ jʉgori mani maji mani mena cʉ̃ ca-aniere.
1JN.4.1	Yʉ yarã, aperã oco bairo ca-ĩito teñarã ãma: “Dio ye quetire ca-buioʉ yʉ ãa, Dio cʉ̃ ca-buio joo rotiricʉ yʉ ãa,” ca-ĩito teñarã capaarã ãma. To bairi mʉja tʉpʉ na ca-ejaro na ca-buiorije ¿cariapena Dio ye, Espíritu Santo mena to anibaparí? ĩi tʉgooña majiña. Dio ye cariape ca-ĩi buioquẽna na ca-ano tʉjʉ majiri na apiʉjaqueticõaña. 
1JN.4.2	Cariape Dio ye queti majuu Espíritu Santo jʉgori ca-buiorãre oco bairo na mʉja tʉjʉ beje majigarã: “Jesucristo Dio cʉ̃ ca-jooricʉ ãmi, manire bairona camajocʉ rupaʉ mena ca-buiaricʉ ãmi,” ĩima ca-ĩitoquẽna maca. To bairo cariape ca-ĩirãre ca-api nʉcʉbʉgope ãa. 
1JN.4.3	To bairo cariape Jesucristo cʉ̃ ca-aniere ca-ĩi nʉcʉbʉgoquẽna maca Espíritu Santore ca-cʉgoquẽna ãma naa. Dio cʉ̃ ca-buio rotiricarã mee ãma naa. Cristore ca-teerã maca ãma. “Cristore ca-tei majuu anigʉmi jicãʉ,” ca-ĩi buiori wamere mʉja apiricarã, meere. Cʉ̃re bairona Cristore ca-teerã jicãarã ani tʉgama, meere. Nana ãma, “Dio ye quetire ca-buioʉ yʉ ãa,” ca-ĩitorã.
1JN.4.4	To bairona ati yepapʉ ca-ĩito teñarã Sataná yarã ãma. Mʉja maca Dio yarã mʉja ãa. Sataná netoro ca-tutuaʉ ãmi Dio. To bairi cʉ̃ Espíritu Santo mʉja mena cʉ̃ ca-ano Sataná yarã ca-ĩito pairãre na mʉja netoo nʉcañupa. Nare mʉja ca-apiquetinucuñupa. 
1JN.4.5	Naa ca-ĩito pairã ati yepa macana Diore ca-apiʉjaquẽna mena macana ãma. To bairi Diore ca-nʉcʉbʉgoquẽna ye macajere caroorije macare buionucuma camajare. To bairo na ca-ĩi buioro ati yepa macana Diore ca-apiʉjaquẽna maca caroaro na apiʉjama. 
1JN.4.6	Mani maca Dio mena macana mani ãa. To bairi cʉ̃ yarã ca-ãna mani ca-buiorijere apirãma. Dio yarã ca-aniquẽna maca manire apigaquẽema. To bairo na ca-bairijere tʉjʉrã, oco bairo mani ĩi maji: “Ati majana ãma cariapena Dio yere ca-nʉcʉbʉgorã. I maja maca ãma ĩitoriquere ca-api nʉcʉbʉgorã,” mani ĩi tʉgooña beje maji nare.
1JN.4.7+1JN.4.8	Dio ca-maii majuu ãmi. To bairi mani quenare ca-ame maipe ãa. Aperãre ca-mairã Dio punaa ãma. Diore ca-majirã ãma. Noa aperãre ca-maiquẽna maca Diore majiquẽema. 
1JN.4.9	Dio cʉ̃ Macʉ jicãʉna ca-ãcʉ̃re ati yepapʉ cʉ̃re joʉ, manire cʉ̃ ca-mairije ca-iñooñupi. Cʉ̃ mena mani ca-anicõa aninucuparore bairo ĩi ca-jooyupi cʉ̃ Macʉre. 
1JN.4.10	Nemoona cʉ̃re mani ca-maiquetaje to ca-anibato quena manire ca-maiñupi. Manire mairi cʉ̃ Macʉre ca-jooyupi. To bairi cʉ̃ Macʉ manire cʉ̃ ca-bai yajibojarique jʉgori caroorije mani cá-átaje wapa majiriogʉ cʉ̃ ca-jooyupi cʉ̃ Macʉre. To bairo manire cʉ̃ cá-átibojarique jʉgori mani maji ame mairique macajere.
1JN.4.11	Yʉ yarã yʉ ca-mairã, Dio manire cʉ̃ ca-mairore bairona mani quena aperãre ca-ame maiparã mani ãa. 
1JN.4.12	Jicãʉ mácana Diore ca-tʉjʉricʉ maami. Cʉ̃re ca-tʉjʉquẽtana anibana quena aperãre mani ca-maiata mani mena cʉ̃ ca-aniere mani maji. To bairi manire cʉ̃ ca-mairije jʉgori aperãre netobʉjaro na mani ca-mairo áami Dio. 
1JN.4.13	Cʉ̃ Espíritu Santore mani ca-jooyupi Dio. To bairi mani maji manipʉre cʉ̃ ca-aniere. Cʉ̃ mena macana mani ca-anicõa anie quenare mani maji. 
1JN.4.14	Jã majuuna jã ca-tʉjʉwʉ Dio Macʉre. To bairi oco bairi wame jã queti buionucu: “Cʉ̃ macʉ Jesúre ca-jooyupi cʉ̃ pacʉ Dio, ati yepa macana caroorije wapare na netoogʉ.” 
1JN.4.15	“Dio Macʉna ãmi Jesú,” ca-ĩirã una caroaro Dio mena ãma. Dio quena na mena anicõami, “Cʉ̃ Macʉna ãmi Jesú,” ca-ĩirã menare.
1JN.4.16	Tie jʉgori, meere mani maji cariape Dio manire cʉ̃ ca-mairijere. Dio maca camajare mairique macacʉ ãmi. To bairi noa aperãre ca-mairã caroaro Dio mena ãma. Cʉ̃ quena na mena anicõami. 
1JN.4.17	Jesucristo ati yepapʉ cʉ̃ ca-ano cʉ̃ mena ca-añupi cʉ̃ Pacʉ Dio. Jesucristo mena cʉ̃ ca-ãnatore bairona mani mena ãmi Dio mani quenare. To bairi Dio camajare cʉ̃ ca-mairore bairo mani quena aperãre na mani mai maji Dio mena macana aniri. To bairi camajare Dio cʉ̃ ca-bejeri rʉmʉ ca-anopʉ tʉgooña pai uwiricaro mano mani yuugarã. 
1JN.4.18	Ca-ame mairã na ca-anopʉ uwirique maa. Mani ca-ame maiata mani ame uwiquẽe. Uwi tʉgooña bairique ãa, jicã wame apeĩre rooro cʉ̃re mani cá-áto ĩibana. To bairi, “Mani cá-áti jʉgorique wapa mani popiyeyeboʉmi,” ĩibana cʉ̃re mani uwirã. To bairi apeĩ cʉ̃re mani ca-uwiata cʉ̃re mani mai majiquẽna.
1JN.4.19	Diore mani mai, manire cʉ̃ ca-mai jʉgorique jʉgori. 
1JN.4.20	“Diore yʉ mai,” ĩibana quena aperãre mani ca-tʉjʉ tutiata, ca-ĩito pairã mani ãnaa. Camaja mani ca-tʉjʉricarã na mani ca-maiquẽpata Dio mani ca-tʉjʉquetacʉ quenare mani mai majiquẽna. 
1JN.4.21	Oco bairo mani ca-rotiwĩ Jesucristo: “Diore ca-mairã aniri aperã quenare na maiña,” jã ca-ĩiwĩ.
1JN.5.1	Camaja nipetirã, “Dio cʉ̃ ca-jooricʉ, cʉ̃ ca-beje cũuricʉna ãmi Jesú,” ca-ĩi nʉcʉbʉgorã Dio punaa ãma. Mani Pacʉ Diore mani ca-maiata, aperã cʉ̃ yarã cʉ̃ punaa ca-ãna quenare na mani mai maji. 
1JN.5.2	Diore ca-mairã aniri manire cʉ̃ cá-áti rotirore bairo jeto mani cá-ápata, “Aperãre Dio punaare mani mai,” cariape mani ĩi maji. 
1JN.5.3	Diore ca-mairã mani ca-ãmata cʉ̃ ca-roti cũuriquere cá-ána mani anigarã. Popiye tamuo tʉgooñarique me ãa manire cʉ̃ cá-áti rotirique. Cá-áti majiña maniere rotiquẽemi Dio. 
1JN.5.4	To canacãʉna Jesucristore api nʉcʉbʉgorã áti majima Dio manire cʉ̃ cá-áti rotiriquere. To bairi ati yepa macana Dio punaa ca-aniquẽna maca caroorije na cá-átinucurijere mani netoo nʉca maji, Dio mena mani ca-tʉgooña ocabʉtiro, cʉ̃re mani ca-api nʉcʉbʉgoro. 
1JN.5.5	To bairi noa, “Dio Macʉna ãmi Jesú,” ca-ĩrijere ca-api nʉcʉbʉgorã caroorije macare ca-netoo nʉcarã ãma. Dio punaa aniri átiquetinucuma aperã ati yepa macana Diore ca-apiʉjaquẽna caroorije na cá-átiere.
1JN.5.6	Jesucristo ati yepapʉ ejaʉ Dio macʉ cʉ̃ ca-aniere ca-iñoorije ãa oco mena, rii mena. Oco jeto mee. Oco, rii mena, Espíritu Santo quena to bairo manire majiomi.
1JN.5.7	To bairi itia wame jʉgori mani maji Jesucristo, Dio Macʉ cʉ̃ ca-aniere: 
1JN.5.8	Espíritu Santo cʉ̃ ca-buiorique, oco mena cʉ̃ ca-bautisa ecoorique, to bairi manire cʉ̃ ca-rií ree yajibojarique jʉgori mani maji Jesú Dio Macʉ cʉ̃ ca-aniere. Tie itia wamena cariape jicãrore bairo mani queti buio maji Jesú, Dio macʉ cʉ̃ ca-aniere. 
1JN.5.9	Camaja na ca-tʉjʉriquere na ca-ĩi buioata nare mani api nʉcʉbʉgo. To bairi Dio cʉ̃ ca-buiorije roquere netobʉjaro ca-api nʉcʉbʉgope ãa. Cariape ca-buioyupi Dio, Jesú cʉ̃ Macʉ cʉ̃ ca-aniere. 
1JN.5.10+1JN.5.11+1JN.5.12	Oco bairo mani ca-ĩi buioyupi Dio: Cʉ̃ Macʉ jʉgori cʉ̃ mena mani ca-anicõa aninucupere manire ca-jooyupi Dio. To bairi noa cʉ̃ Macʉ mena ca-ãna, cʉ̃re ca-api nʉcʉbʉgorã to canacã rʉmʉ anicõa aninucugarãma. Cʉ̃ Macʉre ca-api nʉcʉbʉgoquẽna maca anicõa aninucuquetigarãma. Dio Macʉre mani ca-nʉcʉbʉgoata mani yeripʉ, “Dio Macʉ ãmi,” mani ĩi maji. Aperã maca tiere ca-nʉcʉbʉgoquẽna, “Ca-ĩitoʉ ãmi Dio,” ca-ĩirãre bairo ãma.
1JN.5.13	Dio Macʉre ca-nʉcʉbʉgorãre atiere mʉjaare yʉ queti buio uca joo, “Dio mena jã anicõa aninucugarã,” na ĩi majiato ĩi. 
1JN.5.14	“Dio cʉ̃ ca-joogarijere mani ca-jeniata mani ca-jenirijere apiimi,” mani ĩi maji. 
1JN.5.15	To bairi, “Dio mani ca-jenirijere apiimi,” ĩi tʉgooña majiri, “Cʉ̃re mani ca-jenirijere joogʉmi,” mani ĩi maji.
1JN.5.16	Ape paʉra apeĩ Jesúre ca-nʉcʉbʉgoʉ anibacʉ quena rooro ácʉmi. To bairo rooro cʉ̃ cá-áto tʉjʉrã Diore cʉ̃ jenibojaya. Cʉ̃re mani ca-jenibojaro manire apigʉmi Dio. Cʉ̃re netoogʉmi cʉ̃ ca-yajibopere. Ape paʉ maca jicãʉ rooro majuu áticõa aninucuri bai netoo nʉca anicõaʉmi. To bairo cʉ̃ ca-anicõaro, “Cʉ̃ jenibojaya,” ĩi majiña maa. To bairo ca-bai netoo nʉca anicõarã yajigarãma yua. 
1JN.5.17	Nipetirije caroorije átaje Diore netoo nʉcarique ãa. Caroorije mani cá-átaje cʉ̃re mani ca-netoo nʉcarijere majiriogʉmi Dio. Apeye macare majirioquetigʉmi Dio, cʉ̃re bai netoo nʉca anicõa aninucurijere.
1JN.5.18	Oco bairije mani maji: Dio punaare caroaro na cotenucumi Jesucristo. To bairi caroorije átiquetinucuma Dio punaa. Dio Macʉ nare cʉ̃ ca-coterije jʉgori Sataná carooʉ quena rooro na áti majiquẽemi.
1JN.5.19	“Dio punaa mani ãa,” mani ĩi maji. Aperã ati yepa macana Diore ca-apiʉjaquẽna maca Sataná cʉ̃ ca-rotirã ãma.
1JN.5.20	Dio Macʉ ati yepapʉ cʉ̃ ca-ejarique quenare mani maji. Ca-ejayupi Jesucristo, Dio cariape ca-ãcʉ̃re mani ca-majiparore bairo ĩi. To bairi Cristore ca-apiʉjarã cʉ̃ mena caroaro mani ãa. Caroaro Cristo mena ãnáa caroaro Dio mena mani anicõa. Diona ãmi Jesucristo, cariape ca-ãcʉ̃ majuu. Ca-anicõa aninucuʉ aniri manire joomi mani ca-catícõa aninucupere.
1JN.5.21	Yʉ punaa riapere bairona yʉ ca-tʉgooñarã mʉja ca-ano, apeye mʉjaare yʉ buio tʉjaʉpa. Apeye camaja na cá-áti nʉcʉbʉgorije uniere Dio ye ca-aniquẽtiere nʉcʉbʉgoqueticõaña. Dio jetore nʉcʉbʉgoya.
1JN.5.21	To cõona ãa yʉ ca-queti uca joorije.
2JN.1.1	Yʉ Jesucristore ca-apiʉjarãre ca-jʉgo ãcʉ yʉ ãa. Yʉ yao, ati pũuro mʉre yʉ queti joo. Dio cʉ ca-bejerico mʉ ãa. Mʉ punaa quenare na yʉ queti joo. Seeto mʉjaare yʉ mai. Cariape yʉ ĩi. Jicãʉna mʉjaare ca-maii mee yʉ ãa. Jesucristo ye quetire ca-apiʉjarã nipetirã na quena maima mʉjaare. 
2JN.1.2	Cariape macaje Jesucristo ye quetire ca-apiʉjarã mani ca-ano seeto mʉjaare yʉ mai. Tie quetire mani yeripʉ mani majicõa aninucugarã. 
2JN.1.3	To bairi caroare mani joogʉmi mani Pacʉ Dio. Cʉ Macʉ Jesucristo quena to bairona caroare mani joogʉmi. Mani mai tʉjʉri caroa ani wariñuuriquere mani joogʉmi. To bairo caroaro mani átibojagʉmi, cariape mani mairi.
2JN.1.4	Jĩcaarã mʉ punaare na bʉga ejaʉ, cariape mani Pacʉ Dio cʉ ca-rotiriquere bairo na cá-áto seeto yʉ ca-tʉjʉ wariñuuwʉ. 
2JN.1.5	Yʉ yao, yucʉacã mʉ yʉ buiopa. Ca-ame maipe ãa. Cawama rotirica wame me ãa tie. Nemoopʉ tiere mani ca-apinucuwʉ ame maiña ĩriquere. 
2JN.1.6	Mani ca-ame maiata Dio manire cʉ ca-rotirica wame mani áa. Mani ca-ame mai rotiyupi. Ti wame, “Ca-ame maicõape ãa,” ĩriquere nemoopʉ mʉja apinucuricarã.
2JN.1.7	Ati yepapʉ ca-ĩi buio mawijio teñarã, ca-ĩito teñarã capaarã ãma. “Jesucristo Dio cʉ ca-jooricʉ, manire bairona camajocʉ rupaʉ mena ca-buiaricʉ ãmi,” ca-ĩrijere nʉcʉbʉgoquẽema. To bairo ca-ãna ca-ĩito pairije buio teñama. Jesucristore ca-teerã ãma naa. 
2JN.1.8	To bairi caroaro tʉgooña majirique mena ãña. Na unare apiʉjaqueticõaña. Nare mʉja ca-apiʉjaata Dio caroare mʉjaare cʉ ca-joogarijere jooquetiboʉmi. Na ca-buiorijere mʉja ca-apiquẽpata maca, caroaro Dio cʉ ca-boorije áticõari, mʉjaare Dio cʉ ca-joope nipetirijerere mʉja bʉga ejagarã. Caroare mʉja joogʉmi cariape macajere mʉja ca-apiʉja anicõarije wapa.
2JN.1.9	Nii Cristo cʉ ca-buiorique ca-aniquẽtierena apeye buio ajurique macare ca-buioʉ Dio cʉ ca-buio joo rotiricʉ me ãmi. Diore ca-ʉpaʉcʉcʉ me ãmi cʉ ũcʉ. Cristo cʉ ca-buiorique jetore cariape ca-buiocõa aninucurã maca caroaro ãma mani Pacʉ Dio mena, cʉ Macʉ Jesu mena. 
2JN.1.10	To bairi aperã Jesucristo ye queti majuu ca-aniquẽtiere, ricati ca-buio teñarã mʉja tʉpʉ na ca-ejaata mʉja ya wiiripʉ na ani rotiquẽja. Na mena caroaro wadapeniqueticõaña. “Caroaro mʉjaare to baiato,” ĩrica wame uno na ĩiqueticõaña. 
2JN.1.11	To bairo na unare caroaro mʉja tʉpʉ mʉja ca-ani rotiata caroorije na cá-átie, ca-ñuuquẽtie na ca-buio teñarijere cá-átinemorã mʉja aniborã.
2JN.1.12	Capee majuu mʉjaare yʉ ca-ĩi buiogarije anibapa. Ati pũuropʉ yʉ ucaquẽcʉ baii pʉa. Cabero mʉja tʉpʉ yʉ aágʉ. To bairi mʉja tʉpʉ yʉ ca-ejaata caroaro mani ame wadapeni wariñuugarã yua.
2JN.1.13	Mʉ yao, Dio cʉ ca-bejerico punaa ato macana ñuu rotima mʉjaare.
2JN.1.13	To cõona ãa.
3JN.1.1	Yʉ, Juan Jesucristore ca-apiʉjarãre ca-jʉgo ãcʉ̃ yʉ ãa. Gayo ca-wamecʉcʉ, mʉre yʉ queti joo ati pũuro. Caroaro yʉ ca-maii mʉ ãa. Caroaro mʉ yʉ ñuu roti, Gayo.
3JN.1.2	Caroaro mʉ yeri ñuubʉja. Caroorije mʉ tʉgooñaquetinucu. To bairi, “Apeye cʉ̃ ca-bairije cʉtie quena nipetirije to bairona caroaro cʉ̃ baiato, riaye cʉ̃re to baiqueticõato,” Diore mʉ yʉ ĩi jenibojanucu. 
3JN.1.3	Aperã Jesúre ca-apiʉjarã yʉ tʉpʉ ejarã mʉ ye ca-bairijere yʉ ca-ĩi buiowã. “Caroaro apiʉjami Gayo Jesú ye quetire, cariape macajere. Dio cʉ̃ ca-boorore bairona áti aninucumi,” yʉ ca-ĩi buiowã. To bairo mʉ ca-aniere na ca-ĩi buioro queti apii seeto yʉ ca-wariñuuwʉ. 
3JN.1.4	Jesú ye quetire yʉ ca-buioricarã yʉ punaa riapere bairona ca-ãna na yʉ tʉgooña. To bairi tie quetire cariape macajere yʉ ca-buiorique cõo na cá-áto queti apii yʉ wariñuucʉpʉ. Ape wame netoro yʉ ca-wariñuuro cá-átipa wame mani majuucõa.
3JN.1.5	Caroaro mʉ átinemonucuñupʉ aperãre Jesucristore ca-apiʉjarãre mʉ tʉpʉ na ca-ejaro. Ape paʉri macana mʉ ca-tʉjʉ majiquetana quenare seeto majuu na mʉ átinemonucuñupʉ Jesúre ca-apiʉjarãre mʉ tʉpʉ na ca-ejaro. 
3JN.1.6	To bairo na mʉ cá-átinemonucurijere, na mʉ ca-mairijere ca-ĩi buiowã atopʉ Jesúre ca-apiʉjarã jã ca-neñapori paʉpʉre. To bairo caroaro na mʉ cá-átinemonucuro caroaro neto aágarãma aperopʉ Dio cʉ̃ ca-boorore bairo tunu. 
3JN.1.7	Jesú ye quetire buio teñarã áama. Na ca-buio teñaro aperã, Diore ca-api nʉcʉbʉgoquẽna maca na átinemoquetinucuma. 
3JN.1.8	To bairi mani maca Jesú ye quetire ca-buio teñarã unare to bairona nare cá-átinemoparã mani ãa, Jesúre ca-apiʉjarã aniri. To bairo na átinemorã cariape macajere ca-buio teñanemorã mani ãa.
3JN.1.9	Jicã pũuro ucari yʉ ca-queti joowʉ Jesúre ca-apiʉjarã topʉ ca-neñaponucurãre. Diótrefes maca apiʉjagaquẽjupʉ jã cá-áti rotiriquere, cʉ̃ majuuna mʉja ʉpaʉ anigʉ. 
3JN.1.10	To bairi mʉja tʉpʉ ejaʉ ñuuquẽto cʉ̃ cá-átie, nipetirijere jãare cʉ̃ ca-wada pairije, jãare cʉ̃ ca-ĩrijere mʉjaare yʉ ĩi buiogʉ. Apeye quenare rooro áami. Aperã Jesúre ca-apiʉjarã cá-aáteñarã na ca-ejaro topʉ na ani rotiquẽemi cʉ̃ maca. To macana aperã quena na tʉpʉ na ca-ani rotiro booquẽemi. Na tʉpʉ na ca-ani rotiata mʉja mena neñapo rotiquẽemi cá-aáteñarãre ca-ani rotirãre.
3JN.1.11	Mʉja maca rooro cá-ánare bairo aniquẽja. Caroa cá-ána maca na cá-átiere bairo áticõa aninucuña. Caroare cá-átinucurã Dio yarã ãma. Rooro cá-átinucurã maca Diore majiquẽema.
3JN.1.12	Camaja nipetirã, “Ca-ñuʉ ãmi Demetrio maca,” ĩi buio batema. Dio cʉ̃ ca-boorore bairo átinucumi. Jã quena to bairona, “Caroaʉ ãmi,” cʉ̃re jã ĩi tʉjʉ cʉ̃re. Meere mʉja majirã cariape ca-wadarã jã ãa.
3JN.1.13	Capee majuu mʉ yʉ ca-buiope anibapa paro ati pũuropʉ yʉ ucaquẽcʉ. 
3JN.1.14	Caberobʉjaacã mʉja tʉpʉ yʉ aágʉ. Topʉ ejaʉ mʉja mena wadapeni yʉ ca-ĩigari wame cõo mʉjaare yʉ ĩi buionemogʉ.
3JN.1.15	Caroa ani wariñuurique mena ãña. Atopʉ ca-ãna yʉ mena macana ñuu rotima. Topʉ ca-ãna mani yarã nipetirã na ñuato.
3JN.1.15	To cõona yʉ uca.
JUD.1.1	Yʉa Juda, Jesucristo cʉ̃ ca-paa rotirije cá-ácʉ yʉ ãa. Jacobo bai yʉ ãa. Caroaro mʉjaare yʉ queti joo Dio cʉ̃ ca-bejericarãre. Mani Pacʉ Dio mʉjaare ca-bejeyupi mʉja quenare. Mʉjaare mairi, yʉ Macʉ Jesucristo yarã na anicõa aninucuato ĩi ca-bejeyupi Dio mʉjaare. 
JUD.1.2	Mʉjaare bopacoo tʉjʉri caroaro ani wariñuurique mʉjaare cʉ̃ joonemoato. Seeto mʉjaare cʉ̃ maiato.
JUD.1.3+JUD.1.4	Yʉ ca-mairã, Dio manire cʉ̃ ca-netoorique ca-bairijere mʉjaare yʉ queti joogabapa. Yucʉacã mʉja tʉpʉ ca-bairijere queti apiri ape wame macare ucari mʉjaare yʉ queti buio joogʉ yucʉra yua. Yucʉacã mʉja mena anicõa anigarã ejarãma jicãarã ricati ca-buiorã, ca-ĩitorijere ca-ĩi buiorã. “Dio yere cariape mʉjaare jã buio,” ĩibana quena ĩitorique macare buioma. Diore ca-apiʉjarã me ãma. Oco bairije ĩi buioma mʉjaare: “Dio mani mai tʉjʉri caroorije mani cá-átiere majiriobojami. Caroorije mani cá-átibato quena tʉgooñaquẽcʉmi. To bairi caroorije mani áti anicõato,” ĩi buiorãma. Mani Ʉpaʉrena Jesucristore ca-bai netoo nʉcarã ãma to bairo ca-ĩirã. Tirʉmʉpʉ Dio ye quetire ca-buioricarã ãnana: “To bairona ca-ĩitorã anigarãma. Na popiyeyegʉmi Dio,” ĩi ucari ca-buio jooyupa. To bairi na ca-ĩi buiorije apiqueticõaña. Dio yarãre cʉ̃ ye queti cariape Jesú cʉ̃ ca-buiorique nemoona cʉ̃ ca-ĩi cũurique jeto caroaro apiʉja anicõaña. To bairo ĩi mʉjaare yʉ queti joo.
JUD.1.5	Mʉja nipetirã mʉja maji mani ñicʉ jãa Israel maja na ca-bairique. Tiere, meere majibana quena caroaro tʉgooñaña tunu. Tirʉmʉpʉ mani Ʉpaʉ Dio Israel maja Ejipto yepapʉ na ca-popiye tamuoro tʉjʉri na ca-jʉgo buti aájupʉ, aperopʉ na jʉgo aácʉ. Cabero caroaro nare cʉ̃ ca-jʉgo aátie to ca-anibato quena jicãarã cʉ̃ ca-apiʉjaquẽjuparã. To bairi cʉ̃re ca-apiʉjaquẽnare na ca-reeyupʉ Dio yua. 
JUD.1.6	Ati wame quenare tʉgooñaña mʉjaa: Tirʉmʉpʉ jicãarã Dio tʉ macana nare cʉ̃ ca-ani rotiriquere anigaquetiri cʉ̃ ca-bai netoo nʉcañuparã. Cʉ̃re netoo nʉcari nare cʉ̃ ca-ani rotibatajere cá-aá weoyuparã. To bairo cʉ̃re na ca-bai netoo nʉcarique wapa na ca-bia cũucõañupʉ Dio caroori paʉpʉ. Ca-naitĩaropʉ na ca-bia ropoyupʉ. Ape rʉmʉpʉ camajare cʉ̃ ca-bejeri rʉmʉ ca-anopʉ na popiyeyegʉmi Dio, topʉna na tamuo anicõato ĩi. 
JUD.1.7	To bairona ca-popiyeyeyupʉ Dio Sodoma, Gomora na ca-ĩri macari macanare. Ti macari tʉ macá macari macana menare na ca-popiyeyeyupʉ Dio. To macana rooro caʉmʉa na majuuna ca-ame áti epenucuñuparã. To bairo rooro majuu na cá-áti epenucurije wapa na ca-joe reeyupʉ Dio. Na joe rei, “To bairona caroorãre na yʉ popiyeyegʉ, ca-ʉ̃ropʉ anicõa anigarãma,” ĩi buioʉ cá-ájupʉ Dio to macanare yua.
JUD.1.8	Ti paʉ macana rooro na cá-átatore bairona áama yucʉ quenare mʉja tʉpʉ ricati ca-buiorã, ca-ĩitorijere ca-ĩi buiorã. Na quena na majuuna na ca-tʉgooña mawijiarije caroorije áti eperique na cá-átigari wame cõona átinucuma. Caʉparã na ca-rotirije quenare booquẽema. Dio cʉ̃ ca-rotirije quenare ĩi eperi bai netoo nʉcanucuma. 
JUD.1.9	Dio tʉ macacʉ ángel Miguel ca-wamecʉcʉ Diore ca-rotibojaʉ maca ca-ĩitorãre bairo rooro ca-wadaquẽjupʉ. Ca-ĩitorã netoro ca-rotii anibacʉ quena Sataná quenare rooro cʉ̃ ca-wadaquẽjupʉ Miguel. Moisé ca-aniñaricʉ rupaʉ ãnatore Miguel cʉ̃re cʉ̃ ca-yaa rocagaro ca-booquẽjupʉ Sataná maca. Booquẽcʉna cʉ̃ ca-wada canamuñupʉ Miguel're Sataná. To bairo Sataná cʉ̃ ca-ĩi wada canamuro apii, “Mʉ ñuuquẽe,” cʉ̃ majuuna cʉ̃ ca-ĩi tutigaquẽjupʉ Miguel. Cʉ̃ majuuna Satanáre tutigaquetiri, “Yʉ Ʉpaʉ Dio maca mʉre cʉ̃ tutiato,” Satanáre cʉ̃ ca-ĩiñupʉ Miguel. Ca-ĩitorãre bairo rooro ca-wadaquẽjupʉ Miguel. 
JUD.1.10	Ca-ĩitorã maca rooro ĩi epema Dio ye macajere, ca-bauquẽtie. Tiere na ca-tʉjʉquẽtiere tʉgooña majiquetibana quena rooro ĩi epenucuma. Cawatoa macaje na rupaʉ macaje jetore tʉgooña majima. To bairi waibʉcʉrãre bairo na rupaʉ macaje caroorije jetore áticõa aninucuma. Waibʉcʉrãre bairo ãma, caroare ca-tʉgooña majiquẽna aniri. To bairo na cá-átie wapa na reegʉmi Dio.
JUD.1.11	Seeto majuu na popiyeyegʉmi Dio. Caín ca-wamecʉcʉ tirʉmʉpʉ macacʉ cʉ̃ majuuna cʉ̃ cá-átigarijere, caroorije jeto cá-ájupʉ. To bairo rooro cʉ̃ cá-átatore bairona átiga tʉgooñanucuma mʉja tʉ ca-ĩitorã yucʉ quenare. Apeĩ tunu Balaam tirʉmʉpʉ macacʉre cʉ̃ cá-átatore bairona caroorije átinucuma. Caroori wame cá-átigabajupʉ Balaam, niyeru aperã cʉ̃re na ca-wapayepere boʉ. Apeĩ ca-añupʉ tunu Cora ca-wamecʉcʉ tirʉmʉpʉ macacʉ. Cʉ̃ mena macana mena Dio cʉ̃ ca-cũricarãre ca-apiʉjagaquẽjuparã. To bairo na ca-bairo Dio na ca-reeyupʉ Cora jãare. Nare cʉ̃ ca-rericarore bairona na reegʉmi Dio ricati mʉjaare ca-ĩitorã quenare. 
JUD.1.12	Cristore ca-nʉcʉbʉgorã mʉja ca-neñapo ʉgaro mʉja mena neñapo ʉganucuma na quena. Cristore ca-apiʉjaquẽna anibana quena mʉja mena neñapoganucuma, jocarãna, “Dio yarã jã ãa,” ĩri. To bairi Diore uwiquẽnana neña ejanucuma na quena. Ejari, na ca-boorijere áama aperãre átinemoquẽnana. Na una mʉja mena na ca-ano ñuuquẽe, “Ñuurãma,” na mʉja ca-ĩi tʉgooñarije to ca-anibato quena. Ca-ñuurije áti majiquẽema. To bairi Dio na reegʉmi. 
JUD.1.13	Boboori wame caroorijere janaquẽnana átinucuma. “Dio yere ca-majirã jã ãa,” ca-ĩirã anibana quena jocarãna ricati jeto ĩinucuma. To bairo na ca-bairo popiye tamuorica paʉpʉ, ca-naitĩaropʉ Dio cʉ̃ ca-reeparã ãma. Topʉna anicõa aninucugarãma.
JUD.1.14+JUD.1.15	Tirʉmʉpʉ na ca-baipere ca-buio jʉgoyeyeyupi Enoc ca-wamecʉcʉ.
JUD.1.14+JUD.1.15	Atígʉmi mani Ʉpaʉ, capaarã majuu cʉ̃ tʉ macana ángel maja mena. Ejari, camaja nipetirã na bejei atígʉmi. Na bejei cʉ̃re ca-booquẽnare oco bairo na ĩigʉmi Dio: “Yʉre booquẽna, pairo majuu caroorije yʉ ca-booquẽtiere mʉja cá-ápʉ́. Pairo majuu caroorije yʉre mʉja ca-wada pai netoo nʉcawʉ. Nipetirije caroorije mʉja cá-átaje wapa mʉjaare yʉ popiyeyegʉ,” na ĩigʉmi Dio, ca-ĩi buio jʉgoyeyeyupi Enoc tirʉmʉpʉ macacʉ.
JUD.1.14+JUD.1.15	To bairona na átigʉmi Dio yucʉacã ricati ca-ĩi buiorã quenare. 
JUD.1.16	Aperã na cá-áti aniere, “Ñuuquẽe,” ĩinucuma. Aperã na ca-aniere ĩi wada painucuma. Na majuuna caroorije na cá-átigari wame átinucuma. “Jã jeto ca-majirã jã ãa,” jocarãna ĩinucuma. Aperãre, “ ‘Caroarã mʉja ãa,’ nare mani ĩitorã, caroaro jãare na áparo ĩirã,” ĩitonucuma, na majuuna.
JUD.1.17	Mʉja maca, yʉ yarã, mani Ʉpaʉ Jesucristo cʉ̃ ca-bue jʉgoricarã nemoona na ca-buioriquere tʉgooñaña tunu. 
JUD.1.18	Ricati ca-buiorã, ca-ĩitorã na ca-baipere oco bairo cariape ca-ĩi buioyupa mʉjaare. Nemoona oco bairo mʉja ca-ĩi buioyupa Jesú buerã ca-ãnana: “Ati ʉmʉrecóo ca-petiparo jʉgoyeacã Dio ye quetire ca-ĩi eperã anigarãma. Na majuuna caroorije na cá-átigari wame Dio cʉ̃ ca-booquẽtiere áticõa anigarãma,” mʉjaare ca-ĩiñupa. 
JUD.1.19	To bairo na ca-ĩi buio jʉgoyeyericarore bairona baima ca-ĩitorã yucʉra. Dio Espíritu Santore cʉgoquẽema. To bairi Dio Wadarique ca-aniquẽtiere aperãre buionucuma. To bairo ca-ĩitorijere buiobana Jesucristore ca-apiʉjarã ca-ani poa macana majuure ricati na ca-ĩi tʉgooñaro, na ca-ame ĩi netoo nʉcaro áama. Ati yepa macaje, apeye uniere na ca-cʉgope, caroorije na cá-átipe jetore tʉgooña majima. To bairi caroorã majuu ãma ricati ca-ĩi buiorijere ca-ĩitorã.
JUD.1.20	Mʉja maca Jesucristore ca-apiʉjarã aniri ame tʉgooña ocabʉtioya mʉjaa. Tʉgooña tutuarique ame jooya. To bairo mʉja cá-áto netobʉjaro Cristore mʉja tʉgooña ocabʉti nutuagarã. Dio Espíritu Santo mʉjaare cʉ̃ ca-majiorije jʉgori Diore jenicõa aninucuña. 
JUD.1.21	Dio manire ca-mai jʉgoyupi. To bairi cʉ̃ mairi, cʉ̃ ca-boorije jeto áticõa aninucuña. Mani Ʉpaʉ Jesucristo manire bopaco tʉjʉri cʉ̃ mena mani ca-anicõa aninucupere mani joomi. To bairi cʉ̃ tʉpʉ mani ca-anicõa aninucupere tʉgooña yuuya wariñuurique mena.
JUD.1.22	Jicãarã mʉja mena macana Jesucristore ca-tʉgooña ocabʉtiquẽna ãma. Cʉ̃ ye quetire tutuaro tʉgooñaquẽema. Na mai tʉjʉri caroaro na buioya cariape macajere. 
JUD.1.23	Camajare Dio na popiyeyeremi ĩirã Jesú ye quetire na ĩi buioya. To bairo na mʉja ca-ĩi buioro jicãarã api nʉcʉbʉgogarãma. Na ca-api nʉcʉbʉgoro peeropʉ na reequetigʉmi Dio yua. Aperã tunu caroorije pairã quenare na mai tʉjʉri Dio ye quetire na ĩi buioya. Caroorije na cá-átiere seeto teeya mʉja quena. To bairi na mena ãnapʉ netobʉjaro Jesucristore tʉgooña ocabʉtiya, nare bairo caroorije mani átire ĩirã.
JUD.1.24+JUD.1.25	Oco bairijere Diore ĩi wariñuuriquere ca-joope ãa: Jã Pacʉ Dio jicãʉna mʉ ãa jã cá-áti nʉcʉbʉgopaʉ. Jã Ʉpaʉ Jesucristo manire cʉ̃ ca-bai yajibojarique jʉgori jãare mʉ ca-netoowʉ, caroorã ya paʉpʉ ca-yajiboparãre. Caroaʉ majuu mʉ ãa. Aperã netoro ca-ãcʉ̃ mʉ ãa. Caʉparã nipetirã netoro ca-roti majii majuu mʉ ãa. Nipetirijere ca-rotii mʉ ãa. Nipetirijere mʉ áti maji. To bairona mʉ ca-baiyupa ati ʉmʉrecóo ca-aniparo jʉgoye. To bairona mʉ bai yucʉ quenare. To bairo jeto mʉ baicõa aninucugʉ. Tʉgooña tutuariquere jãare mʉ joonucu maji, rooro jã cá-átiquetiparore bairo ĩi. Ape rʉmʉ tunu caroorije mana ãma, yʉ tʉpʉ na wariñuu anicõato ĩi jãare mʉ jei aá maji mʉ ca-rotiri paʉpʉ. Amén.
JUD.1.24+JUD.1.25	To cõona ãa.
REV.1.1+REV.1.2	Yʉ, Juan ca-wamecʉcʉ, Jesucristo cʉ̃ ca-rotii yʉ ãa. Atie quetire mʉjaare yʉ uca joo.
REV.1.1+REV.1.2	Atie Jesucristo yʉre cʉ̃ ca-majiorique ãa yʉ ca-ucarije. Caroaro cariape queti buiorica wame ãa. Ati ʉmʉrecóo ca-petiparo jʉgoye ca-baipe queti buiorique ãa. Atie cʉ̃ ca-ĩirore bairo yoaro mee baigaro yua.
REV.1.1+REV.1.2	Mani Pacʉ Dio atiere cʉ̃ ca-majioñupi cʉ̃ Macʉre. Jesucristo yarã, cʉ̃ ca-rotirã na majiato ĩi cʉ̃ Macʉre cʉ̃ ca-majioñupi Dio. To bairi yʉ tʉpʉ ca-joowĩ Jesú ángel're, Dio tʉ macacʉre, Juan're cʉ̃ majioato ĩi. To bairi yʉre cʉ̃ ca-queti buioriquere, to bairo yʉre cʉ̃ ca-iñoorique quenare mʉjaare yʉ queti buiopa. 
REV.1.3	Oco bairo yʉ ĩi tunu: Caroa yericʉtaje na joogʉmi mani Pacʉ Dio ati pũurore aperãre ca-bue iñoorãre. Atie queti buioriquere ca-apirã quenare caroare na joogʉmi. Petoacã rʉja ati ʉmʉrecóo ca-petiparo jʉgoye. To bairi atie queti buioriquere ca-apiʉjarã maca wariñuugarãma.
REV.1.4	Yʉ, Juan ca-wamecʉcʉ yʉ uca joo mʉjaare Dio yere ca-apiʉjarãre. Mʉjaare Asia ca-wamecʉti yepapʉre siete macari macanare mʉjaare yʉ uca joo. Oco bairo mʉjaare yʉ ĩi: Mani Ʉpaʉ Dio nemoona ca-añupi. Yucʉ quenare to bairona anicõa aninucumi. Ape rʉmʉpʉ quenare to bairona atígʉmi tunu ati yepapʉre. Dio caroare cʉ̃ joonemoato mʉjaare. Caroa yericʉtaje quenare mʉjaare cʉ̃ joonemoato. To bairona cʉ̃ ca-ruiro riape macana, siete espíritu majuu, manire ca-bauquẽna mena caroare cʉ̃ joonemoato mʉjaare. 
REV.1.5	To bairona Jesucristo, cariape manire ca-queti buiocõa ãcʉ̃ quena caroare cʉ̃ joonemoato mʉjaare. Jesucristo maca ca-bai yajiricʉ anibacʉ quena ca-tunu catíyupi. Ca-tunu catí jʉgoricʉ ãmi Jesucristo. To bairi yucʉra ca-roti majuʉ ãmi. Ati yepa macana ʉparã quenare ca-rotii ãmi. Cʉ̃na manire maibʉjami. Ʉgueri coje reericarore bairona manire cá-átibojayupi, caroorije mani cá-átajere majiriobojaʉ. Manire cʉ̃ ca-rií peti yajibojarique jʉgori manire ca-majiriobojayupi. 
REV.1.6	To bairi caberopʉ cʉ̃ mena ca-rotiparãre manire ca-cũuñupi. Sacerdote maja mani ca-anipe quenare manire ca-cũuñupi Jesú, aperãre Diore ca-jenibojaparãre. To bairo ca-ãna manire cʉ̃ ca-cũricarã aniri caroaro manire cʉ̃ cá-átibojariquere tʉgooñari oco bairo cʉ̃re mani ĩi wariñuu: “Mani Pacʉ Dio, caroaro mʉre jã áti nʉcʉbʉgo. Ca-roti majuʉ mʉ ãa. To bairona mʉ anicõa aninucu to canacã rʉmʉ. To bairona to baiato,” cʉ̃re mani ĩi wariñuu yua.
REV.1.7	Caroaro tʉgooñaña mʉjaa. Atígʉmi Jesú. Oco bujeri bʉrʉa watoapʉ rui atígʉmi. To bairo cʉ̃ ca-rui ató yua, ati yepa macana nipetirã cʉ̃ tʉjʉgarãma. Cʉ̃re ca-papuaricarã, cʉ̃re ca-jarericarã quena cʉ̃ tʉjʉ acʉa peticoagarãma. To bairo cʉ̃re tʉjʉ acʉari otigarãma. Ati yepa to canacã poa macana nipetirã cʉ̃ tʉjʉ acʉari otigarãma. To bairona to baiato.
REV.1.8	Oco bairo ĩmi mani Ʉpaʉ Dio: “Yʉa, nipetirijere cá-átacʉ yʉ ãa. Nipetirijere ca-majii yʉ ãa. Nipetirã netoro ca-tutuaʉ yʉ ãa. Nipetiropʉ ca-ãcʉ̃ yʉ ãa. Tirʉmʉpʉ ca-ani jʉgoricʉ yʉ ãa. Yucʉ quenare to bairona yʉ anicõa. Ape rʉmʉpʉ quenare ati yepapʉre tutuaro mena yʉ atígʉ tunu,” ĩmi Dio yua.
REV.1.9	Yʉ, Juan ca-wamecʉcʉ mʉja jʉgocʉre bairo ca-ãcʉ̃ ati pũuro mʉjaare yʉ uca joo. Popiye mʉja ca-tamuorore bairo yʉ quena popiye yʉ tamuo. Camaja mʉjaare na ca-teerore bairona yʉ quenare yʉ teebʉjama. Jesucristo cʉ̃ ca-rotiriquere yʉ ca-apiʉjarije wapa yʉ teebʉjama. To bairo mʉjaare bairo popiye tamuobacʉ quena yʉ nʉcacõa. To bairona Jesúre yʉ apiʉjacõa aninucu. To bairona atona yʉ anibapa Patmos na ca-ĩri poa yucʉ poapʉ. Dio cʉ̃ ca-queti buio cũuriquere yʉ ca-queti buionucurije wapa ati poapʉre yʉ ãa. Atopʉ yʉre ca-cũu rocacõawã Jesú ye quetire ca-apigateerã. Jesucristo cʉ̃ ca-aniere yʉ ca-queti buionucurije wapa yʉ ca-cũu rocacõawã. Aperãre cʉ̃ queti buio teñaqueticõato ĩirã, yʉre ca-cũu rocacõawã atore, Patmos na ca-ĩri yucʉ poapʉre yua. 
REV.1.10	To bairo atopʉ ani yua, jicã rʉmʉ mani Ʉpaʉ Jesú yere buerica rʉmʉ ca-anopʉ yʉ ca-buewʉ Dio yere. Espíritu Santo cʉ̃ ca-majiorije jʉgori yʉ ca-buewʉ. To bairo bue yua, apeye unie ca-bʉjʉro yʉ ca-apiwʉ. Yʉ jõcʉ bero maca tutuaro ca-bʉjʉro putiricarore bairo ca-bʉjʉro yʉ ca-apiwʉ. 
REV.1.11	Putiricarore bairo bʉjʉbato quena camajocʉ cʉ̃ ca-wadarore bairona ca-bʉjʉwʉ. Oco bairo yʉ ca-ĩi wadawĩ:
REV.1.11	—Yʉa nipetirijere cá-átacʉ yʉ ãa. Nipetirijere ca-majii yʉ ãa. Nipetirã netoro ca-tutuaʉ yʉ ãa. Nipetiropʉ ca-ãcʉ̃ yʉ ãa, cʉ̃ ca-ĩrijere yʉ ca-apiwʉ. Oco bairo yʉ ca-ĩiwĩ tunu: —Mʉre yʉ ca-iñoopere ucaya. To bairo tiere uca yaparoʉ tiere mʉ joogʉ camajare yʉre ca-apiʉjarãre. To macanare, Asia yepapʉ siete macari macanare na mʉ uca joowa. To bairi Éfeso, Esmirna, Pérgamo, Tiatira, Sardis, Filadelfia, Laodisea ca-wamecʉti macari macanare na mʉ uca joowa. Mʉre yʉ ca-iñoope uca átiri na mʉ queti joowa. “To bairo yʉ ca-tʉjʉwʉ,” na mʉ queti buio uca joogʉ nare. To bairo yʉre cʉ̃ ca-ĩrijere yʉ ca-apiwʉ yua.
REV.1.12	To bairo cʉ̃ ca-ĩiro apii yʉ ca-amojore tʉjʉwʉ, ¿ñamʉ yʉre cʉ̃ wadatí? ĩi, cʉ̃ tʉjʉgʉ. To bairo amojore, tʉjʉʉ yua, jĩa bujurique ca-pejari tuturire siete tuturi majuure yʉ ca-tʉjʉwʉ. Oro na ca-ĩrije ca-ajiyarije majuu mena na ca-quenoorica tuturire yʉ ca-tʉjʉwʉ. 
REV.1.13	Ti tuturi watoapʉ yʉ ca-tʉjʉwʉ camajocʉre. Camajocʉ anibacʉ quena Dio Macʉna ãcʉmi, yʉ ca-ĩi tʉgooñawʉ. Cʉ̃ maca jutiiro ca-yoari wʉre ca-jañawĩ. Cʉ̃ rʉpori tʉpʉ ca-ani ejoowʉ cʉ̃ jutiiro wʉ. Cʉ̃ cotia bui ca-ajiyari ajerore ca-jia tuuwĩ oro ajero majuure. 
REV.1.14	Cʉ̃ riya botirica ca-bauwʉ. Cʉ̃ poa quena to bairona ca-bauwʉ. Lana na ca-ĩrije, oveja poa cabotirijere bairo ca-bauwʉ. Nieve ca-wamecʉtie, cabotirije majuure bairo ca-bauwʉ. Cʉ̃ cape quena peerore bairo ca-ajiyawʉ. 
REV.1.15	Cʉ̃ rʉpori quena bronce ca-wamecʉtie ãpoare bairije ca-bauwʉ. Cʉ̃ rʉpori maca bronce peeropʉ na ca-ajioñarique, na ca-oje cojeriquere bairo seeto ca-ajiyawʉ. Tutuaro majuu ca-wadawĩ. Ca-pairi poero ca-bʉjʉro cõo ca-wadawĩ. 
REV.1.16	Cʉ̃ wamo cariape macá nʉgoa maca ñocoare siete majuu nare ca-ñeewĩ. To bairi tunu cʉ̃ rijeropʉ ca-buti nʉcawʉ jarerica pãi, pʉga nʉgoapʉna ca-ori pãi. Cʉ̃ riya muipu ʉmʉreco macacʉre bairona ca-ajiyawʉ.
REV.1.17	To bairo ca-bauʉre cʉ̃ tʉjʉʉ yua, tʉjʉ acʉabacʉ yʉ ca-ñacoapʉ cʉ̃ tʉpʉna. Ca-riaricʉre bairona yʉ ca-baiwʉ. To bairo yʉ ca-bairo cʉ̃ maca yʉ ca-pañawĩ cʉ̃ wamo cariape nʉgoa mena. Yʉ pañari oco bairo yʉ ca-ĩiwĩ yua:
REV.1.17	—Juan, yʉ uwiqueticõaña. Yʉa nemoona ca-ani jʉgoricʉ yʉ ãa. To bairona yʉ anicõa aninucugʉ to canacã rʉmʉ. 
REV.1.18	Yʉre na ca-papua jĩabato quena yʉ ca-tunu catíwʉ. To bairi yucʉra ca-catícõa ãcʉ̃ yʉ aninucugʉ to canacã rʉmʉ. Yʉre ca-cũuwĩ Dio camajare na ca-netoopaʉre. To bairi yʉ yarã caroorã ya paʉpʉ na ca-anicõa aninucubopere ca-netoobojaʉ yʉ ãa, yʉ ca-ĩiwĩ camajocʉ anibacʉ quena to bairo ca-bauʉ.
REV.1.19	To bairo ĩi yaparoʉ oco bairo yʉ ca-ĩiwĩ tunu:
REV.1.19	—Juan, oco bairo mʉ cá-áto yʉ boo: Mʉ ca-tʉjʉejere ucaya. Yucʉacã mʉ ca-tʉjʉrije quenare ucaya. Cabero ca-baipe quenare ucaya. 
REV.1.20	Apiya Juan. Meere mʉ yʉ queti buiogʉ atiere ñocoa siete majuu yʉ ca-cʉgorijere. Yʉ wamopʉ cariape macá nʉgoa maca yʉ ca-ñeerijere mʉre yʉ queti buiogʉ. To bairona jĩa bujurique ca-pejari tuturi siete tuturi majuu quenare mʉre yʉ queti buiogʉ. Oco bairo mʉre yʉ queti buio majiopa: Tie siete jĩa bujurique ca-pejari tuturi maca majioro bai siete macari macana yʉ ye quetire ca-neñapo buerãre. To bairona siete ñocoa yʉ ca-ñeerã quena majioro bai yʉ ye quetire siete macaripʉre ca-queti buio teñarãre.
REV.2.1	To bairo ĩi yaparoʉ oco bairo yʉ ca-ĩiwĩ tunu:
REV.2.1	—Efesopʉ ca-ãna yʉ yere cabuerãre queti buio teñari majocʉre cʉ̃ mʉ uca joowa. Oco bairo cʉ̃ mʉ ĩi queti joowa: “Oco bairo ĩmi cʉ̃a siete ñocoare cʉ̃ wamopʉ cariape nʉgoapʉ ca-cʉgoʉ. Cʉ̃a siete jĩa bujurique ca-pejari tuturi ca-ajiyari tuturi oro na ca-ĩrije mena na cá-áta tuturi watoapʉ cá-aáteñaʉ majuu mʉjaare ĩi queti buiogʉ oco bairo ĩmi: 
REV.2.2	Mʉja cá-áti aniere nipetirijere yʉ maji. Ocabʉtiri caroare mʉja átinucu. Popiye baibana quena, ‘Ñuugaro. To bairona mani nʉcacõagarã,’ mʉja ĩi tʉgooñanucu. Ca-ñuuquẽna na cá-átiere mʉja booquẽe. ‘Dio cʉ̃ ca-queti buio joo rotiricarã jã ãa,’ ca-ĩirãre ¿cariapena na ĩití? mʉja ĩi tʉgooña maji. Na ca-queti buiorijere apirã, ‘Ca-ĩitorã ãma,’ mʉja ĩi maji. To bairi na mʉja apiʉjaquetinucu. 
REV.2.3	To bairi, ‘Mani quepecoapa,’ mʉja ĩiquẽe. Yʉ ca-boorijere ocabʉtirique mena mʉja áticõa. To bairo mʉja cá-áto aperã maca mʉja popiyeyema yʉre mʉja ca-api nʉcʉbʉgoro. To bairo mʉja maca popiye baibana quena, ‘Ñuugaro. To bairona mani nʉcacõagarã,’ mʉja ĩinucu. Yʉ ca-rotirijere mʉja áti janaquẽe. 
REV.2.4	To bairo mʉja ca-baibato quena jicã wame mʉjaare rʉja. Tirʉmʉpʉre yʉre mʉja ca-maji jʉgori paʉpʉ seeto yʉre mʉja ca-maiwʉ. Yucʉra yʉre mʉja ca-maibatatore bairo yʉre mʉja maiquẽe yua. 
REV.2.5	To bairi oco bairo mʉjaare yʉ ĩi: Yʉre tʉgooñaña tunu yʉre wama maji jʉgorã yʉre mʉja ca-tʉgooñabatatore bairo. To bairo tʉgooñari tʉgooñarique paiya yucʉra mʉja ca-bairijere. Rooro mʉja ca-aniere janaña. Yʉre wama maji jʉgorã mʉja cá-átinucuricarore bairo ája tunu. To bairo mʉja cá-átiquẽpata jĩa bujurique ca-pejari tuture, mʉja ya tuture yʉ rocacõagʉ. To bairo yʉ cá-áto mʉjaa Efesopʉ ca-ãna yʉ yere cabuerã rooro majuu mʉja tamuogarã yua. 
REV.2.6	To bairo mʉja ca-bairije to ca-anibato quena jicã wame mʉja cá-áti wamere yʉ tʉjʉ wariñuu. Nicolaítas ca-wamecʉna caroorije yʉ ca-teerije cá-ána mʉja quena na cá-átiere mʉja booquẽe. 
REV.2.7	Mʉjaa Éfeso macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya. Oco bairo ĩmi mʉjaare: ‘Caroorije Sataná cʉ̃ ca-rotirijere cá-átiquẽticõa aninucurãre na yʉ ʉga rotigʉ caroa paʉpʉ Dio cʉ̃ ca-anopʉ yucʉ ricare. Tii yucʉ rica maca catíriquere ca-jooricʉ ricare na yʉ ʉga rotigʉ. Caroorije Sataná cʉ̃ ca-rotirijere ca-bai netoo nʉcarãre tii yucʉ ricare na yʉ ʉga rotigʉ,’ ĩmi Espíritu Santo.” To bairo cʉ̃ ĩi uca jooya Juan, to macacʉre. Éfeso macana Dio yere ca-neñapo buerãre queti buio teñari majocʉre to bairona cʉ̃ queti buio uca jooya, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.2.8	Ĩi yaparoʉ oco bairo ca-ĩiwĩ tunu:
REV.2.8	—Juan, apeĩ quenare cʉ̃ mʉ uca joowa. Esmirnapʉ ca-ãna yʉ yere ca-neñapo buerãre ca-buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩi uca joowa: “Oco bairo ĩmi nemoona ca-ani jʉgoricʉ, to canacã rʉmʉ ca-anicõa aninucuʉ. Ca-bai yajiricʉ anibacʉ quena ca-tunu catíricʉ mʉjaare ĩi queti buiogʉ oco bairo mʉja ĩmi: 
REV.2.9	Yʉa yʉ maji nipetirije mʉja ca-bainucurijere. Aperã mʉjaare na ca-teerije jʉgori popiye mʉja tamuo. Bopacooro mʉja bai. To bairo baibana quena caroa majuu Dio mʉjaare cʉ̃ ca-joorije macare pairo majuu mʉja cʉgo. Yʉ maji rooro majuu ca-ĩitorã mʉjaare na ca-wada pairijere. Judío maja rooro majuu ĩima mʉjaare. To bairi, ‘Judío maja mani ãa, Dio yarã majuu mani ãa,’ ĩibana quena jocarãna ĩinucuma. Sataná yarã maca ãma naa. 
REV.2.10	Apeye tunu, popiye mʉja ca-baipere tʉgooñarique paiqueticõaña mʉjaa. Sataná maca mʉja mena macana jicãarãre na wadajãgʉmi, Dio yere janacõaña mʉjaa ĩi. ‘Apiʉjaqueticõaña tiere,’ ĩi wadajãgʉmi Sataná maca. To bairo mʉjaare ĩi wadajã yua, presopʉ mʉja joogʉmi. Pʉga wamo canacã rʉmʉri majuu presopʉ tutuaro majuu mʉja átigʉmi, Dio yere na apiʉja janacõato ĩibacʉ. To bairo cʉ̃ cá-átibato quena yʉ yere apiʉja janaqueticõaña mʉjaa. Mʉjaare na ca-jĩagabato quena yʉre apiʉja janaqueticõaña. Yʉre tʉgooña tutua anicõaña. Yʉ maca to bairo caroaro mʉja cá-áti anicõaro tʉjʉʉ yʉ mena to canacã rʉmʉ yʉ tʉpʉ wariñuurique mena mʉja ca-anicõa aninucupere mʉjaare yʉ joogʉ yua. 
REV.2.11	Mʉjaa Esmirna macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya. Oco bairo ĩmi mʉjaare: ‘Caroorije Sataná cʉ̃ ca-rotirijere ca-netoo nʉcarã maca caroorã ya paʉpʉ aáquetigarãma. Na ca-bai yajiro beropʉ quenare catícoagarãma. Yajiquetigarãma tunu. Pʉgani yajiricarore bairo baiquetigarãma. Cabero popiye tamuoquetigarãma yua,’ mʉja ĩmi Espíritu Santo.” To bairona mʉ ĩi uca joowa Juan to macacʉre. Esmirnapʉ ca-ãna yʉ yere ca-neñapo buerãre ca-buiori majocʉre to bairona cʉ̃ mʉ uca joowa yua, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.2.12	Ĩi yaparoʉ oco bairo yʉ ca-ĩiwĩ tunu:
REV.2.12	—Juan, apeĩ quenare cʉ̃ mʉ uca joowa. Pérgamopʉ ca-ãna yʉ yere ca-neñapo buerãre ca-buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩiwã: “Oco bairo ĩmi, jarerica pãi pʉga nʉgoapʉ ca-ori pãi ca-cʉgoʉ maca. Mʉjaare ĩi queti buiogʉ oco bairo ĩmi: 
REV.2.13	Mʉja cá-áti aniere nipetirijere yʉ maji. Sataná cʉ̃ ca-rotiri macapʉ mʉja anicõa aninucu mai. Ti maca macana Sataná cʉ̃ ca-rotirore bairona áama caroorije majuure. Yʉ yaʉ Antipas ca-wamecʉcʉre cʉ̃ ca-jĩa rocacõawã. Yʉ ca-queti buio cũuriquere caroaro ca-queti buionucuʉre cʉ̃ ca-jĩa rocacõawã to macana. To bairo na cá-átibato quena mʉja maca yʉ yere mʉja áti janaquẽe. Caroaro mʉja áticõa aninucu. To bairi caroaro mʉjaare yʉ tʉgooña wariñuu. 
REV.2.14	To bairo caroaro mʉja cá-áticõa aninucubato quena jicã wame mʉjaare rʉja. Mʉja mena macana jicãarã caroori wamere áama. Balaam ca-wamecʉcʉ tirʉmʉpʉ macacʉ cʉ̃ ãnacʉre bairona áti rotima. Balaam maca apeĩre, Balacʉ ca-wamecʉcʉre oco bairo cʉ̃ ca-ĩi queti buioyawĩ: ‘Israel macanare na mʉ cá-áti rooye tuugaata oco bairo na áti rotiya. Camaja na ca-weericarã Dio ca-aniquẽnare na áti nʉcʉbʉgori waibʉcʉ riire na ca-joe buje mʉgo joo rʉgarijere nare ʉga rotiya Israel macanare. To bairo átiri caroorije áti eperique quenare na áti rotiya Israel macanare, na rooye tuugʉ,’ cʉ̃ ca-ĩi queti buioñawĩ Balaam maca apeĩ Balacʉre. To bairo Balaam tirʉmʉpʉ cʉ̃ ca-ĩi rotiricarore bairona mʉja mena macana jicãarã to bairona na áti rotima na quena yʉ yere ca-neñapo buerãre. To bairo na ca-ĩi rotiro yʉ booqueti majuucõa. 
REV.2.15	Ape wame tunu mʉja mena macana jicãarã nicolaítas ca-wamecʉna na ca-buionucurije caroorije quenare janagaquẽema. Na ye na ca-buionucurijere yʉ teebʉja. 
REV.2.16	To cõona ti wamere na janaato caroorijere. Tiere na ca-janaqueticõaata yoaro mee na popiyeyegʉ na tʉpʉ yʉ aágʉ. Na tʉpʉ aá, na mena yʉ amequẽgʉ. Yʉ jarerica pãi mena yʉ rijeropʉ ca-buti nʉcari pãi mena yʉ amequẽgʉ. Caroorije na ca-buionucurijere na ca-janaqueticõaata na mena yʉ amequẽgʉ yua. 
REV.2.17	Mʉjaa Pérgamo macana Espíritu Santo cʉ̃ ca-ĩrijere apiri caroaro apiʉjaya. Yʉ yere ca-neñapo buerãre cʉ̃ ca-ĩrijere caroaro apiʉjaya. Oco bairo ĩmi mʉjaare: ‘Caroorije Sataná cʉ̃ ca-rotirijere ca-netoo nʉcarãre caroa macare na yʉ joogʉ ʉgariquere, maná ca-wame cʉtiere. Ʉmʉrecoo macajere ca-bauquẽtiere na yʉ joogʉ. To bairi na ca-ano cõona ʉ̃ta rupaare cabotiri rupaare na yʉ joogʉ. Ti rupaapʉre cawama wame nare yʉ ca-wameyerica wamere uca tuuri nare yʉ joogʉ. Na ya wamere majiquẽema aperã, tʉjʉquetiri. Na ya wamere ca-wamecʉna jeto majima. To bairona na yʉ joogʉ caroorije Sataná cʉ̃ ca-rotirijere ca-netoo nʉcarãre,’ mʉja ĩmi Espíritu Santo.” To bairona mʉ ĩi uca joowa, Juan. To macacʉre Pérgamopʉ ca-ãna yʉ yere ca-neñapo buerãre ca-buiori majocʉre to bairona cʉ̃ mʉ queti buio uca joowa, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.2.18	Ĩi yaparoʉ oco bairo yʉ ca-ĩiwĩ tunu:
REV.2.18	—Juan, apeĩ quenare cʉ̃ mʉ uca joowa. Tiatirapʉ ca-ãna yʉ yere ca-neñapo buerãre ca-buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩiwã: “Oco bairo ĩmi Dio Macʉ. Cʉ̃ cape peerore bairo ca-ajiyaʉ, cʉ̃ rʉpori bronce ãpoare bairije peeropʉ na ca-ajioñarique, na ca-oje cojeriquere bairo ca-rʉpori ajiyaʉ ĩimi. Mʉjaare ĩi queti buiogʉ oco bairo ĩmi: 
REV.2.19	Mʉja cá-áti aniere nipetirijere yʉ maji. Ca-ame mairã mʉja ãa. Mʉja ame átinemonucu. Yʉre mʉja api nʉcʉbʉgonucu. Popiye tamuobana quena to bairona mʉja nʉcacõa. To bairona yʉre mʉja apiʉjacõa aninucu. To bairi tirʉmʉpʉre yʉre mʉja cawama maji jʉgoro caroaro mʉja cá-átato netobʉjaro caroare mʉja átinemo nutuapa yucʉra. 
REV.2.20	To bairo caroaro mʉja cá-átibato quena jicã wame mʉjaare rʉja. To macaco Jesabel ca-wamecʉcore cõ mʉja buu rocaquẽe. Aperopʉ cõ mʉja aá rotiquẽe. Caroorije ca-queti buio paio cõ ca-anibato quena cõ mʉja aá rotiquẽe. Cõ maca, ‘Dio ye quetire ca-buiori majoco yʉ ãa,’ ca-ĩio anibaco quena jocona ca-ĩio ãmo. Mʉja tʉ ca-ãnare topʉ yʉ yere ca-neñapo buerãre yʉ ca-rotibatanare ricati jeto na buiotomo. Áti eperique jeto na áti rotimo. To bairi camaja na majuuna na ca-weericarã Dio ca-aniquẽnare na áti nʉcʉbʉgori waibʉcʉ riire na ca-joe buje mʉgo joo rʉgarijere na ʉga rotimo. Ti wame caroori wame quenare na áti rotinucumo. To bairi topʉ cõre mʉja ca-ani rotiro yʉ booqueti majuucõa. 
REV.2.21	To bairi, ‘Rooro yʉ átibapa, caroorije yʉ cá-átiere yʉre mʉ majiriobojawa,’ cõ ĩato ĩi yoaro yʉ cotebapa. Cõ maca ĩiquẽemo. Janagaquẽemo caroorije cõ cá-átiere. 
REV.2.22	To bairo cõ cá-átie wapa popiye cõ ca-tamuoro yʉ átigʉ. Yoaro seeto cõ ca-ria yojaro cõ yʉ átigʉ. Cõ mena cá-áti epenucurã quenare to bairona na yʉ popiyeyegʉ. Caroorije na cá-átinucurijere na ca-janaqueticõamata cõre bairona popiye na ca-tamuoro yʉ átigʉ na quenare yua. 
REV.2.23	To bairona cõ punaa quenare na yʉ jĩa reegʉ. To bairo cõ punaare na yʉ ca-jĩa reero tʉjʉrã yua, to canacã maca macana yʉ yere ca-neñapo buerã maca yʉ ca-majirijere majigarãma. ‘To bairi mani yeri, mani ca-tʉgooñarije nipetirijere maji peocõami Dio,’ ĩi tʉgooña majigarãma. ‘To bairi Jesabel rooro cõ cá-átore bairo mani cá-ápata mani popiyeyegʉmi Dio mani quenare,’ ĩi tʉgooña majigarãma yua. 
REV.2.24	To bairo rooro na cá-átibato quena mʉjaa Tiatira macana jicãarã caroaro mʉja ãa. Jicãarã Jesabel cõ ca-ĩitorijere na ca-apibato quena aperã mʉja apiʉjaquẽe cõre. Cõ ca-buiorijere mʉja booquẽe. Sataná cʉ̃ ca-rotirije unie ãa cõ ca-buiorije. Cõ yarã maca, ‘Cawama wame ãa, caroa queti buiorica wame ãa. Tie tirʉmʉpʉre camaja na ca-majiquetaje ãa. Yucʉacã mani maji,’ ĩima cõre ca-apiʉjarã. To bairo na ca-ĩibato quena jicãarã tiere mʉja booquẽe mʉja maca. Na ca-ĩitorijere mʉja booquẽe. To bairo tiere booquetiri caroaro mʉja átinucu. Yʉ maca, ‘To bairona caroaro mʉja cá-átinucurore bairona áti anicõaña,’ mʉjaare yʉ ĩi. Ape wame mʉjaare yʉ rotiquẽe. 
REV.2.25	Mʉja tʉpʉ yʉ ca-tunu atíparo jʉgoye caroare mʉja cá-áti aniere yʉ ca-tʉjoorije ca-ano cõo áticõa aninucuña. 
REV.2.26+REV.2.27	To bairi caroorije Sataná cʉ̃ ca-rotirijere ca-netoo nʉcarãre na yʉ cũugʉ ʉparãre bairo ca-bairãre. Yʉ ca-rotirore bairo cá-áticõa aninucurãre ʉparãre bairo ca-bairãre na yʉ cũugʉ. Aperãre na roti majiriquere, yʉ Pacʉ yʉre cʉ̃ ca-joorore bairo na quenare na yʉ joogʉ na ca-roti majipere. To bairo na yʉ ca-jooro na quena roti majigarãma. Ati yepa macana, to canacã maca macanapʉrena na roti majigarãma. Tutuaro majuu na roti majigarãma. To bairo roti majirã yua, camaja ca-ñuuquẽnare nare reecõagarãma. Come rʉca mena ríi jotʉre pawaricarore bairo na reecõagarãma Dio yarã ca-aniquẽna macare. 
REV.2.28	To bairi ñocore na yʉ joogʉ caroorije Sataná cʉ̃ ca-rotirijere ca-bai netoo nʉcarãre. Ca-bujuri ñocore na yʉ joogʉ yua. 
REV.2.29	Mʉjaa Tiatira macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya. To bairo mʉja ĩmi,” mʉ ĩi uca joowa Juan. To macacʉre Tiatirapʉ ca-ãna yʉ yere ca-neñapo buerãre ca-buiori majocʉre to bairo cʉ̃ mʉ ĩi uca joowa, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.3.1	Ĩi yaparoʉ oco bairo ca-ĩiwĩ tunu:
REV.3.1	—Juan, apeĩ quenare cʉ̃ mʉ uca joowa. Sardis'pʉ ca-ãna yʉ yere ca-neñapo buerãre ca-buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩiwa: “Oco bairo ĩmi siete espíritu majuure ca-joo majii. Siete ñocoare ca-cʉgoʉ majuu maca ĩimi. Mʉjaare ĩi queti buiogʉ oco bairo ĩmi: Mʉja cá-áti aniere nipetirijere yʉ maji. Aperã maca, ‘Caroaro camaja catírã ãma Sardis macana Dio yere ca-neñapo buerã,’ ĩima mʉjaare. To bairo na ca-ĩibato quena, ‘To bairo caroaro camaja catírã me ãma,’ mʉjaare yʉ ĩi tʉjʉ yʉ maca. Ca-bai yajicoatanare bairona mʉja bai yʉ ca-boorijere áti ocabʉtiquetibana. 
REV.3.2	Ca-canirãre bairo mʉja bai, caroaro tʉgooña majiquetibana. Maja catíya. Petoacã caroare mʉja tʉgooña bairã pʉa. To bairi caroare mʉja ca-tʉgooñari wameacã tʉgooñanemoña, tieacã manire yajire ĩirã. Dio cʉ̃ ca-boorore bairo majuu mʉja áti peoquẽe. 
REV.3.3	Yʉ ye queti buioriquere mʉja ca-apiwʉ. Tiere apirã mʉja ca-apiʉja jʉgowʉ. To bairo mʉja cá-átatore bairo tʉgooñaña. Yʉ ye queti buioriquere apiʉjaya caroaro tunu. Caroorije mʉja cá-átie macare tʉgooñarique paiya. Caroorijere áti janacõaña. To bairo yʉ ca-ĩi rotirore bairo mʉja cá-átiquẽpata mʉjaare yʉ popiyeyegʉ. Jee rutiri majocʉ, ‘Ti rʉmʉ ca-ano ejagʉmi,’ mʉja ca-ĩi majiquẽtore bairona, ‘Ti rʉmʉ majuu ejagʉmi,’ mʉja ca-ĩi majiqueti rʉmʉna yʉ ejagʉ. Mʉjaare popiyeyegʉ mʉja tʉpʉ yʉ ejagʉ. ‘Ti rʉmʉ ca-ano atígʉmi,’ mʉja ca-ĩi majiqueti rʉmʉ yʉ ejagʉ. To bairi caroorije mʉja cá-átinucurijere áti janacõaña yucʉra. 
REV.3.4	To bairo Sardis macana capaarã caroorije mʉja cá-átibato quena mʉja mena macana jicãarã maca caroaro áama. Na maca camaja caroorije na cá-átinucurijere tʉjʉrã nare bairo átigateema. Ti uniere booquẽema caroorije aperã na cá-átiere. To bairi caroorijere cá-átiquẽna aniri yʉ mena jutii cabotirijere caroa ca-ʉgueri maniere ca-jañarãre bairo yʉ mena anicõagarãma. 
REV.3.5	To bairo caroorije Sataná cʉ̃ ca-rotirijere ca-bai netoo nʉcarã nipetirã na quena to bairona jutii cabotirijere ca-jañarãre bairo anicõagarãma. To bairi ti pũuropʉ Dio yarã na wame uca tuurica pũuropʉ tujacõa anigaro. Ti pũuropʉ na wamerire yʉ cojequetigʉ yua. To bairi, ‘Caacʉ, ati maja ãma yʉ yarã,’ cʉ̃ yʉ ĩigʉ yʉ Pacʉ Diore. Yʉ tʉ macana, ángel maja quenare to bairona na yʉ ĩigʉ: ‘Ati maja ãma yʉ yarã, yʉ Wadariquere ca-apiʉjarã,’ yʉ ĩigʉ nare. 
REV.3.6	Mʉjaa Sardis macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya.” To bairona mʉ ĩi uca joowa, Juan. To macacʉre Sardis'pʉ ca-ãna yʉ yere ca-neñapo buerãre buiori majocʉre to bairona cʉ̃ mʉ queti buio uca joowa, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.3.7	Ĩi yaparoʉ oco bairo yʉ ca-ĩiwĩ tunu:
REV.3.7	—Juan, apeĩ quenare cʉ̃ mʉ uca joowa. Filadelfiapʉ ca-ãna yʉ yere ca-neñapo buerãre buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩiwã: “Oco bairo ĩmi ca-ñuu majuʉ, cariape ca-queti buioʉ. Ʉpaʉ David tirʉmʉpʉ macacʉ ya macapʉ ca-jãa rotii majuu mʉja ĩimi. Cʉ̃ ca-jãa rotiro aperã, ‘Jãaquẽja,’ ĩi majiquẽema. Cʉ̃ ca-jãa rotiquẽto quena aperã, ‘Jãa roticõaña,’ cʉ̃ ĩi neto majiquẽema. Mʉjaare ĩi queti buiogʉ oco bairo ĩmi: 
REV.3.8	Mʉja cá-áti aniere nipetirijere yʉ maji. Camaja capaarã mee mʉja ãa. To bairi seeto cá-áti ocabʉtirã mee mʉja ãa. To bairo baibana quena yʉ ye quetire mʉja janaquẽe. To bairi caroare mʉja cá-átigarije nipetirijere mʉja áticõa anigarã. Nipetirije yʉ ca-tʉjoorije mʉja cá-átigarije cõo mʉja áti majigarã. Ocabʉtirique mʉjaare yʉ ca-joorije jʉgori yʉ ca-boorijere mʉja áti majigarã. To bairi aperã maca, ‘To bairo átiqueticõaña,’ ĩibana quena mʉja mata majiquetigarãma. 
REV.3.9	Na maca, ‘Judío maja jã ãa, to bairi Dio yarã majuu jã ãa,’ ĩima. To bairo ĩibana quena Dio yarã me ãma. Sataná yarã maca ãma naa. To bairi yucʉacã rooro majuu mʉjaare na ca-booquetibato quena cabero yua, mʉjaare caroaro na cá-áti nʉcʉbʉgoparore bairo nare yʉ átigʉ. ‘Dio cʉ̃ ca-mairã majuu mʉja ãa,’ mʉjaare na ca-ĩi nʉcʉbʉgoparore bairo na yʉ átigʉ yua. 
REV.3.10	Ape wame tunu, caroaro mʉja áa. Popiye baibana quena mʉja nʉcacõa. To bairona mʉja apiʉjacõa aninucu yʉ ca-ĩi rotieparore bairona. ‘Dio cʉ̃ ca-boori rʉmʉ mani netoogʉmi rooro mani ca-tamuorijere,’ mʉja ĩi tʉgooña. To bairo caroaro mʉja ca-ĩi tʉgooñaro tʉjʉʉ yʉ maca mʉjaare yʉ átinemogʉ. Ati yepa macana nipetirã rooro na ca-tamuopa rʉmʉri ca-anopʉ mʉjaare yʉ átinemogʉ. Mʉjaare yʉ netoogʉ. Popiye mʉja tamuoquetigarã ti rʉmʉri ca-anopʉ yua. 
REV.3.11	Mʉja ya yepapʉ yʉ ca-tunu ejaparo jʉgoye petoacã rʉja mai. Yoaro mee yʉ tunu ejagʉ. To bairi caroa mʉja ca-tʉgooñari wame jetorena to bairona tʉgooña anicõaña. Yʉ ye quetire tʉgooña janaqueticõaña, caroare Dio manire cʉ̃ ca-joobope manire jooquetiremi ĩirã. 
REV.3.12	Caroorije Sataná cʉ̃ ca-rotirijere ca-bai netoo nʉcarã caroaro anigarãma. Yʉ Pacʉ Dio cʉ̃ ya wii macana ca-aniparãre na yʉ cũugʉ. To bairi tona Dio mena anicõa anigarãma naa, caroaro wariñuuri. Dio ya wii botari tutuari botari ãa. Tie wii botarire bairo, tutuarã na ca-aniparore bairo na quenare na yʉ átigʉ. To bairi tunu na rupaʉ buire na yʉ uca tuugʉ. Itia wame na yʉ uca tuugʉ. Yʉ Pacʉ ya wamere, cʉ̃ ya maca wame quenare, yʉ ya wame quenare, cawama wame quenare yʉ uca tuugʉ. Yʉ Pacʉ ya maca maca, cawama maca, Jerusalén macare bairo ca-bairi maca anigaro. Ti maca ʉmʉrecóopʉ ca-ani maca, Dio manire cʉ̃ ca-joopa maca anigaro ti maca. 
REV.3.13	Mʉjaa Filadelfia macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya.” To bairona mʉ ĩi uca joowa, Juan. To macacʉre Filadelfiapʉ ca-ãna yʉ yere ca-neñapo buerãre buiori majocʉre to bairona cʉ̃ mʉ queti buio uca joowa, yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.3.14	Ĩi yaparoʉ oco bairo yʉ ca-ĩiwĩ tunu:
REV.3.14	—Juan, apeĩ quenare cʉ̃ mʉ uca joowa. Laodiseapʉ ca-ãna yʉ yere ca-neñapo buerãre buiori majocʉre cʉ̃ mʉ uca joowa cʉ̃ quenare. Oco bairo cʉ̃ mʉ ĩiwã: “Oco bairo ĩmi cʉ̃a, camajare cariape ca-queti buionucuʉ. Ĩitorique ca-ĩiquẽcʉ majuu aniri oco bairo ĩimi. Ati yepa macaje nipetirijere Dio cʉ̃ cá-áti rotiriquere nemoona cá-áti jeeñooricʉ majuu mʉjaare queti buiogʉ oco bairo ĩmi: 
REV.3.15	Mʉja cá-áti aniere nipetirijere yʉ maji. ‘Diore mani apiʉjaquẽna,’ mʉja ĩiquẽe. To bairo quenare, ‘Caroaro Diore mani apiʉjacõa anicõato,’ mʉja ĩiquẽe. Mʉja ca-booro cõoacã yʉre mʉja apiʉjanucu bairã pʉa. To bairi mʉja cá-átipa wame majuu jetore cá-átiparã mʉja anibapa. Di wame macare átigarã, yʉ yere átigaquẽna o yʉ yere áti ocabʉtigarã ca-baiparã mʉja anibapa. 
REV.3.16	To bairi mʉja ca-booro cõoacã jeto yʉ yere mʉja ca-apiʉjaro maca mʉjaare yʉ reecõagʉ yua. 
REV.3.17	To bairo tunu, ‘Pairo ca-niyerucʉna mani ãa,’ mʉja ĩinucu. ‘Pairo mani cʉgo. To bairi ñe unie mani rʉjaquẽe,’ mʉja ĩinucu. To bairona apeye uniere mʉja cʉgo pairo ati yepa macajere. To bairo apeye unie pairo cʉgobana quena aperãre caroaro nare mʉja átinemoquẽe. To bairi nare mʉja cá-átinemoborique mʉja wapa cʉgoquẽe. To bairi ca-bopacoorãre bairo majuu mʉjaare yʉ tʉjʉ yʉa. Ca-cape manare bairo mʉjaare yʉ tʉjʉ. Ca-juti cʉgoquẽnare bairo mʉjaare yʉ tʉjʉ. 
REV.3.18	To bairi oco bairo mʉjaare yʉ ĩi: Ca-ñuurije ãa yʉ ye queti buiorique. Oro majuu ca-ajiyarije ca-wapa pacarijere bairije ãa yʉ ye queti. Oro jeto to tuaato ĩirã peeropʉ na ca-roariquere bairona ãa yʉ ye queti, ca-ñuurije majuu. To bairi tiere yʉ ye queti buioriquere booya mʉjaa seeto. To bairo tiere boo, tiere caroaro áti yua, pairo ca-cʉgorã majuu ca-ñuurije majuure ca-cʉgorã mʉja anigarã. Yʉ maca pairo caroa majuure mʉja yʉ joogʉ. To bairi camaja seeto booma jutiire, ca-jutii manare bairo anigaquẽna. Camaja caroorije na cá-átiere na yʉ ca-majiriobojaro jutii caroaro cabotirijere ca-jañarãre bairona ãma. Caroa ca-ʉgueri maniere bairona baima na yeripʉ. To bairi caroorije mʉja cá-átiere yʉ ca-majiriopere seeto booya. To bairo boorã ca-boboquẽna mʉja anicõa aninucugarã, caroorije ca-majirio ecooricarã aniri yua. To bairona caroa tʉgooñarique ãa mʉjaare yʉ ca-buiorije. Cape ʉcore bairije ãa. Cape ʉco aperã na ca-pio jãaro ca-tʉjʉ majiquetana tʉjʉ majirãma tunu. To bairi yʉ ca-buiorijere seeto booya mʉjaa. Tiere boo, to bairo yʉ ca-buiorijere apiʉja, caroorije mʉja cá-átiere tʉgooñarique pairi caroorije áti janaña yua. To bairo mʉja cá-áto caroaro catíriquere mʉjaare yʉ joogʉ. 
REV.3.19	Ape wame mʉjaare yʉ ĩi tunu. Yʉ yarãre na yʉ popiyeyenucu, caroaro yʉre na apiʉjaato ĩi. Yʉ ca-mairã nipetirã caroa jetore na cá-átiparore bairo, to bairona caroaro na yʉ buionucu. To bairi mʉja maca yʉ ca-buiorijere apiʉjari caroorije mʉja cá-átiere áti janacõaña. Yʉ ye queti buiorique macare apiya. Tʉgooña ocabʉtiri caroaro tie jetore ája. 
REV.3.20	 Apiya yʉ ca-ĩrijere. Aperã mʉja ya wiiripʉ ejarã, ‘¡Mʉja anibaparí!’ ĩi jeniñanucuma, mʉja tʉpʉ jãa ejagarã. To bairo na ca-ĩi piirijere apirã nare mʉja pãaboja. To bairona mʉja mena yʉ ca-anicõa anipere boorã, mʉjaare yʉ ca-piirijere yʉre yʉʉya. To bairi jopere pãricarore bairona mʉja mena yʉre ani rotiya. To bairo yʉre mʉja ca-ani rotiro mʉja mena yʉ anicõagʉ. Mʉjaare yʉ bapa cʉticõa anigʉ yua. 
REV.3.21	Apeye unie tunu. Mʉja tʉ ãcʉ̃, yepapʉ ãcʉ̃ caroorijere, Satanáre yʉ ca-bai netoo nʉcawʉ. To bairo cʉ̃re yʉ ca-bai netoo nʉcaro bero yʉ Pacʉ Dio maca cʉ̃ tʉ yʉ ca-rui rotiwĩ, yʉ mena ca-rotii mʉ anigʉ ĩi. To bairona na yʉ ĩigʉ yʉ yarã quenare, caroorije Satanáre ca-bai netoo nʉcarãre. ‘Yʉ tʉri ruiya mʉjaa yʉ mena, yʉre bairo ca-bairã anigarã mʉja quena,’ na yʉ ĩigʉ caroorijere ca-bai netoo nʉcarãre. 
REV.3.22	Mʉjaa Laodisea macana Espíritu Santo cʉ̃ ca-ĩrijere apiri caroaro apiʉjaya mʉjaa. Yʉ yere ca-neñapo buerãre cʉ̃ ca-ĩrijere caroaro apiʉjaya. To bairona cʉ̃ mʉ uca joowa, Juan. To macacʉre Laodiseapʉ ca-ãna yʉ yere ca-neñapo buerãre buiori majocʉre to bairona cʉ̃ mʉ ĩi queti buio uca joowa yua,” yʉ ca-ĩiwĩ Dio Macʉ camaja tʉpʉ Dio cʉ̃ ca-jooricʉ.
REV.4.1	To bairo cʉ̃ ca-ĩiro bero jõ buipʉ yʉ ca-tʉjʉ mʉgojowʉ. Ʉmʉrecoopʉ yʉ ca-tʉjʉ mʉgojoro jope pãrica jope ca-anopʉ yʉ ca-tʉjʉwʉ. To bairo tʉjʉ yua, ca-bʉjʉrijere yʉ ca-apiwʉ. Tutuaro ca-bʉjʉro putiricarore bairo yʉ ca-apiwʉ. Ca-jʉgoye yʉ ca-apiricarore bairona yʉ ca-apiwʉ tunu. Tiere yʉ ca-apiro putiricarore bairo ca-bʉjʉrije anibato quena camajocʉ cʉ̃ ca-wadarore bairo ca-báuwʉ. Oco bairo yʉ ca-ĩi wadawĩ:
REV.4.1	—Atopʉ jõ buipʉ wamʉ ajá. Mʉre yʉ iñoogʉ. Ati ʉmʉrecóo, ati yepapʉ ca-baipere mʉre yʉ iñoogʉ. Mʉre yʉ ca-iñoopere bairo baigaro, yʉ ca-ĩiwĩ tutuaro ca-wadaʉ.
REV.4.2	To bairo yʉre cʉ̃ ca-ĩirona Espíritu Santo majirique yʉre cʉ̃ ca-jooro jõ buipʉ yʉ cá-aápʉ. To bairo aá, topʉ eja yua, caʉpaʉ cʉ̃ ca-ruiricarore yʉ ca-tʉjʉwʉ. Ca-roti majii majuu cʉ̃ ca-ruinucuri paʉ caroa paʉ majuure yʉ ca-tʉjʉwʉ. To macacʉ topʉ ca-ruii quenare cʉ̃ yʉ ca-tʉjʉwʉ. 
REV.4.3	Cʉ̃ maca seeto ca-aji batewĩ. Jaspe o cornalina na ca-ĩrije caroa ʉ̃ta rupaacãre bairo ca-aji batewĩ. Topʉ cʉ̃ ca-ruiro bui macare bue betore bairo ca-bauwʉ. Tie bue beto esmeralda na ca-ĩrije ʉ̃ta rupaacã, caroaro ca-jʉmerije ʉ̃ta rupaacãre bairo ca-ajiyawʉ ti beto maca. 
REV.4.4	Yʉ ca-tʉjʉwʉ tunu apeye ruiriquere. Ca-aji bate majuʉ, Dio cʉ̃ ca-ruiricaro tʉpʉre veinticuatro ruirica yejerire yʉ ca-tʉjʉwʉ tunu. Ca-roti majirã na ca-ruirije ca-ãmʉ. Cabʉcʉrã ca-rotirã veinticuatro majuu topʉre ca-ruiwã. Ca-rupa beto Dio tʉpʉre ca-rui amojorewã. Jutii cabotirije jetore ca-jañawã. To bairi corona na ca-ĩri betorire, caʉparã na rʉpoaripʉ na ca-pejarije uniere oro uniere ca-pejawã yua. 
REV.4.5	Yʉ ca-tʉjʉwʉ tunu ca-bʉpo yaberijere. Dio cʉ̃ ca-ruiropʉ bʉpo ca-yaberije ca-butiwʉ. Seeto ca-bʉjʉwʉ. Bʉpo quena pairo ca-bʉjʉwĩ cʉ̃ ca-ruiri paʉpʉre. Cʉ̃ ca-ruiro riape jĩa bujurique siete majuu ca-ãmʉ. Caroaro ca-ʉ̃ʉ batewʉ. To bairi Dio yarã siete espíritu canacãʉ na ca-aniere buio majioro bai tie siete jĩa bujurique. 
REV.4.6	Yʉ ca-tʉjʉwʉ tunu ca-rupa raa ca-pairi raare bairo quenare. Muipu cʉ̃ ca-aji ree porore bairo ca-ajiyawʉ ti raa. Dio cʉ̃ ca-ruiro riapepʉ ca-ãmʉ ti raa. Eñoo pãire bairo ca-ajiya nutuapʉ. To bairi yʉ ca-tʉjʉwʉ tunu aperãre ricati ca-baurã, mani ca-tʉjʉñaquetinucurã unare. Na riape quenare ca-capecʉna, na jõcʉ bero quenare ca-capecʉna nipetiri rupaʉna ca-capecʉti peticõawã. Dio cʉ̃ ca-ruiro tʉpʉna ca-ãma na quena. Jicãʉ cʉ̃ riape ca-ãmi. Apeĩ cʉ̃ jõcʉ bero maca ca-ãmi. Apeĩ tunu cʉ̃ riape nʉgoa maca ca-ãmi. Apeĩ tunu cacõ nʉgoa maca ca-ãmi. 
REV.4.7	To bairi ca-ani jʉgoʉ cʉ̃ riya yai jũaʉ riyare bairica ca-riya jũaʉ ca-ãmi. Cʉ̃ bero macacʉ cʉ̃ riya wecʉ riyare bairica ca-riyacʉmi. Cʉ̃ bero macacʉ tunu caʉmʉ riyare bairica ca-riyacʉmi. Cʉ̃ bero macacʉ tunu aá pacʉ riyare bairica ca-riyacʉmi. Cʉ̃ querʉpʉri ca-ñugueowĩ ca-wʉʉre bairo. 
REV.4.8	Na querʉpʉri seis majuu ca-cʉgowã to canacãʉna. Na querʉpʉripʉre pʉga nʉgoapʉna ca-capeari cʉma. To bairi ʉmʉreco quenare, ñami quenare Diore cʉ̃ ca-ĩi wariñuu bajawã. Janaquẽnana oco bairo ca-ĩi wariñuu bajawã:
REV.4.8	¡Caroaʉ! ¡Caroaʉ! ¡Caroaʉ majuu ãmi mani Ʉpaʉ Dio! Nipetirijere cá-áti majii ãmi. Ca-ani jʉgoricʉ ãmi. Yucʉ quenare to bairona anicõami. Ape rʉmʉpʉ quenare ti yepapʉ tunu ejagʉmi tunu, Diore ca-ĩi wariñuu bajawã.
REV.4.9+REV.4.10	To bairo Diore ĩi wariñuu bajarã cʉ̃ ca-roti majirijere ca-ĩi wariñuu bajawã. To bairi, “Nipetirã mʉre na nʉcʉbʉgoato,” ca-ĩi wariñuu bajawã. To bairi, “Caroaro jãare mʉ áa,” ca-ĩi wariñuu bajawã. Ti paʉpʉ ca-ruiire to canacã rʉmʉ ca-anicõa aninucuʉre cʉ̃ ca-ĩi wariñuu bajawã. To bairo na ca-ĩiro yua, cabʉcʉrã ca-roti majirã veinticuatro majuu cʉ̃ tʉpʉre ca-ãna rʉpopatuapʉ ejacumuri Diore cá-áti nʉcʉbʉgowã. To bairo átiri na rʉpoari buiripʉ ca-pejari betorire to canacãʉna tu wee jee átiri Dio tʉpʉ ca-cũucõawã. To bairo átiri seeto Diore na cá-áti nʉcʉbʉgorijere cá-áti iñoowã. 
REV.4.11	Oco bairo ca-ĩiwã Diore ĩi nʉcʉbʉgori:
REV.4.11	Jã Ʉpaʉ, caroaʉ majuu mʉ ãa. ¡Camaja nipetirã mʉre na nʉcʉbʉgoato! ¡Mʉre na ĩi wariñuu bajaato! “Nipetiropʉ ca-roti majii mʉ ãa,” mʉre na ĩato. Ati ʉmʉrecóo macaje ca-ano cõo nipetirijere mʉ cá-ájupa mʉ ca-rotirije jʉgori. To bairi nipetirã mʉre na nʉcʉbʉgoato, ca-ĩiwã to macana cabʉcʉrã ca-rotirã veinticuatro majuu ca-ãna Diore yua.
REV.5.1	Yʉ ca-tʉjʉwʉ tunu jicã pũurore. Jicã pũuro anibato quena ca-rupa tunua ca-ani pũuro ca-ãmʉ. Dio ti paʉpʉ ruiri cʉ̃ wamo cariape macá nʉgoa maca ca-cʉgowĩ ti pũuro tunuarica pũurore. To bairi ca-buipʉ, ca-pupeapʉ quenare ucarique ca-ãmʉ. Jʉgoo biarica tunua ca-ãmʉ beroa cosi unie mena. Siete paʉri majuu jʉgoo biarica paʉri ca-ãmʉ ti tunuare. 
REV.5.2	Yʉ ca-tʉjʉwʉ tunu Dio tʉ macacʉ jicãʉ ángel're. Ca-tutuaʉ majuu ca-ãmi. Awajarique mena oco bairo ca-ĩi jeniña joonucuwĩ topʉ ca-ãnare:
REV.5.2	—¿Ñamʉ caroaʉ majuu cʉ̃ ca-ano ati pũuro tunuarica pũurore cʉ̃re cʉ̃ pãa rotibocʉtí Dio? ¿Ati pũurore ni ucʉ̃re cʉ̃ tʉ̃ga woo ne pãa rotibocʉtí Dio na ca-jʉgoo biariquere? ca-ĩi jeniña joo ãmi Dio tʉ macacʉ ángel.
REV.5.3	To bairo cʉ̃ ca-ĩibato quena ni majuu ca-mami caroaʉ aniri ti pũurore Dio cʉ̃ ca-pã rotipaʉ. Noo ʉmʉrecóopʉ Dio tʉ macana, ati yepapʉ ca-ãna quena, ca-bai yajicoatana quena, di maja majuu ca-mama ti pũurore Dio cʉ̃ ca-pã rotiborã. Ñamʉ caroaʉ majuu ca-mami ti pũuropʉ macajere Dio cʉ̃ ca-tʉjʉ rotii. 
REV.5.4	Dio cʉ̃ ca-pã rotiquẽna jeto ca-ãma. To bairo ca-pã roti ecooquẽna jeto na ca-ano tʉjʉʉ seeto yʉ ca-otiwʉ. Seeto yʉ ca-otiwʉ jicãʉ ucʉ̃ ti pũuropʉ na ca-ucariquere ca-paña tʉjʉpaʉ cʉ̃ ca-mano tʉjʉbacʉ. 
REV.5.5	To bairo yʉ ca-otiro tʉjʉʉ cabʉcʉrã ca-rotirã mena macacʉ jicãʉ oco bairo yʉ ca-ĩiwĩ:
REV.5.5	—¡Otiquẽja! ¡Jĩire cʉ̃ tʉjʉya! Cʉ̃re cʉ̃ pãa rotiboʉmi Dio, yʉ ca-ĩiwĩ. —Cʉna, León ca-wamecʉcʉ, Judá ya poa macacʉre pãa rotiboʉmi Dio. Cʉ̃na David ãnacʉ pãrami ãmi. Caroorije, Satanáre ca-netoricʉ ãmi. To bairi ati pũuro na ca-jʉgoo biariquere ca-tʉ̃ga woo ne pãpaʉ ãmi. Cʉ̃ jetore cʉ̃ pãa rotigʉmi Dio, caroaʉ majuu cʉ̃ ca-ano maca. To bairi ati pũuropʉ uca tuuriquere mani buiogʉmi, ca-ĩiwĩ cabʉcʉ ca-roti majii.
REV.5.6	To bairo cʉ̃ ca-ĩiro yʉ ca-tʉjʉwʉ tunu waibʉcʉre. Oveja na ca-ĩi waibʉcʉ macʉ, Cordero ca-wamecʉcʉre cʉ̃ yʉ ca-tʉjʉwʉ. Cʉ̃ maca na ca-jĩaricʉ anibacʉ quena ca-tunu catíricʉ ca-bauwĩ. To bairi topʉ ca-tʉjʉnucucõawĩ. Siete majuu ca-jawiaricʉmi. Siete majuu ca-capecʉmi. To bairi cʉ̃ jawiari, cʉ̃ cape quena Dio yarã espírituare siete majuure majioro bai. Camajare ca-bauquẽna Dio yarã espíritua siete majuu na ca-aniere majioro bai cʉ̃ capeari, cʉ̃ jawiari. Dio ati yepa nipetiropʉ cʉ̃ Espíritua cʉ̃ ca-jooricarã na ca-aniere majioro bai tie cʉ̃ jawiari, cʉ̃ capeari. To bairi Dio cʉ̃ ca-ruiro riape ca-ãmi Cordero. Ricati ca-baurã bapari canacãʉ, veinticuatro majuu cabʉcʉrã ca-rotirã nipetirã na watoapʉre ca-ãmi. 
REV.5.7	To bairi cʉ̃na Cordero Dio cʉ̃ ca-ruiropʉ cá-aámi. Topʉ aá, eja yua, ti pũuro tunuarica pũurore, Dio cʉ̃ wamo cariape macá nʉgoa maca ca-ani pũurore ca-newĩ. 
REV.5.8	To bairo cʉ̃ cá-áto tʉjʉrã yua, ricati ca-baurã naa bapari canacãʉ majuu rʉpopatuaripʉ ejacumuri Corderore cá-áti nʉcʉbʉgowã yua. Cabʉcʉrã ca-rotirã veinticuatro majuu quena nare bairona ejacumuri cʉ̃ cá-áti nʉcʉbʉgowã na quena. Seeto cʉ̃ cá-áti nʉcʉbʉgowã. Yʉ ca-tʉjʉwʉ tunu ca-ajiyari jotʉrire oro mena na cá-áta jotʉrire, cabʉcʉrã ca-majirã na ca-ano cõo na ca-cʉgori jotʉrire. Ti jotʉri ca-jiracoapʉ ca-jʉti ñuurije ca-ʉ̃rije mena. Tie ca-ʉ̃rije Dio yarã cʉ̃re na ca-jenirijere bairo ca-baiwʉ. Tie caroa ca-jʉti ñuurije Diore na ca-joe buje mʉgo joorijere bairona ca-baiwʉ Diore ca-apiʉjarã cʉ̃re na ca-jenirije. Yʉ ca-tʉjʉwʉ tunu bajariquere, harpas ca-wame cʉtiere. Cabʉcʉrã ca-rotirã na ca-ano cõo tie mena ca-bajawã. 
REV.5.9+REV.5.10	Cawama wamere ca-bajawã camaja na ca-apiñaquẽtiere. Oco bairo ca-ĩi bajawã:
REV.5.9+REV.5.10	Camaja na ca-jĩaricʉ mʉ ãa. Mʉre na ca-jĩarique jʉgori, mʉ ca-rií peti yajirique jʉgori camajare catíriquere na mʉ ca-joowʉ. To canacã poa mena macanare, to canacã maca macanare jicãarãre na mʉ ca-catíowʉ. Dio yarã na ca-aniparore bairo ĩi catíriquere na mʉ ca-joowʉ. To bairi ʉparãre bairo na ca-aniparore bairo na mʉ cá-átibojawʉ. Ti yepapʉre ca-rotirã anigarãma. Sacerdote maja, Diore aperãre ca-jenibojarã na ca-aniparore bairo quenare na mʉ cá-átibojawʉ. To bairo caroaro majuu cá-átacʉ aniri mʉna ati pũuro tunuarica pũurore mʉ ne maji. Mʉ jetore pã rotirique ãa, ca-ĩi bajawã to macana cabʉcʉrã ca-roti majirã, veinticuatro majuu ca-ãna.
REV.5.11	Cabero yʉ ca-tʉjʉwʉ tunu. Ángel majare capaarã majuu na yʉ ca-tʉjʉwʉ. Dio cʉ̃ ca-ruiro tʉpʉ bajarã ca-ãma. Ricati cabaʉrã quena ca-ãma. Cabʉcʉrã ca-roti majirã quena ca-ãma. Na tʉpʉ ca-bajawã Dio tʉ macana ángel maja capaarã majuu, capee millones ca-ãna majuu. 
REV.5.12	Seeto bauja ñuuro ca-bajawã. Oco bairo ca-ĩi bajawã:
REV.5.12	Cordero ca-wamecʉcʉ maca nipetirã netoro ca-ñuu majuʉ ãmi. Na ca-jĩaricʉ nipetirã netoro ca-roti majii ãmi. Cʉ̃na ãmi nipetirije Ʉpaʉ cá-ácʉ. Nipetirijere áti majimi. Ca-tutuaʉ majuu ãmi. To bairi camaja nipetirã cʉ̃re na nʉcʉbʉgoato. “Mʉ jeto caroaʉ mʉ ãa,” cʉ̃re na ĩato. Cʉ̃re na ĩi wariñuu bajaato, ca-ĩi bajawã naa ángel maja yua, capaarã majuu capee millones ca-ãna.
REV.5.13	To bairo na ca-ĩi bajaro bero yʉ ca-apiwʉ tunu apeye bajariquere. Camaja capaarã na ca-bajarijere yʉ ca-apiwʉ. Jõ bui macana quena, ati yepa macana quena, mar capaca yari macana quena, ca-bai yajiricarã ca-tunu catírã quena nipetirã na ca-ĩi bajarijere yʉ ca-apiwʉ. Oco bairo ca-ĩi bajawã:
REV.5.13	Dio, Caʉpaʉ majuu ruiricaropʉre ca-ruii mʉ ñuu majuucõa. Mʉ Macʉ Cordero ca-wamecʉcʉ quena ñuu majuucõami. To bairi camaja nipetirã mʉre na ĩi wariñuu bajaato. Camaja nipetirã mʉre na nʉcʉbʉgoato. “Mʉ jeto mʉ ñuu majuucõa,” mʉre na ĩato. Nipetirã netoro ca-roti majii mʉ ãa. To bairo mʉ anicõa aninucugʉ to canacã rʉmʉ yua, ca-ĩi bajawã camaja capaarã majuu Diore, Cordero ca-wamecʉcʉ quenare.
REV.5.14	To bairo na ca-ĩi bajaro ricati ca-baurã bapari canacãʉ majuu oco bairo ca-ĩinucuwã: “Mʉja ca-ĩi bajarore bairona to ãmaro,” ca-ĩinucuwã. To bairo na ca-ĩiro cabʉcʉrã ca-roti majirã veinticuatro majuu rʉpopatuaripʉ ejacumuri Diore cá-áti nʉcʉbʉgowã. To canacã rʉmʉ ca-anicõa aninucuʉre seeto cá-áti nʉcʉbʉgowã yua.
REV.6.1	Yʉ ca-tʉjʉwʉ tunu Cordero ca-wamecʉcʉre. Cʉ̃ maca ti pũuro tunuarica pũuro na ca-jʉgoo turique siete paʉri majuure ca-tʉ̃ga woo ne jʉgowĩ. To bairi na ca-jʉgoo turique ca-ani jʉgori paʉre beroa cosi uniere ca-tʉ̃ga woo newĩ. To bairo tiere cʉ̃ ca-tʉ̃ga woo nero bero yua, apeye unie ca-bʉjʉrijere yʉ ca-apiwʉ tunu. Ricati ca-baurã mena macacʉ ca-ani jʉgoʉ cʉ̃ ca-ĩi wadarijere yʉ ca-apiwʉ. Bʉpore bairo ca-bʉjʉwĩ wadaʉ. Oco bairo yʉ ca-ĩi wadawĩ:
REV.6.1	—Tʉjʉ atíñañaja, ca-ĩiwĩ.
REV.6.2	To bairo cʉ̃ ca-ĩiro yʉ ca-tʉjʉwʉ tunu caballo ca-botiire. Caballo bui ca-pejaʉ quenare cʉ̃ yʉ ca-tʉjʉwʉ. Cʉ̃ maca temu betore ca-newĩ. Ʉparã na ca-pejari beto uno ca-ajiyari betore ca-pejawĩ aperã cʉ̃re na ca-joorica beto. To bairi caballo bui ca-peja aámi. Cʉ̃ wapanare ca-quẽ netoʉ aácoami. To bairo átii aácʉ nare ca-quẽ neto aánucuwĩ.
REV.6.3	Cabero tunu Cordero ca-wamecʉcʉ ca-tʉ̃ga woo newĩ tunu. Ti pũuro tunuarica pũurore na ca-jʉgoo turiquere cabero macá paʉre beroa cosi unie mena na ca-jʉgoo turica paʉre ca-tʉ̃ga woo newĩ tunu. To bairo cʉ̃ cá-áto bero yua, yʉ ca-apiwʉ wadarique tunu. Ricati ca-baurã mena macacʉ apeĩ tunu cʉ̃ ca-wadarijere yʉ ca-apiwʉ.
REV.6.3	—Tʉjʉ atíñañaja, yʉ ca-ĩi wadawĩ.
REV.6.4	To bairo cʉ̃ ca-ĩiro yʉ ca-tʉjʉwʉ tunu caballo apeĩ, ca-jũaʉre. Caballo bui ca-pejaʉ quenare cʉ̃ yʉ ca-tʉjʉwʉ. To bairo yʉ ca-tʉjʉro yua, apeĩ to macacʉ maca cʉ̃ ca-queti buiowĩ caballo bui ca-pejaʉre. Oco bairo cʉ̃ ca-ĩiwĩ:
REV.6.4	—Ti yepa macana caroaro na ca-ame jʉgo áti ani wariñuubatiere na áti rooye tuuya. Na patowãcooña, caroaro na ca-ani majiquetiparore bairo. Na ca-amequẽro, na ca-ame jĩaro na ája, cʉ̃ ca-ĩiwĩ caballo bui ca-pejaʉre. To bairo cʉ̃ ĩi yaparo cʉ̃ ca-joowĩ jarerica pãi ca-yoari pãire yua.
REV.6.5	Cabero tunu Cordero ca-wamecʉcʉ ca-tʉ̃ga woo newĩ tunu. Ti pũuro tunuarica pũurore pʉga paʉ bero na ca-jʉgoo turica paʉre ca-tʉ̃ga woo newĩ tunu. To bairo cʉ̃ ca-tʉ̃ga woo nero bero yua, yʉ ca-apiwʉ apeĩ cʉ̃ ca-wadarijere tunu. Ricati ca-baurã mena macacʉ apeĩ tunu cʉ̃ ca-ĩrijere yʉ ca-apiwʉ.
REV.6.5	—Tʉjʉ atíñañaja, yʉ ca-ĩiwĩ cʉ̃ quena.
REV.6.5	To bairo cʉ̃ ca-ĩiro caballo apeĩre cʉ̃ yʉ ca-tʉjʉwʉ tunu, ca-ñiire. Ca-ñii bui ca-pejaʉ quenare cʉ̃ yʉ ca-tʉjʉwʉ. Cʉ̃ maca apeye uniere nʉcʉo cõoñaricarore ca-newĩ cʉ̃a balansa ca-wame cʉtirore. 
REV.6.6	To bairo cʉ̃re tʉjʉ, yʉ ca-apiwʉ tunu, ricati ca-baurã watoapʉ apeĩ cʉ̃ ca-wadarijere:
REV.6.6	—Trigo, pan na cá-átipe jicã kiloacã majuu pairo wapacʉ. Jicãʉ jicã rʉmʉ cʉ̃ ca-paa wapataricaro cõo wapacʉ, ca-ĩi wadawĩ. —Cebada na ca-ĩrije quena itia kiloacã majuu to cõona wapacʉ tie quena, apeye pan na cá-átipe quena. To bairo camaja na ca-boorije majuu capee to ca-manibato quena ʉje ãa bairo pʉa na ca-aju ʉgape. Ʉje wẽeri rica oco ca-etipe quena ãa bairo pʉa. To bairo cʉ̃ ca-ĩi wadarijere yʉ ca-apiwʉ.
REV.6.7	Tiere api yua, yʉ ca-tʉjʉwʉ tunu Cordero ca-wamecʉcʉre. Ti pũuro tunuarica pũuro na ca-jʉgoo turique itia paʉ bero na ca-jʉgoo turica paʉre ca-tʉ̃ga woo newĩ tunu. To bairo cʉ̃ cá-áto bero yua, yʉ ca-apiwʉ apeĩ cʉ̃ ca-wadarijere tunu. Ricati ca-baurã mena macacʉ ca-ani tʉjaʉ cʉ̃ ca-ĩrijere yʉ ca-apiwʉ.
REV.6.7	—¡Tʉjʉ atíñañaja! yʉ ca-ĩiwĩ.
REV.6.8	To bairo cʉ̃ ca-ĩiro yʉ ca-tʉjʉwʉ apeĩ caballore tunu, ca-jʉriire. Ca-jʉrii bui ca-pejaʉ quenare cʉ̃ yʉ ca-tʉjʉwʉ. Oco bairo ca-wamecʉmi: BAI ROCARIQUE ca-wamecʉmi. Cʉ̃ bero ca-ʉja aámi apeĩ. CA-BAI YAJIRICARÃ NA CA-ANOPɄ ca-wamecʉcʉ cʉ̃ bero ca-ʉja aámi. Na maca camaja jicãarãre ca-jĩa majirã ca-ãma. Camaja bapari canacãʉ ca-ãnare jicãʉ jetore na ca-jĩa ree rʉgo majirã cá-ámá. To bairo jeto to canacãʉpʉrena na ca-jĩa reecõawã ati yepa nipetiropʉ. To bairo átiri camaja na ca-ame jĩaro cá-ámá. To bairi camaja jicãarã jarerica pãiri mena ca-jĩa ecoowã. Aperã ñigo mena ca-riacoama na quena. Aperã quena riaye jʉgori ca-riacoama na quena. Aperã camaja yaia macanʉcʉ macana nare na ca-jĩa ʉgaro ca-bai yajicoama na quena. Caballo bui ca-pejaʉ, cʉ̃ bero ca-ʉja aácʉ na ca-jĩa majirije jʉgori to bairona ca-bai yajicoama yua.
REV.6.9	Cabero yʉ ca-tʉjʉwʉ tunu Cordero ca-wamecʉcʉre. Ti pũuro tunuarica pũuro na ca-jʉgoo turique bapari canacã paʉ bero na ca-jʉgoo turica paʉre ca-tʉ̃ga woo newĩ tunu. To bairo cʉ̃ ca-tʉ̃ga woo nero yua, camaja ca-bai yajiricarã na ãnana yeri ca-catírãre na yʉ ca-tʉjʉwʉ. Cajawo ẽoro nare yʉ ca-tʉjʉwʉ, camaja waibʉcʉrãre joe buje mʉgori Diore cʉ̃ na ca-jeni nʉcʉbʉgori cajawo ẽoro. Aperã na ca-jĩa reericarã ca-ãma. Ati yepapʉ na ca-ano mai camaja maca nare ca-booquẽma. Dio yere na ca-queti buiorije wapa nare ca-booquẽma. To bairi Dio yere na ca-apiʉjagarije wapa na ca-jĩa reecõawã, “Dio yere apiʉjaqueticõaña,” ĩibana. To bairi na ãnana yeri ca-catírã aniri ti cajawo ẽoro ca-ãma. 
REV.6.10	To bairo topʉ ãnaa Diore cʉ̃ ca-jeniñawã. Naa capaarã ca-ãna jicãro mena awajabʉjari ca-ĩi jeniñawã Diore:
REV.6.10	—Jã Ʉpaʉ, ca-ñuu majuʉ mʉ ãa. Cariape ca-queti buioʉ mʉ ãa. Nipetirijere mʉ áti maji. To bairi jãare ca-jĩaricarãre na tʉjʉ majiri na popiyeyeya. ¿Noo cõo to rʉjatí nare mʉ ca-popiyeyeparo jʉgoye? Rooro na cá-átiere tʉjʉ majiri yoaro mee na popiyeyeya, ca-ĩiwã to ca-ãna Diore yua.
REV.6.11	To bairo na ca-ĩiro bero jutiire na ca-joowĩ Dio. Jutii cabotirije ca-yoari wʉri na ca-jañapere na ca-joowĩ. To bairo na joo yua, oco bairo na ca-ĩiwĩ:
REV.6.11	—Rʉja mai, na ca-ĩiwĩ Dio. —Mʉjaare bairo ca-ãna ãma mai ti yepapʉ. Yʉ yere queti buio teñarã áama mai yepa macanare. Nare ca-apigaquẽna maca na jĩa reegarãma na quenare, yʉ ye quetire na ca-queti buio teñarije wapa. To bairi naa nipetirã na ca-bai yaji petiro to cõona mʉjaare ca-jĩaricarãre na yʉ popiyeyegʉ yua. To bairi caroaro yuuya mʉjaa mai, na ca-ĩiwĩ Dio ti cajawo ẽoro ca-ãnare.
REV.6.12	Cabero tunu Cordero ca-wamecʉcʉ ca-tʉ̃ga woo newĩ tunu. Ti pũuro tunuarica pũuro na ca-jʉgoo turique jicã wamo cõo canacã paʉ bero na ca-jʉgoo turica paʉre ca-tʉ̃ga woo newĩ tunu. To bairo ti paʉre cʉ̃ ca-tʉ̃ga woo nero yʉ ca-tʉjʉwʉ tunu ca-yepa wãrero. Seeto majuu ca-nacuawʉ ati yepa. To bairi muipu ʉmʉreco macacʉ ca-ñiicoami. Ca-naitĩacoapʉ yua. Jutiiro ca-ñiiri ajerore bairo ca-ñiicoami muipu. To bairi muipu ñami macacʉ quena ca-jũacoami. Riíre bairije ca-bauwĩ. 
REV.6.13	To bairi tunu ñocoa quena ca-wẽecoama yepapʉ. Higuera ca-wamecʉtii yucʉ ricaacã ca-wẽrore bairo ca-wẽecoama. Wino seeto ca-papuro ti yucʉ ricaacã ca-wẽrore bairo ca-wẽecoama ñocoa maca. 
REV.6.14	To bairi ʉmʉrecóo ca-yajicoapʉ. Jicã pũuro mani ca-tunua biaro ti pũuro macaje bauquẽe. To bairona ʉmʉrecóo ca-bauqueticoapʉ. To bairona ʉ̃ta yucʉ quena ca-ano cõo aperopʉ cá-aápʉ to canacãʉpʉna. Mar ria ca-pairi ya recomacapʉ ca-ani poari yucʉ poari quena to bairona ape paʉripʉ cá-aácoapʉ ti poari quena. 
REV.6.15	To bairo ati yepa macana nipetirã maca tiere tʉjʉrã ca-uwibʉjawã. Caʉparã, na ẽorobʉja ca-rotirã quena, polisía maja ʉparã quena, pairo ca-apeyecʉna quena, ca-tutuarã quena, nipetirã ca-uwibʉjawã. Ca-paabojari maja, na majuuna ca-paarique rotirã quena nipetirã ca-uwibʉjawã. Uwibana ca-ruticoama aperopʉ ʉ̃ta yucʉpʉ. Ʉ̃ta yucʉpʉ ruti aá, ʉ̃ta totiripʉ, ʉ̃ta rupaa watoaripʉ ca-ruti ejanumu peticoama. 
REV.6.16	Seeto uwibana oco bairo ca-ĩiwã:
REV.6.16	—Ʉ̃ta yucʉ, ʉ̃ta rupaa mani buipʉ ca-anie ñaa rui atíbato manire to roca pea jĩaato, ca-ĩiwã seeto Diore cʉ̃ uwibana. —Dio, Caʉpaʉ majuu ruiricaropʉ ca-ruii manire popiyeyegʉmi. Cordero ca-wamecʉcʉ quena to bairona mani átigʉmi caroorije mani cá-átie wapa, ca-ĩiwã ca-yajioropʉ ca-rutibatana yua.
REV.6.17	¡Ayu! Ejacoapa ca-ani tʉjari rʉmʉ, Dio camajare cʉ̃ ca-popiyeyeri rʉmʉ. Cʉ̃re ca-apiʉjaquẽna popiye tamuogarãma. Jicãʉ maca nare cʉ̃ ca-popiyeyequetiparore bairo Diore ca-camota majii mácʉmi. Na popiyeyegʉmi Dio cʉ̃re ca-apiʉjaquẽna caroorã nipetirãre yua.
REV.7.1	Cabero yʉ ca-tʉjʉwʉ tunu ángel majare bapari canacãʉ majuu. Nipetiropʉ wino ca-papurijere ca-roti majirã ca-ãma. Ati yepa to canacã nʉgoapʉrena ca-tʉjʉnucuwã. Jicãʉ ca-ãmi muipu cariape cʉ̃ ca-wamʉ atínucuri paʉpʉ. Apeĩ ca-ãmi ca-waruu macapʉre. Apeĩ ca-ãmi ape nʉgoa waruu tʉ macapʉre. Apeĩ ca-ãmi muipu cʉ̃ ca-roca jã aáti jopecʉti nʉgoapʉre. To bairo bapari canacã paʉri ãnaa winore nipetiropʉ ca-papu rotiquẽma. Ati yepa buire, mar ca-pairi ya buire, macanʉcʉ bui quenare nipetiropʉ winore ca-papu rotiquẽma. To bairo na ca-rotiquẽtore bairona ca-papuquẽpʉ nipetiropʉ yua. 
REV.7.2	To bairo yʉ ca-tʉjʉwʉ tunu Dio tʉ macacʉ ángel apeĩre. Muipu cariape cʉ̃ ca-wamʉ atínucuri paʉpʉ cá-acʉ́re cʉ̃ yʉ ca-tʉjʉwʉ. Cʉ̃ maca mani Pacʉ Dio ya wame uca tuurica yejere ca-neamí. Dio ca-anicõa aninucuʉ majuu cʉ̃ wame uca tuurica yejere ca-neamí, sello na ca-ĩri yejere. To bairo ti yejere neatí yua, aperãre na ca-ĩi pijowĩ. Ángel majare, aperã cuatro majuure awajari na ca-ĩi pijowĩ. Nipetiropʉ wino ca-papurijere ca-roti majirã, ati yepa nipetiropʉre, mar ca-pairi ya quenare ca-rooye tuu majirãre awajari na ca-ĩi pijowĩ. Oco bairo ca-ĩiwĩ:
REV.7.3	—Aáquẽja mai. Yuuya mai, na ca-ĩiwĩ. —Ti yepare mʉja rooye tuuquẽpa mai. Mar ca-pairi ya quenare, macanʉcʉ quenare mʉja rooye tuuquẽpa mai, na ca-ĩiwĩ. —Dio yarã, cʉ̃ ca-boorije cá-ánare uca tuurica yeje mena cʉ̃ wamere mani ñiga peorã mai. Na riya pãiropʉ mani Ʉpaʉ Dio ya wamere mani ñiga peorã mai, na ca-ĩiwĩ ángel cʉ̃ mena macanare, bapari canacãʉ ca-ãnare.
REV.7.4	To bairo cʉ̃ ca-ĩiro, “Jaʉ,” ĩirã to bairona cá-ámá. Dio yarã cʉ̃ wamere na ca-ñiga peowã to canacãʉpʉrena. To bairi Israel maja poari nipetiro doce poari mena macana, ciento cuarenta y cuatro mil majuu camaja ca-ãma Dio ya wamere uca tuurica yeje mena na ca-ñiga peoricarã. To bairona yʉ ca-apiwʉ. 
REV.7.5+REV.7.6+REV.7.7+REV.7.8	Doce mil Judá ca-wamecʉti poa macanare na ca-ñiga peowã Dio ya wamere. To bairona tunu doce mil Rubén ca-wamecʉti poa macanare, tunu doce mil Gad ca-wamecʉti poa macanare, tunu doce mil Aser ca-wamecʉti poa macanare, tunu doce mil Neptalí ca-wamecʉti poa macanare, tunu doce mil Manasé ca-wamecʉti poa macanare, tunu doce mil Simeón ca-wamecʉti poa macanare, tunu doce mil Leví ca-wamecʉti poa macanare, tunu doce mil Isacar ca-wamecʉti poa macanare, tunu doce mil Sabulón ca-wamecʉti poa macanare, tunu doce mil José ca-wamecʉti poa macanare, tunu doce mil Benjamín ca-wamecʉti poa macanare Dio ya wamere uca tuurica yeje mena na ca-ñiga peowã. To bairi nipetirã ciento cuarenta y cuatro mil majuu camajare na ca-ñiga peowã Dio ya wamere na riya pãiropʉre yua.
REV.7.9	Cabero yʉ ca-tʉjʉwʉ tunu camaja capaarãre. Topʉna Dio ca-roti maji majuʉ cʉ̃ ca-ruiro riape ca-tʉjʉnucuwã. Ati yepa to canacã poa macana jicãarã topʉna ca-ãma. To bairona cʉ̃ Macʉ Cordero ca-wamecʉcʉ cʉ̃ ca-tʉjʉ jooro riapere ca-tʉjʉnucuwã. Capaarã majuu ca-ãma. Dope bairo cá-áti cõoña peo majiña mamʉ. Jutii cabotirije ca-yoari wʉrire ca-jañawã na quena. Bo ño queri ca-jeewã. 
REV.7.10	To bairi na paarãacã maca oco bairo awajari ca-ĩi wariñuu bajawã Diore:
REV.7.10	Mani Ʉpaʉ Dio ruiricaropʉ ca-ruii cʉ̃ ca-majirije jʉgori mani ca-yajibopere manire ca-netoobojawĩ. Cordero quena to bairona cʉ̃ ca-majirije jʉgori manire ca-netoobojawĩ. Popiye caroorã mena mani ca-tamuobopere mani ca-netoobojawĩ, ca-ĩi wariñuu bajawã to macana jutii cabotirije ca-yoari wʉrire ca-jañarã maca.
REV.7.11	Ángel maja nipetirã ca-tʉjʉnucuwã Dio ca-roti maji majuʉ cʉ̃ ca-ruiro tʉpʉna. To bairona veinticuatro majuu cabʉcʉrã ca-rotirã tʉpʉre ca-tʉjʉnucuwã. Ricati ca-baurã bapari canacãʉ ca-ãna tʉpʉ quenare ca-tʉjʉnucuwã ángel maja nipetirã. Ca-tʉjʉnucu amojorewã ca-rupa beto na tʉpʉre. To bairi to macana cabotirije ca-yoari wʉrire ca-jañarã Diore na ca-ĩi wariñuu bajarijere ca-apiwã ángel maja nipetirã. To bairo apirã Dio cʉ̃ ca-ruiro tʉpʉna ca-ejacumu mubiawã, Diore áti nʉcʉbʉgorã. 
REV.7.12	To bairo cʉ̃ áti nʉcʉbʉgori na quena cʉ̃re ca-ĩi wariñuu baja jʉgowã:
REV.7.12	To bairona ñuu majuucõami mani Ʉpaʉ Dio. To bairi camaja nipetirã cʉ̃re na ĩi wariñuu bajaato. “Mʉ jeto ca-ñuu majuʉ mʉ ãa,” cʉ̃re na ĩato. Nipetirijere ca-majii ãmi. To bairi camaja nipetirã, “Caroaro jãare mʉ átibojanucu,” cʉ̃re na ĩato. Camaja nipetirã cʉ̃re na nʉcʉbʉgoato. Dio nipetirã netoro ca-roti majii ãmi. Ca-tutuaʉ majuu ãmi. To bairona anicõa aninucugʉmi mani Ʉpaʉ to canacã rʉmʉ, ca-ĩi wariñuu bajawã ángel maja nipetirã yua.
REV.7.13	To bairo na ca-ĩi wariñuu bajaro oco bairo yʉ ca-ĩi jeniñawĩ cabʉcʉrã ca-rotirã mena macacʉ jicãʉ:
REV.7.13	—¿Noa na ãtí i maja, jutii cabotirije ca-yoari wʉrire ca-jañarã? ¿Noopʉ cá-atána na ãtí? yʉ ca-ĩi jeniñawĩ cabʉcʉ ca-roti majii.
REV.7.14	To bairo cʉ̃ ca-ĩiro:
REV.7.14	—Yʉ yaʉ, yʉ majiquẽe. Mʉ maca mʉ majii, cʉ̃ yʉ ca-ĩiwʉ.
REV.7.14	To bairo cʉ̃ yʉ ca-ĩiro, yʉ ca-queti buiowĩ:
REV.7.14	—Na ãma mʉ ca-ani yepapʉ ca-bai yajiricarã na ãnana ca-yeri catírã. Ti yepapʉ ãnaa rooro majuu ca-tamuowã. Camaja popiye majuu na ca-tamuori rʉmʉri ca-anopʉre popiye majuu ca-tamuowã na quena. To bairo baibana quena caroorijere ca-apiʉjaquẽma. Dio Macʉ Corderore cʉ̃ cá-áti nʉcʉbʉgo janaquẽma. Cʉ̃ ca-ĩrijere cariape ca-tʉgooñacõa aninucuwã. “Mʉjaare yʉ ca-rií peti yajibojarique jʉgori mʉjaare yʉ netoogʉ,” cʉ̃ ca-ĩrijere cariape ca-apiʉjacõa aninucuwã. To bairo tiere cariape apiʉjarã yua, ca-jĩa ree ecooricarã aniri ato ʉmʉrecóopʉ ejama. Eja, caroorije na cá-átajere yʉ ca-coje reebojarique iñoorã jutii cabotirijere jañama, yʉ ca-ĩi queti buiowĩ cabʉcʉ ca-rotii. 
REV.7.15	—To bairi yucʉra Dio ca-roti majii majuu cʉ̃ ca-ruiro riape tʉjʉnucuma. Diore áti nʉcʉbʉgorã áama. Ʉmʉreco quenare, ñami quenare to canacã rʉmʉ to bairona cʉ̃ áti nʉcʉbʉgonucuma. Dio ya wiipʉre sacerdote maja na cá-átore bairona cʉ̃ áti nʉcʉbʉgonucuma, Dio cʉ̃ ca-boorijere átiri. To bairo na cá-áto Dio maca caroaro na cotemi. To canacã rʉmʉ na mena anicõa aninucugʉmi yua. 
REV.7.16	To bairo nare cʉ̃ cá-átibojaro di rʉmʉ uno majuu ñigo riaquetigarãma. To bairo quena ñeme jipiquetigarãma. Ape wame quena, muipu seeto cʉ̃ ca-ajiro popiye tamuoquetigarãma. Caroaro majuu jeto anicõa anigarãma Dio tʉpʉre yua. 
REV.7.17	Cordero maca Dio ca-roti majii majuu cʉ̃ ca-ruiro riape ca-tʉjʉnucuʉ maca na tʉjʉ cotegʉmi. Oveja na ca-ĩirã nuuricarã ʉpaʉ caroaro nare cʉ̃ ca-tʉjʉ coterore bairona caroaro na tʉjʉ ʉja cotegʉmi. Oveja ʉpaʉ cʉ̃ yarãre oco ca-butiri ope tʉpʉ na tĩagʉ nare cʉ̃ ca-jʉgo aátore bairona caroaro na jʉgo aágʉmi Cordero, Dio Macʉ. To bairo na átibojari ñe uniere na ca-boorije cõona na joogʉmi Cordero cʉ̃ yarãre. To bairi Dio maca, “Yʉ punaa, otiquẽja,” caroaro na ĩigʉmi. Caroaro na ĩi, na cape ocore na coje reegʉmi, na ĩi ocabʉtioʉ. To bairi caroaro wariñuu anicõa anigarãma i maja cabotirijere ca-jañarã yua, yʉ ca-ĩi queti buiowĩ cabʉcʉ ca-rotii.
REV.8.1	Cabero tunu Cordero ca-wamecʉcʉ Dio Macʉ ca-tʉ̃ga woo newĩ tunu. Ti pũuro tunuarica pũuro na ca-jʉgoo turique seis canacã paʉ bero beroa cosi unie mena na ca-jʉgoo turica paʉre ca-tʉ̃ga woo newĩ tunu. Ca-ani tʉjari paʉ majuure ca-tʉ̃ga woo newĩ. To bairo cʉ̃ ca-tʉ̃ga woo nero yua, to ʉmʉrecóopʉ ca-bʉjʉbataje ca-janacoapʉ. Cawadabatana quena ca-janacoama. Jicã hora recomaca majuu ca-wadaquẽma. 
REV.8.2	To bairi jicã hora recomaca bero to cõona yʉ ca-tʉjʉwʉ tunu. Siete majuu ángel maja Dio riape ca-tʉjʉnucurãre na yʉ ca-tʉjʉwʉ. To bairo nare yʉ ca-tʉjʉro na ca-ano canacãʉpʉrena putiriquere na ca-joowĩ Dio na ca-putipere. 
REV.8.3	To bairo nare cʉ̃ ca-jooro bero ángel apeĩ ca-ejawĩ tunu. Eja, Diore na cá-áti nʉcʉbʉgori cajawo, caroa ca-jʉti ñuurijere na ca-joe buje mʉgori cajawo riape ejanʉca, topʉ ca-tʉjʉnucuwĩ. Ca-ajiyari bapa, caroaro jʉti ñuurijere cʉ̃ ca-jooepa bapare ca-newĩ. Ti bapare ne yua, pairo ca-jʉti ñuurijere ca-cʉgowĩ aperã cʉ̃ na ca-jooriquere ti bapapʉ cʉ̃ ca-jooepere. 
REV.8.4	To bairi Diore ca-apiʉjarã ati yepa macana Diore na ca-jenitoye cʉ̃ maca tiere ca-joenucuwĩ. To bairo cʉ̃ ca-joero caroaro ca-jʉti ñuuwʉ ti cajawopʉre, ca-ajiyarije oro majuu mena na cá-áta cajawopʉre. Dio cʉ̃ ca-ruiro riape macá cajawo ca-ajiyari cajawopʉre caroaro ca-jʉti ñuuwʉ. To bairi Diore ca-apiʉjarã Diore na ca-jenirije Dio tʉpʉ ca-ejaro cʉ̃ ca-joe buje mʉgorije quena ca-ejawʉ. To bairi ángel caroaro cʉ̃ cá-áto Dio maca ca-apiwĩ cʉ̃re ca-apiʉjarã na ca-jenirijere yua. 
REV.8.5	Cabero cʉ̃na ángel ti bapapʉre ca-jãawĩ tunu peero niti ca-ajiyarijere. Ti cajawo bui peero macaje niti jeeri ti bapapʉre ca-jee jã jiroocõawĩ. Jee jã jiroo yaparo ti bapare ca-rocacõa joowĩ yepapʉre yua. To bairo cʉ̃ cá-áto bʉpo seeto majuu ca-pawĩ. To bairona apeye unie quena seeto ca-bʉjʉwʉ. Bʉpo cʉ̃ ca-yaberije quena ca-yabewʉ seeto. Ati yepa quena ca-wãrewʉ seeto majuu yua.
REV.8.6	To bairo bai, ángel maja putiriquere ca-cʉgorã maca ca-cʉgo peti tʉgawã, putigarã yua.
REV.8.7	To bairo na ca-bairo jicãʉ na mena macacʉ ca-putiwĩ: “Puuuu,” ca-putiwĩ. To cõona yua, ca-joorije oco weta rupaacã ca-wẽewʉ ati yepapʉ. Ca-ʉ̃rije quena ca-wẽewʉ. Rií mena ajuyaro ca-wẽewʉ ca-ʉ̃rije. To bairo wẽe yua, ati yepa pairo ca-ʉ̃ʉ yajicoapʉ. Ati yepa la tercera parte majuu, itia paʉ ca-anibata paʉ jicã paʉ ca-ʉ̃ʉ yajicoapʉ. Macanʉcʉ macaje, yucʉ quena to bairona ca-ʉ̃ʉ yajicoapʉ. Ta ca-jʉmerije quena ca-ʉ̃ʉ yajicoapʉ tie quena yua.
REV.8.8	Cabero tunu ángel apeĩ ca-putiwĩ tunu, cʉ̃ bero macacʉ. “Puuuu,” ca-putiwĩ. To cõona yua, ʉ̃taʉ ca-pairicʉ majuure bairo ca-ʉ̃ricʉ ca-ñawʉ. Mar ca-pairi yapʉre ca-ñaa roca pacoapʉ, ʉ̃taʉre bairo ca-ʉ̃ricʉ. 
REV.8.9	Ca-pairi yapʉre to ca-ñaa roca paro yua, ti ya rií majuu ca-jeeñacoapʉ jicã paʉ. Pairo, la tercera parte majuu ca-jeeñacoapʉ rií. Itia paʉ ca-anibata paʉ jicã paʉ ca-jũacoapʉ rií jeeñato oco ca-anibataje. To bairo ca-bairije jʉgori wai capaarã majuu ca-yajicoama, la tercera parte majuu. Cumuu capaca cumuu quena capee ca-rua yajicoapʉ la tercera parte macaje yua.
REV.8.10	Cabero tunu ángel apeĩ ca-putiwĩ. Pʉgarã bero macacʉ majuu ca-putiwĩ: “Puuuu,” ca-putiwĩ. To cõona ñoco capaii majuu ca-ñaa amí. Ʉmʉrecoopʉ ca-ãnacʉ ca-ñaa amí ati yepapʉre. Ñaa atí yua, ca-ʉ̃ʉwĩ. Ʉpe tutu jĩa peo bujuricarore bairo pairo ca-ʉ̃ʉwĩ. To bairi capee yaripʉre ca-ejawʉ cʉ̃ ca-ʉ̃rije. Capee paʉri oco ca-butiri operipʉ quenare ca-ejawʉ. La tercera partepʉ majuu ca-ejawʉ. Itia paʉ ca-anibata paʉ jicã paʉpʉ ca-ejawʉ ca-ʉ̃rije. 
REV.8.11	Cʉ̃ ñoco ca-ñaa atácʉ maca wamecʉmi “Ajenjo.” To bairi ria ca-pairi yapʉre cʉ̃ ca-ñaa ejaro oco maca ricati baurije ca-jeeñacoapʉ. Caroa oco ca-anibataje ca-piyarije ca-jeeñacoapʉ. Cabero camaja maca tiere etibana ca-riacoama yua.
REV.8.12	Cabero tunu ángel apeĩ ca-putiwĩ. Itiarã bero macacʉ majuu ca-putiwĩ: “Puuuu.” To cõo yua, muipu ʉmʉreco macacʉ ca-rooye tuawĩ. Caroaro ca-aji batequẽmi jicã paʉ la tercera parte majuu. Muipu ñami macacʉ quena caroaro ca-buju batequẽmi. Ñocoa quena to bairona capaarã ca-ajiya ejooquẽma la tercera partepʉre. To bairo bairã yua, ati yepapʉre caroaro ca-buju majiquẽma. To bairi ʉmʉrecopʉre bapari canacã hora majuu muipu ca-bujuquẽmi. Ñami quenare bapari canacã hora ñocoa ca-bujurã ca-mama.
REV.8.13	To bairi yʉ ca-tʉjʉwʉ tunu aáre. Jõ buipʉ ca-wʉʉ aámi. Wʉ aá, oco bairo ca-ĩi awajawĩ:
REV.8.13	—¡Ayu! ¡Ayu! ¡Ayu! ca-ĩi awajawĩ. —Bopacooro majuu baicõama ti yepa macana. Popiye majuu tamuogarãma. Petoacã rʉja mai. Ángel maja ca-ani tʉjarã itiarã majuu yucʉacãre putigarãma. To bairi popiye majuu tamuogarãma na ca-putiro ti yepapʉ ca-ãna yua, ca-ĩiwĩ aá.
REV.9.1+REV.9.2	To bairo cʉ̃ ca-ĩiro bero apeĩ ángel ca-putiwĩ tunu. Bapari canacãʉ bero macacʉ majuu ca-putiwĩ tunu: “Puuuu,” ca-putiwĩ. To cõona yua, jicãʉ ʉmʉrecóopʉ ca-ãnacʉ ñocore bairo ca-bauʉ ca-ñaa roca cumu ejawĩ ati yepapʉ. Ñaa roca cumu eja, llavere ca-cʉgowĩ pãricarore, Dio cʉ̃re cʉ̃ ca-jooricarore. To mena ope ca-ʉ̃cʉari ope majuure ca-pãawĩ. To bairo cʉ̃ ca-pãarona to cõona ti opepʉ pairo ca-bujeri butiwʉ. Peero ca-pairi peerore bairo ca-bujecoapʉ. To bairo bujeri ti ope macaje muipu ʉmʉreco macacʉre cʉ̃ ca-biawʉ bujeri bʉrʉa. To bairi nipetiropʉ ca-naitĩacoapʉ tie bujeri jʉgori. 
REV.9.3	To bairi tie bujeri bʉrʉa watoapʉ ca-butiwã diroa. Buti, nipetiropʉ ca-wʉʉ bate peticoa aáma. Camajare ca-toa majirã ca-ãma naa. Cotapa cʉ̃ ca-toarore bairona ca-puniwã. 
REV.9.4	“Camaja na ye oteriquere mʉja ʉga rooye tuuquẽpa,” na ca-ĩiwĩ na ʉpaʉ. “Ta quenare, yucʉ quenare, nipetirije ati yepapʉ ca-putirije quenare mʉja ʉga rooye tuuquẽpa,” na ca-ĩiwĩ. “Camaja jetore na ca-wijioro na ája. Camaja nipetirã Dio ya wame uca tuurica yeje mena na riya pãiropʉre ca-ñiga peoya mana jetore na ca-wijioro na ája,” na ca-ĩiwĩ na ʉpaʉ. 
REV.9.5	“Na jĩaquẽja paro. Popiye na ca-tamuoparore bairo jeto na mʉja átigarã,” na ca-ĩiwĩ. “Jicã wamo canacãʉ muipua to bairona na ája,” na ca-ĩiwĩ. To bairo na cʉ̃ ca-ĩi yaparoro yua, camajare na ca-toa teñawã. To bairo na ca-toaro cotapa cʉ̃ ca-toarore bairona ca-wijiowã camaja, seeto. 
REV.9.6	Ti yʉtea ca-ano camaja maca na ca-ria yajicoapere seeto boobagarãma. To bairo boobana quena ria yaji majiquetigarãma yua.
REV.9.7	To bairi naa diroa maca caballoare bairo ca-bauwã. Caballoa camaja ca-amequẽrãre ca-umarãre bairo ca-bauwã diroa, come ajeri ca-jañarã aniri. To bairi na rʉpoari buire ca-pejawã ca-rupa betori uniere. Ʉparã na ca-pejari betori, ca-ajiyari betori uniere bairo ca-baurijere ca-pejawã na rʉpoaripʉre. Camaja riyarire bairo ca-riyaricʉma. 
REV.9.8	Cãromia poa ñapore bairo ca-poacʉma tunu. Yai jũarã opire bairo ca-opicʉma. 
REV.9.9	Na cotiare come ajerire bairije jia turicarã ca-ãma. To bairi ca-wʉʉcoanucuwã. To bairo na ca-wʉʉ aánucuro seeto ca-bʉjʉwʉ na ca-wʉʉrije. Camaja amequẽgarã caballoa bui capaarã na ca-atʉ aátore bairo ca-bʉjʉwʉ na ca-wʉʉrije. Caballoa uwamarã na ca-tʉ̃garica coorire na ca-atʉ tʉ̃ga puarore bairona ca-bʉjʉwʉ diroa na ca-wʉʉrije maca. 
REV.9.10	Na picõrori cotapa picõrore bairo ca-picõrori cʉma. To bairi camajare na ca-toa majiwã. Na ʉpaʉ cʉ̃ ca-tutuarije jʉgori ca-toa majiwã camajare. Jicã wamo canacãʉ muipua majuu to bairona ca-toa teñarã ca-anicõawã yua. 
REV.9.11	Na ʉpaʉ ca-ãmi Sataná yere cá-ácʉ majuu. Cʉ̃ maca ca-ʉ̃cʉari ope macacʉ ca-anibatacʉ ca-ãmi. Hebreo ye mena Abadón ca-wamecʉmi. Griego ye mena Apolión ca-wamecʉmi. “Cá-áti ree majuucõaʉ” ĩigaro ĩi cʉ̃ wame.
REV.9.12	To bairo diroa camajare na na cá-áti toa teñaro bero to cõona petigaro ati yepa macana popiye na ca-tamuope ca-ani jʉgori wame. To bairo tie ca-petibato quena pʉga wame rʉja camaja popiye na ca-tamuope tunu.
REV.9.13	To bairo bai, ángel apeĩ ca-putiwĩ tunu. Jicã wamo canacãʉ bero macacʉ cʉ̃ putiricarore ca-putiwĩ. “Puuuu,” ca-putiwĩ. Cʉ̃ ca-putiro apeĩ cʉ̃ ca-wadaro yʉ ca-apiwʉ. Diore áti nʉcʉbʉgorã caroa ca-jʉti ñuurijere camaja na ca-joe buje mʉgori cajawo, ca-ajiyari cajawopʉ cʉ̃ ca-wadarije ca-báuwʉ. Dio cʉ̃ ca-ruiro riape macá cajawopʉ majuu cʉ̃ ca-wadarije ca-báuwʉ. 
REV.9.14	To bairo ti cajawopʉ apeĩ cʉ̃ ca-queti buioro yʉ ca-apiwʉ. Ángel ca-putiricʉre cʉ̃re cʉ̃ ca-queti buioro yʉ ca-apiwʉ:
REV.9.14	—Oco bairo mʉ ápa, cʉ̃ ca-ĩi wadarijere yʉ ca-apiwʉ ti cajawopʉ ca-ĩi wadaʉre. —Ti ya, ca-pairi ya, Eufrates ca-wamecʉti yapʉ aácʉja. Topʉ aácʉ yua, mʉ bʉgagʉ ángel majare, aperã na ca-jiaricarã bapari canacãʉ majuure. Na popioya, cʉ̃ ca-ĩi wadawĩ ti cajawopʉ ca-ĩi wadaʉ ángel ca-putiricʉre.
REV.9.15	To bairo cʉ̃ ca-ĩiro yua, ángel maca to bairona cá-ámí. Eufrates ca-wamecʉti yapʉ aperã na ca-jiaricarãre bapari canacãʉ majuure na ca-popiowĩ. To bairo cʉ̃ cá-áto ca-atʉcoa aáma. Camajare na jĩagarã ca-atʉcoa aáma. Camajare na ca-jĩapa paʉ majuure nare yuu rotii mai nare ca-jia cũu rotiyupʉ Dio. To bairi ti paʉ majuu, ti cʉma, ti rʉmʉ, ti paʉ majuu ca-yuuricarãre na ca-popiowĩ. To bairo na cʉ̃ ca-popioro camajare jĩagarã ca-atʉ aáma. To bairi camajare na ca-jĩa reecõawã ati yepa macana capaarãre la tercera parte majuu tunu. 
REV.9.16	To bairi uwamarã capaarã majuu nare yʉ ca-tʉjʉwʉ. “Doscientos millones majuu uwamarã ãma aperã mena ca-amequẽparã, caballoa bui ca-peja aána,” na ca-ĩrijere yʉ ca-queti apijowʉ yua.
REV.9.17+REV.9.18	To bairi caballoa bui ca-pejarã na cotiaripʉre come ajeri ca-jũarijere jañawã jicãarã. Aperã ca-jʉmerijere ca-jañawã. Aperã ca-jʉririjere ca-jañawã. Na caballoa maca yai jũaʉ rʉpoare bairo ca-rʉpoari cʉma. Na rijeroripʉ bujeri ca-butiwʉ seeto. Peero mena, asufre ca-wamecʉtie roorije ca-jʉtirije mena ajuyaro ca-buje butiwʉ. To bairo ca-bairã aniri capaarã camajare na ca-jĩa reecõawã. Caballoa na rijerori macaje mena na ca-jĩa reecõawã. 
REV.9.19	To bairi na rijerori macaje ca-uwiobʉjawʉ. Na picõrori quena seeto ca-uwiobʉjawʉ. Aña rʉpoarire bairo ca-bauwʉ na picõrori. Tie mena camajare na cá-áti rooye tuuwã yua.
REV.9.20	To bairo camajare rooro na cá-átibato quena camaja ca-rʉjarã maca ca-tʉgooñaquẽma. “Caroorije mani átibapa. Caroorije jã cá-átiere majiriobojaya,” ca-ĩi jeniquẽma Diore. Caroorije na cá-átiere ca-tʉgooñarique paiquẽma. To bairo caroorije na cá-átore bairona rooro majuu cá-áticõa aninucuwã. Wãtiarena ca-jeninucuwã. Na ca-weericarã quenare na ca-jeninucuwã. Oro ca-wamecʉtie, plata ca-wamecʉtie, bronce ca-wamecʉtie ca-ajiyarije mena na majuuna na ca-weericarã maca, ʉ̃ta mena, yucʉ mena na ca-weericarã unare ca-jeninucuwã. Na ca-weericarã maca ca-tʉjʉ majiquẽma. Ca-api majiquẽma. cá-aáteña majiquẽma. To bairona cá-áti majiquẽna na ca-anibato quena na ca-jeninucuwã, Diore jeniquẽnana. 
REV.9.21	To bairona camaja na ca-ame jĩarijere ca-janagaquẽma. Cumu ãnaje na cá-áti anie quenare ca-janagaquẽma. Rooro na cá-áti eperije cʉtie quenare ca-janagaquẽma. Aperã yere na ca-jee rutirije quenare ca-janagaquẽma. To bairo jeto cá-áticõa aniganucuwã. Na maca, “Caroorije jã átibapa. Caroorije jã cá-átie jã majiriobojaya,” ca-ĩi jeniquẽma Diore. Caroorije na cá-átiere ca-tʉgooñarique paiquẽma camaja ca-rʉjarã yua.
REV.10.1	Cabero yʉ ca-tʉjʉwʉ tunu ángel apeĩre, ca-tutuaʉ majuure. Ʉmʉrecoopʉ ca-rui acʉ́re cʉ̃ yʉ ca-tʉjʉ joowʉ. Oco bujeri watoapʉ ca-rui amí. Cʉ̃ rʉpoa buire bue betore bairo ca-bauwʉ. To bairona cʉ̃ riya quena ca-buju batewʉ. Muipu ʉmʉreco macacʉre bairona ca-buju batewʉ. Cʉ̃ rʉpori quena ca-ʉ̃ʉ buju batewʉ. Pairi peero ca-ʉ̃ʉ mʉgori peerore bairo ca-ʉ̃ʉ buju batewʉ. 
REV.10.2	Cʉ̃ wamopʉre papera pũuroacã pãrica pũuroacã ca-cʉgowĩ. Jicã pũurona anibato quena ca-rupa tunua pũuro ca-ãmʉ ti pũuro. To bairi cʉ̃na, ángel ati yepapʉre ca-rui ejanʉcawĩ. Rui ejanʉca yua, cʉ̃ rʉpo cariape macá nʉgoa maca mar ca-pairi yapʉ ca-tʉjʉnucuwĩ. Ape nʉgoa macá rʉpo maca ati yepapʉ ca-tʉjʉnucuwĩ. 
REV.10.3	To bairo tʉjʉnucuʉ yua, cʉ̃ ca-wadarije tutuaro ca-wada batejowĩ. Yai jũaʉ cʉ̃ ca-awajarije cõo ca-wada batejowĩ. To bairo cʉ̃ ca-wadaro bʉpoa siete majuu cʉ̃ ca-yʉʉwã. 
REV.10.4	Tie na ca-wadarijere yʉ ca-uca tuugabapʉ. To bairo tiere yʉ ca-uca tuugari paʉ majuu yua, “Mʉ uca tuuquẽpa tiere,” ʉmʉrecóo macacʉ cʉ̃ ca-ĩrijere yʉ ca-apiwʉ. “Bʉpoa siete majuu na ca-ĩi wadarijere mʉ uca tuuquẽpa. Tiere camajare na queti buiogaquẽemi Dio mai,” cʉ̃ ca-ĩrijere yʉ ca-apiwʉ. To bairo cʉ̃ ca-ĩiro yʉ ca-uca tuuquẽpʉ na ca-ĩi wadarijere.
REV.10.5	To bairo uca tuuquẽcʉ yua, yʉ ca-tʉjʉwʉ tunu ángel majocʉre mar ca-pairi yapʉ, ati yepapʉ ca-tʉjʉnucuʉre. Cʉ̃ wamo cariape macá nʉgoare ca-ñumʉgo tʉjʉnucuwĩ ʉmʉrecóopʉ. 
REV.10.6+REV.10.7	To bairo ñu mʉgo tʉjʉnucuri oco bairo ca-ĩi wadawĩ:
REV.10.6+REV.10.7	—Mʉ, Dio, to bairona ca-anicõa aninucuʉ mʉ ãa. Ati ʉmʉrecóore mʉ cá-ápʉ́. Ati yepa quenare to bairona mʉ cá-ápʉ́. Mar ca-pairi ya quenare to bairona mʉ cá-ápʉ́. Nipetiropʉ ca-aniere mʉ cá-ápʉ́. Ca-roti majii majuu mʉ ãa. To bairo mʉ ca-ĩricarore bairo baigaro yucʉra. Tirʉmʉpʉ macana mʉ ye quetire ca-buioricarã na mʉ ca-ĩricarore bairo baigaro yucʉra yua. Ati ʉmʉrecóo petigaro. Ape ʉmʉrecóo mʉ wajoagʉ tunu. Yucʉra rʉjaquẽe. Ángel putiricarore ca-puti tʉjaʉ cʉ̃ ca-putiro to cõona peticoagaro ati ʉmʉrecóo yua, ca-ĩiwĩ ángel cʉ̃ wamore ca-ñumʉgo tʉjʉnucuʉ maca.
REV.10.8	To bairo cʉ̃ ca-ĩiro bero yʉ ca-apiwʉ tunu. Ʉmʉrecoo macacʉ yʉre cʉ̃ ca-ĩrijere yʉ ca-apiwʉ tunu:
REV.10.8	—Aácʉja ángel tʉpʉ. Mar ca-pairi yapʉ, ti yepapʉ ca-tʉjʉnucuʉ tʉpʉ aácʉja. Cʉ̃ tʉpʉ aá, cʉ̃ wamopʉ cʉ̃ ca-cʉgori pũuro pãrica pũurore neija, jõ buipʉ yʉ ca-ĩi joowĩ.
REV.10.9	To bairo cʉ̃ ca-ĩiro yʉ cá-aápʉ ángel tʉpʉ. “Ti pũuroacãre yʉ jooya,” cʉ̃ yʉ ca-ĩiwʉ. To bairo yʉ ca-ĩiro:
REV.10.9	—Ʉ̃jʉ, ne átiri ʉgaya, ca-ĩiwĩ. —To bairo ati pũurore mʉ ca-ʉgaro ipijitigaro. Beroa ocore bairo ipijitigaro. Mʉ rijero maca ipijitibato quena mʉ paropʉ piya eja jañagaro, yʉ ca-ĩiwĩ ángel maca.
REV.10.10	To bairo cʉ̃ ca-ĩiro cʉ̃ ca-cʉgori pũuroacãre neri yʉ ca-ʉgawʉ. To bairo ʉga yua, ángel cʉ̃ ca-ĩirore bairona yʉ ca-baiwʉ. Yʉ rijeropʉ beroa ocore bairona ca-ipijitiwʉ. Yʉ rijeropʉ ipijitibato quena yʉ paropʉ maca seeto ca-piya eja jañawʉ. 
REV.10.11	To bairo ti pũurore yʉ ca-ʉga yaparoro yʉ ca-ĩi queti buiowĩ:
REV.10.11	—Ti yepa macana nipetirãre na mʉ ca-queti buioro yʉ boo. To canacã maca macanare, to canacã poa macana quenare na mʉ queti buiogʉ. Na ʉparã quenare to bairona na mʉ queti buiogʉ. Mʉ ca-tʉjʉrijere, ati yepa macana nipetirã na ca-bai tʉjapere na mʉ queti buiogʉ. To bairo mʉ ca-queti buioro yʉ boo, yʉ ca-ĩiwĩ ángel maca.
REV.11.1	Cabero yʉ ca-joowĩ ángel tuericʉre bairo ca-anii, cõoñaricʉre. To bairo tiire yʉ joo:
REV.11.1	—Ʉ̃jʉ, atii cõoñaricʉ, yʉ ca-ĩiwĩ. —Dio ya wiire cõoñaʉja. ¿Noo cõo pairi wii to ãtí? Ti wiipʉ Diore áti nʉcʉbʉgorã ca-jʉti ñuurijere na ca-joe buje mʉgori cajawo quena, ¿noo cõo pairi cajawo to ãtí? ĩi cõoñaʉja, yʉ ca-ĩiwĩ. —To macana Diore ca-jeni nʉcʉbʉgorã quena, ¿noo cõo majuu na ãtí? ĩi na mʉ cõoñawa, yʉ ca-ĩiwĩ. 
REV.11.2	—Dio wii macá yepare mʉ cõoñaquẽpa. Tona anigarãma aperã ape yepari macana Diore cá-áti nʉcʉbʉgoquẽna mai. Nana ti macare Dio cʉ̃ ca-mairi maca áti rooye tuugarãma. Ti maca macana quenare to bairona rooro na átigarãma. Cuarenta y dos canacãʉ muipua majuu to bairona rooro na átigarãma, yʉ ca-ĩiwĩ. 
REV.11.3	—To bairo na cá-áto na yʉ joogʉ yʉ yarã pʉgarãre, yʉ yere ca-queti buiobojarãre. Yʉ ca-majiorije jʉgori caroaro queti buiogarãma. Mil doscientos sesenta rʉmʉri majuu yʉ yere to bairona queti buiogarãma. Na jutii, ca-tʉgooñarique pairã na ca-jañarije uniere bairo jañagarãma umarica poari macaje. Wajiaro na ca-juariquere jañagarãma, ca-tʉgooñarique pairã na ca-jañarije uniere. To bairi na yʉ queti buio rotigʉ, yʉ ca-ĩiwĩ ángel yua.
REV.11.4	To bairi pʉgaʉ Olivo yucʉ ãmʉ Dio riape, ati yepa macana Ʉpaʉ riape. Jĩa bujurique ca-pejari tutuu quena ãmʉ pʉga tutuu cʉ̃ riape. Dio ye quetire cʉ̃ ca-queti buiobojarã iñoo majioro bai ti tutuu. To bairona nare iñoo majioro bai Olivo yucʉ pʉgaʉ.
REV.11.5	To bairi ca-tutuarã anigarãma Dio ye quetire ca-buiobojarã na pʉgarã. Camaja maca rooro na áti majiquetigarãma. Rooro nare na cá-átigaro tʉjʉrã na jĩa reecõagarãma. Peero na rijero ca-butirije mena na jĩa reecõagarãma rooro nare cá-átigarãre. To bairona na joe reecõagarãma na wapanare Dio ye quetire ca-buiorã. 
REV.11.6	To bairi ca-oco ocaquẽto áti majigarãma. To bairi ati yepapʉ na ca-queti buio ãno ocaquetigaro na ca-oca rotiquẽto maca. To bairi ocore wajoa majigarãma. Ocore rií majuu jeeñoo majigarãma. To bairona átiri camaja popiye na ca-tamuoro na áti majigarãma. Riaye na joo majigarãma. Noo na ca-boori paʉ ca-ano to bairo na áti majigarãma Dio cʉ̃ ca-rotirije jʉgori yua. 
REV.11.7	To bairo camajare na ca-queti buio yaparoro apeĩ buti wamʉ ejagʉmi ca-ʉ̃cʉari opepʉ ca-jañaricʉ. Ca-uwioʉ majuu ti opere buti wamʉ ejagʉmi yua. To bairo buti wamʉ eja, Dio ye queti ca-buiobojarã pʉgarã mena amequẽgʉmi. Na mena amequẽ, to cõona ca-uwioʉ maca na jĩa reecõagʉmi. 
REV.11.8	To bairo na cʉ̃ ca-jĩaro bero na rupaʉri ãnaje ma recomacapʉ cuñagaro. Ca-pairi maca Jerusalén'pʉ mani Ʉpaʉ Jesúre cʉ̃ na ca-jĩarica macapʉ cuñagarãma. Ti maca, “Sodoma ãa,” ĩima camaja. Sodoma macana ca-aniñaricarã cõona caroorije átinucuma Jerusalén macana ĩirã ĩima. Aperã, “Ejipto ãa ti maca,” ĩima, to bairona caroorije átinucuma ĩirã. To bairi ti macapʉ ma recomacapʉ cuñagaro na rupaʉri ãnaje, pʉgarã Dio ye quetire ca-buio teñarã ca-anibatana.
REV.11.9	Yoabʉjaro topʉna cuñagaro, itia rʉmʉ ape rʉmʉ recomaca majuu. To bairi camaja to canacã maca macana na rupaʉri ãnajere tʉjʉgarãma. To canacã poa macana na tʉjʉgarãma topʉ ca-cuñarãre. Na rupaʉri ãnajere yaa rotiquetigarãma camaja. 
REV.11.10	Dio ye quetire ca-buiobojarã na pʉgarã na ca-bai yajiro tʉjʉrã seeto wariñuugarãma ati yepa macana. “Seeto manire ca-patowãcooricarã, meere riacoa yaji aáma,” ĩigarãma. To bairo ĩi, wapa mano ame nunigarãma apeye uniere, seeto wariñuurã yua. 
REV.11.11	To bairo Dio ye quetire cʉ̃ ca-buiobojarã na ca-bai yajiro na ca-wariñuubato quena itia rʉmʉ bero, ape rʉmʉ recomacana tunu catícoagarãma yua. Dio cʉ̃ ca-majirije jʉgori tunu catícoagarãma. Tunu catí, tʉjʉnucugarãma, ca-tunu catíricarã yua. To bairo camaja maca na ca-tunu catíro tʉjʉrã, seeto na uwigarãma. 
REV.11.12	Cabero ʉmʉrecóo macacʉ na wada ruiojogʉmi. Ca-tunu catíricarã pʉgarãre na wada ruiojogʉmi pairo wadarique mena:
REV.11.12	—¡Adʉja yʉ tʉpʉ! ¡Wamʉ ajá! na ĩigʉmi.
REV.11.12	To bairo cʉ̃ ca-ĩiro apirã ʉmʉrecóopʉ bujeri bʉrʉri watoapʉ wamʉ aácoagarãma yua. Na wapana na ca-tʉjʉ mʉgo tʉjʉnucuro to bairona wamʉ aácoagarãma ʉmʉrecóopʉ. 
REV.11.13	To bairo na cá-aáto bero ti paʉ majuu ati yepa seeto wãregaro tunu. To bairo ca-wãrero ti maca macaje wiiri ñaacoagaro jicã wiiri. Un décimo majuu ñaacoagaro. To bairo ca-bairo siete mil majuu camaja riacoagarãma ati yepa ca-wãrerije mena. Ca-rʉjarã maca seeto uwigarãma. “¡Ayu! ¡Dio jeto ãmi ca-roti majii!” ĩigarãma yua.
REV.11.14	Maa yua, to cõona ãa camaja popiye na ca-tamuope diroa bero macaje pʉga wame. To bairi camaja popiye na ca-bainemope ape wame rʉja tunu. ¡Ayu! Tie quena yoaro mee baigaro yua.
REV.11.15	Cabero yua, ángel apeĩ ca-putiwĩ tunu. Seis bero macacʉ ca-ani tʉjaʉ majuu cʉ̃ putiricarore ca-putiwĩ: “¡Puuuu!” ca-putiwĩ. To cõona yua, ʉmʉrecóo macana ca-wadawã. Tutuaro ca-wadawã:
REV.11.15	Ti yepa macana caʉparã na ca-roti majirije to cõona peticoapa. Yucʉra yua, mani Ʉpaʉ Dio jeto roti majimi cʉ̃ Macʉ, camaja tʉpʉ cʉ̃ ca-jooricʉ mena. Cʉ̃ jeto roti majimi. To bairona roticõa aninucugʉmi to canacã rʉmʉ, ca-ĩi bajawã.
REV.11.16	To bairo na ca-ĩi bajaro apirã, cabʉcʉrã ca-rotirã veinticuatro majuu Dio tʉpʉre rʉpopatuaripʉ ejacumu mubiari Diore cá-áti nʉcʉbʉgowã. Naa cʉ̃ ca-ruiro riape ca-rui atána to bairona Diore cá-áti nʉcʉbʉgowã. 
REV.11.17	To bairo cʉ̃ ĩi nʉcʉbʉgorã oco bairo ca-ĩiwã:
REV.11.17	Jã Ʉpaʉ, nipetirãre ca-roti majii mʉ ãa. Nipetirijere mʉ áti maji. Ca-ani jʉgoricʉ mʉ ãa. Yucʉ quena to bairona mʉ anicõa aninucu. Yucʉra yua, mʉ ca-roti majirije mena camajare ca-rotii mʉ ca-ani tʉgayupa, meere. To bairi, “Caroaro jãare mʉ átiboja,” mʉre jã ĩinucu.
REV.11.18	Ti yepa macana to canacã poa macana mʉre ca-booquẽma. Mʉre punijiniri mʉre ca-bai netoo nʉcagabama. To bairo mʉre na ca-booquetaje wapa to cõona na mʉ popiyeyegʉ. Yucʉra yua ejacoapa nare mʉ ca-tʉjʉ bejeri rʉmʉ majuu. Ca-bai yajiricarãre na mʉ ca-tʉjʉ bejeri paʉ majuu ejacoapa. To bairi caroorije cá-ána maca popiye tamuogarãma. Mʉ ca-rotirijere cá-áticõa ãna maca wariñuurique bʉgagarãma. Mʉ ye quetire ca-queti buiorã, mʉ ye quetire ca-apiʉjarã quena, nipetirã mʉre cá-áti nʉcʉbʉgorã maca wariñuugarãma. Caroare na mʉ joogʉ. Ʉparã quena, cawatoa ca-ãna quena nipetirã mʉre cá-áti nʉcʉbʉgorãre na mʉ joogʉ caroare. Camaja ti yepapʉre ca-rooye tuu pairã macare na mʉ reecõagʉ, ca-ĩi buiowã cabʉcʉrã ca-roti majirã, Diore ĩi nʉcʉbʉgori.
REV.11.19	To bairo na ca-ĩiro bero yʉ ca-tʉjʉwʉ tunu Dio wiire, ʉmʉrecóopʉ ca-ani wiire. To bairo yʉ ca-tʉjʉro ti wii jope ca-pã nʉcacoapʉ. To bairo to ca-pã nʉcaro ti wii macá pata rocapatare yʉ ca-tʉjʉwʉ. Ti patapʉ ca-jañawʉ Dio ye queti, “Caroorije na cá-átiere na yʉ netoobojagʉ,” cʉ̃ ca-ĩi ucarique. To bairo yʉ ca-tʉjʉro yua, bʉpo ca-yabe jʉgo ãmi. Seeto ca-bʉjʉwʉ. Bʉpoa quena seeto ca-bʉjʉwã. Ati yepa quena ca-wãrewʉ tunu. To bairi ca-joori rupaa oco weta rupaari ca-wẽewʉ seeto ati yepapʉre yua.
REV.12.1	Cabero yʉ ca-tʉjʉ mʉgojowʉ tunu ʉmʉrecóopʉre. Yʉ ca-tʉjʉ mʉgojoro cãromio ca-buianʉca ejawõ. Seeto ca-buju batewõ. Muipu ʉmʉreco macacʉpʉre ca-jañaore bairona ca-buju batewõ. To bairona muipu ñami macacʉ buire ca-tʉjʉnucuore bairo ca-bauwõ. Cõ rʉpoa buire ca-pejawõ ca-ajiyari beto caʉpaʉ cʉ̃ rʉpoapʉ cʉ̃ ca-pejari beto unore. Cõ ca-pejari betopʉre ñocoa doce majuu ca-ãma. 
REV.12.2	To bairi ʉtaa ca-ãmo. Petoacã ca-rʉjawʉ cõ ca-macʉ cʉtiparo. To bairi cõ macʉ cʉ̃ ca-buiaparo jʉgoye seeto ca-awajawõ, wijiobaco. 
REV.12.3	To bairo cõ ca-tamuori paʉna ʉmʉrecóopʉ apeĩ ca-buia ejawĩ tunu. Dragón ca-wamecʉcʉ majuu ca-buia ejawĩ. Ca-jũaʉ capaii majuu ca-ãmi. Siete majuu ca-rʉpoaricʉmi. Diez majuu ca-jawiaricʉmi. To canacã rʉpoapʉrena ca-ajiyari betori ca-ãmʉ, caʉparã na ca-pejarije unie. 
REV.12.4	To bairi cʉ̃ picõro mena ñocoare ca-ñu wãre ñoo joowĩ. Capaarãre na ca-ñu wãre ñoo joowĩ la tercera parte majuure ati yepapʉre yua. Na ñu wãre ñoo joo yaparo cãromio cõ ca-ano riapepʉ ca-tʉjʉnucuwĩ. Cõ Macʉ ca-buiapaʉre cõ ema ʉgagʉ ca-yuu tʉjʉnucuwĩ. 
REV.12.5	To bairi cõ Macʉ ca-buiawĩ yua. Cʉ̃ maca to canacã maca macanare ca-rotipaʉ ca-ãmi. Tutuaro mena na ca-rotipaʉ majuu ca-ãmi. To bairo cõ Macʉacã cʉ̃ ca-buiaro tʉjʉʉ yua, dragón maca cʉ̃ ca-ʉga rocacõagabami. To bairo cʉ̃ ca-ʉga rocagari paʉna Dio maca ca-roti majuʉ cʉ̃ ca-ruiro tʉpʉ cõ Macʉacãre cʉ̃ ca-ne mʉgo weocoa joowĩ ʉmʉrecóopʉ. 
REV.12.6	Cʉ̃ paco maca ca-ruticoamo camaja na ca-manopʉ. Dio cõre cʉ̃ ca-quenoobojarica paʉpʉ ca-ruticoamo. Topʉ cõ ca-ejaro caroaro cõre ca-cotewĩ Dio. Mil doscientos sesenta rʉmʉri majuu cõ ca-cotewĩ topʉre.
REV.12.7	Cabero yʉ ca-tʉjʉwʉ tunu ʉmʉrecóopʉ aperã na ca-amequẽro. Topʉ jicã nʉgoana Miguel cʉ̃ mena macana ángel maja, ca-ñuurã mena ca-ãmi. Ape nʉgoa maca dragón cʉ̃ mena macana, cʉ̃ tʉ macana ca-ñuuquẽna mena ca-ãmi. Na nipetirã ca-amequẽwã. 
REV.12.8	To bairo amequẽ yua, Miguel jãa ca-ñuuquẽnare na ca-quẽ netowã. Na quẽ neto, ca-ñuuquẽnare ʉmʉrecóopʉre na ca-ani rotiquẽma. 
REV.12.9	To bairi Dragón're ati yepapʉre cʉ̃ ca-pa ne roca ruio joowã. Diablo wãtia ʉpaʉ o Sataná ca-wamecʉcʉ ãmi. Ati yepa macana nipetirãre ca-ĩito paii majuu ãmi. Cʉ̃ mena macana, ca-ñuuquẽnare wãtia quenare to bairona na ca-pa jee ree ruio joowã na quenare Miguel jãa, ʉmʉrecóopʉ ca-anibatanare na quẽ netori.
REV.12.10	To bairo nare na ca-reero bero ʉmʉrecóopʉ ca-wadarijere yʉ ca-apiwʉ. Seeto majuu ca-wadawã ʉmʉrecóo macana:
REV.12.10	—Meere yua, wãtia ʉpaʉre pa ne roca ruio joowã. Mani yarã Diore ca-nʉcʉbʉgorã ti yepa macanare Diopʉre ca-wada paii majuure pa ne roca ruio joowã, meere. Diopʉre, “Rooro áama mʉ yarã,” to canacã rʉmʉ, ʉmʉreco quenare, ñami quenare ca-ĩi wada painucuʉre pa ne roca ruiocõa joowã yua. Dio maca Satanáre cʉ̃ netocõawĩ. Ca-roti majii aniri cʉ̃ netocõawĩ. To bairi Dio cʉ̃ ca-rotiri paʉ, meere ani tʉga. Cʉ̃ Macʉ quena cʉ̃ ca-jooricʉ nipetirijere rotigʉmi yua. 
REV.12.11	To bairi mani yarã ti yepa macana Diore ca-nʉcʉbʉgorã Satanáre cʉ̃ ca-bai netoo nʉcacõawã. Popiye baibana quena Sataná cʉ̃ ca-wadajãrijere ca-bai netoo nʉcacõawã. Caroare ca-apiʉjarã aniri to bairona ca-baiwã. “Jesucristo, Cordero ca-wamecʉcʉ manire cʉ̃ ca-rií peti yajibojarique jʉgori mani ca-netoo catíowĩ,” ca-ĩi tʉgooñacõawã. To bairona Dio yere ca-queti buiocõawã. Aperã nare na ca-jĩagarije to ca-anibato quena to bairona Dio yere ca-queti buiocõa aninucuwã. 
REV.12.12	To bairi mania ʉmʉrecóo macana mani wariñuugarã. Nipetirã ángel maja mani wariñuugarã wãtia ʉpaʉ cʉ̃re na ca-rocaro tʉjʉri. To bairona mani maca caroaro mani ca-ani wariñuuri paʉre ti yepa macana maca popiye tamuogarãma. Mar ca-pairi ya macana quena to bairona popiye tamuogarãma na quena. Wãtia ʉpaʉ Sataná ʉmʉrecóopʉ ca-roca ecooricʉ maca rooro na átigʉmi ti yepa macanare. Seeto punijinimi, peeropʉ yʉre na ca-rocaparo jʉgoye petoacã rʉja ĩi. To bairona yʉ ca-apiwʉ ʉmʉrecóopʉ ca-wadarijere yua.
REV.12.13	To bairi Sataná yepapʉre ca-roca ecooricʉ aniri cãromiore cõ ca-atʉ ʉjawĩ. Meere, ca-macʉ cʉtacore cõ jĩa rocagʉ cõ ca-atʉ ʉjawĩ. 
REV.12.14	To bairo cʉ̃ cá-áto Dio maca cõre ca-camotabojawĩ. Aá capaii cʉ̃ querʉpʉrire cõ ca-joowĩ, pinore baii Satanáre cʉ̃re cõ wʉ ruti aáparo ĩi. Camaja na ca-manopʉ cõ ca-ruti aáparore bairo ĩi querʉpʉrire cõ ca-joowĩ. Topʉ itia cʉma ape cʉma recomaca cõre ca-cotewĩ Dio. 
REV.12.15	Cõ ca-wʉʉ ruti aáta paʉpʉ cõ ca-ano pinore bairo ca-ãcʉ̃ maca oco pairo cʉ̃ rijeropʉre ca-buti aáto cá-ámí, cõre ruu rocagʉ. To bairi cʉ̃ rijeropʉre oco pairo ca-butiwʉ, ria cõo. Cõre ne ruu aá rocagʉ to bairo cá-ámí pinore baii maca. 
REV.12.16	To bairo cʉ̃ cá-áto Dio maca cõ cá-átinemowĩ tunu. Cõ átinemo, pairi ope yepa ca-wati nʉcaro cá-ámí Dio. To bairi ria ca-pairi ya dragón cʉ̃ rijeropʉ ca-butirique ti opepʉ ca-jãa peticoapʉ oco yua. 
REV.12.17	To bairo ca-bairo dragón maca seeto cõ ca-punijiniwĩ, cõ jĩa majiquetibacʉ. Punijini, aperã cõ punaa mena amequẽgʉ cá-aácoami. Dio cʉ̃ ca-rotiriquere ca-apiʉjarã mena, Jesucristo ye quetire caroaro cariape ca-apiʉjacõa aninucurã mena amequẽgʉ cá-aácoami yua.
REV.13.1	Cabero mar ca-pairi ya petapʉ yʉ ca-ejawʉ paputiropʉ. Topʉ eja, yʉ ca-tʉjʉ joowʉ tunu ca-rʉjʉgoʉre. Riapʉ ca-ãnacʉ cʉ̃ ca-pamʉro yʉ ca-tʉjʉ joowʉ mar macacʉ monstruo ca-wamecʉcʉre. Cʉ̃ maca siete rʉpoari majuu ca-cʉgowĩ. Diez majuu ca-jawiaricʉcʉ ca-ãmi. To canacã jawiapʉrena ca-ajiyari beto ca-pejawʉ, caʉparã na ca-pejarije unie. To bairi to canacã rʉpoaripʉna riya pãiropʉre uca tuurique ca-ãmʉ. Caroorã na ca-wamecʉtie uca tuurique ca-ãmʉ. 
REV.13.2	To bairi yaire bairo ca-bauwĩ monstruo, yʉ ca-tʉjʉricʉ maca. Cʉ̃ rʉpori maca bʉco macanʉcʉ macacʉ capaii rʉporire bairije ca-rʉporicʉmi. Cʉ̃ rijero yai jũaʉ rijerore bairo carijerocʉmi. To bairi dragón maca cʉ̃ ca-joowĩ monstruore cʉ̃ ye macaje cʉ̃ cá-áti majirije majuure. Cʉ̃ ca-rotiri paʉ quenare, pairo cʉ̃ ca-roti majipe quenare cʉ̃ ca-joowĩ dragón monstruore. To bairo cʉ̃ ca-jooro seeto ca-roti majiwĩ monstruo. 
REV.13.3	Cʉ̃ rʉpoari siete rʉpoari watoare jicã rʉpoa ca-camirocʉmi. Na ca-jĩaricʉre bairo ca-bauwʉ jicã rʉpoa. To bairo cʉ̃ ca-baibato quena cʉ̃ camiro pairi camiro ca-yaticoajupa. To bairi ca-catíwĩ. To bairi camaja nipetirã cʉ̃ ca-tʉjʉ acʉacoama. Cʉ̃ tʉjʉ acʉari seeto cʉ̃ ca-ĩi buiorijere ca-apigawã. 
REV.13.4	To bairi dragón ca-wamecʉcʉre cʉ̃ cá-áti nʉcʉbʉgowã. “Monstruore dragón roti majiriquere cʉ̃ quenare joomi,” ĩirã dragón're cʉ̃ cá-áti nʉcʉbʉgowã camaja. Monstruo quenare cʉ̃ cá-áti nʉcʉbʉgowã. Camaja maca:
REV.13.4	—Ni ucʉ̃ cʉ̃re bairo ca-majii mácʉmi. Ni ucʉ̃ cʉ̃re ca-quẽ netoʉ mácʉmi. To bairi cʉ̃re ca-apiʉjarã mani ãa, ca-ĩiwã camaja nipetirã monstruore yua.
REV.13.5+REV.13.6	To bairi ati yepa macanare na ca-roti majiwĩ monstruo maca. Cuarenta y dos canacãʉ muipua majuu rooro cʉ̃ cá-átajere ca-mataquẽmi Dio mai. To bairi caroorije majuure ca-ĩi wadawĩ. “Ati yepa macana, ati ʉmʉrecóo macana quena nipetirã netoro ca-majii yʉ ãa,” ca-ĩiwĩ. To bairona, “Dio ʉmʉrecóopʉ ca-ãcʉ̃ quena, cʉ̃ tʉ macana quena nipetirã netoro ca-roti majii yʉ ãa,” ca-ĩiwĩ. 
REV.13.7	Apeye tunu, camajare na ca-quẽwĩ Diore ca-apiʉjarãre. Nare quẽ, na ca-quẽ netowĩ. Dragón ca-wamecʉcʉ maca to bairo cʉ̃ cá-áti roti joowĩ. To bairi camaja to canacã maca macanare, to canacã poa macanare na ca-roti majiwĩ yua. Rooro cʉ̃ cá-átiere ca-mataquẽmi Dio mai. 
REV.13.8	To bairi nipetirã ati yepa macana cʉ̃ cá-áti nʉcʉbʉgowã cʉ̃re, monstruore. Jicãarã cʉ̃ cá-áti nʉcʉbʉgoquẽma paro. Aperã na ca-jĩaricʉ, “Cordero” ca-wamecʉcʉ yarã cʉ̃re cá-áti nʉcʉbʉgoquẽma. Ati ʉmʉrecóo ca-aniparo jʉgoye Cordero cʉ̃ ya pũuropʉ cʉ̃ yarã ca-ano cõo na wamerire cʉ̃ ca-uca tuuricarã cʉ̃ cá-áti nʉcʉbʉgoquẽma monstruore. Na jeto cʉ̃ cá-áti nʉcʉbʉgoquẽma.
REV.13.9	Atie yʉ ca-ucariquere buerã yʉ ca-ĩi queti buiorijere caroaro apiʉjaya. 
REV.13.10	Noa presopʉ aperãre na ca-joorã na quena topʉna joo ecoogarãma rooro aperãre na cá-áti jʉgorique wapa. To bairona camajare ca-jĩarã na quena jĩa ecoogarãma to bairo na ca-jĩarije wapa. Dio to bairona popiye na ca-tamuoro na átigʉmi rooro cá-ánare. To bairi yʉ yarã, yʉ ca-ĩi queti buiorijere tʉgooñaña. Tiere tʉgooñari, tʉgooñarique paiqueticõaña. Rooro popiye mʉja ca-tamuorije to ca-anibato quena nʉcaña. Tʉgooñaquẽja. Jesucristore cʉ̃ apiʉjacõa aninucuña. Mʉjaare rooro cá-ánare na popiyeyegʉmi Dio.
REV.13.11	Cabero yʉ ca-tʉjʉwʉ tunu monstruo apeĩre. Cʉ̃ maca ati yepa pupeapʉ ca-ãnacʉ ca-buti ejawĩ. To bairi cʉ̃ quena ca-jawiaricʉmi. Pʉga jawiari, oveja macʉ jawiarire bairije ca-jawiaricʉmi. To bairi dragón're bairo ca-wadawĩ. 
REV.13.12	To bairi monstruo mar ca-pairi yapʉ ca-ãnacʉ ca-pamʉ ejaricʉ camajare cʉ̃ ca-roti majirijere bairo ca-rotiwĩ yepa pupeapʉ ca-butiricʉ quena. Riapʉ ca-butiricʉ mena ãcʉ̃ to bairo cʉ̃ ca-rotiwĩ cʉ̃ quena. To bairi camaja nipetirã ati yepa macanare na ca-nʉcʉbʉgo rotiwĩ monstruo, ca-ani jʉgoʉre. Monstruo riapʉ ca-pamʉ ejaricʉre, ca-riacoaboricʉ ca-catí majuʉre na cá-áti nʉcʉbʉgo rotiwĩ yepa pupeapʉ ca-ãnacʉ ca-buti ejaricʉ maca. 
REV.13.13	Apeye uniere capee cá-áti iñoowĩ, camaja na tʉjʉ acʉáto ĩi. To bairi, “Peero ʉmʉrecóo macaje to wẽato ati yepapʉre,” ca-ĩiwĩ. To bairo cʉ̃ ca-ĩiro, cʉ̃ ca-ĩricarore bairona ca-baiwʉ. Peero ca-wẽewʉ yua. 
REV.13.14	To bairije áti iñoori nipetirã ati yepa macanare na ca-ĩitowĩ. Monstruo ca-ani jʉgoricʉ ria macacʉ cʉ̃ ca-majiorije jʉgori to bairo na cá-áti iñoowĩ. To bairo na áti iñoo, ĩitori yua, “Monstruo ca-pairi ya macacʉre cʉ̃ apiʉjaya,” na ca-ĩiwĩ camajare. “Jarerica pãi mena ca-pa ta ecooricʉre ca-tunu catíire cʉ̃ apiʉjaya,” na ca-ĩiwĩ. “Cʉ̃re bairo ca-bauʉre weya. Cʉ̃ weeri cʉ̃ quenare cʉ̃ nʉcʉbʉgoya,” na ca-ĩi buiowĩ. To bairo cʉ̃ ca-ĩiro cʉ̃re baiina cʉ̃ ca-weewã. 
REV.13.15	To bairo cʉ̃re na ca-wee yaparoro monstruo yepa pupeapʉ ca-butiricʉ maca na ca-wericʉre catíriquere, wada majiriquere cʉ̃ ca-joowĩ. To bairo rooro cʉ̃ cá-átibato quena cʉ̃ ca-mataquẽmi Dio mai. To bairi na ca-wericʉrena cʉ̃ na ca-jeni nʉcʉbʉgo rotiwĩ monstruo. Cʉ̃ yarã polisíare na ca-jĩa ree roticõawĩ weericʉre ca-jeni nʉcʉbʉgoquẽnare. 
REV.13.16	To bairi monstruo riapʉ ca-pamʉ ejaricʉ ya wamere ca-uca tuu rotiwĩ cʉ̃ bero macacʉ maca camajare. Camaja nipetirã na wamo cariape macá nʉgoare o na riya pãiropʉre cʉ̃ wamere ca-uca tuu rotiwĩ. Cawimarã quenare, cabʉcʉrã quenare, ca-niyeru pairã quenare, ca-bopacoorã quenare, paa coteri maja quenare, na ʉparã quenare, nipetirãre to bairo jeto na ca-uca tuu rotiwĩ. 
REV.13.17	To bairo ria macacʉ ya wamere na wamorire o na riya pãirorire na ca-uca tuu rotiquẽpata na ca-boorije uniere na ca-wapaye rotiquẽmi. Monstruo ca-pairi ya macacʉ cʉ̃ wame o cʉ̃ número ca-manicõaata na ca-boorije uniere ca-wapaye majiquẽma. To bairona niyerure na ca-wapatabope quenare ca-joo rotiquẽmi. 
REV.13.18	Caroaro tʉgooñaña. Monstruo ca-pairi ya macacʉ cʉ̃ ya númerore mʉjaare yʉ queti buiopa: Seiscientos sesenta y seis ãa cʉ̃ ya número. Ti número cʉ̃ ya wame ĩigaro ĩi. To bairi noa caroaro ca-tʉgooña majirã ti númerore tʉgooñari caroaro cʉ̃ ya wamere na tʉgooña majiato.
REV.14.1	Cabero yʉ ca-tʉjʉ joowʉ tunu Cordero ca-wamecʉcʉre. Cʉ̃ maca Sión ca-wamecʉti buuro buipʉre ca-tʉjʉnucuwĩ. Cʉ̃ mena macanare, camaja capaarãre yʉ ca-tʉjʉwʉ na quenare. Ciento cuarenta y cuatro mil majuu ca-ãma camaja. To bairi na riya pãiropʉre uca tuurique ca-bauwʉ. Cordero ya wame, cʉ̃ Pacʉ ya wame quena ca-bauwʉ na riya pãirori buire. 
REV.14.2	To bairo na ca-tʉjʉnucuro yʉ ca-apiwʉ tunu wadariquere. Pairo ca-wadarijere ʉmʉrecóo macajere yʉ ca-apiwʉ. Pairi poerore bairo ca-bauwʉ ʉmʉrecóopʉ. Pairo bʉpo cʉ̃ ca-paro cõo majuu ca-bʉjʉwʉ. To bairi camaja na ca-bajarijere bairo ca-bʉjʉwʉ. Harpa na ca-ĩrijere capaarã na ca-bʉga pʉtẽ bajarore bairona ca-bʉjʉwʉ. 
REV.14.3	To bairi ti buuropʉ ca-tʉjʉnucurã paarãacã ca-bajawã bajarique cawama wamere. Dio ca-roti majuʉ cʉ̃ ca-ruiro riape ca-baja tʉjʉnucuwã. Ricati ca-baurã bapari canacãʉ majuu riape tunu, aperã cabʉcʉrã ca-rotirã veinticuatro majuu riape ca-baja tʉjʉnucuwã caroaro. Aperã maca na ca-bajari wamere caroaro ca-api peo majiquẽma. Ciento cuarenta y cuatro mil canacãʉ majuu ti buuro buipʉ ca-tʉjʉnucurã jeto na majuuna na ca-bajari wamere ca-api peo majiwã. Ati yepapʉ ca-ãnana Dio cʉ̃ ca-jee aátana jeto ti wamere ca-api peo majiwã, cʉ̃ ca-netooricarã jeto. 
REV.14.4	Naa ati yepa macana rooro na cá-áti uniere cá-átiquẽtana ca-añuparã. Áti eperique uniere caroorijere ca-booquẽtana ca-ñuurã majuu ca-añuparã. Cordero ca-wamecʉcʉ cʉ̃ cá-átore bairo caroare cá-ájuparã. Caroaro cʉ̃ ca-apiʉjayuparã. To bairi Dio cʉ̃ ca-netoo jʉgoricarã ca-añuparã. Dio yarã, to bairona Cordero yarã ca-añuparã naa, cʉ̃ ca-netoo jʉgoricarã majuu. 
REV.14.5	To bairi caroorijere, ĩitoriquere ca-wadaquẽjuparã. Cariape macaje jetore ca-wadanucuñuparã. To bairi Dio maca, “Caroorije wapa ca-cʉgoquẽnare bairo mʉjaare yʉ tʉjʉ,” na ca-ĩiñupʉ Dio. Ca-ñuurã majuu ca-añuparã ati yepapʉ ãnaa, na ciento cuarenta y cuatro mil majuu ca-ãna ti buuro buipʉ ca-tʉjʉnucurã maca.
REV.14.6	Cabero yʉ ca-tʉjʉ joowʉ tunu ángel ʉmʉrecóo recomacapʉre ca-wʉʉ teñaʉre. Camaja to canacã maca macanare queti buio teñaʉ ca-wʉʉ teñawĩ. To canacã poa macanapʉrena nare queti buio teñaʉ ca-wʉʉ teñawĩ. Caroa quetire ca-wajoaya maniere, ca-petiquẽtie majuure nare queti buioʉ ca-wʉʉ teñawĩ. 
REV.14.7	To bairo wʉ teñaʉ yua, pairo bʉjʉro ca-wada teñawĩ:
REV.14.7	—Dio camajare cʉ̃ ca-tʉjʉ bejeri rʉmʉ ejacoapa, meere. To bairi Diore cʉ̃ nʉcʉbʉgoya mʉjaa. Diore, “Mʉ jeto ca-ñuʉ mʉ ãa,” cʉ̃ ĩiña. Dio nipetirijere cá-átacʉ ãmi. Ʉmʉrecoo quenare, mʉja ya yepa quenare cá-átacʉ ãmi Dio. To bairi mar ca-pairi ya quenare, oco ca-butiri operi quenare cá-átacʉ ãmi. To bairi rʉpopatuaripʉ ejacumuri cʉ̃re mʉja cá-áti nʉcʉbʉgorijere cʉ̃ iñooña, ca-ĩi wadawĩ ángel ʉmʉrecóo recomacapʉ ca-wʉʉ teñaʉ.
REV.14.8	Cʉ̃a, ángel cʉ̃ bero ca-wʉʉ ʉjawĩ apeĩ tunu. Cʉ̃ maca:
REV.14.8	—Meere yua, na reecõami Dio Babilonia na ca-ĩri maca macanare. Ti maca pairi maca macanare na reecõami yua. Na maca rooro nare jʉ́go átinucuma ti yepa macanare. “Jãare bairo ája mʉja quena mʉja rupaʉri macaje caroorije majuure,” ĩi rotiricarore bairo cá-ámá ti maca macana Babilonia macana. To bairi na reecõami Dio, ca-ĩi wadawĩ ángel apeĩ.
REV.14.9	Cʉ̃ bero ca-wʉʉ ʉjawĩ ángel apeĩ tunu, pʉgarã bero macacʉ yua. Tutuaro ca-wadawĩ cʉ̃ quena:
REV.14.9	—Noa camaja monstruore ca-apiʉjarãre na popiyeyegʉmi Dio. Cʉ̃re bairo ca-bauʉ na ca-wericʉ quenare na ca-ĩi nʉcʉbʉgoata to bairona na popiyeyegʉmi Dio. Na riya pãiropʉre o na wamoripʉre monstruo ya wamere cʉ̃ na ca-uca tuu rotiata to bairona na popiyeyegʉmi Dio seeto majuu. 
REV.14.10	Ca-punijiniire bairona seeto na popiyeyegʉmi Dio monstruore ca-apiʉjarãre. Ca-ʉ̃rije asufre ca-wamecʉtie mena na popiyeyegʉmi. Dio tʉ macana ángel maja, Cordero ca-wamecʉcʉ quena na ca-tʉjʉ jooro na popiyeyegʉmi. 
REV.14.11	Ti peero ʉ̃ʉ yatiquetigaro. To bairona ʉ̃ʉcõa anigaro to canacã rʉmʉ. Monstruore cʉ̃ cá-áti nʉcʉbʉgorã, cʉ̃re bairo ca-bauʉ weericʉ quenare cá-áti nʉcʉbʉgorã, cʉ̃ númerore ca-uca tuu rotirã yerijã majiquetigarãma. Ʉmʉreco quenare, ñami quenare popiye majuu tamuogarãma to canacã rʉmʉ yua, ca-ĩi wadawĩ ángel apeĩ.
REV.14.12	To bairi mʉjaa, Dio yarã, popiye na ca-tamuopere majirã caroa áti ãnajere janaqueticõaña mʉjaa. Monstruo cʉ̃ ca-rotirijere apiʉjaqueticõaña. Dio cʉ̃ ca-rotirije macare apiʉjacõaña. Jesucristo jetore caroaro ca-apiʉjacõa aniparã mʉja ãa.
REV.14.13	Cabero yʉ ca-apiwʉ tunu ʉmʉrecóopʉ ca-wadarijere:
REV.14.13	—¡Uca tuuya tunu yʉ ca-ĩrijere! “Diore ca-apiʉjaricarã ca-bai yajiricarã ca-tunu catírã ani wariñuunucuma yucʉra. Cʉ̃ ca-queti buioriquere na ca-janaqueticõaata ani wariñuugarãma,” yʉ ca-ĩiwĩ Espíritu Santo maca. To bairi: —Cariape mʉ yʉ ĩi. Cabero Diore ca-apiʉjaricarã caroa ãnajere bʉgagarãma. Camaja na ca-queti buionemobatajere buio yaparo ani yerijãgarãma. Dio tʉpʉre na ca-ejaro Dio caroaro na cá-átajere tʉgooña bʉgagʉmi ti yepapʉ ãnaa na cá-átajere yua. To bairo tʉgooña bʉgaʉ caroaro na átinemogʉmi. To bairi wariñuurique mena ãma naa, na ca-anipere tʉgooñari, ca-ĩiwĩ Espíritu Santo.
REV.14.14	Cabero yʉ ca-tʉjʉ joowʉ tunu oco bujeri bʉrʉa cabotiri bʉrʉare. Ti bʉrʉa bui jicãʉ ca-ruiire cʉ̃ yʉ ca-tʉjʉ joowʉ. Camajocʉ anibacʉ quena Dio Macʉre bairona ca-bauwĩ. Cʉ̃ rʉpoa buire ca-ajiyari beto, ʉparã na ca-pejari beto unore ca-pejawĩ. To bairi yijerica pãi ca-ori pãire ca-newĩ. 
REV.14.15	Cabero ángel apeĩre cʉ̃ yʉ ca-tʉjʉ joowʉ tunu. Dio ya wiipʉ ca-buti amí. Buti eja, oco bʉrʉa bui ca-ruiire cʉ̃ ca-queti buiowĩ. Tutuaro wadari oco bairo cʉ̃ ca-queti buiowĩ:
REV.14.15	—Ʉje, meere ñiicoapa. Ʉje jeerica paʉ, meere ejacoapa yua. To bairi ʉje jeija mʉ yijerica pãi beto mena nipetirijere, cʉ̃ ca-ĩiwĩ ángel bujeri bʉrʉa bui ca-ruiire.
REV.14.16	To bairo cʉ̃ ca-ĩiro cʉ̃ oco bujeri bʉrʉa bui ca-ruii maca cʉ̃ yijerica pãi betore ati yepapʉre ca-roca ruiocõa joowĩ. To bairo átiri ʉje ati yepa macaje ca-ricare ca-jee peocõawĩ yua.
REV.14.17	Cabero ángel apeĩ ca-buti amí tunu Dio ya wiipʉre. Cʉ̃ quena yijerica pãi betore ca-ori pãi ca-cʉgowĩ. 
REV.14.18	Cabero ángel apeĩ ca-buti amí tunu. Diore áti nʉcʉbʉgori ca-jʉti ñuurijere na ca-joe buje mʉgo joori cajawo tʉ ca-ãnacʉ ca-buti amí ángel. Cʉ̃ maca peerore ca-rotii ca-ãmi. To bairi ca-queti buio baujowĩ ángel apeĩre, yijerica pãi beto ca-ori pãi betore ca-cʉgoʉre. Baujaro wadari cʉ̃ ca-queti buio baujowĩ:
REV.14.18	—Meere, ʉje ti yepa macaje ñii peticoapa. Ca-jeepe ãa. To bairi to canacã tõripʉna jeija. Mʉ yijerica pãi betore roca ruio jooya ti yepapʉre, cʉ̃ ca-ĩi queti buio baujowĩ ángel cʉ̃ yaʉre, ca-ori pãi beto ca-cʉgoʉre.
REV.14.19	To bairo cʉ̃ ca-ĩiro ca-ori pãi betore ca-cʉgoʉ maca cʉ̃ ca-ĩirore bairona cá-ámí. Cʉ̃ yijerica pãi betore ati yepapʉre ca-roca ruiocõa joowĩ. To bairo ácʉ ati yepa macaje ʉjere ca-jee peocõawĩ. Tiere jee peocõari yua, cʉ̃ ca-cʉta waaparopʉ ca-jee jã cũucõawĩ cʉ̃ ca-jeeriquere, ʉje ocore jeegʉ yua. Ca-pairopʉre tie ʉjere cʉ̃ ca-cʉta waaparopʉre ca-jee jã cũucõawĩ cʉ̃ ca-jeeriquere. ¡Ayu! Dio camajare cʉ̃ ca-popiyeyepere majioro bai ángel cʉ̃ ca-cʉta waarije. To bairi ángel cʉ̃ ʉjere ca-cʉta waarore bairona popiye tamuogarãma camaja seeto. 
REV.14.20	To bairi ángel ʉjere jee, tiere cʉ̃ ca-cʉta waaparopʉre jee jã cũucõa yua, tiere ca-cʉta waawĩ. Maca tʉjaropʉ ca-cʉta waawĩ. To bairo cʉ̃ cá-áto ca-oco butiwʉ. Cʉ̃ ca-cʉta waaro ẽoropʉ ca-butiwʉ. Ʉjere cʉ̃ ca-cʉta waabato quena ʉje oco mee, camaja ye rií majuu ca-butiwʉ pairo, ria maare bairo. Yoaro majuu ca-yu aápʉ tie pairo. Tresciento kilómetro majuu ca-yu aápʉ. To bairi ʉ̃cʉaro majuu ca-ãmʉ rií. Caballo cʉ̃ rijeropʉre ca-ejawʉ yua.
REV.15.1	Cabero yʉ ca-tʉjʉ joowʉ tunu ʉmʉrecóopʉre ca-bai iñoorije ape wamere. Ángel maja aperã tunu siete majuu ca-buia nʉcawã. Na maca to canacãʉpʉna ca-cʉgo peticõawã jicã jotʉri. To bairi tie jotʉripʉ ca-jañawʉ rooro popiye tamuorique. Ati yepa macanare Dio cʉ̃ ca-popiyeye tʉjape ca-ãmʉ.
REV.15.2	To bairi yʉ ca-tʉjʉwʉ tunu ʉtabʉcʉrá pairi ra quenare. Ti ra maca cabotiri ra vidriore bairo ca-baurije ca-bauwʉ. Peero ca-ʉ̃ʉ ajuyarore bairo ca-bauwʉ. To bairi ca-tʉjʉnucuwã camaja ti ra tʉjaro boeacã. Na maca ca-ãma Dio yarã, monstruo caroorije cʉ̃ ca-rotiriquere ca-apiʉjaquetana. Cʉ̃re bairo ca-bauʉ na ca-wericʉre cʉ̃re ca-jeni nʉcʉbʉgoquetana ca-ãma, cʉ̃ wamere na riya pãiropʉre buire ca-uca tuu rotiquetana. To bairi caroorijere cá-áti ʉjagaquẽna ca-ãma. To bairi ti ra tʉjaro boeacãpʉre ca-tʉjʉnucuwã. Tʉjʉnucu, Dio ye bajariquere harpas ca-wamecʉtiere cʉgori ca-tʉjʉnucuwã. 
REV.15.3	To bairi tie harpas mena ca-bajawã. Moisé, Dio cʉ̃ ca-rotirijere cá-ácʉ ãnacʉ yere ca-bajawã. Cordero ca-wamecʉcʉ ye quenare ca-bajawã. Oco bairo ca-ĩi bajawã:
REV.15.3	Dio, nipetirijere ca-rotii mʉ ãa. Mʉ cá-átie caroa jeto ãa. Caroaro, cariape jeto ãa mʉ cá-átie nipetirije. Camaja nipetirãre ca-rotii mʉ ãa, ca-ĩi bajawã.
REV.15.4	Jicãʉ maca mʉre ca-wada canamu majirã manama. Mani Ʉpaʉ, nipetiro macana mʉre ĩi nʉcʉbʉgogarãma. Nipetiri maca macana, “Jicãʉna mʉ ãa Caʉpaʉ majuu,” mʉre ĩi nʉcʉbʉgogarãma. Mʉ jeto ca-ñuʉ mʉ ãa. Nipetirã caroaro, cariape mʉ cá-átiere ca-tʉjʉyupa. To bairi nipetiri maca macana mʉ tʉpʉre tʉjʉ ejagarãma. Mʉ tʉpʉre tʉjʉ eja, rʉpopatuapʉ ejacumuri, “Jicãʉna mʉ ãa Caʉpaʉ majuu,” mʉre ĩi nʉcʉbʉgogarãma, ca-ĩi bajawã ti ra tʉjaro boeacã ca-tʉjʉnucurã Dio yarã.
REV.15.5	To bairo na ca-baja yaparoro yʉ ca-tʉjʉwʉ tunu. Dio wii jope ca-pã nʉcacoapʉ. To bairi ti jope tʉ tʉjʉ joo, ti arʉapʉre yʉ ca-tʉjʉ joowʉ. Ʉ̃ta pãi Dio cʉ̃ ca-rotiriquere cʉ̃ ca-uca tuurica pãire na ca-cũrica arʉa ca-ãmʉ, santuario na ca-ĩiro. 
REV.15.6	To bairo topʉ yʉ ca-tʉjʉ jooro tunu ángel maja siete majuu ca-buti amá ti wiipʉre yua. Rooro popiye tamuorique ca-jañari jotʉrire ca-jeeparã ca-ãma siete wameri majuure Dio camajare cʉ̃ ca-popiyeyepere. Jutii cabotirijere ca-jañawã. Ca-ʉgueri maniere ca-jañawã ca-ajiya bujubʉjarijere. Na cotiapʉre ca-ajiyari ajerire ca-jia tuu wã. 
REV.15.7	To bairi ti wiipʉre na ca-buti ató yua, ricati ca-baurã cuatro majuu na mena macacʉ jicãʉ na ca-joowĩ jicã jotʉrire to canacãʉpʉrena. Ca-ajiyari jotʉrire oro mena na ca-ĩrije na cá-áta jotʉrire na ca-joowĩ popiye tamuorique ca-jirari rʉrire. Dio, to canacã rʉmʉ ca-anicõa aninucuʉ maca camaja ca-ñuuquẽnare ca-punirijere cʉ̃ ca-joorijere na ca-joowĩ. ¡Ayu! Rooro majuu tamuogarãma caroorã maca tie jʉgori. 
REV.15.8	To bairo ángel maja tie riayere ca-jee aána na cá-aáto Dio wii peero bujeri mena ca-buje jiracoapʉ. Dio caroaʉ, ca-roti maji majuʉ topʉ cʉ̃ ca-anie jʉgori to bairo ca-buje jiracoapʉ. To bairo tie ca-bairo to macana nipetirã ti wiipʉre ca-jãa majiquẽma. Riaye siete wameri majuu ca-petiparo jʉgoye noa ca-jãa majiquẽma ti wiipʉre yua.
REV.16.1	Cabero tunu baujaro majuu ca-wadajorijere yʉ ca-apiwʉ. Dio wii ca-wada butirijere yʉ ca-apiwʉ. Oco bairo ca-ĩi wadarajawʉ to macana ángel majare, siete majuure:
REV.16.1	—¡Ma yua! ¡Aánaja mʉjaa ti yepapʉre! Rooro popiye tamuorique siete wame majuure mʉja jotʉri ca-jañarijere topʉ jite reerãja. Ti yepa macana caroorã buipʉre jite reerãja Dio nare cʉ̃ ca-popiyeyepere, na ca-ĩiwĩ ti wiipʉ ca-wadaʉ ángel majare baujaro wadari.
REV.16.2	To bairo cʉ̃ ca-ĩiro apii yua, jicãʉ na mena macacʉ ca-rui amí ati yepapʉre. Rui atí, cʉ̃ jotʉ macaje ca-punirijere ca-jite reecõa joowĩ yepapʉre. To bairo cʉ̃ cá-áto camaja ati yepa macana maca rooro ca-tamuowã. Na ca-camii boarijere ca-peniwã rooro majuu to bairo cʉ̃ cá-átie jʉgori. Monstruo cʉ̃ ya wamere na riya pãiroripʉre ca-uca tuu rotiricarã ca-peniwã. Cʉ̃re bairo ca-bauʉ na ca-wericʉre ca-ĩi nʉcʉbʉgoricarã to bairona ca-baiwã na quena rooro majuu.
REV.16.3	To bairo ángel cá-aá jʉgoʉ cʉ̃ cá-aáto bero apeĩ ca-rui amí tunu ati yepapʉre. Rui atí, cʉ̃ jotʉ macaje popiye tamuoriquere ca-jite reecõa joowĩ cʉ̃ quena. Mar ca-pairi yapʉre ca-jite ree ñuawĩ. To bairo cʉ̃ cá-áto mar oco maca rií majuu camajocʉ na ca-jĩaricʉ ye riíre bairo ca-jeeñacoapʉ yua. To bairo ca-bairo ti ya ria macana nipetirã ca-riacoama, wai jãana yua.
REV.16.4	To bairo ángel cabero macacʉ cʉ̃ cá-aáto bero apeĩ tunu ca-rui amí ati yepapʉre, pʉgarã bero macacʉ majuu. Rui atí, cʉ̃ jotʉ macajere popiye tamuoriquere ca-jite reecõa joowĩ. Riaripʉ quenare, ca-oco butiri operi quenare ca-jite reecõa joowĩ. To bairo cʉ̃ cá-áto to canacã riapʉna, to canacã operipʉna ca-oco butiri operi rií majuu ca-jeeñacoapʉ yua. 
REV.16.5+REV.16.6	To bairi ocore rií ca-jeeñaro tʉjʉʉ cʉ̃a ángel tiere ca-jeeñooricʉ maca oco bairo ca-ĩiwĩ:
REV.16.5+REV.16.6	—Mʉa Dio, caroaʉ to canacã rʉmʉ ca-catícõa aninucuʉ mʉ ãa. Mʉ cá-átie caroaro cariape jeto ãa. To bairi camaja popiye na ca-tamuoro na mʉ ápʉ́ na ye wapa. Mʉre ca-apiʉjarãre na ca-jĩa reewã. Mʉ ye quetire ca-buioricarã quenare na ca-jĩawã. Nare na ca-jĩaro ca-rií reewã. To bairo rooro na cá-átiere tʉjʉʉ yua, meere popiye na ca-tamuoro na mʉ ápʉ́. To bairi rií jetore etigarãma yucʉra yua, na ca-jĩarique wapa. To bairi caroaro cariape cá-ácʉ mʉ ãa, cʉ̃ ca-ĩiwĩ ángel ocore rií ca-jeeñooricʉ Diore.
REV.16.7	To bairo cʉ̃ ca-ĩiro yʉ ca-apiwʉ jicãʉ cʉ̃re cʉ̃ ca-yʉʉ wadaro tunu. Joe buje mʉgorica cajawopʉ cʉ̃ ca-wadarije ca-bauwʉ:
REV.16.7	—To bairona mʉ bai, jã Ʉpaʉ Dio. Nipetirã netoro cá-áti majii mʉ ãa. To bairi caroaro cariapena ãa na mʉ ca-popiyeyerije caroorije cá-ánare, cʉ̃ ca-wadarije ca-bauwʉ.
REV.16.8+REV.16.9	To bairo bai yua, ángel maja itiarã ati yepapʉre na cá-aáto bero apeĩ cá-amí tunu. Itiarã bero macacʉ ca-rui amí. Rui atí, cʉ̃ jotʉ macajere ca-punirijere ca-jite batecõa joowĩ tunu muipure. Ʉmʉreco macacʉpʉre jejaro ca-jite bate peocõa joowĩ. To bairo cʉ̃ cá-áto seeto majuu ca-ajiwĩ muipu. To bairo cʉ̃ ca-ajiro camaja maca ca-ʉ̃ʉ waroawã na ajeri. Ʉ̃ʉ waroa yua, rooro cʉ̃ ca-ĩi tuti macawã Diore. Riayere ca-joo majiire rooro cʉ̃ ca-ĩi tuti macawã camaja ca-ʉ̃ʉ waroarã maca. To bairo na caroorije wapa Dio seeto nare cʉ̃ ca-popiyeyebato quena ca-tʉgooñarique paiquẽma caroorije na cá-átinucurijere. “Dio, nipetirijere ca-roti majii mʉ ãa. To bairi mʉ ca-tʉjoorije macare jã átigarã,” cʉ̃ ca-ĩi jeniquẽma. “Ca-ñuuquẽcʉ ãmi Dio,” ĩrique macare ca-ĩiwã, Diore cʉ̃ ĩi tuti macarã yua.
REV.16.10	Cabero ángel apeĩ bapari canacãʉ bero macacʉ ca-rui amí tunu ati yepapʉre. Rui atí, cʉ̃ jotʉ macaje popiye tamuoriquere ca-jite reecõa joowĩ cʉ̃ quena. Monstruo cʉ̃ ca-ruiri paʉpʉre ca-jite ree peocõa joowĩ. To bairo cʉ̃ cá-áto monstruo cʉ̃ ca-rotiri paʉri nipetiropʉ cʉ̃ ca-rotirã na ca-ani paʉri ca-naitĩacoapʉ. To bairo ca-bairo camaja seeto ca-tamuowã. “¡Agʉ, agʉ!” ca-ĩiwã. To bairo tʉgooñarique pai netobana na rijerori ca-baque biawã. 
REV.16.11	Na ca-camii boarije jʉgori seeto ca-wijiowã. To bairo na caroorije wapa Dio seeto majuu nare cʉ̃ ca-popiyeyebato quena ca-tʉgooñarique paiquẽma caroorije na cá-átinucurijere. Caroorijere cá-áti janagaquẽma. “Ca-ñuuquẽcʉ ãmi Dio,” ĩrique macare ca-ĩiwã Dio ʉmʉrecóo macacʉre, cʉ̃ ĩi tuti macarã yua.
REV.16.12	To bairo ángel cʉ̃ cá-áto bero apeĩ ca-rui amí tunu ati yepapʉre, jicã wamo canacãʉ bero macacʉ majuu. Rui atí, cʉ̃ jotʉ macaje popiye tamuoriquere ca-jite ree ñuawĩ Eufrates na ca-ĩri yapʉ ca-pairi yapʉ. To bairo cʉ̃ cá-áto ti ya ria ca-pairi ya anibato quena ca-bopo peticoapʉ yua. To bairi ca-oco mano ti ya peñaricaro ca-ñuubʉjawʉ. I nʉgoa macana ʉparã na uwamarã mena ti ya riare caroaro na ca-neto aá majiparore bairo ĩi, to bairo cá-ámí ángel ti ya riare. Muipu cʉ̃ ca-wamʉ ató maca macana ti ya riare caroaro na ca-peña aá majiparore bairo ĩi, to bairo cá-ámí ángel.
REV.16.13+REV.16.14	Cabero yʉ ca-tʉjʉwʉ tunu Sataná yarã wãtia itiarãre. Jicãʉ dragón're cʉ̃ rijeropʉre ca-buti amí wãti jicãʉ. Apeĩ monstruore cʉ̃ rijeropʉre ca-buti amí cʉ̃ quenare. Apeĩ monstruo cabero macacʉ ca-ĩito paii macare cʉ̃ rijeropʉre ca-buti amí cʉ̃ quenare. Tʉbʉroare bairo ca-bauwã wãtia na rijeroripʉ ca-buti atána. Apeye uniere camaja na ca-tʉjʉ acʉari wame cá-áti iñooparã ca-ãma. To bairi to canacã maca macana ʉparãre na jee neori nare ca-quẽ rotiparã ca-ãma. To bairi maca ʉparã uwamarã mena na ca-jee neowã, Diore mani quẽrã ĩirã, to bairo na ca-jʉgo ĩiwã. To bairo na ca-bairo ti paʉ na ca-quẽgari paʉ ca-ano ati yepa ca-ani tʉjari paʉ majuu anigaro yua. Dio nipetirã netoro ca-roti majii majuu cʉ̃re ca-bai netoo nʉcarãre cʉ̃ ca-reeri paʉ majuu anigaro yua. 
REV.16.15	Caroaro apiñañaja mʉjaa. Oco bairo ĩmi Jesú manire: “Yʉ tunu atígʉ. Mʉja ca-ĩi tʉgooña majiquẽtopʉ nemoo yʉ tunu atígʉ. ‘Ti paʉ majuu ca-ano ca-jee rutii ejagʉmi,’ mʉja ca-ĩi majiquẽtore bairona yʉ tunu ejagʉ mʉja tʉpʉ. ‘Ti paʉ ejagʉmi,’ ca-ĩi majiña mani paʉ yʉ ejagʉ yua. To bairi caroare ája. Wariñuugarãma yʉ ca-tunu ejaparore caroaro ca-ani yuurã maca. Caroorije cá-átiquẽna wariñuugarãma. Aperã caroorije cá-ána maca bobogarãma. Ca-jutii manare bairo bobogarãma naa yʉ ca-tunu ejaro,” ĩmi Jesú.
REV.16.16	To bairo yua, wãtia Sataná yarã maca na ca-jee neowã ca-quẽparãre. To canacã maca macana ʉparãre na uwamarã mena na ca-jee neowã. “Armagedón” hebreo ye mena ca-wame cʉtopʉre na ca-jee neowã yua.
REV.16.17	To bairi yua, cʉ̃a ángel Eufrates na ca-ĩri yare oco ca-bopo petiro cá-átacʉ bero macacʉ cá-amí apeĩ tunu ati yepa buipʉre. Seis bero macacʉ majuu ca-ãmi. Ca-ani tʉjaʉ majuu ca-ãmi cʉ̃a. To bairi ati yepa buipʉre eja, jõ buipʉ cʉ̃ jotʉ macajere ca-punirijere ca-jite reecõa joowĩ cʉ̃ quena. Wino buire ca-jite reecõa joowĩ. To bairo cʉ̃ cá-áto baujaro ca-wadarijere yʉ ca-apiwʉ. Dio wiipʉ ca-bauwʉ. Ti wii pupeapʉ Dio cʉ̃ ca-ruiro majuupʉ ca-wada wiojorajawʉ, jicãʉ cʉ̃ ca-wadarije:
REV.16.17	—To cõona to petiato ati ʉmʉrecóo, ca-ĩi wada wiojorajawʉ.
REV.16.18	To bairo to ca-ĩi wada wiojo yaparoro bero to cõona bʉpo cʉ̃ ca-yaberije ca-yabewʉ. Seeto ca-bʉjʉwʉ. Bʉpo quena seeto ca-pawĩ. Ati yepa quena seeto ca-wãrewʉ. Ca-jʉgoye ca-wãrerique netoro ca-wãrewʉ seeto. 
REV.16.19	To bairo ca-wãrerije jʉgori ti maca “Babilonia” na ca-ĩri maca ca-wati nʉcacoapʉ. Itia yepa majuu ca-wati nʉcacoapʉ. To bairi to canacã poa macana na ya macari macá wiiri quena ca-pua wẽe peticoapʉ. To bairona Dio maca Babilonia macana caroorije na cá-áto tʉgooña, na ca-cõoña bejewĩ. Na cõoña bejei popiye seeto majuu na ca-tamuoro na cá-ámí na ye wapa. Ca-punijiniire bairo na ca-popiyeyewĩ Dio. 
REV.16.20	To bairi tunu yucʉ poari to canacã poapʉna ca-rua peticoapʉ. Ʉ̃ta yucʉ quena ca-yajicoapʉ yepa ca-wãrero. 
REV.16.21	To bairi ʉmʉrecóopʉ oco weta rupaa, ca-joori rupaa ca-wẽe rui apʉ́. To canacã rupaa cuarenta kilo cõo ca-nʉcʉwʉ. To bairo rooro wẽe rui ató camajare ca-tãpo reecõawʉ. To bairo ca-bairo tʉjʉʉ camaja ca-rʉjarã maca caroorije cʉ̃ ca-ĩi tuti macawã Diore. Ca-uwiobʉjawʉ tie ca-wẽe ruirije yua.
REV.17.1	Cabero tunu yʉ tʉpʉ ca-ejawĩ ángel. Ca-puniri jotʉrire ca-cʉgoricarã mena macacʉ jicãʉ ca-ãmi. Yʉ tʉpʉ eja:
REV.17.1	—Adʉja yʉ mena, yʉ ca-ĩiwĩ. —Mʉre yʉ iñoogʉ mai atio caʉmʉare rooro cá-áti epe paiore Dio cõre cʉ̃ ca-popiyeyepere. Ria ca-pairi ya tʉ Babilonia na ca-ĩri maca majuupʉ ca-ruio popiye cõ ca-tamuopere mʉ yʉ iñoogʉ. Cõ popiyeyegʉmi Dio cõ ye wapa yua, yʉ ca-ĩiwĩ ángel maca. 
REV.17.2	Ĩi yua, yʉ ca-ĩiwĩ tunu: —Ati yepa macana ʉparã cõ mena caroorije cá-ámá. Caroorã ca-roore na cá-áti eperore bairo na quena atio yere apeye uniere, to bairo cõ ca-queti buiorije quenare ca-boo netowã. To bairi rooro majuu cá-ámá ati yepa macana quena. Ca-eti cumu pairã rooro na ca-eti cumu mecʉnucurore bairona rooro majuu cá-ámá na quena, cõ ca-rotirore bairona, yʉ ca-ĩiwĩ ángel.
REV.17.3	To bairo ĩi, yʉ ca-ne aámi camaja na ca-manopʉ. Espíritu Santo cʉ̃ ca-majiorije jʉgori yʉ ca-ne aámi. To bairo yʉre cʉ̃ ca-ne aáto yua, cõ yʉ ca-tʉjʉwʉ cãromiore. Cõ maca monstruo ca-jũaʉ buire ca-ruiwõ. Caroori wamere ca-uca tuu ecooricʉ buire ca-ruiwõ. Siete majuu ca-rʉpoaricʉcʉ, tunu diez majuu ca-jawiaricʉcʉ buire ca-ruiwõ. 
REV.17.4	To bairi jutii ca-jʉmerije, jutii ca-jũarije ca-jañawõ. Oro ca-ajiyarije mena ca-wamoorico ca-ãmo. Ʉ̃ta rupaacãre caroa ca-ajiyarije unie quenare ca-bʉjawõ. Cabotiri rupaacã quenare ca-bʉjawõ. Capee ca-wapa pacarije jeto ca-bʉjawõ. To bairi etirica rʉʉ oro ca-ajiyari rʉʉ ca-newõ. Ti rʉʉ cõ ca-neri rʉʉ maca ca-jiracoapʉ caroorije. Ti rʉʉ macaje caroorije nipetirije rooro cõ cá-átie, rooro cõ cá-áti eperije quenare majioro ca-baiwʉ. To bairi ti rʉpʉ ca-jañaro caroorije ca-baurore bairo ca-bauwʉ caroorije cõ cá-átinucurije. 
REV.17.5	To bairi cõ riya pãipʉre uca tuurique ca-ãmʉ. Ca-majiriori wame ca-ãmʉ tie uca tuurique. Oco bairo ca-ĩiwʉ: “Atio itia wame ca-wamecʉco ãmo. BABILONIA ca-pairi maca wamecʉmo. CAROORÃ ROMIRI PACO quena wamecʉmo. CAROORIJE CA-ĨI JɄGO MAJIO ÁCO quena wamecʉmo,” itia wame majuu uca tuurique ca-ãmʉ cõ riya pãiropʉre. 
REV.17.6	Ca-eti cumu paiore bairo ca-mecʉo ca-ãmo cõa. Cõ mena macanare Dio yarã, Jesúre ca-apiʉja janagaquẽnare ca-jĩa ree rotiwõ capaarãre. To bairo majuuna na jĩa ree roticõari na ca-rií reero ca-tʉjʉ wariñuucõawõ ca-mecʉo maca. To bairi yʉ maca to bairo ca-jĩa roti paiore cõ tʉjʉʉ yʉ ca-tʉjʉ acʉacoapʉ yua.
REV.17.7	To bairo yʉ ca-tʉjʉ acʉacoato ángel maca:
REV.17.7	—¿Nope ĩi cõre mʉ tʉjʉ acʉatí? Tʉjʉ acʉaqueticõaña. Caroaro mʉ yʉ queti buiogʉ ca-majiriori wame cõ ca-bairi wamere. To bairona cõ ca-ruiricʉ, monstruo siete majuu ca-rʉpoaricʉcʉ, diez majuu ca-jawiaricʉcʉ cʉ̃ ca-bairi wame quenare mʉ yʉ queti buiogʉ, yʉ ca-ĩiwĩ ángel. 
REV.17.8	Oco bairo yʉ ca-ĩiwĩ tunu: —Cʉ̃a, monstruo ca-ãmi tirʉmʉpʉre. Yucʉacãre bauquẽemi. Ape rʉmʉ ca-anopʉ ca-ʉ̃cʉari opepʉ ca-ãnacʉ buti atígʉmi tunu. Ti rʉmʉ ca-ano Dio maca cʉ̃ rocacõagʉmi ca-ʉ̃ʉ yati majiquẽtopʉ yua. To bairo cʉ̃ ca-yajiparo jʉgoye Diore ca-apiʉjaquẽna maca cʉ̃ ca-aniecʉtiere tʉjʉ acʉari cʉ̃ apiʉjagarãma monstruore. Dio yarã ca-ano cõo na wamerire ati yepa ca-aniparo jʉgoye cʉ̃ ca-uca tuurica pũuropʉ ca-uca tuu ecooquetana maca monstruo cʉ̃ cá-áti aniere tʉjʉ acʉari cʉ̃ apiʉjagarãma yua, yʉ ca-ĩi queti buiowĩ ángel.
REV.17.9	’Caroaro apiʉja majiña mai mʉ yʉ ca-ĩi queti buiopere. Ca-majiriorijere mʉ yʉ queti buiogʉ. Apiya. Monstruore cʉ̃ tʉjʉya. Siete majuu ca-rʉpoaricʉcʉ ãmi. To bairona ca-roo, monstruo bui ca-ruio ya macapʉ Babilonia ca-wamecʉti macapʉ siete buurori majuu ãa. 
REV.17.10	To bairona ti buurori caʉparã siete majuure majioro bai. Ʉparã na ca-bairi wamere mʉ yʉ buiopa. Ʉparã mena macana jicã wamo canacãʉ majuu ca-ree ecooricarã ãma. Apeĩ rotinucumi mai. Apeĩ seis bero macacʉ maca bauquẽemi mai. Cʉ̃ maca caʉpaʉ jãabacʉ quena yoaro aniquetigʉmi cʉ̃ quena. To bairi yoaro roti majiquetigʉmi ati yepa macanare yua. 
REV.17.11	To bairona cʉ̃a monstruo, meere yucʉacã ca-ejaricʉ cʉ̃ jʉgoye macanare bairo ca-ãcʉ̃ anigʉmi. Ʉparã siete bero rotigʉmi cʉ̃ quena. To bairo rotibacʉ quena yoaro roti aniquetigʉmi. To cõopʉ cʉ̃re rocagʉmi Dio yua.
REV.17.12	’Apeye tunu cʉ̃re, monstruo diez majuu ca-jawiari cʉcʉre tʉgooñaña. Cʉ̃ jawiari majioro bai aperã ʉparãre. Diez majuu anigarãma ʉparã. Ca-jãaquẽma mai na ca-rotipere. Ape rʉmʉpʉ ʉparã anigarãma. To bairi ʉparã jãarã monstruo mena na roti majigarãma camajare ati yepa macanare. Rotibana quena yoaroacã mee roti anigarãma. Jicã yʉteacã jeto roti anigarãma. 
REV.17.13	To bairi naa maca ʉparã jicãrore bairo tʉgooñagarãma. Monstruo cʉ̃ ca-rotirijere rotinemogarãma camajare. “Jã maca mʉ ẽoro ca-ãna maca jã rotinemogarã,” cʉ̃ ĩigarãma monstruore. 
REV.17.14	To bairo bairã yua, “Jitá, cʉ̃ mani quẽto Cordero ca-wamecʉcʉre,” ame ĩigarãma. To bairo corderore cʉ̃re na ca-quẽgabato quena Cordero maca na quẽ netogʉmi yua. Cordero maca nipetirã netoro ca-roti majii ãmi. Maca ʉparã quenare nipetirãre ca-rotii ãmi. To bairi na quẽ neto majigʉmi. To bairi cʉ̃ mena macana cʉ̃ ca-bejericarã anigarãma. Aperã nare na ca-popiyeyebato quena Corderore cʉ̃ apiʉja janaquetigarãma, yʉ ca-ĩi queti buiowĩ ángel.
REV.17.15	To bairo yʉ ĩi queti buio, yʉ ca-ĩi queti buionemowĩ tunu:
REV.17.15	—Apeye tunu ria ca-pairi yare mʉ tʉjʉwʉ. Ca-roo cõ ca-ruiro tʉ macá ya riare mʉ tʉjʉwʉ. Ti ya ria ca-pairi ya majuu ãa. Ti ya buio majioro bai ati yepa macanare. Camaja to canacã maca macana, to canacã poa majuu ãma cõ ca-rotirijere ca-apiʉjarã paarãacã. 
REV.17.16	Cabero yua, diez majuu ʉparã maca monstruo mena to canacãʉpʉna cõre teebʉjagarãma ca-roore. Cõre teerã cõ rocagarãma. Capee apeye uniere ca-cʉgobatacore, caroaro ca-juti jañabatacore apeye unie máco cõ átigarãma. To bairo cõ áti yaparorã, cõ rupaʉ riire ʉga ree peogarãma. To bairo ʉga yapirã ca-rʉjarijere peeropʉ joe ree peogarãma yua. 
REV.17.17	To bairo cõre na ca-reepere Dio maca na yeripʉ na wadajãgʉmi. Yʉ ca-boorore bairo na áparo ĩi, to bairo na wadajãgʉmi Dio. Cʉ̃ maca jicãrore bairona na tʉgooñaato ĩi, na rotigʉmi Dio na yeripʉre. “Camajare mʉ ca-rotirijere jã rotinemogarã. Mʉ ẽoro ca-ãna maca jã rotinemogarã,” monstruore na ca-ĩiparore bairo boomi Dio. To bairona na wadajãgʉmi Dio, cʉ̃ ye queti buio jʉgoyeyeriquere bairo na cá-átiparore bairo ĩi yua. 
REV.17.18	To bairi cãromiore cõ mʉ tʉjʉwʉ ca-roore. Camajare rooro cá-áti jʉ́go ãmo cõa. To bairo caroorije camajare cõ cá-áti jʉgorore bairona áama cõ ya maca Babilonia ca-wamecʉti maca ca-pairi maca macana, na quena. Ti maca macana caroorije áti jʉ́goma ati yepa macana nipetirãre. To bairi ʉparã to canacã maca macana caroorije na cá-áti jʉgorore bairona áti rotinemonucugarãma na yarã quenare. To bairije yʉ ca-ĩi queti buiowĩ ángel yʉ ca-tʉjʉ acʉaro yua.
REV.18.1	To bairo ángel yʉre cʉ̃ ca-ĩi queti buioro bero yʉ ca-tʉjʉwʉ tunu. Ángel ʉmʉrecóopʉ ca-rui acʉ́re cʉ̃ yʉ ca-tʉjʉwʉ. Seeto ca-ajiya rui amí. Seeto ca-roti majii ca-ãmi. To bairi seeto ca-ajiyaʉ ati yepapʉre cʉ̃ ca-rui ejaro ati yepa quena ca-bujuwʉ ángel cʉ̃ ca-ajiyarije jʉgori yua. 
REV.18.2	To bairo ca-bairo ángel maca seeto baujaro oco bairo ca-ĩi wadawĩ:
REV.18.2	—Meere yua, meere na reecõagʉmi Dio Babilonia macanare. Ti maca ca-pairi maca macanare na reecõagʉmi yua. To bairi ti macapʉ camaja na ca-mano wãtia Sataná yarã maca ani ejagarãma. Nipetirã caroorã ani ejagarãma. Yucaa una quena ani ejagarãma Babiloniapʉre. 
REV.18.3	To canacã maca macana maca Babilonia macana caroorije na cá-áti aniere tʉjʉma. Caroorije na cá-áti aniere tʉjʉri na quena na rupaʉ macaje caroorijere átiganucuma na quena. To bairona to canacã maca macana ʉparã Babilonia macana mena caroorije átinucuma na quena. To bairi to canacã maca macana na ye apeye uniere joori ca-wapatarã pairo wapatama, ti maca macana na ca-boorijere joorã. To bairi yucʉra na reecõagʉmi Dio nare Babilonia macanare yua, ca-ĩiwĩ ángel maca seeto baujaro ca-ĩi wadaʉ.
REV.18.4	To bairo cʉ̃ ca-ĩiro bero yʉ ca-apiwʉ tunu ʉmʉrecóo macacʉ apeĩ cʉ̃ ca-ĩrijere:
REV.18.4	—Adʉja, yʉ yarã. Ti maca macana mena aniqueticõaña. Mʉja quena nare bairo caroorije mʉja átire. Nare bairo ána nare bairo popiye mʉja quena mʉja tamuoborã tie wapa. 
REV.18.5	Caroorije na cá-átie pairo ãa. Caroorije na cá-átiere papera pũuropʉ jicã tuti mani ca-ucaata ʉmʉrecóopʉre ejaboro ti tuti. To bairi yucʉra yua, Dio maca caroorije na cá-átiere tʉgooñari na cõoña bejei áami. Na cõoña bejei popiye na ca-tamuoro na átigʉmi yucʉra yua. 
REV.18.6	To bairi mʉjaa ángel maja, Dio yere ca-paabojarã, cʉ̃ ca-ĩirore bairo ája. Popiye na ca-tamuoro na ája Babilonia macanare. Diore ca-apiʉjarãre rooro nare na cá-átatore bairona na ája. Netobʉjaro na ája caroorije na cá-átie wapa yua. 
REV.18.7	Ti maca ca-pairi maca macana apeye uniere pairo cʉgoma. “Dije unie rʉjaquẽto mani cʉgo. Cawatoa macana mee mani ãa,” ĩima. To bairona, “Ca-roti majirã majuu mani ãa. Noa manire roti neto majiquẽnama. To bairona mani ani wariñuucõa aninucugarã to canacã rʉmʉ,” ĩima. To bairo rooro na ca-ĩi tʉgooñarije cõo rooro na popiyeyeya. 
REV.18.8	To bairi yoaro mee na ca-riaro na átigʉmi Dio. To bairo cʉ̃ cá-áto to macana jicãarã Babilonia macana bai yajicoagarãma. “¡Ayu, ayu!” ĩigarãma na yarã. To bairona aperã ñigo mena bai yajicoagarãma. Aperã tunu ʉ̃ʉcoagarãma mani Ʉpaʉ Dio ca-tutuaʉ peerore cʉ̃ ca-joorije jʉgori. To bairona na popiyeyegʉmi Dio roorije na cá-átinucurije tʉjʉri.
REV.18.9	’To bairi ati yepa macana ʉparã to bairo Babilonia macana na ca-bairo tʉjʉrã yua, otigarãma. Babilonia macana mena rooro cá-átana maca na ca-yajirijere tʉjʉrã otigarãma. “¡Ayu, ayu!” ĩi otigarãma. Babilonia na ca-ĩri maca ca-ʉ̃rore tʉjʉ joorã seeto tʉgooñarique paigarãma ati yepa macana ʉparã. 
REV.18.10	Uwirã ti maca tʉacã aáquetigarãma. Jõopʉna ti maca ãnatore tʉjʉ joocõa anigarãma. Tʉjʉ joo, “¡Ayu, ayu!” ĩigarãma. “Ti maca Babilonia ca-pairi maca ca-anibato quena maa yucʉra. Yoaro mee yajicoapʉ. Yaji majuucoapʉ to macana rooro na cá-átie jʉgori yua,” ĩigarãma ati yepa macana ʉparã maca.
REV.18.11	’To bairona ati yepa macana apeyere joori ca-niyeru wapatarã otigarãma na quena. Tʉgooñarique paigarãma na quena. “Noa jã yere ca-wapayeparã maama yucʉra,” ĩi otigarãma. “Mani ye capee apeye uniere manire wapaye majiquẽema yucʉra,” ĩi otigarãma. 
REV.18.12	“Oro uniere, plata uniere, ʉ̃ta rupaacãre caroa ca-ajiyarije uniere, cabotiri rupaacã uniere, jutii cabotirijere, jutii ca-jʉmerijere, jutii caroaro ca-põrerijeacãre, jutii ca-jũarijere, yucʉ caroa ca-jʉti ñuurijere, marfil na ca-ĩrije mena caroa na cá-átajere, yucʉ caroaʉ mena na cá-átajere, bronce mena caroa na cá-átajere, comee mena caroa na cá-átajere, mármol na ca-ĩrije mena caroa na cá-átajere ca-wapayeparã maama. Mani apeyere ca-jeeparã maama,” ĩigarãma. 
REV.18.13	“Ʉgariquere ca-jãa ajurije, canela na ca-ĩrije, bia uniere, caroa jʉti ñuurije uniere, ʉco uniere, vino ʉje ocore, ʉje olivo na ca-ĩrije macajere, poca caroa macajere, trigore, wecʉare, ovejare, caballoare, caballoa tʉ̃garica coorire, camaja ca-paabojarãre noa na wapayequetigarãma yucʉra yua,” ĩigarãma. 
REV.18.14	To bairo ĩi, oco bairo ĩigarãma tunu, apeyere joori ca-niyeru wapatabatana tunu: “¡Ayu, ayu! Yucʉra Babilonia macana ãnana yajicoama. Na ca-boo netorije quena yajicoapa. Nipetirije caroa unie yajicoapa. Na ye pairo ca-wapacʉtie yajicoapa. Yucʉra tʉjʉ bʉga majiña mano tie yua,” ĩigarãma apeyere joori ca-niyeru wapatabatana maca.
REV.18.15	’To bairi pairo ca-wapatabatana maca Babilonia macana Dio nare cʉ̃ ca-popiyeyero uwibana ti maca tʉacã aáquetigarãma. Jõopʉna ãnaa ti maca ãnatore tʉjʉ joocõagarãma. To bairo tʉjʉ joorã oti awajagarãma, seeto tʉgooñarique paibana. 
REV.18.16	To bairo tʉgooñarique paibana, “¡Ayu, ayu!” ĩigarãma. “Ti maca caroa maca ca-anibapʉ. Cãromio caroao wamagacõa átacore bairo caroaro tʉjoo ñuuri maca ca-baubapʉ ti maca ãnato. Cãromio caroa jutii, ca-jʉmerije, ca-jũarije ca-jañaore bairo ca-baubapʉ. Cãromio caroa ca-baurije mena oro unie, ʉ̃ta rupaacã caroa ca-ajiyarije unie mena, cabotirije rupaacã unie mena áti wamagacõarico cõ ca-baurore bairo ca-baubapʉ ti maca ãnato. Caroa maca majuu ca-anibapʉ. 
REV.18.17	Yucʉra maa yua. Nemoopʉna yajicoapʉ ti maca ãnato. Nipetirije ti maca macana na ye ãnaje apeye unie yaji peticoapʉ. Caroa unie yaji peticoapʉ,” ĩigarãma na apeyere joori ca-wapatabatana maca.
REV.18.17	’To bairi ria ca-pairi ya macaje cumua ca-pairica macaje ʉparã ti maca ãnatore tʉjʉ joogarãma. Na mena macana quena ca-pairi yapʉ jee cá-aáteñarã to bairona ti maca ãnatore tʉjʉ joogarãma. 
REV.18.18	Ti maca ãnato ca-ʉ̃ʉ bujerijere tʉjʉ joorã seeto tʉgooñarique paigarãma. Tʉgooñarique pairã oco bairo ĩi awajagarãma: “¡Di maca ati macare bairi maca caroa maca majuu ca-mamʉ!” ĩigarãma.
REV.18.19	’To bairo ĩirã yua, na rʉpoari buire jita ma peogarãma, seeto tʉgooñarique paibana. Oti awajagarãma seeto, “¡Ayu, ayu!” ĩi oti awajagarãma. “Mania ria ca-pairi yapʉ ca-apeye jee aáteñarã mani nipetirã pairo mani ca-wapatanucubapʉ, ti maca macanare nunirã. Yucʉra maa ti maca caroa maca ãnato. Yoaro mee yajicoajupa yua,” ĩigarãma riapʉ ca-apeye jee atínucubatana maca.
REV.18.20	’Yucʉra yua, mʉjaa ʉmʉrecóo macana wariñuuña. Diore ca-apiʉjarã quena, mʉjaa apóstol maja quena, mʉjaa Dio ye quetire ca-buiorã quena, mʉjaa nipetirã Dio yarã wariñuuña. Meere popiye na ca-tamuoro na átigʉmi mani Pacʉ Dio nare, Babilonia macanare. Rooro mʉjaare cá-átanare to bairo na átigʉmi Dio na ye wapa. To bairi wariñuuña mʉjaa.
REV.18.21	Cabero tunu ángel jicãʉ ca-tutuaʉ ca-buia ejawĩ. Cʉ̃ maca ʉ̃ta cui ca-tʉbʉri cui majuure ca-ne mʉgowĩ. Trigore na ca-wãiari cui unore ca-ne mʉgowĩ. Ti cui ca-nʉcʉri cui majuure ne mʉgoʉ ca-roca ñua joowĩ ria ca-pairi yapʉre yua. Roca ñua joori:
REV.18.21	—To bairona baigaro Babilonia na ca-ĩri maca, ca-ĩiwĩ. —Ti maca ca-pairi maca to bairona baigaro. Yaji majuucõagaro ti maca. Camaja dope bairo áti bʉga majiquetigarãma ti macare, ca-ĩiwĩ. 
REV.18.22	—To bairi, meere apiya manigaro ti maca macana na ca-bajarije yua. Harpare na ca-bʉga pʉtẽ bajarije quena, tõroa mena na cá-áti bajarije, putirique mena na cá-áti bajarije noo cõopʉ apiya manigaro ti macapʉre. To bairona paari maja apeye uniere caroa ca-quenoorã manigarãma. To bairona ca-bʉjʉrije trigore na ca-wãiarije quena bʉjʉquetigaro tie quena. 
REV.18.23	To bairona jĩa bujurique quena ʉ̃ʉ buju batequetigaro. To bairona cawamarã ca-wamo jiarã na ca-wadarije apiya manigaro. Ame tʉjʉri wadapenirique caroa wariñuurique mena apiya manigaro ti macapʉre yua. To cõona camaja manigarãma ti macapʉre. To macana na apeyere joori ca-niyeru wapataricarã maca pairo ca-niyerucʉna anibapa. Ca-roti majirãre bairo anibapa. Caroorije cá-átinucurã ãma naa. To bairi ca-baje majiri maja anibana ati yepa macanare na ĩitoma. To bairi Dio maca ti maca macanare to bairona na reegʉmi yua.
REV.18.24	’Caroorije majuu áama ti maca macana. Diore ca-apiʉjarãre, Dio ye quetire ca-buiorã quenare, “Na jĩa reecõaña,” ĩinucuma na yarãre ti macapʉre. To bairona jĩa rotinucuma nipetiropʉre. To bairi na quenare na reecõagʉmi Dio ti maca macanare tunu.
REV.19.1	To bairo Babilonia macana na ca-baipere tʉjʉ yaparoʉ yua, yʉ ca-apiwʉ tunu ca-wadarijere. Ʉmʉrecoo macana capaarã majuu seeto na ca-wada bate joorije ca-baurijere yʉ ca-apiwʉ.
REV.19.1	¡Aleluya! ¡Diore mani ĩi wariñuu bajato! Rooro majuu mani ca-tamuoboriquere mani ca-netoobojaʉ ãmi mani Ʉpaʉ Dio. Caroaʉ majuu ãmi. Nipetirãre ca-rotii ãmi cʉ̃a.
REV.19.2	Caroaro cariape cá-ácʉ ãmi Dio, caroorije cá-ánare to bairo nare popiyeyei. Caʉmʉa mena cá-áti epe paio ya maca macanare seeto na popiyeyegʉmi yua. Ti maca macana caroorije majuu na cá-átiere tʉjʉri na cõoña bejei áami Dio. To bairo na cõoña bejei yua, popiye na ca-tamuoro na átigʉmi Dio caroorije na cá-átie wapa. Cʉ̃ ca-boorijere ca-apiʉjarãre na ca-jĩa reecõa átinucurije wapa to bairona na popiyeyegʉmi Dio, ca-ĩi wada baujawã ʉmʉrecóo macana maca.
REV.19.3	To bairo ĩi, oco bairo ca-ĩi baujawã tunu:
REV.19.3	¡Aleluya! ¡Ñuu majuucõa! Ti maca ca-pairi maca ʉ̃ʉgaro bai. To bairona ti maca bujeri bujecõa aninucugaro to canacã rʉmʉ yua, ca-ĩi wada baujawã naa, ʉmʉrecóo macana.
REV.19.4	To bairo na ca-ĩiro cabʉcʉrã ca-rotirã veinticuatro majuu ca-ãna rʉpopatuaripʉ ejacumuri Diore cʉ̃ cá-áti nʉcʉbʉgowã. Ricati ca-baurã cuatro majuu to bairona cá-ámá na quena. Dio cʉ̃ ca-ruiri paʉ tʉ cʉ̃ cá-áti nʉcʉbʉgowã:
REV.19.4	—¡Dio cʉ̃ cá-átie ñuu majuucõa! ¡Aleluya! ¡Ñuu majuucõa! ca-ĩi bajawã.
REV.19.5	To bairo na ca-ĩiro Dio cʉ̃ ca-ruiri paʉpʉ ca-wadarije ca-bʉjʉ butiwʉ:
REV.19.5	¡Mani Pacʉ Diore cʉ̃ ĩi wariñuu bajanemoña mʉja quena! Mʉjaa cʉ̃ yarã, cʉ̃re ca-nʉcʉbʉgorã, cʉ̃ ĩi wariñuu bajanemoña. Mʉjaa caʉparã quena, cawatoa ca-ãna quena, mʉja nipetirã cʉ̃ ĩi baja wariñuunemoña, topʉ Dio tʉ macacʉ cʉ̃ ca-ĩrije ca-bau buti atírajawʉ Dio cʉ̃ ca-ruiri paʉpʉ.
REV.19.6	To bairo cʉ̃ ca-ĩi wadaro bero yʉ ca-apiwʉ tunu camaja capaarã na ca-wadarijere. Seeto ca-bʉjʉwʉ na ca-wadarije na quenare. Ʉ̃ta poerori capee ca-bʉjʉrore bairo ca-bʉjʉwʉ. Bʉpoa seeto na ca-parore bairo ca-bauwʉ:
REV.19.6	¡Aleluya! ¡Ñuu majuucõa! Mani Ʉpaʉ Dio ca-tutuaʉ aniri nipetirã netoro ca-roti maji majuʉ ãmi. Cʉ̃ ca-boorore bairo áti peocõami, ca-ĩi wadawã yua.
REV.19.7+REV.19.8	To bairi boje rʉmʉ, meere ejacoapa. Cordero cʉ̃ ca-wamo jiapa rʉmʉ, meere ejacoapa. To bairi Cordero nʉmo ca-anipaore ñe unie cõ rʉjaquẽe. Jutii caroa cabotirijere cõre na ca-jooriquere jaña tʉgamo, meere. Caroaro ca-ajiyarijere bairo, meere jañamo. Jutii ca-ʉgueri maniere jañamo. Diore ca-apiʉjarã cʉ̃ yarã ca-ani poa ĩigaro áa Cordero nʉmo ca-anipao to ca-ĩata. Dio yarã caroaro na ca-aniere majioro bai cabotiri yeje jutiiro. Caroa majuu ãa na cá-átie, caroorije mano. To bairi Diore mani ĩi wariñuu bajaato. “Mʉ jeto caroaʉ majuu mʉ ãa,” Diore mani ĩi wariñuu bajaato, ca-ĩi wadawã.
REV.19.9	To bairo ca-wadarije na ca-ĩi wada yaparoro ángel yʉ tʉ ca-ãcʉ̃ maca yʉ ca-ĩiwĩ tunu:
REV.19.9	—Mʉre yʉ ca-ĩirore bairo uca tuuya, Juan, yʉ ca-ĩiwĩ. —Wariñuurã áama camaja Cordero cʉ̃ ya boje rʉmʉ ca-ano na ca-pi jooricarã, yʉ ca-ĩiwĩ. —Tie mʉre yʉ ca-ĩrije cariape ãa. Dio maca yʉre ca-queti buiowĩ tiere, yʉ ca-ĩiwĩ ángel.
REV.19.10	To bairo cʉ̃ ca-ĩiro cʉ̃ tʉpʉre rʉpopatuari mena ejacumuri, cʉ̃ ĩi nʉcʉbʉgoʉ yʉ cá-ápʉ́. To bairo yʉ cá-áto cʉ̃ maca:
REV.19.10	—¡To bairo átiqueticõaña! yʉ ca-ĩiwĩ. —Mʉre bairona ca-ãcʉ̃ yʉ ãa yʉ quena, Dio cʉ̃ ca-rotirijere cá-ácʉ. Mʉ yarãre bairo quenare, Jesucristo ye queti ca-apiʉjarãre bairo quenare yʉ ãa. Jicãro cõo mani áti aninucu. To bairi yʉ tʉpʉre rʉpopatuari mena ejacumuqueticõaña mʉa. Dio jetore cʉ̃ áti nʉcʉbʉgoya. Dio manire cʉ̃ ca-iñoorije nipetirijere manire áti iñoonucumi, camaja Jesú cʉ̃ cá-áti aniere caroaro na majiato ĩi, yʉ ca-ĩiwĩ ángel.
REV.19.11	To bairo cʉ̃ ca-ĩiro bero ʉmʉrecóore pãricarore bairo yʉ ca-tʉjʉ joowʉ. Topʉ yʉ ca-tʉjʉ jooro caballo ca-botii majuu ca-bauwĩ. Cʉ̃ buire ca-pejawĩ jicãʉ. CɄ̃ CA-ĨRIJERE BAIRO CÁ-ÁCɄ ca-wamecʉmi cʉ̃ buire ca-pejaʉ. Ape wame quena, CARIAPE CA-ĨI BUIOɄ ca-wamecʉmi. Cʉ̃a caroaro cariape camajare na ca-cõoña beje majiwĩ, caroaro na cá-átiere o rooro na cá-átiere tʉjʉ majiri. To bairona cʉ̃ wapanare popiye na ca-tamuoro na cá-ácʉ ca-ãmi. 
REV.19.12	Cʉ̃ capeari peerore bairo ca-ajiyawʉ. To bairi cʉ̃ rʉpoa buire ca-pejawĩ rupa betori unie, ca-ajiyari betori ʉparã na ca-pejari betori uniere. To bairi cʉ̃ riya pãipʉre uca tuurique ca-bau tujawʉ. Ti wame cʉ̃ riya pãipʉre ca-bau tujarijere cʉ̃ jeto ca-majiwĩ. Aperã ca-majiquẽma. 
REV.19.13	To bairi cʉ̃ jutiiro ca-jũari jutiiro majuu ca-bauwʉ. Rií bapapʉre na ca-jãaricarore bairo ca-bauwʉ cʉ̃ jutiiro. To bairi ape wame quena ca-wamecʉmi: DIO YE QUETIRE CA-BUIOɄ MAJUU ca-wamecʉmi cʉ̃a. 
REV.19.14	To bairo cʉ̃ cá-aáto, ʉmʉrecóo macana uwamarã cʉ̃ bero ca-ʉjawã. Na maca caroa jutii cabotirijere, ca-ʉgueri maniere ca-jañawã. Caballoa cabotirã bui ca-pejawã cʉ̃ berore ʉja aána. 
REV.19.15	To bairo na cá-aáto cʉ̃na na ʉpaʉ macare cʉ̃ rijeropʉre ca-buti nʉcawʉ jarerica pãi ca-ori pãi majuu. To bairi to canacã maca macana cʉ̃re ca-booquẽna cʉ̃ uwibʉjagarãma. Na quẽ netocõagʉmi ti pãi mena. To bairi cʉ̃ ca-rotirore bairo na cá-áto na átigʉmi. Tutuaro majuu na rotigʉmi. Cʉ̃re ca-bai netoo nʉcarãre na reegʉmi. Camaja ʉje oco jeegarã na ca-cʉta waarore bairo tutuaro na átigʉmi, cʉ̃re ca-apiʉjaquẽnare na popiyeyei. To bairi Dio nipetirã netoro cá-áti majii aniri cʉ̃ ca-rotirore bairo na átigʉmi. 
REV.19.16	Apeye tunu caballo bui ca-peja aácʉ cʉ̃ ʉjepʉtopʉ uca tuurique ca-ãmʉ, cʉ̃ jutiiropʉ quenare. Oco bairo ca-bau tujawʉ: NIPETIRÃRE CA-ROTII, ɄPARÃ QUENARE CA-ROTII ca-ĩi tujawʉ cʉ̃ ʉjepʉtopʉre, cʉ̃ jutiiropʉ quenare uca tuurique ca-anie.
REV.19.17	Cabero yʉ ca-tʉjʉ joowʉ ángel apeĩre muipu cʉ̃ ca-ajiyarije tʉ ca-tʉjʉnucuʉre. Cʉ̃ maca baujaro majuu ca-pi joowĩ. Yucaare na ca-pi joowĩ, na neñaato ĩi.
REV.19.17	—Ʉgarã ajá, na ca-ĩiwĩ. Dio cʉ̃ ca-reeparã na rupaʉri ãnajere na ʉgaato ĩi, nare ca-pi joowĩ ángel yucaare. —Capee anigaro na rupaʉri ãnaje. 
REV.19.18	Caʉparã rupaʉri ãnajere mʉja ʉgagarã. To bairona uwamarãre ca-rotirã quenare, seeto ca-quẽ majibatana quenare, caballoa quenare, na bui ca-peja aána quenare, nipetirã camaja na rupaʉri ãnajere mʉja ʉgagarã. To bairi ca-paabojari maja quenare, na majuuna ca-paariquecʉna quenare, cawamarã, cabʉcʉrã, ca-majirã quenare, nipetirã na rupaʉri ãnajere mʉja ʉgagarã. Capee anigaro mʉja ca-ʉgape yua, na ca-ĩiwĩ ángel yucaare.
REV.19.19	To bairo cʉ̃ ca-ĩiro yʉ ca-tʉjʉ joowʉ tunu ati yepapʉre. Atore neñaporã ca-baiwã camaja. Monstruo quena, ati yepa macana ʉparã quena, na uwamarã quena neñaporã ca-ãma. “Caballo bui ca-peja aácʉre cʉ̃ mena macana quenare na mani jĩa reecõarã,” ĩirã, neñaporã ca-ãma. 
REV.19.20	To bairo na ca-neñaporo yua, caballo bui ca-peja aácʉ maca pʉgarãre na ca-ñeewĩ. Monstruo quenare, cʉ̃ bero macacʉ ca-ĩito paii quenare na ca-ñeewĩ yua. Ca-ĩito paii cabero macacʉ maca camaja na ca-tʉjʉ acʉarijere cá-áti iñooricʉ ca-ãmi. Monstruo cʉ̃ jʉgoye macacʉ cʉ̃ ca-majio joorije jʉgori to bairo ca-tʉjʉya maniere cá-áti iñooricʉ ca-ãmi. To bairo na áti iñoori camajare na ca-ĩitoyupi. Monstruo ya wamere na riya pãiroripʉre ca-uca tuu rotiricarãre ca-ĩitoricʉ ca-ãmi. Cʉ̃re bairo ca-bauʉ na ca-wericʉre cá-áti nʉcʉbʉgorãre na ca-ĩitoricʉ ca-ãmi. To bairi yua monstruore, monstruo bero macacʉ ca-ĩito paiire na pʉgarãpʉrena na ca-ñeewĩ caballo bui ca-peja aácʉ maca. Na ñei yua, ca-catírãrena na ca-reecõa joowĩ asufre mena ca-ʉ̃ri peeropʉ, pairi peero majuu. 
REV.19.21	To bairo na reecõa joʉ yua, aperãre na mena ca-neñapobatanare na ca-jĩa reecõawĩ. Cʉ̃ ya pãi mena, jarerica pãi mena na ca-jĩa peocõawĩ. Cʉ̃ rijeropʉre ca-buti nʉcari pãi mena na ca-jĩawĩ caballo bui ca-peja aácʉ maca. To bairo cʉ̃ ca-jĩaro bero na rupaʉri ãnajere yucaa maca ca-ʉga yapicoama rooro majuu yua.
REV.20.1	Cabero yʉ ca-tʉjʉ joowʉ tunu ángel apeĩ ʉmʉrecóopʉ ca-rui acʉ́re. Llavere ca-cʉgowĩ, pãricarore, ope ca-ʉ̃cʉari opere pãaricaro. Come wẽere cadena ca-pairi wẽe quenare ca-cʉgowĩ. 
REV.20.2+REV.20.3	To bairi ati yepapʉre rui eja, dragón're cʉ̃ ca-ñeewĩ. Pinore bairo ca-ãcʉ̃ ca-rʉjʉgoʉre diablo, wãtia ʉpaʉ o Sataná ca-wamecʉcʉre cʉ̃ ca-ñeewĩ. To bairo cʉ̃ ñei yua, ti wẽe come wẽe mena cʉ̃ ca-jia tuuwĩ. Cʉ̃ jia tu, ti opepʉ ca-ʉ̃cʉari opepʉ cʉ̃ ca-tʉ̃ga ne roca jãacõa joowĩ. To bairo cʉ̃ tʉ̃ga ne roca jãa yaparoʉ ti opere ca-bia tucõawĩ llave mena. To bairi mil canacã cʉmari majuu pãrique manigaro. Mil canacã cʉmari camajare na cʉ̃ ĩitoqueticõato ĩi, to bairo ca-biawĩ ti opere ángel. Mil canacã cʉmari bero to cõona, ti opepʉre cʉ̃ buti rotigʉmi tunu dragón're. Cʉ̃re cʉ̃ ca-buti rotibato quena, yoaro caroorijere áti teñaquetigʉmi dragón yua.
REV.20.4	Cabero yʉ ca-tʉjʉ joowʉ tunu ruiriquere ca-roti majirã na ca-ruirijere. Topʉ ca-ruirã quenare na yʉ ca-tʉjʉ joowʉ. Na maca camajare Dio cʉ̃ ca-beje rotirã ca-ãma. To bairi tunu aperã quenare na yʉ ca-tʉjʉ joowʉ ca-bai yajiricarã ca-tunu catírãre. Jesúre ca-apiʉjarã, Dio ye quetire ca-apiʉjarã ca-ãma. Ati yepapʉ ãnaa mai monstruore cʉ̃ cá-áti nʉcʉbʉgoquẽjuparã. Cʉ̃re bairo ca-bauʉ camaja na ca-wericʉ quenare cá-áti nʉcʉbʉgoquẽjuparã. Na riya pãiroripʉre, na wamoripʉre cʉ̃ ya wamere ca-uca tuu rotiquẽjuparã. To bairona cʉ̃ ca-booquẽjuparã. To bairo na ca-bairo yua, ati yepa macana maca na ca-jĩa reewã. Na rʉpoarire ca-pajure reecõañuparã. To bairo ána nare ca-jĩa reewã. To bairo na ca-jĩabato quena Dio maca nare ca-tunu catíoyupi. To bairo cʉ̃ cá-áto Jesucristo mena ca-rotirã anigarãma mil canacã cʉmari majuu yua. 
REV.20.5	Naa, Dio cʉ̃ ca-tunu catío jʉgoricarã ca-ãma. Aperãre ca-bai yajiricarãre Dio na ca-tunu catíoquẽmi mai. Mil canacã cʉmari bero nare tunu catíogʉmi Dio aperã macare. 
REV.20.6	To bairo Dio cʉ̃ ca-tunu catío jʉgoricarã maca wariñuu anigarãma seeto. Dio yarã majuu ãma caroarã. Ca-bai yajiricarã anibana quena pʉgani yajiquetigarãma. Peeropʉ na reequetigʉmi Dio. Diore, cʉ̃ Macʉ Jesucristo quenare áti nʉcʉbʉgori sacerdote majare bairo maca anigarãma, Dio yere buiobojarã. To bairi Jesucristo mena ca-rotirã anigarãma mil canacã cʉmari majuu yua.
REV.20.7	To bairi mil canacã cʉmari ca-petiro ángel pãricarore ca-cʉgoʉ, Sataná macare preso joorica opepʉ ca-ãnacʉre cʉ̃ buugʉmi yua. 
REV.20.8	To bairi Sataná maca buti ejaʉ ati yepa macanare na ĩitogʉmi tunu. To canacã paʉ camaja na ca-ani paʉripʉ na ĩito teñagʉmi. Gog, Magog ca-wamecʉti macari macana quenare na ĩito teñagʉmi. Camaja capaarã majuu neñari na amequẽato ĩi, na ĩitogʉmi Sataná. To bairi capaarã majuu camaja poari cõona, cõoña peo majiña mano na ĩitogʉmi yua. 
REV.20.9	To bairo nare cʉ̃ ca-ĩitoro cʉ̃ ca-ĩi rotirore bairo átigarãma. To bairi nipetiropʉ ca-ãnana neñapogarãma, Dio yarãre quẽgarã. To bairi Dio yarã na ca-ani macare ca-rupa beto tʉjʉnucuri na camotagarãma. Ti maca Dio cʉ̃ ca-mairi maca macanare na camotagarãma. To bairo na cá-átibato quena yua, peero ʉmʉrecóo macaje na wẽe ree peagaro. To bairi ca-quẽgabatana maca ʉ̃ʉ peticoagarãma yua. 
REV.20.10	To bairo na ca-bairo Dio maca diablo Satanáre wãtia ʉpaʉre ati yepa macanare ca-ĩitoricʉ majuu cʉ̃ rocacõa joogʉmi asufre mena ca-ʉ̃ri peeropʉ ca-pairi peero majuu. Monstruo, cʉ̃ bero macacʉ ca-ĩito paii mena, na cʉ̃ ca-ree jooricaropʉ cʉ̃ rocacõa joogʉmi Sataná quenare. To bairi topʉ ãnaa ʉmʉreco quenare, ñami quenare seeto wijiocõa aninucugarãma to canacã rʉmʉ, ti peeropʉre ãnaa yua.
REV.20.11	Cabero yʉ ca-tʉjʉ joowʉ tunu ruiricaro pairi cumuro, caʉpaʉ cʉ̃ ca-ruirica cumuro, cabotiri cumurore. Topʉ ca-ruii quenare cʉ̃ yʉ ca-tʉjʉwʉ. To bairo yʉ ca-tʉjʉro ʉmʉrecóo ca-peticoapʉ. Yepa quena ca-peticoapʉ. Cabero ca-baunemoquẽpʉ yua. 
REV.20.12	To bairo ca-bairo ca-bai yajiricarã ca-tunu catíricarãre na yʉ ca-tʉjʉwʉ. Caʉparã quenare, cawatoa ca-ãna quenare na yʉ ca-tʉjʉwʉ nipetirãre. Caʉpaʉ cʉ̃ ca-ruiro riape ca-tʉjʉnucuwã. To bairo na ca-tʉjʉnucuro cʉ̃a, Caʉpaʉ maca ca-pãawĩ cʉ̃ papera pũurire. To bairi ape pũuro quenare ca-pãawĩ. Ti pũuro cabero macá pũuro maca Dio yarã na wamerire cʉ̃ ca-uca tuurica pũuro ca-ãmʉ. To bairi camaja nipetirã ca-bai yajiricarã ca-tunu catíricarãre na ca-cõoña bejewĩ Dio rooro na cá-átaje, caroaro na cá-átaje quenare, ti pũuripʉre cʉ̃ ca-uca tuuriquere tʉjʉri. 
REV.20.13	To bairi mar ca-pairi yapʉ ca-yajiricarã ca-tunu catíwã. Ati yepapʉ ca-yajiricarã quena ca-tunu catíwã. To canacã yʉtea macana ati yepapʉ ca-anibatana ca-tunu catíwã. To bairo na ca-tunu catíro, cʉ̃ Caʉpaʉ maca na quenare na ca-cõoña bejewĩ rooro na cá-átaje, caroaro na cá-átaje quenare, cʉ̃ ca-uca tuuriquere tʉjʉri. 
REV.20.14	Caroorije cá-átana maca asufre mena ca-ʉ̃ri peeropʉ na ca-reecõa joowĩ pairi peero majuupʉre. To bairi Dio cʉ̃ ca-booquẽna maca ti peeropʉ ca-yajinemowã. Pʉganipʉ ca-bai yajiricarãre bairo ca-yajiwã. Rooro majuu ca-baiwã yua. 
REV.20.15	To bairi noa Dio yarã cʉ̃ mena ca-anicõa aniparã na wamere cʉ̃ ca-uca tuurica pũuropʉre na ya wame uca tuurique ca-mamata na ca-reecõa joowĩ ti peeropʉ yua.
REV.21.1	Cabero yʉ ca-tʉjʉ joowʉ tunu. Cawama ʉmʉrecóo quenare, cawama yepa quenare yʉ ca-tʉjʉ joowʉ. Ca-jʉgoye macaje ati ʉmʉrecóo, ati yepa quena ca-peticoapʉ. Mar ca-pairi ya quena ca-mamʉ. Dio nemoo cʉ̃ cá-áti jeeñoorique ca-wajoarique jeto ca-ãmʉ yua. 
REV.21.2	Ca-wajoarique jeto tʉjʉ yaparoʉ yʉ Juan yʉ ca-tʉjʉ joowʉ tunu. Cawama maca ʉmʉrecóo Dio tʉpʉ ca-rui nutuatí macare yʉ ca-tʉjʉ joowʉ. Ti maca Nueva Jerusalén ca-wamecʉto caroa maca, Dio ya maca majuu ca-bauwʉ. Cãromio wamo jiago cõ manapʉ ca-anipaʉ, yʉre cʉ̃ tʉjʉ wariñuato ĩo caroa jutii jañacõarico cõ ca-baurore bairona ca-bauwʉ ti maca caroa maca. 
REV.21.3	Cabero tunu baujaro majuu ca-wadarijere yʉ ca-apiwʉ. Ʉpaʉ cʉ̃ ca-ruiri paʉna oco bairo ca-ĩi wadawʉ:
REV.21.3	—¡Apiya! Yucʉra Dio cʉ̃ yarã mena anicõa aninucugʉmi. Na aáweoquetigʉmi. Naa cʉ̃ yarã majuu anicõa anigarãma. To bairi Dio na mena aniri na Ʉpaʉ anicõa anigʉmi to canacã rʉmʉ yua. 
REV.21.4	To bairi cʉ̃ yarã na ca-otirijere, na cape ocore na coje reebojagʉmi Dio, to cõona tʉgooñarique paiqueticõaña na ĩi. “Caroaro mʉjaare yʉ cotecõa aninucugʉ to canacã rʉmʉ yua,” na ĩigʉmi Dio nare, cʉ̃ yarãre. To bairi bai yajiquetigarãma. Riaye manigaro. Tʉgooñarique pairique quena manigaro. Otirique quena manigaro. Wijiorique quena manigaro. Ti yepa macaje ca-ani jʉgobataje manigaro. Caroa wariñuurique jeto anigaro atopʉre Nueva Jerusalén ca-wame cʉtopʉre Dio mena, ca-ĩi bau buti ejawʉ.
REV.21.5	To bairo ca-ĩiro bero ti paʉpʉ ca-ruii Ʉpaʉ maca:
REV.21.5	—Apiya mʉjaa, ca-ĩiwĩ Dio. —Nipetirije caroa cawama jeto yʉ áa tunu, ca-ĩiwĩ.
REV.21.5	To bairo ĩi yʉ ca-uca tuunemo rotiwĩ:
REV.21.5	—Tie mʉ ca-apiejere caroaro cariape queti buiorique ãa. To bairona baicõa anigaro tie mʉ ca-apieje. To bairi tiere uca tuuya mʉa, yʉ ca-ĩiwĩ Dio.
REV.21.6	To bairo ĩi:
REV.21.6	—To cõona ãa, yʉ ca-ĩiwĩ. —Yʉa, nipetirijere cá-átacʉ yʉ ãa. Nipetirijere ca-majii yʉ ãa. Nipetirã netoro ca-tutuaʉ yʉ ãa. Ca-ani jʉgoricʉ yʉ ãa. To bairona yʉ anicõa aninucugʉ to canacã rʉmʉ. To bairi camaja seeto ca-boorãre catíriquere na yʉ joonucu. Wapa mano na yʉ joonucu. Na ca-jeniro nemoona na yʉ joonucu caroaro catíriquere, yʉ mena na anicõa aninucuato ĩi yua. 
REV.21.7	To bairi noa caroorijere Sataná cʉ̃ ca-rotirijere cá-átiqueticõa aninucurãre nare yʉ joogʉ caroare. Na cá-áti nʉcʉbʉgoʉ yʉ anicõagʉ. Na maca yʉ punaa majuu ca-ãna anigarãma. 
REV.21.8	Aperã maca uwirã yʉ ye quetire ca-apiʉjaquẽna maca asufre mena ca-ʉ̃ri peeropʉ anigarãma. Yʉre ca-api nʉcʉbʉgoquẽna quena, caroorije cá-áticõana quena, aperãre ca-jĩarã quena, cá-áti epericarãcʉna quena, cumu ãnajere cá-ána quena, Dio ca-aniquẽna weericarãre cá-áti nʉcʉbʉgorã quena, ca-ĩito pairã quena, nipetirã to bairona ca-bairã peeropʉ aágarãma asufre mena ca-ʉ̃ri peeropʉ na ye wapa. To bairo tamuori pʉgani ca-bai yajiricarãre bairo yajinemogarãma, ca-ĩiwĩ Dio.
REV.21.9	Cabero ángel yʉ tʉpʉ ca-ejawĩ tunu. Rooro tamuorije ca-jañari jotʉri ca-cʉgorã siete mena macacʉ jicãʉ ca-ãmi. Yʉ tʉpʉ ejaʉ:
REV.21.9	—Adʉja, yʉ ca-ĩiwĩ. —Mʉre yʉ iñoogʉ Cordero cʉ̃ nʉmo ca-anipao cõ ca-ani maca.
REV.21.9	Cʉ̃ nʉmo ca-anipao ĩi Jesúre ca-nʉcʉbʉgorã ca-ani poa ĩigʉ ca-ĩiñupi. 
REV.21.10	To bairo yʉ ĩi, Espíritu Santo cʉ̃ ca-majiorije jʉgori yʉ ca-ne aámi ʉ̃taʉpʉre. Pairicʉ, ca-ʉmʉaricʉ buipʉre yʉ ca-ne aámi. To bairi topʉ yʉre ne aá, yʉ ca-iñoojowĩ caroa macare. Dio tʉpʉ ca-rui nutuatí macare yʉ ca-iñoojowĩ Dio ya maca macare, pairi maca, Jerusalén ca-wamecʉti maca majuure. 
REV.21.11	Ti maca Dio cʉ̃ ca-aji baterije mena ca-ajiyawʉ. Ʉ̃ta rupaacã ca-wapa pacarije caroa ca-ajiyari rupaacãre bairo ca-ajiyawʉ. Jaspe ca-wamecʉti rupaacã ca-ajiyarore bairo ca-bauwʉ. Vidrio cabotirijere bairo caroaro ca-bauwʉ ti maca. 
REV.21.12	To bairi ti macare ʉ̃ta rupaa mena na ca-wee amojorerica janiro ca-ãmʉ. Ʉmʉaro majuu bia ejooricaro ca-ãmʉ. Tʉbʉro majuu ca-ãmʉ na ca-biarique quena. To bairi joperi doce majuu ca-ãmʉ. Ti joperi ca-ano cõona ca-ãma ángel maja. To bairi ti joperi buire uca tuurique ca-ãmʉ. Israel macana doce poari macana na wameri uca tuurique ca-ãmʉ joperi buire. 
REV.21.13	To bairi ti maca tʉjaro na ca-jania amojorerica janiropʉre to canacã nʉgoa tʉpʉrena itia jope jeto ca-jopericʉpʉ ti janiropʉre. Ti joperi ca-ano canacãʉna ca-ãma ángel maja. Muipu cʉ̃ ca-piya atí puri macare itia jope, cʉ̃ ca-roca jãa atí puri macare itia jope, ca-jõcʉ nʉgoa tʉ itia jope, ape nʉgoa tʉ quenare itia jope ca-ãmʉ ti janiropʉre. 
REV.21.14	To bairi ti maca ʉ̃ta rupaa mena na ca-wee amojorerica janiro pʉtopʉre ca-ãmʉ ʉ̃ta pãiri, doce majuu capaca pãiri. Na ca-wee cũu jʉgorica pãiri ca-ãmʉ, ti janiro caroaro to tʉjʉnucuato ĩirã. To bairi ti pãiri buire uca tuurique ca-ãmʉ. Apóstol maja, Cordero yarã doce majuu na wameri ca-ãmʉ uca tuurique ti pãiri buire.
REV.21.15	To bairi cʉ̃a ángel yʉre ca-queti buioʉ maca cõoñaricʉ ca-cʉgowĩ. Oro ca-ajiyaricʉ ca-ãmʉ. Tii mena ti macare cõoñagʉ ca-baiwĩ. Ti maca joperi quenare, ti maca ʉ̃ta mena na wee amojorerica janiro quenare cõoñagʉ ca-baiwĩ. 
REV.21.16	To bairi tiire ne aá, ti macare ca-cõoñawĩ yua. To bairo cʉ̃ ca-cõoñaro to canacã nʉgoa jicãro cõo jeto ca-ãmʉ ti maca. To bairi dos mil doscientos kilómetros cõo yoaro ca-ãmʉ to canacã nʉgoapʉna. To bairona dos mil doscientos kilómetros ʉmʉaro majuu ca-ãmʉ ti maca. 
REV.21.17	Cabero tunu ti maca ʉ̃ta mena na ca-wee amojorerica janiro quenare ca-cõoñawĩ ángel. Camaja na ca-cõoñarore bairona ca-cõoñawĩ. To bairi sesenta y cuatro metro ʉmʉaro majuu ca-ãmʉ ti maca na ca-wee amojorerica janiro maca.
REV.21.18	To bairi jaspe na ca-ĩrije caroa ʉ̃ta rupaa mena na cá-átaje ca-ãmʉ na ca-wee amojorerica janiro. To bairi ti maca oro majuu ca-ajiyarije mena na cá-átaje ca-ãmʉ. Ʉgueri mano caroa eñorore bairo ca-ajiyawʉ. 
REV.21.19+REV.21.20	To bairi ti maca na ca-wee amojorerica janiro ca-pʉto macaje, na ca-wee cũu jʉgorica pãiri maca caroa ʉ̃ta pãiri majuu ca-ãmʉ. Doce pãiri majuu ca-ãmʉ. Jicã pãi jaspe ca-wamecʉtie ʉ̃ta pãi caroa pãi ca-ãmʉ. Ape pãi safiro ca-wamecʉtie ʉ̃ta pãi ca-ãmʉ. Ape pãi ágata, ape pãi esmeralda, ape pãi ónice, ape pãi cornalina, ape pãi crisólito, ape pãi berilo, ape pãi topacio, ape pãi crisoprasa, ape pãi jacinto, ape pãi amatista ca-wamecʉtie caroa ʉ̃ta pãiri ca-ãmʉ, ti maca na ca-wee amojorerica janiro ca-pʉto macá pãiri, na ca-wee cũu jʉgorica pãiri. 
REV.21.21	To bairi ti maca macaje joperi perla ca-wamecʉti rupaa mena, caroaro cabotiri rupaa mena na cá-átaje ca-ãmʉ. To canacã joperipʉrena jicã jeto ca-ãmʉ perla. To bairi ti maca recomaca cá-aáti wãa oro majuu mena na cá-áta wãa ca-ãmʉ. Ʉgueri mano caroa eñorore bairo ca-ajiyawʉ ti maca recomaca cá-aáti wã.
REV.21.22	To bairi ti macapʉre ti wiire Dio wii unore yʉ ca-tʉjʉquẽpʉ. Ca-mamʉ Dio wii, templo na ca-ĩri wii. Ti maca nipetiropʉ Diore cʉ̃ cá-áti nʉcʉbʉgowã ti maca macana maca. Dio ca-tutuaʉ, cʉ̃ Macʉ Cordero ca-wamecʉcʉ quenare na cá-áti nʉcʉbʉgowã camaja ti maca nipetiropʉ. To bairi ti maca nipetiro Dio ya paʉ majuu, templo ca-ãmʉ. Dio cʉ̃ ca-anopʉ ca-ãmʉ ti maca. 
REV.21.23	To bairi ti maca ñe unie ca-rʉjaquẽpʉ ca-jĩa bujupe. Dio ye cʉ̃ ca-aji baterije mena caroaro ca-bujuwʉ. Cordero cʉ̃ ca-ajiyarije mena quena caroaro majuu ca-bujuwʉ. To bairi muipu ʉmʉreco macacʉ quena, muipu ñami macacʉ quena na ca-manibato quena ñe unie ca-rʉjaquẽpʉ ca-jĩa bujurije ti macapʉre. 
REV.21.24	To bairi to canacã poa macana camaja na ca-ani paʉripʉ ti maca ca-bujurije jʉgori na cá-átipere caroaro áti majicõagarãma. To bairi ati yepa macana caʉparã ti macapʉre ejagarãma, Diore cʉ̃ áti nʉcʉbʉgorã ejarã. 
REV.21.25	Ti maca macaje joperire biaquetigarãma. Pãrica joperi jeto anicõa aninucugaro to canacã rʉmʉ. Ti macapʉre ñami manigaro. 
REV.21.26	To bairi camaja to canacã poa macana ti macapʉre ejagarãma, Diore cʉ̃ áti nʉcʉbʉgorã ejarã yua. 
REV.21.27	Dije unie caroorije ti macapʉre jãaquetigaro. Caroorije cá-ána quenare na jãa rotiquetigʉmi Dio. Ca-ĩito pairã quenare na jãa rotiquetigʉmi. To bairi Cordero cʉ̃ yarã na wamerire cʉ̃ ca-uca tuurica pũuropʉ na wamerire cʉ̃ ca-uca tuuricarã jetore na jãa rotigʉmi Dio ti macapʉre.
REV.22.1	Cabero ángel yʉ ca-iñoowĩ tunu riare. Ti ya mani ca-catícõa aninucupere ca-joori ya ca-ãmʉ. Ca-botiwʉ eñoo pãire bairo. Ti ya ria Dio, Cordero quena na ca-ruiri paʉ ẽoropʉ ca-butiwʉ. 
REV.22.2	To bairi ti ya ria ti maca recomaca macá wãpʉ ca-yu aápʉ oco. To bairi ti ya ria pʉga nʉgoa tʉpʉna yucʉri ca-ãmʉ. Ti yucʉ rica mani ca-catícõa aninucupe ca-joorije ca-ãmʉ. To bairi ti yucʉ to canacãʉpʉna ca-ricacʉpʉ doce wameri majuu. Jicã wame ca-ricacʉpʉ to canacã muipu. Ape muipu ape wame, ape muipu ape wame ca-ricacʉpʉ. To bairi tunu ti yucʉ pũu quena ca-ñuubʉjawʉ. Ti pũu jʉgori camaja nipetiri poa macanare na ca-catíope ca-ãmʉ. 
REV.22.3	To bairi ti macapʉre caroorije manigaro. Caroa jeto anigaro. Dio ca-roti majii majuu cʉ̃ ca-ruiro topʉ anigaro. Cordero cʉ̃ ca-ruiri paʉ quena topʉ anigaro. To bairo Dio cʉ̃ Macʉ mena topʉ cʉ̃ ca-ano yua, Dio yarã cʉ̃ ca-rotirijere cá-ána maca cʉ̃ ĩi wariñuu nʉcʉbʉgogarãma. 
REV.22.4	To bairi Diore cʉ̃ riapena cʉ̃ tʉjʉ majigarãma. To bairo quena na riya pãiroripʉre uca tuurique baugaro. Dio ya wame uca tuurique majuu baugaro na riya pãiroripʉre. 
REV.22.5	To bairi mani Ʉpaʉ Dio cʉ̃ ca-aji baterije mena ti macare jĩa bujugʉmi. To bairi jĩa bujurique unie manigaro. Muipu quena manigʉmi. To bairo ca-ʉ̃ʉ bujurije to ca-manibato quena ca-bujurije jeto anicõagaro. To bairi ñami manigaro. To bairi Dio yarã Jesucristo mena ca-rotirã anicõa aninucugarãma yua.
REV.22.6	Cabero yʉ ca-ĩiwĩ tunu ángel yʉre ca-queti buio tʉjaʉ:
REV.22.6	—Mʉre jã ca-queti buioeje nipetirije caroaro cariape ãa. To bairona baicõa anigaro, yʉ ca-ĩiwĩ. —Mani Ʉpaʉ Dio, cʉ̃ ye quetire ca-buiorãre ca-joʉ maca, jã joomi. Jãare ángel majare mʉ tʉpʉre jã joomi. Yʉ yarã ti yepa macana, yʉ ca-rotirijere ca-apiʉjarã maca ti ʉmʉrecóo ca-petiparo jʉgoye ca-baipere caroaro na majiato ĩi, jã joomi Dio mʉ tʉpʉ. Mʉre cʉ̃ ca-queti buiorore bairo yoaro mee baigaro, yʉ ca-ĩiwĩ ángel.
REV.22.7	To bairo cʉ̃ ca-ĩiro bero apeye wadariquere yʉ ca-apiwʉ tunu, Jesú majuuna cʉ̃ ca-ĩrijere:
REV.22.7	—¡Caroaro apiya mʉjaa! Yoaro mee yʉ atígʉ, ca-ĩiwĩ Jesú. —To bairi wariñuu anigarãma ati pũuro ucarique macajere caroaro ca-apiʉjarã maca, ca-ĩiwĩ Jesú.
REV.22.8	To bairi yʉa Juan ca-wamecʉcʉ to bairijere yʉ ca-apiwʉ. Atiere mʉjaare yʉ ca-queti buio uca joorijere yʉ ca-apiwʉ. Atiere yʉ ca-tʉjʉwʉ nipetirijere. To bairi ángel tʉpʉre rʉpopatuapʉ ejacumuri cʉ̃ yʉ ca-ĩi nʉcʉbʉgowʉ. 
REV.22.9	To bairo yʉ cá-áto cʉ̃ maca:
REV.22.9	—¡To bairo átiqueticõaña! yʉ ca-ĩiwĩ ángel. —Mʉre bairo ca-ãcʉ̃ yʉ ãa, Dio cʉ̃ ca-rotii yʉ ãa. Mʉ yarãre bairo quena, Dio ye quetire ca-buiorãre bairo quena yʉ ãa. To bairona ati pũuro queti buioriquere ca-apiʉjarãre bairo yʉ ãa yʉ quena. To bairi rʉpopatuapʉ yʉ tʉre mʉ ejacumuquẽpa. Dio jetore cʉ̃ jeni nʉcʉbʉgoya, yʉ ca-ĩiwĩ ángel yʉre.
REV.22.10	To bairo ĩi, yʉ ca-ĩiwĩ tunu:
REV.22.10	—Ati pũuro mʉ ca-uca tuuriquere ca-yajioropʉ mʉ cũuquẽpa. Camajare na mʉ iñoogʉ. Camaja nipetirã ati pũuro macajere na bue majiato ĩi, na mʉ iñoogʉ. Yoaro mee baigaro ati pũuro ca-queti buiorije, yʉ ca-ĩiwĩ ángel. 
REV.22.11	—Caroorije cá-ánare yʉ ca-cũuwʉ yʉ ca-reeparãre, meere. To bairi caroorije cá-áticõa ãna to bairona na áticõato. Caroorã aniri to bairona na anicõato na quena. To bairi caroaro cá-áticõa ãna maca to bairona na áticõa ãmaro. Caroarã ca-ãna aniri to bairona caroarã na anicõato, yʉ ca-ĩiwĩ.
REV.22.12	To bairi Jesú maca:
REV.22.12	—Caroaro tʉgooñaña. Yoaro mee yʉ atígʉ. Caroorije cá-áticõa ãnare na yʉ popiyeyegʉ. Caroaro cá-áticõa ãna macare caroare na yʉ joogʉ. Na cá-átaje cõoñari na ye wapa na yʉ joogʉ camaja nipetirãre, yʉ ca-ĩiwĩ. 
REV.22.13	—Yʉa nipetirijere cá-átacʉ yʉ ãa. Nipetirijere ca-majii yʉ ãa. Nipetirã netoro ca-tutuaʉ yʉ ãa. Ca-ani jʉgoricʉna yʉ ãa. To bairona yʉ anicõa aninucugʉ to canacã rʉmʉ, yʉ ca-ĩiwĩ Jesú.
REV.22.14	’Wariñuu anigarãma ca-bai bui cʉtiquẽna. Na maca oco bairo yʉ jeninucuma: “Caroorije yʉ cá-átie ʉgueri coje reericarore bairo majirioya,” Diore cʉ̃ jeninucuma. To bairo cʉ̃re ca-jenirã aniri Dio cʉ̃ ca-netooricarã anicõama. Jutii ca-ʉgueri maniere bairo caroarã anicõama. To bairi ti macapʉ na yʉ jãa rotigʉ joperipʉre. Na jãa roti, ti yucʉ ricare nare ca-catícõa aninucupere ca-joorijere na yʉ ʉga rotigʉ yua. 
REV.22.15	Dio yarã jeto ti macapʉre jãa majigarãma. Aperãre na yʉ jãa rotiquetigʉ. Caroorije majuu cá-áticõa ãna jãa majiquetigarãma. To bairona cumu ãnajere cá-ána quena jãa majiquetigarãma. Caroorije cá-áti eperã quena, aperãre ca-jĩarã quena, Dio ca-aniquẽna weericarãre cá-áti nʉcʉbʉgorã quena, nipetirã ca-ĩitorijere seeto ca-boorã quena, to bairo ca-bairã nipetirã jãa majiquetigarãma Dio ya macapʉre.
REV.22.16	Oco bairo yʉ ca-apiwʉ tunu:
REV.22.16	—Yʉna Jesú yʉ ãa. David tirʉmʉpʉ macacʉ pãrami yʉ ãa. To bairi ca-bujuri ñocore bairo yʉ ãa. To bairi yʉ tʉ macacʉ ángel re cʉ̃ yʉ joowʉ mʉ tʉpʉre. Juan're cʉ̃ queti buioato ĩi, cʉ̃ yʉ joowʉ. Yʉ yarã, yʉ yere ca-neñapo buerãre Juan cʉ̃ ca-queti buio netopere cʉ̃ majiato ĩi, cʉ̃ yʉ joowʉ ángel mʉ tʉpʉre, yʉ ca-ĩiwĩ Jesú.
REV.22.17	To bairo cʉ̃ ca-ĩiro Espíritu Santo, “Adʉja,” ca-ĩiwĩ. Jesucristo yarã “yʉ nʉmo” cʉ̃ ca-ĩri poa ca-ãna mena, “Adʉja,” ĩima. “Adʉja,” ĩima camaja nipetirã Dio ye quetire ca-apiʉjarã. “Noa ca-boorãre na netoobojagʉmi Dio na ca-popiye tamuobopere. Wapa mano na netoobojagʉmi Dio cʉ̃re na ca-jeniata,” ĩima naa, Dio yarã.
REV.22.18	To bairi yʉa Juan, ca-ani tʉjari wamere mʉjaare yʉ ĩi ati pũuro macajere ca-apirãre: Caroaro cariape camajare na queti buio netoña mʉjaa ati pũuro macajere. Jicã wameacã caroorije ajuyaquẽtona na queti buio netoña. To bairona yʉ ca-ucarore bairona na buioya aperãre. To bairo cariape jeto na mʉja ca-queti buio netoquẽpata mʉja popiyeyegʉmi Dio. Riaye ati pũuro macaje ca-queti buiorore bairo mʉja joogʉmi Dio caroaro cariape mʉja ca-queti buio netoquẽpata. Seeto nʉcʉbʉgorique majuu mena mʉjaare yʉ ĩi yʉa Juan mʉjaare. 
REV.22.19	To bairi tunu ati pũuro queti buiorique jicã wameacãre noa na ca-booqueticõaata Dio maca na ʉga rotiquetigʉmi yucʉ ricare. Cʉ̃ ya macapʉ yucʉ ricare ca-catícõa anipere ca-joorijere na ʉga rotiquetigʉmi Dio. Jicã wameacã na ca-yajioata cʉ̃ ya macapʉre na jãa rotiquetigʉmi. Ati pũuro ca-queti buiorica macare, caroa macare Dio ya macapʉre na jãa rotiquetigʉmi Dio. Seeto nʉcʉbʉgorique mena yʉ ĩi mʉjaare.
REV.22.20	To bairi ati pũuro queti buioriquere ca-queti buioʉ Jesú maca oco bairo ĩmi:
REV.22.20	—To bairo yʉ ca-ĩirore bairo yʉ atígʉ. Yoaro mee yʉ atígʉ, ĩmi Jesú.
REV.22.20	Yʉ maca oco bairo cʉ̃ yʉ ĩi:
REV.22.20	—Mʉ ca-ĩirore bairona to baiato. Yoaro mee adʉja, cʉ̃ yʉ ĩi yʉa yʉ Ʉpaʉ Jesúre.
REV.22.21	To cõona ãa. Mani Ʉpaʉ Jesú caroaro mʉjaare cʉ̃ átibojaato nipetirã cʉ̃re ca-apiʉjarãre. To bairo to baiato. Amén.
REV.22.21	To cõona yʉ Juan yʉ uca.
