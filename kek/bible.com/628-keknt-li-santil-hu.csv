MAT.1.1	Saꞌ li hu aꞌin tzꞌi̱banbil retalil joꞌ qꞌuialeb lix xeꞌ xto̱nal li Jesucristo. Li Jesucristo ralal xcꞌajol li rey David ut ralal xcꞌajol ajcuiꞌ laj Abraham. 
MAT.1.2	Laj Abraham, aꞌan xyucuaꞌ laj Isaac. Laj Isaac, aꞌan xyucuaꞌ laj Jacob. Ut laj Jacob, aꞌan xyucuaꞌ laj Judá joꞌ eb ajcuiꞌ li ras ut li ri̱tzꞌin. 
MAT.1.3	Ut laj Judá ut lix Tamar, aꞌaneb xnaꞌ xyucuaꞌeb laj Fares ut laj Zara. Laj Fares, aꞌan xyucuaꞌ laj Esrom. Ut laj Esrom, aꞌan xyucuaꞌ laj Aram. 
MAT.1.4	Ut laj Aram, aꞌan xyucuaꞌ laj Aminadab. Ut laj Aminadab, aꞌan xyucuaꞌ laj Naasón. Ut laj Naasón, aꞌan xyucuaꞌ laj Salmón. 
MAT.1.5	Ut laj Salmón ut lix Rahab, aꞌaneb xnaꞌ xyucuaꞌ laj Booz. Laj Booz ut lix Rut, aꞌaneb xnaꞌ xyucuaꞌ laj Obed. Ut laj Obed, aꞌan xyucuaꞌ laj Isaí. 
MAT.1.6	Ut laj Isaí, aꞌan xyucuaꞌ li rey David. Ut li rey David, aꞌan lix yucuaꞌ laj Salomón riqꞌuin li ixk li quicuan chokꞌ rixakil laj Urías. 
MAT.1.7	Ut laj Salomón, aꞌan xyucuaꞌ laj Roboam. Ut laj Roboam, aꞌan xyucuaꞌ laj Abías. Ut laj Abías, aꞌan xyucuaꞌ laj Asa. 
MAT.1.8	Ut laj Asa, aꞌan xyucuaꞌ laj Josafat. Ut laj Josafat, aꞌan xyucuaꞌ laj Joram. Ut laj Joram, aꞌan xyucuaꞌ laj Uzías. 
MAT.1.9	Ut laj Uzías, aꞌan xyucuaꞌ laj Jotam. Ut laj Jotam, aꞌan xyucuaꞌ laj Acaz. Ut laj Acaz, aꞌan xyucuaꞌ laj Ezequías. 
MAT.1.10	Ut laj Ezequías, aꞌan xyucuaꞌ laj Manasés. Ut laj Manasés, aꞌan xyucuaꞌ laj Amón. Ut laj Amón, aꞌan xyucuaꞌ laj Josías. 
MAT.1.11	Ut laj Josías, aꞌan xyucuaꞌ laj Jeconías joꞌ eb ajcuiꞌ li ri̱tzꞌin. Eb aꞌan queꞌcuan saꞌ eb li cutan nak eb laj Israel queꞌchapeꞌ ut queꞌcꞌameꞌ aran Babilonia. 
MAT.1.12	Ut nak ac chapbileb chak xbaneb laj Babilonia, laj Jeconías quicuan li ralal. Ut aꞌan laj Salatiel. Ut laj Salatiel, aꞌan xyucuaꞌ laj Zorobabel. 
MAT.1.13	Ut laj Zorobabel, aꞌan xyucuaꞌ laj Abiud. Ut laj Abiud, aꞌan xyucuaꞌ laj Eliaquim. Ut laj Eliaquim, aꞌan xyucuaꞌ laj Azor. 
MAT.1.14	Ut laj Azor, aꞌan xyucuaꞌ laj Sadoc. Ut laj Sadoc, aꞌan xyucuaꞌ laj Aquim. Ut laj Aquim, aꞌan xyucuaꞌ laj Eliud. 
MAT.1.15	Ut laj Eliud, aꞌan xyucuaꞌ laj Eleazar. Ut laj Eleazar, aꞌan xyucuaꞌ laj Matán. Ut laj Matán, aꞌan xyucuaꞌ laj Jacob. 
MAT.1.16	Ut laj Jacob, aꞌan xyucuaꞌ laj José, xbe̱lom lix María. Ut lix María, aꞌan lix naꞌ li Jesús. Ut li Jesús, Aꞌan li Cristo.
MAT.1.17	Ca̱laju te̱p li ralal xcꞌajol laj Abraham quicuan toj nak quiyoꞌla laj David. Ac cuan ca̱laju te̱p li ralal xcꞌajol laj David nak queꞌcꞌameꞌ aran Babilonia. Ut chirix chic aꞌan, quicuan cuiꞌchic ca̱laju te̱p li ralal xcꞌajol chalen toj nak quiyoꞌla li Cristo.
MAT.1.18	Ut lix yoꞌlajic li Jesucristo, joꞌcaꞌin nak quicuan: Lix María lix naꞌ li Jesús ac tzꞌa̱manbil xban laj José. Toj ma̱jiꞌ nequeꞌxlakꞌab rib nak lix María quicana chi yaj aj ixk xban xcuanquil li Santil Musikꞌej. 
MAT.1.19	Ut xban nak ti̱c xchꞌo̱l laj José, li ac xtzꞌa̱man re, incꞌaꞌ quiraj xcꞌutbal xxuta̱n lix María. Xraj raj xcanabanquil chi mukmu. 
MAT.1.20	Ut yo̱ chixcꞌoxlanquil aꞌin laj José nak jun lix ángel li Ka̱cuaꞌ quixcꞌutbesi rib chiru saꞌ xmatcꞌ ut quixye re: —At José, ralalat li rey David, matcꞌoxlac chixcꞌambal lix María chokꞌ a̱cuixakil. Aꞌan xcana chi yaj aj ixk xban xcuanquil li Santil Musikꞌej. 
MAT.1.21	Ta̱cua̱nk jun lix cꞌulaꞌal chꞌina te̱lom. Ut Jesús ta̱qꞌue chokꞌ xcꞌabaꞌ xban nak aꞌan ta̱colok re lix tenamit saꞌ lix ma̱queb, chan. 
MAT.1.22	Chixjunil aꞌan quicꞌulman re nak ta̱tzꞌaklok ru li quixye li profeta Isaías joꞌ nak quiyeheꞌ re xban li Ka̱cuaꞌ. 
MAT.1.23	Aꞌan aꞌin li quixye:
MAT.1.23	Jun xkaꞌal toj ma̱jiꞌ cuanjenak riqꞌuin cui̱nk ta̱cua̱nk lix cꞌulaꞌal chꞌina te̱lom. Ut Emanuel ta̱qꞌuehekꞌ chokꞌ xcꞌabaꞌ. (Isa. 7:14)
MAT.1.23	Chi jalbil ru Emanuel naraj naxye “Li Dios cuan kiqꞌuin”. 
MAT.1.24	Nak qui-aj ru laj José, quixba̱nu li cꞌaꞌru quiyeheꞌ re xban lix ángel li Ka̱cuaꞌ saꞌ xmatcꞌ. Quixcꞌam lix María saꞌ rochoch. 
MAT.1.25	Abanan incꞌaꞌ quicuan riqꞌuin toj quiyoꞌla li xbe̱n cꞌulaꞌal. Ut Jesús quixqꞌue chokꞌ xcꞌabaꞌ.
MAT.2.1	Nak cua̱nk chokꞌ rey laj Herodes, li Jesús quiyoꞌla aran Belén xcue̱nt Judea. Cuanqueb aj kꞌe queꞌchal chak saꞌ releb sakꞌe ut queꞌcuulac Jerusalén. 
MAT.2.2	Queꞌpatzꞌoc ut queꞌxye: —¿Bar cuan lix reyeb laj judío xyoꞌla? Xochal xban nak xkil chak toj saꞌ releb sakꞌe li chahim retalil lix yoꞌlajic ut xochal chixlokꞌoninquil, chanqueb. 
MAT.2.3	Ut nak quirabi aꞌan, li rey Herodes quisach xchꞌo̱l ut qui-oc xcꞌaꞌux joꞌ ajcuiꞌ chixjunileb li cuanqueb Jerusalén. 
MAT.2.4	Ut laj Herodes quixchꞌutubeb chixjunil li xbe̱nil aj tij joꞌ eb ajcuiꞌ laj tzꞌi̱b saꞌ li tenamit ut quixpatzꞌ reheb bar ta̱yoꞌla̱k li Cristo. 
MAT.2.5	Ut eb aꞌan queꞌchakꞌoc ut queꞌxye re: —Aran Belén xcue̱nt Judea xban nak joꞌcan tzꞌi̱banbil chak xban li profeta. 
MAT.2.6	Joꞌcaꞌin tzꞌi̱banbil saꞌ li Santil Hu:
MAT.2.6	Li tenamit Belén, xchꞌochꞌeb laj Judá, moco kꞌaxal caꞌchꞌin ta lix cuanquil saꞌ xya̱nkeb li xni̱nkal ru tenamit re Judá xban nak aran ta̱e̱lk jun Acuabej ut aꞌan ta̱beresi̱nk re lin tenamit Israel. (Miq. 5:2)
MAT.2.7	Tojoꞌnak laj Herodes quixbokeb laj kꞌe saꞌ mukmu ut quixpatzꞌ reheb jokꞌe tzꞌakal quicꞌutun li chahim. 
MAT.2.8	Ut nak quixtaklaheb Belén quixye reheb: —Ayukex aran Belén ut qꞌuehomak e̱chꞌo̱l chixsicꞌbal toj retal te̱tau li cꞌulaꞌal. Ut nak te̱tau chak, tole̱ye cue re nak tinxic ajcuiꞌ la̱in ut toxinlokꞌoni chak, chan. 
MAT.2.9	Ut nak queꞌrabi li quixye li rey, eb laj kꞌe queꞌco̱eb. Ut li chahim li queꞌril chak saꞌ releb sakꞌe yo̱ chi xic cꞌamol be chiruheb tojoꞌnak quixakli saꞌ xbe̱n li naꞌajej cuan cuiꞌ li cꞌulaꞌal. 
MAT.2.10	Ut cꞌajoꞌ nak queꞌsahoꞌ saꞌ xchꞌo̱leb chirilbal li chahim nak quixakli saꞌ xbe̱n li naꞌajej aꞌan. 
MAT.2.11	Ut nak queꞌoc saꞌ li cab, queꞌxtau li cꞌulaꞌal rochben lix María li naꞌbej. Ut queꞌxcuikꞌib rib chiru li Jesús ut queꞌxlokꞌoni. Ut queꞌxte lix cꞌu̱leba̱leb ut queꞌxqꞌue lix ma̱tan. Ut li ma̱tan li queꞌxqꞌue, aꞌan li oro, li incienso ut li sununquil ban mirra xcꞌabaꞌ. 
MAT.2.12	Ut queꞌcꞌutbesi̱c chiruheb xban li Dios saꞌ xmatqꞌueb nak incꞌaꞌ chic teꞌsukꞌi̱k riqꞌuin laj Herodes. Saꞌ jalan chic be queꞌxcꞌam nak queꞌsukꞌi saꞌ xtenamiteb.
MAT.2.13	Ut nak ac xco̱eb laj kꞌe, jun x-ángel li Ka̱cuaꞌ quixcꞌut rib chiru laj José saꞌ xmatcꞌ ut quixye re: —Cuaclin, cꞌam li cꞌulaꞌal joꞌ cuiꞌ lix naꞌ. Tex-e̱lk arin ut ayukex saꞌ li tenamit Egipto. Ut aran texcana̱k toj la̱in toxinyehok a̱cue. Tex-e̱lelik xban nak laj Herodes oc re chixsicꞌbal li cꞌulaꞌal re xcamsinquil.— 
MAT.2.14	Ut laj José qui-aj ru, quicuacli ut quixcꞌam li cꞌulaꞌal joꞌ cuiꞌ lix naꞌ ut saꞌ ajcuiꞌ li kꞌojyi̱n aꞌan queꞌco̱eb Egipto. 
MAT.2.15	Ut queꞌcuan aran Egipto toj quicam laj Herodes. Aꞌan quicꞌulman joꞌ quixtzꞌi̱ba li profeta li quiyeheꞌ re xban li Ka̱cuaꞌ nak quixye: Saꞌ li tenamit Egipto quinbok chak li cualal, chan. (Ose. 11:1) 
MAT.2.16	Aꞌut laj Herodes nak quiril nak quibalakꞌi̱c xbaneb laj kꞌe, kꞌaxal nak quichal xjoskꞌil. Ut quixtakla xcamsinquil chixjunileb li cocꞌ te̱lom cuanqueb Belén, joꞌ cuiꞌ saꞌ eb li naꞌajej cuanqueb chixcꞌatk. Queꞌcamsi̱c chixjunileb li cocꞌ te̱lom li toj cꞌulaꞌaleb jun xxiquic aj caꞌcab chihab xban nak quixbir rix cꞌaꞌru li cutan quiyoꞌla cuiꞌ li cꞌulaꞌal joꞌ quiyeheꞌ re xbaneb laj kꞌe. 
MAT.2.17	Joꞌcan nak quitzꞌakloc ru li yebil xban li profeta Jeremías nak quixye chi joꞌcaꞌin:
MAT.2.18	Qui-abi̱c li ya̱bac saꞌ li tenamit Ramá xban li nimla rahil chꞌo̱lej, ut yotꞌba chꞌo̱lej li queꞌxcꞌul. Aꞌan eb li ixk aj Israel nak yo̱queb chi ya̱bac chirixeb lix cocꞌal. Ut incꞌaꞌ chic nequeꞌraj xcꞌojobanquil xchꞌo̱leb xban nak ac camenakeb chic lix cocꞌaleb. (Jer. 31:15)
MAT.2.19	Ut nak quicam laj Herodes, jun x-ángel li Ka̱cuaꞌ quixcꞌutbesi rib chiru laj José saꞌ xmatcꞌ aran Egipto. 
MAT.2.20	Ut quixye re: —Cuaclin. Cꞌam li cꞌulaꞌal joꞌ cuiꞌ li naꞌbej ut texxic cuiꞌchic saꞌ li tenamit Israel xban nak xeꞌcam li queꞌajoc re xcamsinquil li cꞌulaꞌal, chan. 
MAT.2.21	Ut laj José quicuacli, quixcꞌam li cꞌulaꞌal joꞌ cuiꞌ lix naꞌ ut quichal saꞌ li tenamit Israel. 
MAT.2.22	Ut nak quirabi resil nak aꞌ laj Arquelao chic li rey aran Judea re̱kaj laj Herodes lix yucuaꞌ, laj José quixucuac chi xic aran. Ut nak quicꞌutbesi̱c chiru saꞌ xmatcꞌ, queꞌco̱eb saꞌ jun naꞌajej xcue̱nt Galilea. 
MAT.2.23	Queꞌchal ut queꞌcuan saꞌ jun li tenamit Nazaret xcꞌabaꞌ xcue̱nt Galilea. Aꞌin quicꞌulman joꞌ queꞌxye li profeta nak queꞌxye nak aj Nazaret tixcꞌabaꞌin.
MAT.3.1	Mokon chic quicuulac laj Juan laj Cubsihom Haꞌ saꞌ li chaki chꞌochꞌ cuan Judea. Yo̱ chixchꞌolobanquil xya̱lal chirix lix nimajcual cuanquilal li Dios. Quixye chi joꞌcaꞌin: 
MAT.3.2	—Chiyotꞌekꞌ e̱chꞌo̱l ut chejal e̱cꞌaꞌux xban nak yo̱ chak chi cha̱lc li ta̱qꞌuehekꞌ saꞌ xcuanquil xban li Dios. Ut aꞌan chic ta̱cua̱nk xcuanquil saꞌ xbe̱neb li ralal xcꞌajol.
MAT.3.3	Li profeta Isaías quia̱tinac chirix laj Juan nak quixye chi joꞌcaꞌin:
MAT.3.3	Aꞌan ta̱chꞌoloba̱nk xya̱lal chi cau xya̱b xcux saꞌ li chaki chꞌochꞌ, ut tixye: Yi̱bomak le̱ yuꞌam ut yoꞌon cua̱nkex chixcꞌulbal li Ka̱cuaꞌ joꞌ nak nequeꞌxyi̱b li be re xcꞌulbal junak li nim xcuanquil, chan. (Isa. 40:3)
MAT.3.4	Li rakꞌ narocsi laj Juan, aꞌan yi̱banbil riqꞌuin rix li xul camello ut lix cꞌa̱mal xsaꞌ aꞌan yal tzꞌu̱m. Aj sa̱cꞌ naxtzaca riqꞌuin xyaꞌal sak cꞌau. 
MAT.3.5	Yalak bar queꞌchal chak li queꞌcuulac chirabinquil li cꞌaꞌru yo̱ chixyebal laj Juan. Nabal queꞌchal Jerusalén. Nabal queꞌchal chak Judea ut nabal cuiꞌchic queꞌchal chak nachꞌ riqꞌuin li nimaꞌ Jordán. 
MAT.3.6	Queꞌxxo̱to xma̱queb ut laj Juan naxcubsiheb xhaꞌ saꞌ li nimaꞌ Jordán. 
MAT.3.7	Nak quiril nabaleb xcomoneb laj fariseo
MAT.3.8	Cheba̱nuhak ban li us re nak ta̱cꞌutu̱nk nak xyotꞌeꞌ e̱chꞌo̱l ut xejal e̱cꞌaꞌux. Chanchanakex li cheꞌ cha̱bil li ru naxqꞌue. 
MAT.3.9	Me̱cꞌoxla nak incꞌaꞌ te̱cꞌul xjoskꞌil li Dios yal xban nak la̱ex ralal xcꞌajol laj Abraham. La̱in tinye e̱re nak li Dios ta̱ru̱k tixyoꞌobtesi li pec aꞌin chokꞌ ralal xcꞌajol laj Abraham. 
MAT.3.10	Qꞌuehomak retal xban nak cha̱lc re li rakba a̱tin saꞌ e̱be̱n joꞌ nak ac cauresinbil li ma̱l re xyocꞌbal lix xeꞌ li cheꞌ. Ut chixjunil li cheꞌ incꞌaꞌ cha̱bil li ru naxqꞌue, nayocꞌman ut naqꞌueman saꞌ xam. 
MAT.3.11	Ya̱l nak la̱in nincubsi e̱haꞌ riqꞌuin haꞌ retalil nak xyotꞌeꞌ e̱chꞌo̱l ut xejal e̱cꞌaꞌux. Abanan cha̱lc re li kꞌaxal nim xcuanquil. Xban nak kꞌaxal nim xcuanquil chicuu la̱in, moco incꞌulub ta nak tincuisi lix xa̱b. Aꞌan tixcubsi e̱haꞌ riqꞌuin li Santil Musikꞌej ut riqꞌuin xam. 
MAT.3.12	Ac cuan chak saꞌ rukꞌ lix cꞌanjeleba̱l. Ut ta̱rapu ru chi us li riyajil li trigo ut tixchꞌutub lix trigo saꞌ lix cꞌu̱leba̱l ut li rix tixcꞌat saꞌ li xam li ma̱ jaruj nachup, chan laj Juan.
MAT.3.13	Ut quicuulac xkꞌehil nak li Jesús quichal chak Galilea. Quicuulac riqꞌuin laj Juan re nak ta̱cubsi̱k xhaꞌ xban saꞌ li nimaꞌ Jordán. 
MAT.3.14	Abanan laj Juan incꞌaꞌ raj quiraj xcubsinquil xhaꞌ ut quixye re: —Ma̱cuaꞌ raj la̱in tincubsi̱nk a̱haꞌ. La̱at raj ban tatcubsi̱nk inhaꞌ la̱in, chan. 
MAT.3.15	Ut li Jesús quichakꞌoc ut quixye re: —Us takaba̱nu anakcuan xban nak tento ta̱uxma̱nk chixjunil li cꞌaꞌru naxye li Dios, chan. Tojoꞌnak quixcꞌuluban xchꞌo̱l laj Juan. 
MAT.3.16	Ut nak ac xcubsi̱c xhaꞌ li Jesús, qui-el chak saꞌ li haꞌ. Ut saꞌ junpa̱t quiteli li choxa chiru ut quiril li Santil Musikꞌej chanchan jun li paloma nak yo̱ chak chi cubec saꞌ xbe̱n li Jesús. 
MAT.3.17	Ut qui-abi̱c xya̱b xcux li Dios toj saꞌ choxa nak quixye: —Aꞌan aꞌin li cualal raro inban. Nasahoꞌ inchꞌo̱l riqꞌuin, chan.
MAT.4.1	Tojoꞌnak li Jesús quicꞌameꞌ xban li Santil Musikꞌej saꞌ li chaki chꞌochꞌ re ta̱yalekꞌ ra̱lenquil xban laj tza. 
MAT.4.2	Nak ac xba̱nu x-ayu̱n caꞌcꞌa̱l cutan caꞌcꞌa̱l kꞌojyi̱n quitzꞌoca. 
MAT.4.3	Ut laj tza quicuulac riqꞌuin ut quixye re: —Cui tzꞌakal ya̱l nak la̱at ralal li Dios, sukꞌisiheb chokꞌ caxlan cua li pec aꞌin.— 
MAT.4.4	Quichakꞌoc li Jesús ut quixye: —Incꞌaꞌ tinba̱nu aꞌan xban nak tzꞌi̱banbil retalil saꞌ li Santil Hu:
MAT.4.4	Ma̱cuaꞌ caꞌaj cuiꞌ riqꞌuin li naxtzaca yoꞌyo cuiꞌ li cui̱nk; riqꞌuin ban li a̱tin li naxye li Dios. (Deut. 8:3)
MAT.4.5	Tojoꞌnak quicꞌameꞌ xban laj tza saꞌ li santil tenamit Jerusalén; ut coxakaba̱k toj takecꞌ saꞌ xbe̱n li rochoch li Dios. 
MAT.4.6	Ut laj tza quixye re: —Cui tzꞌakal ya̱l nak la̱at ralal li Dios, cut a̱cuib takꞌa. Ma̱cꞌaꞌ ta̱cꞌul xban nak joꞌcaꞌin tzꞌi̱banbil saꞌ li Santil Hu:
MAT.4.6	Tixtaklaheb lix ángel cha̱cuilbal ut riqꞌuin rukꞌeb tateꞌxchap re nak incꞌaꞌ ta̱tochꞌ la̱ cuok chiru pec. (Sal. 91:11-12)
MAT.4.7	Ut li Jesús quichakꞌoc ut quixye re: —Tzꞌi̱banbil ajcuiꞌ saꞌ li Santil Hu chi joꞌcaꞌin:
MAT.4.7	Ma̱tzꞌa̱ma xmilagro li Ka̱cuaꞌ la̱ Dios yal chi ma̱cꞌaꞌ rajbal. (Deut. 6:16)
MAT.4.8	Ut quicꞌameꞌ cuiꞌchic xban laj tza saꞌ xbe̱n jun li tzu̱l kꞌaxal najt xteram. Ut laj tza quixcꞌut chak chiru li Jesús chixjunil li tenamit li cuan saꞌ ruchichꞌochꞌ joꞌ ajcuiꞌ lix nimal lix lokꞌal cuan chi saꞌ. 
MAT.4.9	Ut quixye re li Jesús: —Chixjunil aꞌin tinqꞌue a̱cue cui la̱at ta̱cuikꞌib a̱cuib chicuu ut tina̱lokꞌoni.— 
MAT.4.10	Tojoꞌnak li Jesús quichakꞌoc ut quixye re: —Elen chicuu la̱at aj tza, xban nak joꞌcaꞌin tzꞌi̱banbil saꞌ li Santil Hu:
MAT.4.10	Li Ka̱cuaꞌ la̱ Dios ta̱lokꞌoni ut caꞌaj cuiꞌ chiru aꞌan tatcꞌanjelak. (Deut. 6:13)
MAT.4.11	Tojoꞌnak quicanaba̱c xban laj tza ut eb li ángel queꞌcuulac ut queꞌcꞌanjelac chiru.
MAT.4.12	Nak li Jesús quirabi resil nak laj Juan cuan chi pre̱xil, co̱ Nazaret xcue̱nt Galilea. 
MAT.4.13	Qui-el Nazaret ut co̱ Capernaum. Ut aran quicana. Li tenamit aꞌan cuan chire li palau saꞌ xchꞌochꞌeb laj Zabulón ut eb aj Neftalí. 
MAT.4.14	Aꞌin quicꞌulman joꞌ quixye li profeta Isaías nak quixye chi joꞌcaꞌin:
MAT.4.15	Aran saꞌ xchꞌochꞌ laj Zabulón ut saꞌ xchꞌochꞌ laj Neftalí, li cuan chire li be li naxic saꞌ li palau, aran jun pacꞌal li nimaꞌ Jordán, saꞌ li naꞌajej Galilea bar nequeꞌcuan cuiꞌ li ma̱cuaꞌeb aj judío,
MAT.4.16	li tenamit chanchan li cuanqueb saꞌ kꞌojyi̱n xban nak incꞌaꞌ nequeꞌxnau lix ya̱lal. Chanchan quicutanoꞌ nak queꞌril nak queꞌxtau li colba-ib. Chanchan nak cuanqueb saꞌ jun naꞌajej re ca̱mc xban lix ma̱queb nak quicuulac li cutan saꞌ xya̱nkeb. (Isa. 9:1-2)
MAT.4.17	Chalen nak quicuulac aran, li Jesús yo̱ chixchꞌolobanquil lix ya̱lal ut quixye: —Chiyotꞌekꞌ e̱chꞌo̱l ut jalomak e̱cꞌaꞌux xban nak cuulac re xkꞌehil nak tinqꞌuehekꞌ saꞌ incuanquil xban li Dios. Ut la̱in chic cua̱nk incuanquil saꞌ xbe̱neb li cualal incꞌajol.—
MAT.4.18	Saꞌ jun cutan nak coxnumekꞌ li Jesús chire li palau cuan Galilea, quirileb cuib li cui̱nk ri̱tzꞌineb rib. Li jun, aꞌan laj Simón. Aj Pedro nayeman re. Li jun chic aj Andrés xcꞌabaꞌ. Yo̱queb chixqꞌuebal lix yoy saꞌ li palau xban nak aꞌaneb aj chapol car. 
MAT.4.19	Li Jesús quixye reheb: —Chine̱ta̱ke. Ma̱cuaꞌ chic caribc te̱ba̱nu. E̱ras e̱ri̱tzꞌin ban chic te̱sicꞌ re teꞌpa̱ba̱nk, chan reheb. 
MAT.4.20	Ut saꞌ junpa̱t queꞌxcanab lix yoy ut queꞌxta̱ke li Jesús. 
MAT.4.21	Junpa̱t na chic quibe̱c li Jesús nak quixtauheb cuiꞌchic cuibeb li cui̱nk ri̱tzꞌineb rib. Aꞌaneb laj Jacobo ut laj Juan. Cuanqueb saꞌ lix jucub rochben laj Zebedeo lix yucuaꞌeb. Yo̱queb chixxitinquil lix yoy. Ut li Jesús quixbokeb re nak teꞌxic chirix. 
MAT.4.22	Ut saꞌ junpa̱t queꞌxcanab lix yucuaꞌeb ut queꞌxcanab li jucub ut queꞌxta̱ke li Jesús. 
MAT.4.23	Ut li Jesús quixbeni chixjunil li naꞌajej Galilea. Yo̱ chixcꞌutbal lix ya̱lal saꞌ eb li cab li nequeꞌxchꞌutub cuiꞌ ribeb laj judío. Quixchꞌolob xya̱lal li cha̱bil esilal chirix lix cuanquilal li Dios. Ut yo̱ chixqꞌuirtesinquil chixjunil li qꞌuila pa̱y ru chi yajel ut li raylal. 
MAT.4.24	Quicuulac resil saꞌ chixjunil li naꞌajej Siria li cꞌaꞌru yo̱ chixba̱nunquil li Jesús aran Galilea. Ut queꞌxcꞌam riqꞌuin chixjunileb li yaj. Qꞌuila pa̱y ru lix yajeleb ut lix raylaleb. Cuan li toj nakꞌehin xyajeleb. Ut cuan li cuanqueb ma̱us aj musikꞌej riqꞌuineb ut cuanqueb ajcuiꞌ li sic. Ut li Jesús naxqꞌuirtesiheb. 
MAT.4.25	Ut quita̱ke̱c xbaneb li qꞌuila tenamit. Cuan li queꞌchal chak Galilea. Cuan li queꞌchal chak Decápolis. Cuan li queꞌchal chak Jerusalén. Cuan li queꞌchal chak Judea joꞌ ajcuiꞌ jun pacꞌal li nimaꞌ Jordán.
MAT.5.1	Ut nak quirileb li qꞌuila tenamit, li Jesús quitakeꞌ saꞌ xbe̱n jun li tzu̱l. Ut nak quicꞌojla, eb li yo̱queb chixta̱kenquil queꞌxchꞌutub rib riqꞌuin. 
MAT.5.2	Qui-oc chixchꞌolobanquil lix ya̱lal chiruheb ut quixye: 
MAT.5.3	—Us xak reheb li nequeꞌrecꞌa nak cubenak xcuanquileb xban nak eb aꞌan cua̱nkeb chic rubel lix nimajcual cuanquilal li Dios. 
MAT.5.4	Us xak reheb li nequeꞌya̱bac xban xrahileb xchꞌo̱l xban nak eb aꞌan ta̱cꞌojoba̱k xchꞌo̱leb. 
MAT.5.5	Us xak reheb li tu̱laneb xban nak eb aꞌan teꞌe̱chani̱nk re li naꞌajej li yechiꞌinbil reheb xban li Dios. 
MAT.5.6	Us xak reheb li teꞌraj ru xba̱nunquil li ti̱quilal. Chanchan li teꞌtzꞌoca̱k ut teꞌchakik re. Us xak reheb xban nak li Dios ta̱tenkꞌa̱nk reheb chixba̱nunquil li us. 
MAT.5.7	Us xak reheb li nequeꞌuxta̱nan u xban nak eb aꞌan teꞌuxta̱na̱k ruheb xban li Dios. 
MAT.5.8	Us xak reheb li ti̱queb xchꞌo̱l xban nak eb aꞌan teꞌril ru li Dios. 
MAT.5.9	Us xak reheb li nequeꞌxtenkꞌa ras ri̱tzꞌin chi cua̱nc saꞌ tuktu̱quil usilal xban nak eb aꞌan ralal xcꞌajol li Dios teꞌyehekꞌ reheb. 
MAT.5.10	Us xak reheb li nequeꞌrahobtesi̱c saꞌ xcꞌabaꞌ li ti̱quilal, xban nak eb aꞌan cua̱nkeb chic rubel lix cuanquilal li Dios. 
MAT.5.11	Us xak e̱re nak texhobekꞌ ut texrahobtesi̱k saꞌ incꞌabaꞌ ut ta̱yehekꞌ e̱re cꞌaꞌak re ru chi ma̱usilal chi yal ticꞌtiꞌ. 
MAT.5.12	Mirahoꞌ e̱chꞌo̱l. Chisahokꞌ ban e̱chꞌo̱l riqꞌuin li cꞌaꞌru ta̱uxk e̱re xban nak kꞌaxal nim le̱ kꞌajca̱munquil ta̱qꞌuehekꞌ e̱re saꞌ choxa. Moco caꞌaj cuiꞌ ta la̱ex yo̱quex chi cꞌuluc re li raylal. Joꞌcan aj ban cuiꞌ queꞌxcꞌul li profeta li queꞌcuan junxil.
MAT.5.13	La̱ex aj pa̱banel chanchanex li atzꞌam li nacꞌanjelac arin saꞌ ruchichꞌochꞌ. Cui ta li atzꞌam ta̱sachk xquiꞌal, ¿cꞌaꞌ ta raj chic ru ta̱oc cuiꞌ? Ma̱cꞌaꞌ chic ta̱oc cuiꞌ. Yal re tzꞌekecꞌ aj chic ut re yekꞌi̱c.
MAT.5.14	La̱ex aj pa̱banel, la̱ex lix cutan saken li ruchichꞌochꞌ. Junak tenamit cuan saꞌ xbe̱n junak tzu̱l ma̱ jaruj naru xmukbal. 
MAT.5.15	Chi moco nalochman junak candil re xqꞌuebal rubel junak chacach. Naqꞌueman ban saꞌ xbe̱n xnaꞌaj candil re nak tixcutanobresi saꞌ li cab li cuanqueb cuiꞌ chixjunileb. 
MAT.5.16	Joꞌcan ajcuiꞌ la̱ex. La̱ex lix cutan saken li ruchichꞌochꞌ. Chicꞌutu̱nk biꞌ le̱ cha̱bilal chiruheb le̱ ras e̱ri̱tzꞌin re nak eb aꞌan teꞌxqꞌue retal li us nequeba̱nu ut teꞌxqꞌue xlokꞌal le̱ Yucuaꞌ li cuan saꞌ choxa.
MAT.5.17	Me̱cꞌoxla nak xinchal chixsachbal xcuanquil li chakꞌrab li quiqꞌueheꞌ re laj Moisés chi moco li ac xoleꞌxye li profeta. Incꞌaꞌ xinchal chixsachbal xcuanquil aꞌan. Xinchal ban re nak ta̱tzꞌaklok ru aꞌan. 
MAT.5.18	Relic chi ya̱l tinye e̱re nak ta̱osokꞌ li choxa, ta̱osokꞌ li ruchichꞌochꞌ, ut yal ta jun xle̱tril chi moco junak retalil li chakꞌrab ta̱sachk xcuanquil. Toj retal talajeꞌcꞌulma̱nk chixjunil. 
MAT.5.19	Li ani naxkꞌet li chakꞌrab, usta nacꞌutun nak incꞌaꞌ nim xcuanquil chiru aꞌan, ut cui naxcꞌut chiru li ras ri̱tzꞌin xba̱nunquil chi joꞌcan, li jun aꞌan kꞌaxal caꞌchꞌin lix lokꞌal ta̱qꞌuehekꞌ re saꞌ lix nimajcual cuanquilal li Dios. Abanan li ani naxba̱nu chi tzꞌakal li naxye li chakꞌrab, ut tixcꞌut chiru li ras ri̱tzꞌin xba̱nunquil chi joꞌcan, li jun aꞌan kꞌaxal nim lix lokꞌal ta̱qꞌuehekꞌ re saꞌ lix nimajcual cuanquilal li Dios. 
MAT.5.20	Tinye ajcuiꞌ e̱re nak cui lix ti̱quilal le̱ chꞌo̱l incꞌaꞌ tixkꞌax ru xti̱quilal xchꞌo̱leb laj tzꞌi̱b ut eb laj fariseo, incꞌaꞌ tex-oc rubel lix nimajcual cuanquilal li Dios.
MAT.5.21	E̱rabiom resil li chakꞌrab nak yebil reheb li kaxeꞌ kato̱n: Ma̱camsi a̱cuas a̱cui̱tzꞌin. Li ani ta̱camsi̱nk, toj tixtoj rix saꞌ rakba a̱tin. 
MAT.5.22	Aban la̱in tinye e̱re lix ya̱lal aꞌan. Li ani ta̱joskꞌok riqꞌuin li ras ri̱tzꞌin ta̱rakekꞌ a̱tin saꞌ xbe̱n. Ut li ani tixtzꞌekta̱na li ras ri̱tzꞌin cuan xma̱c chiru laj rakol a̱tin. Ut li ani tixye xyaj tiox re li ras ri̱tzꞌin, ma̱re anchal ta̱xic saꞌ xxamlel li xbalba. 
MAT.5.23	Joꞌcan nak cui saꞌ xqꞌuebal la̱ mayej chiru li artal ta̱julticokꞌ a̱cue nak ta̱recꞌa saꞌ xchꞌo̱l la̱ cuas a̱cui̱tzꞌin nak cuan a̱ma̱c chiru, 
MAT.5.24	canab aran la̱ mayej, ut ayu, cꞌam chak a̱cuib saꞌ usilal riqꞌuin la̱ cuas a̱cui̱tzꞌin, tojoꞌnak toxa̱kꞌaxtesi la̱ mayej. 
MAT.5.25	Cui cuan la̱ chꞌaꞌajquilal riqꞌuin la̱ cuas a̱cui̱tzꞌin, yi̱b ru chi junpa̱t. Cui incꞌaꞌ nacacꞌam a̱cuib saꞌ usilal chi junpa̱t, ma̱re anchal tatxcꞌam riqꞌuin laj rakol a̱tin ut aꞌan tatxtakla saꞌ tzꞌalam. 
MAT.5.26	Ut incꞌaꞌ tat-e̱lk aran cui incꞌaꞌ ta̱toj chixjunil li joꞌ qꞌuial teꞌxpatzꞌ a̱cue. Relic chi ya̱l ninye a̱cue nak tento ta̱cꞌam a̱cuib saꞌ usilal riqꞌuin la̱ cuas a̱cui̱tzꞌin.
MAT.5.27	E̱rabiom resil nak quiyeman najter: Matmuxuc caxa̱r. 
MAT.5.28	Ut la̱in tinye e̱re nak yalak ani tixcaꞌya junak ixk re xrahinquil ru, ac xmux ru lix sumlajic xban xrahinquil ru. 
MAT.5.29	Le̱ najter naꞌleb tento te̱canab chi junaj cua. Li cꞌaꞌak re ru ta̱qꞌuehok e̱re chi ma̱cobc, te̱tzꞌekta̱na. Cui li xnakꞌ la̱ cuu li cuan saꞌ a̱nim naqꞌuehoc a̱cue chi ma̱cobc, us raj nak ta̱cuisi ut ta̱tzꞌek. Kꞌaxal us nak ta̱sachk li xnakꞌ a̱cuu chiru nak tatxic la̱at saꞌ xbalba. 
MAT.5.30	Cui la̱ nim ukꞌ naqꞌuehoc a̱cue chi ma̱cobc, us raj cui ta̱yocꞌ ut ta̱tzꞌek. Kꞌaxal us nak ta̱sachk la̱ cuukꞌ chiru nak tatxic la̱at saꞌ xbalba.
MAT.5.31	Ut yebil ajcuiꞌ chi joꞌcaꞌin: Li ani tixjach rib riqꞌuin li rixakil, tento nak tixyi̱b li hu re xjachbal rib ut tixqꞌue re. 
MAT.5.32	Abanan la̱in ninye e̱re lix ya̱lal aꞌan. Li ani naxjach rib riqꞌuin li rixakil chi incꞌaꞌ xmux ru xsumlajic li ixakilbej, aꞌ li be̱lomej cuan xma̱c nak li ixk aꞌan tixmux ru xsumlajic. Ut li ani ta̱cꞌamok re li ixk, li ac xcanaba̱c xban xbe̱lom, li cui̱nk aꞌan naxmux ru li sumsu.
MAT.5.33	E̱rabiom resil nak quiyeheꞌ reheb le̱ xeꞌto̱nil yucuaꞌ chi joꞌcaꞌin: Li cꞌaꞌak re ru te̱yechiꞌi xba̱nunquil riqꞌuin juramento, tento te̱ba̱nu. 
MAT.5.34	Abanan la̱in tinye e̱re tento te̱ba̱nu li cꞌaꞌru te̱yechiꞌi ut me̱ba̱nu li juramento chi ma̱cꞌaꞌ rajbal. Me̱patzꞌ xcꞌabaꞌ li choxa xban nak aꞌan xnaꞌaj li Dios. 
MAT.5.35	Ut me̱patzꞌ xcꞌabaꞌ li ruchichꞌochꞌ xban nak aꞌan xnaꞌaj li rok. Ut me̱patzꞌ xcꞌabaꞌ li tenamit Jerusalén xban nak aꞌan xtenamit li nimajcual Dios, li tzꞌakal Rey. 
MAT.5.36	Chi moco te̱ba̱nu li juramento saꞌ xcꞌabaꞌ le̱ jolom xban nak la̱ex incꞌaꞌ naru te̱sakobresi le̱ rismal chi moco naru te̱kꞌekobresi. 
MAT.5.37	Joꞌcaꞌin ban te̱ba̱nu. Cui te̱ye nak ya̱l, junes ya̱l te̱ye. Ut cui te̱ye nak incꞌaꞌ, junes incꞌaꞌ te̱ye. Cui te̱qꞌue xtzꞌakob li a̱tin aꞌan, li naꞌleb aꞌan riqꞌuin laj tza nachal.
MAT.5.38	E̱rabiom resil nak quiyeheꞌ chi joꞌcaꞌin najter: Cui ani ta̱risi xnakꞌ a̱cuu, ta̱isi̱k ajcuiꞌ li xnakꞌ ru aꞌan. Cui ani ta̱risi li ruch a̱cue, ta̱isi̱k ajcuiꞌ li re aꞌan. 
MAT.5.39	Abanan la̱in tinye e̱re: Me̱sume ma̱usilal riqꞌuin ma̱usilal. Cui junak tixqꞌue junak rukꞌ saꞌ a̱cuu, qꞌue cuiꞌchic chixsacꞌ li jun pacꞌal. 
MAT.5.40	Li ani ta̱raj tatxcꞌam riqꞌuin laj rakol a̱tin ut ta̱raj xmakꞌbal la̱ cami̱s, qꞌue ajcuiꞌ la̱ chaque̱t re. 
MAT.5.41	Cui ani ta̱minok a̱cuu chixcꞌambal li ri̱k jun kilómetro, cꞌam cuibak kilómetro la̱at. 
MAT.5.42	Li ani tixtzꞌa̱ma cꞌaꞌru re a̱cue, qꞌue re. Ut li ani ta̱ajok toꞌoni̱nc a̱cuiqꞌuin, ma̱kꞌetkꞌeti a̱cuib chiru. 
MAT.5.43	E̱rabiom resil nak te̱ra li ani narahoc e̱re ut xicꞌ te̱ril li xicꞌ na-iloc e̱re. 
MAT.5.44	Abanan la̱in tinye e̱re, cherahak li xicꞌ na-iloc e̱re. Chetzꞌa̱ma usilal saꞌ xbe̱neb li nequeꞌhoboc e̱re. Cheba̱nuhak li us reheb li xicꞌ nequeꞌiloc e̱re ut chextijok chirix li nequeꞌba̱nun ma̱usilal e̱re ut nequeꞌrahobtesin e̱re. 
MAT.5.45	Cui te̱ba̱nu chi joꞌcan, la̱exak ralal xcꞌajol le̱ Yucuaꞌ cuan saꞌ choxa. Aꞌan naqꞌuehoc chak li sakꞌe saꞌ xbe̱neb li useb xnaꞌleb joꞌ ajcuiꞌ li incꞌaꞌ useb xnaꞌleb. Ut aꞌan ajcuiꞌ naqꞌuehoc chak li hab saꞌ xbe̱neb li ti̱queb xchꞌo̱l joꞌ ajcuiꞌ li incꞌaꞌ ti̱queb xchꞌo̱l. 
MAT.5.46	Cui caꞌaj cuiꞌ li nequeꞌrahoc e̱re nequera, ¿cꞌaꞌru le̱ kꞌajca̱munquil te̱cꞌul? ¿Ma incꞌaꞌ ta biꞌ joꞌcan ajcuiꞌ nequeꞌxba̱nu eb laj titzꞌol toj, li nequeꞌbalakꞌin? 
MAT.5.47	Ut cui caꞌaj cuiꞌ le̱ rech tenamitil nequeqꞌue xsahil xchꞌo̱leb, ¿cꞌaꞌru rusil aꞌan? ¿Ma incꞌaꞌ ta biꞌ joꞌcan ajcuiꞌ nequeꞌxba̱nu li incꞌaꞌ nequeꞌxpa̱b li Dios? 
MAT.5.48	Ti̱cak biꞌ e̱chꞌo̱l joꞌ le̱ Yucuaꞌ li cuan saꞌ li choxa ti̱c xchꞌo̱l.
MAT.6.1	Cheqꞌuehak retal cꞌaꞌru nequeba̱nu. Cui la̱ex te̱ba̱nu li usilal yal re nak tex-ilekꞌ joꞌ nequeꞌxba̱nu eb laj fariseo, ma̱cꞌaꞌak le̱ kꞌajca̱munquil riqꞌuin le̱ Yucuaꞌ cuan saꞌ choxa. 
MAT.6.2	Ut nak ta̱si li cꞌaꞌak re ru re li ani ta̱raj tenkꞌa̱c, ma̱ba̱nu joꞌ nequeꞌxba̱nu laj caꞌ pacꞌal u. Eb aꞌan nequeꞌxic saꞌ li cab li nequeꞌxchꞌutub cuiꞌ ribeb laj judío ut saꞌ eb li cꞌayil chixyebal resil li usilal nequeꞌxba̱nu re nak teꞌqꞌuehekꞌ xlokꞌal xbaneb li cui̱nk. Relic chi ya̱l tinye e̱re nak eb aꞌan ac xeꞌxcꞌul lix kꞌajca̱munquil nak queꞌqꞌueheꞌ xlokꞌal xbaneb li cui̱nk. 
MAT.6.3	Li cꞌaꞌru ta̱si re li ma̱cꞌaꞌ cuan re, ma̱ ani aj e ta̱serakꞌi li cꞌaꞌru xasi, chi moco ta̱serakꞌi re li tzꞌakal a̱cuami̱g. 
MAT.6.4	Chaba̱nu ban chi mukmu ut la̱ yucuaꞌ li naxnau chixjunil li cꞌaꞌak re ru nacaba̱nu, aꞌan li ta̱kꞌajca̱mu̱nk a̱cue.
MAT.6.5	Ut nak textijok moco joꞌcakex ta eb laj caꞌ pacꞌal u. Eb aꞌan nequeꞌxxakab chak ribeb chi tijoc saꞌ eb li cab li nequeꞌxchꞌutub cuiꞌ ribeb laj judío ut nequeꞌxxakab rib chi tijoc saꞌ xa̱la be yal re nak teꞌilekꞌ. Relic chi ya̱l tinye e̱re nak eb aꞌan ac xeꞌxcꞌul lix kꞌajca̱munquileb nak queꞌqꞌueheꞌ xlokꞌal xbaneb li cui̱nk. 
MAT.6.6	Ut nak textijok la̱ex, ocankex saꞌ le̱ rochoch, tzꞌapomak re li cab, ut tijonkex chiru le̱ Yucuaꞌ li incꞌaꞌ na-ilman ru. Ut le̱ Yucuaꞌ li naril chixjunil li cꞌaꞌru nequeba̱nu, aꞌan ta̱kꞌajca̱mu̱nk e̱re. 
MAT.6.7	Ut nak textijok, me̱ye qꞌuila a̱tin chi ma̱cꞌaꞌ rajbal joꞌ nequeꞌxba̱nu li incꞌaꞌ nequeꞌxpa̱b li Dios. Eb aꞌan nequeꞌxcꞌoxla nak riqꞌuin li qꞌuila a̱tin, teꞌabi̱k xban li Dios. 
MAT.6.8	Me̱juntakꞌe̱ta biꞌ e̱rib riqꞌuin eb aꞌan xban nak le̱ Yucuaꞌ naxnau cꞌaꞌru nacꞌanjelac e̱re chi toj ma̱jiꞌ nequetzꞌa̱ma chiru. 
MAT.6.9	Ut la̱ex joꞌcaꞌin nak textijok:
MAT.6.9	At Ka̱cuaꞌ, cuancat saꞌ li santil choxa, lokꞌoninbilak taxak la̱ santil cꞌabaꞌ.
MAT.6.10	Chicha̱lk ta la̱ nimajcual cuanquilal. Chi-uxk ta li nacacuaj, joꞌ saꞌ choxa joꞌ ajcuiꞌ saꞌ ruchichꞌochꞌ.
MAT.6.11	Chaqꞌue taxak ke li kacua kucꞌa chi cuulaj cuulaj.
MAT.6.12	Ut chacuy chasach ta li kama̱c joꞌ nak nakacuyeb xma̱c li nequeꞌma̱cob chiku.
MAT.6.13	Ut moa̱qꞌue taxak chi a̱le̱c. Choa̱col ban chiru li incꞌaꞌ us. A̱cue li nimajcual cuanquil, li lokꞌoni̱c ut li lokꞌal chi junelic kꞌe cutan. Joꞌcan taxak.
MAT.6.14	Cui nequecuy xma̱queb le̱ ras e̱ri̱tzꞌin, tixcuy ajcuiꞌ e̱ma̱c la̱ex le̱ Yucuaꞌ cuan saꞌ choxa. 
MAT.6.15	Cui incꞌaꞌ nequecuy xma̱queb le̱ ras e̱ri̱tzꞌin, joꞌcan ajcuiꞌ la̱ex incꞌaꞌ ta̱cuyekꞌ e̱ma̱c xban le̱ Yucuaꞌ cuan saꞌ choxa.
MAT.6.16	Ut nak te̱ba̱nu le̱ ayu̱n, me̱ba̱nu joꞌ nequeꞌxba̱nu laj caꞌ pacꞌal u. Eb aꞌan nequeꞌxba̱nu rib nak raheb saꞌ xchꞌo̱l yal re nak ta̱naꞌekꞌ nak yo̱queb xba̱nunquil lix ayu̱n. Relic chi ya̱l tinye e̱re nak eb aꞌan ac xeꞌxcꞌul lix kꞌajca̱munquil. 
MAT.6.17	Aꞌut la̱ex nak te̱ba̱nu le̱ ayu̱n, te̱chꞌaj le̱ ru ut te̱yi̱b e̱rib chi us, 
MAT.6.18	re nak incꞌaꞌ ta̱cꞌutu̱nk chiruheb le̱ ras e̱ri̱tzꞌin nak yo̱quex chi ayunic. Chicꞌutu̱nk ban chiru le̱ Yucuaꞌ li incꞌaꞌ na-ilman ru. Ut le̱ Yucuaꞌ li naxnau chixjunil li nequeba̱nu, aꞌan ta̱kꞌajca̱mu̱nk e̱re.
MAT.6.19	Me̱qꞌue e̱chꞌo̱l chixcꞌu̱lanquil e̱biomal saꞌ ruchichꞌochꞌ bar cuiꞌ namaxen ut nakꞌolen ru ut bar cuiꞌ nequeꞌoc laj e̱lkꞌ chi elkꞌac. 
MAT.6.20	Qꞌuehomak ban e̱chꞌo̱l chirix le̱ biomal cuan saꞌ choxa bar cuiꞌ incꞌaꞌ namaxen chi moco nakꞌolen ru ut bar cuiꞌ incꞌaꞌ ta̱elkꞌa̱k. 
MAT.6.21	Joꞌcan nak chenauhak nak bar cuan cuiꞌ le̱ biomal, aran ajcuiꞌ cua̱nk le̱ cꞌaꞌux. 
MAT.6.22	Li xnakꞌ e̱ru chanchan jun li lámpara. Xban nak na-iloc li xnakꞌ e̱ru, cuanquex saꞌ cutan. Chanchan le̱ naꞌleb. Cui cha̱bil le̱ naꞌleb, cuanquex saꞌ cutan saken. 
MAT.6.23	Cui ut incꞌaꞌ saken na-iloc li xnakꞌ e̱ru, cuanquex saꞌ kꞌojyi̱n. Ut joꞌcan ajcuiꞌ le̱ naꞌleb. Cui incꞌaꞌ cha̱bil le̱ naꞌleb, cuanquex saꞌ xkꞌojyi̱nal ru li ma̱c. 
MAT.6.24	Ma̱ ani naru nacꞌanjelac chiru cuib chi patrón. Naru tixra li jun ut tixtzꞌekta̱na li jun chic malaj ut xicꞌ ta̱ril li jun ut tix-oxlokꞌi li jun chic. Joꞌcan nak ma̱ jokꞌe naru te̱cꞌoxla li Dios cui caꞌaj cuiꞌ le̱ biomal nequecꞌoxla.
MAT.6.25	Joꞌcan ut nak ninye e̱re: Mixic e̱chꞌo̱l chirix le̱ cua e̱rucꞌa chi moco chirix chanru te̱tikib e̱rib. ¿Ma incꞌaꞌ ta biꞌ kꞌaxal lokꞌ li kayuꞌam chiru li cꞌaꞌru takatzaca? ¿Ma incꞌaꞌ ta biꞌ kꞌaxal lokꞌ li kayuꞌam chiru li kakꞌ? 
MAT.6.26	Cheqꞌuehak retal li xul li nequeꞌrupupic chiru choxa. Eb aꞌan incꞌaꞌ nequeꞌau, chi moco nequeꞌkꞌoloc chi moco nequeꞌxxoc xtzacae̱mk saꞌ cꞌu̱leba̱l. Ut le̱ Yucuaꞌ cuan saꞌ choxa, aꞌan naqꞌuehoc xcuaheb. ¿Ma incꞌaꞌ ta biꞌ kꞌaxal raro̱quex la̱ex chiruheb aꞌan? 
MAT.6.27	¿Ani e̱re la̱ex ta̱ru̱k tixtik ru lix yuꞌam usta naxic xchꞌo̱l xcꞌoxlanquil? 
MAT.6.28	¿Cꞌaꞌut nak naxic e̱chꞌo̱l chi cꞌoxlac chirix le̱ rakꞌ? Qꞌuehomak retaleb li utzꞌuꞌuj saꞌ pim chanru nak nequeꞌqꞌui chi incꞌaꞌ nequeꞌcꞌanjelac chi moco nequeꞌquemoc. 
MAT.6.29	Aꞌut la̱in tinye e̱re, usta cꞌajoꞌ xchakꞌal ru lix tikibanquil laj Salomón, abanan incꞌaꞌ quixtau xchakꞌal ru li utzꞌuꞌuj aꞌin. 
MAT.6.30	La̱ex incꞌaꞌ nequexpa̱ban chi tzꞌakal. Ut cui li Dios naxqꞌue lix chꞌinaꞌusal li pim li cuan junpa̱t ajcuiꞌ ut cuulaj qꞌuebilak saꞌ xam, ¿ma tojaꞌ ta chic la̱ex incꞌaꞌ textikib? 
MAT.6.31	Joꞌcan ut nak moco yo̱kex ta chixyebal: ¿Cꞌaꞌru takatzaca anakcuan? chi moco, ¿cꞌaꞌru takatikib cuiꞌ kib? 
MAT.6.32	Li incꞌaꞌ nequeꞌxpa̱b li Dios nequeꞌxqꞌue xchꞌo̱l xcꞌoxlanquil aꞌan. Abanan le̱ Yucuaꞌ li cuan saꞌ choxa naxnau li cꞌaꞌru nequeraj ru. 
MAT.6.33	Li cꞌaꞌru li te̱sicꞌ xbe̱n cua, aꞌan lix nimajcual cuanquilal li Dios ut lix ti̱quilal, ut chixjunil li cꞌaꞌak re ru aꞌin talajqꞌuehekꞌ e̱re chokꞌ xtzꞌakob. 
MAT.6.34	Joꞌcan ut nak mexcꞌoxlac chirix li cutan re cuulaj xban nak aꞌan ta̱cꞌoxlama̱nk ajcuiꞌ cuulaj. Tzꞌakalak riqꞌuin li chꞌaꞌajquilal li naxcꞌam chak li junju̱nk chi cutan.
MAT.7.1	Ma̱ ani te̱tzꞌil a̱tin chirix re nak incꞌaꞌ ta̱tzꞌilekꞌ a̱tin che̱rix la̱ex. 
MAT.7.2	Xban nak chanru nak nequextzꞌiloc a̱tin, joꞌcan ajcuiꞌ ta̱uxk e̱re la̱ex. Ut riqꞌuin li bisleb li nequexbisoc cuiꞌ, riqꞌuin ajcuiꞌ aꞌan texbisekꞌ la̱ex. 
MAT.7.3	¿Cꞌaꞌut nak nacaqꞌue retal li cꞌaj cheꞌ cuan saꞌ xnakꞌ ru la̱ cuas a̱cui̱tzꞌin ut incꞌaꞌ nacacuil li tzꞌamba cuan saꞌ xnakꞌ a̱cuu la̱at? 
MAT.7.4	¿Chanru nak ta̱ye re la̱ cuas a̱cui̱tzꞌin: “Cuisihak li cꞌaj cheꞌ saꞌ xnakꞌ a̱cuu”, ut toj cuan li tzꞌamba saꞌ xnakꞌ a̱cuu la̱at? 
MAT.7.5	At aj caꞌ pacꞌal u, xbe̱n cua isi li tzꞌamba cuan saꞌ li xnakꞌ a̱cuu, tojoꞌnak tat-ilok chi tzꞌakal re risinquil li cꞌaj cheꞌ cuan saꞌ xnakꞌ ru la̱ cuas a̱cui̱tzꞌin. 
MAT.7.6	Me̱qꞌue reheb li tzꞌiꞌ li cꞌaꞌru kꞌaxal lokꞌ xban nak naru nequeꞌchal saꞌ e̱be̱n ut textiu. Chi moco te̱qꞌue li pec li kꞌaxal terto xtzꞌak chiruheb li a̱k re teꞌxyekꞌi.
MAT.7.7	Nak ta̱paltok cꞌaꞌru e̱re, chextzꞌa̱ma̱nk chiru li Dios ut aꞌan tixqꞌue e̱re; chesicꞌak ut te̱tau, chebokak ut li puerta ta̱tehekꞌ che̱ru. 
MAT.7.8	Cheba̱nu aꞌan xban nak li ani natzꞌa̱man chiru li Dios naqꞌueheꞌ re. Li ani naxsicꞌ, naxtau. Ut li ani nabokoc, li puerta nateheꞌ chiru. 
MAT.7.9	¿Ma cuan ta biꞌ junak yucuaꞌbej saꞌ e̱ya̱nk tixqꞌue junak pec re li ralal nak tixpatzꞌ xcua re? 
MAT.7.10	Ut nak tixpatzꞌ junak xcar re, ¿ma cꞌantiꞌ ta biꞌ tixqꞌue re? 
MAT.7.11	Cui la̱ex li moco cha̱bilex ta nequenau xqꞌuebal li cꞌaꞌru cha̱bil re le̱ ralal e̱cꞌajol, ¿ma tojaꞌ ta chic le̱ Yucuaꞌ li cuan saꞌ choxa incꞌaꞌ tixqꞌue li kꞌaxal cha̱bil re li ani tixtzꞌa̱ma chiru? 
MAT.7.12	Joꞌcan nak li cꞌaꞌru nequeraj la̱ex nak teꞌxba̱nu raj le̱ ras e̱ri̱tzꞌin, cheba̱nuhak la̱ex reheb aꞌan, xban nak aꞌan aꞌin xya̱lal li chakꞌrab li quiqꞌueheꞌ re laj Moisés, ut aꞌan ajcuiꞌ lix ya̱lal lix yehomeb li profeta. 
MAT.7.13	Chex-oc saꞌ li oqueba̱l li caꞌchꞌin ru xban nak nim ru li oqueba̱l ut nim ru li be li naxic saꞌ li tojba ma̱c ut nabaleb li nequeꞌxic aran. 
MAT.7.14	Abanan li oqueba̱l ut li be li naxic saꞌ li junelic yuꞌam, aꞌan caꞌchꞌin ru ut incꞌaꞌ qꞌuiheb li nequeꞌoc aran.
MAT.7.15	Chenauhak xcolbal e̱rib chiruheb li profeta aj balakꞌ. Chanchan nak cha̱bileb joꞌ li carner nak nequeꞌcꞌutun. Abanan moco ya̱l ta. Chanchaneb li joskꞌ aj xoj nak nequeꞌchal chi balakꞌi̱nc. 
MAT.7.16	Yal riqꞌuin lix naꞌlebeb te̱nau ruheb. La̱ex nequeqꞌue retal nak li qꞌuix incꞌaꞌ naru̱chin li uva ut li tun qꞌuix incꞌaꞌ naru̱chin li higo. 
MAT.7.17	Joꞌcan nak li cha̱bil cheꞌ, cha̱bil ajcuiꞌ li ru naxqꞌue. Ut li cheꞌ li incꞌaꞌ us, incꞌaꞌ ajcuiꞌ us li ru naxqꞌue. 
MAT.7.18	Li cha̱bil cheꞌ incꞌaꞌ naru naru̱chin li incꞌaꞌ us, chi moco li cheꞌ incꞌaꞌ us naru̱chin li cha̱bil. 
MAT.7.19	Chixjunil li cheꞌ li incꞌaꞌ cha̱bil li ru naxqꞌue nayocꞌman ut naqꞌueman saꞌ xam. 
MAT.7.20	Joꞌcan ut nak riqꞌuin lix naꞌlebeb li profeta te̱nau ru aniheb.
MAT.7.21	Moco chixjunileb ta li nequeꞌyehoc “Ka̱cuaꞌ, Ka̱cuaꞌ” cue, teꞌoc saꞌ lix nimajcual cuanquilal li Dios. Aban li nequeꞌba̱nun re li naraj lin Yucuaꞌ cuan saꞌ choxa, aꞌaneb li teꞌoc saꞌ lix nimajcual cuanquilal li Dios. 
MAT.7.22	Nabaleb li teꞌyehok cue saꞌ xkꞌehil li rakba a̱tin, “Ka̱cuaꞌ, Ka̱cuaꞌ, ¿ma ma̱cuaꞌ ta biꞌ saꞌ a̱cꞌabaꞌ coa̱tinac joꞌ profeta? ¿Ma ma̱cuaꞌ ta biꞌ saꞌ a̱cꞌabaꞌ co-isin ma̱us aj musikꞌej? La̱o nabal li milagro quilajkaba̱nu saꞌ a̱cꞌabaꞌ”, chaꞌkeb. 
MAT.7.23	Ut la̱in tinye reheb, “La̱ex ma̱cuaꞌex cualal incꞌajol. La̱in incꞌaꞌ ninnau e̱ru. Elenkex chicuu, ex aj ba̱nuhom ma̱usilal.”
MAT.7.24	Joꞌcan nak yalak ani ta̱abi̱nk reheb li cua̱tin aꞌin ut cui tixba̱nu li cꞌaꞌru xinye, li jun aꞌan tinjuntakꞌe̱ta riqꞌuin li cui̱nk cuan xnaꞌleb li quixyi̱b li rochoch saꞌ xbe̱n pec. 
MAT.7.25	Ut quichal li hab ut quicuan li butꞌi haꞌ, ut quichal li ca̱k-sut-ikꞌ. Coxsacꞌ rib chiru li cab aꞌan, ut incꞌaꞌ quitꞌaneꞌ li cab xban nak yi̱banbil chi us saꞌ xbe̱n pec. 
MAT.7.26	Ut yalak ani ta̱abi̱nk re li cua̱tin ut incꞌaꞌ tixba̱nu li cꞌaꞌru xinye, li jun aꞌan tinjuntakꞌe̱ta riqꞌuin li cui̱nk li ma̱cꞌaꞌ xnaꞌleb. Incꞌaꞌ quixyi̱b li rochoch chi cha̱bil. Yal saꞌ xbe̱n samaib quixqꞌue. 
MAT.7.27	Ut quichal li hab, quicuan li butꞌi haꞌ ut quichal li ca̱k-sut-ikꞌ. Coxsacꞌ rib chiru ut li cab aꞌan quitꞌaneꞌ ut aran qui-osoꞌ. 
MAT.7.28	Ut nak quirakeꞌ li Jesús chixyebal li a̱tin aꞌin, sachso̱queb xchꞌo̱l queꞌcana li qꞌuila tenamit chirabinquil li cꞌaꞌru yo̱ chixyebal. 
MAT.7.29	Queꞌsach xchꞌo̱leb xban nak quixcꞌut chi tzꞌakal lix ya̱lal chiruheb riqꞌuin xcuanquil ut moco joꞌ ta eb laj tzꞌi̱b.
MAT.8.1	Nak quicube chak li Jesús chiru li tzu̱l, quita̱ke̱c xbaneb li qꞌuila tenamit. 
MAT.8.2	Ut quichal jun li saklep rix ut quixcuikꞌib rib chiru li Jesús ut quixye re: —Ka̱cuaꞌ, la̱in ninnau nak la̱at naru tina̱qꞌuirtesi. Cui ta̱ba̱nu li usilal, china̱qꞌuirtesi, chan. 
MAT.8.3	Li Jesús quixyeꞌ li rukꞌ, quixchꞌeꞌ li cui̱nk ut quixye re: —Nacuaj a̱qꞌuirtesinquil. Anakcuan tatinqꞌuirtesi, chan. Ut saꞌ junpa̱t quiqꞌuira li saklep rix. 
MAT.8.4	Tojoꞌnak li Jesús quixye re: —Abi li tinye a̱cue. Ma̱ ani aj e ta̱serakꞌi li xacꞌul. Ayu ban ut cꞌut a̱cuib chiru laj tij. Ut ta̱qꞌue li mayej joꞌ naxye saꞌ lix chakꞌrab laj Moisés re xcꞌutbal chiruheb nak xatqꞌuira.— (Lev. 13:49)
MAT.8.5	Ut nak quicuulac li Jesús aran Capernaum, quichal jun li capitán aj Roma riqꞌuin. Quixtzꞌa̱ma usilal chiru ut quixye re: 
MAT.8.6	—Ka̱cuaꞌ, lin mo̱s tꞌantꞌo saꞌ cab. Sic ut kꞌaxal ra cuan, chan. 
MAT.8.7	Li Jesús quichakꞌoc ut quixye re: —Tinxic la̱in ut toxinqꞌuirtesi.— 
MAT.8.8	Li capitán quixye re li Jesús: —Ka̱cuaꞌ, moco incꞌulub ta nak tatxic saꞌ li cuochoch. Caꞌaj cuiꞌ nacuaj nak ta̱ye nak ta̱qꞌuira̱k lin mo̱s ut ninnau nak ta̱qꞌuira̱k. 
MAT.8.9	La̱in ninnau nak naru ta̱ba̱nu aꞌan xban nak la̱in cuan ani nataklan cue ut cuanqueb lin soldado rubel lin cuanquil. Ut ninye re li jun, “ayu” ut naxic. Ut ninye re li jun chic, “quim”, ut nachal. Ut ninye re lin mo̱s, “ba̱nu aꞌin”, ut naxba̱nu, chan li capitán. 
MAT.8.10	Ut nak li Jesús quirabi li quixye, quisach xchꞌo̱l ut quixye reheb li yo̱queb chi ochbeni̱nc re: —Relic chi ya̱l tinye e̱re nak ma̱ jun intauhom chi moco saꞌ xya̱nkeb laj Israel tzꞌakal re ru xpa̱ba̱l joꞌ li jun aꞌin, usta ma̱cuaꞌ aj judío. 
MAT.8.11	Ut la̱in tinye e̱re nak nabaleb li ma̱cuaꞌeb aj judío yalak bar saꞌ ruchichꞌochꞌ teꞌpa̱ba̱nk. Ut eb aꞌan teꞌe̱chani̱nk re lix nimajcual cuanquilal li Dios rochbeneb laj Abraham, laj Isaac, ut laj Jacob. 
MAT.8.12	Aꞌut nabaleb laj judío li teꞌe̱chani̱nk raj re lix nimajcual cuanquilal li Dios, eb aꞌan chic li teꞌisi̱k ut teꞌqꞌuehekꞌ saꞌ li kꞌojyi̱n. Ut aran ta̱cua̱nk li ya̱bac ut li cꞌuxuxi̱nc ruch e, chan li Jesús reheb li tenamit. 
MAT.8.13	Tojoꞌnak li Jesús quixye re li capitán: —Ayu saꞌ la̱ cuochoch. Chanru nak xapa̱b, joꞌcan ajcuiꞌ nak chi-uxk li cꞌaꞌru xatzꞌa̱ma, chan. Ut saꞌ ajcuiꞌ li ho̱nal aꞌan quiqꞌuira lix mo̱s li capitán.
MAT.8.14	Ut quicuulac li Jesús saꞌ rochoch laj Pedro. Ut aran quixtau lix naꞌ li rixakil laj Pedro yocyo saꞌ xchꞌa̱t ut yo̱ xtik. 
MAT.8.15	Ut li Jesús quixchap li rukꞌ ut quinumeꞌ lix tik. Ut aꞌan quicuacli, ut quicꞌanjelac chiru. 
MAT.8.16	Nak ac oc re li kꞌojyi̱n, nabaleb li cristian queꞌcꞌameꞌ chak riqꞌuin li Jesús. Cuanqueb ma̱us aj musikꞌej riqꞌuineb. Ut yal riqꞌuin ra̱tin, li Jesús quirisi li ma̱us aj musikꞌej riqꞌuineb, ut quixqꞌuirtesi chixjunileb li yaj. 
MAT.8.17	Aꞌin quicꞌulman joꞌ quixye li profeta Isaías, nak quixye chi joꞌcaꞌin:
MAT.8.17	Aꞌan quicꞌamoc re li kayajel, ut aꞌan quicꞌuluc re li karaylal. (Isa. 53:4)
MAT.8.18	Ut nak quiril li Jesús nak sutsu xbaneb li qꞌuila tenamit, quixye: —Tento toxic jun pacꞌal li palau, chan reheb lix tzolom. 
MAT.8.19	Ut saꞌ li ho̱nal aꞌan quicuulac riqꞌuin li Jesús jun aj tzꞌi̱b ut quixye re: —At tzolonel, tincuaj a̱ta̱kenquil yalak bar tatxic, chan re. 
MAT.8.20	Ut li Jesús quichakꞌoc ut quixye re: —Cꞌoxla chi us ma ta̱cuy inta̱kenquil. Li yac cuanqueb xjul saꞌ pec, ut li xul li nequeꞌrupupic chiru choxa cuanqueb xsoc, abanan la̱in li Cꞌajolbej ma̱cꞌaꞌ innaꞌaj bar ta̱ru̱k tinyocob cuiꞌ cuib, chan. 
MAT.8.21	Ut jun reheb lix tzolom quixye re li Jesús: —Ka̱cuaꞌ, china̱cuy. Inmukak cuan inyucuaꞌ tojoꞌnak tinxic cha̱cuix, chan. 
MAT.8.22	Ut li Jesús quixye re: —Ta̱kehin, canabeb li toj camenakeb saꞌ li ma̱c xmukakeb cuan lix camenak, chan re.
MAT.8.23	Ut li Jesús qui-oc saꞌ li jucub rochbeneb lix tzolom. 
MAT.8.24	Nak ac cuanqueb chiru haꞌ, saꞌ junpa̱t quichal jun li nimla ca̱k-sut-ikꞌ. Ut yo̱ chi oc lix cau ok li haꞌ saꞌ li jucub. Ut li Jesús sa xcuara. 
MAT.8.25	Eb lix tzolom queꞌjiloc riqꞌuin, queꞌrajsi, ut queꞌxye re: —Ka̱cuaꞌ, choa̱col. Osocꞌ ke, chanqueb re. 
MAT.8.26	Ut li Jesús quichakꞌoc ut quixye: —La̱ex incꞌaꞌ nequexpa̱ban chi tzꞌakal. Joꞌcan nak nequexxucuac, chan reheb. Tojoꞌnak quicuacli, quixkꞌus li ikꞌ, ut li palau, ut saꞌ junpa̱t quichꞌana li ikꞌ ut quitukla ru li haꞌ. 
MAT.8.27	Ut cꞌajoꞌ nak queꞌsach xchꞌo̱l lix tzolom nak queꞌril li quixba̱nu ut queꞌxye chi ribileb rib: —¿Chanru nak cuan xcuanquil li cui̱nk aꞌin nak naxkꞌus li ikꞌ ut li palau ut nequeꞌabin chiru? chanqueb.
MAT.8.28	Ut nak ac xkꞌaxon li Jesús jun pacꞌal li palau saꞌ xchꞌochꞌeb laj Gadara, cuib li cui̱nk queꞌchal chixcꞌulbal. Queꞌchal chak saꞌ li naꞌajej bar nequeꞌmukeꞌ cuiꞌ li camenak. Cuan ma̱us aj musikꞌej riqꞌuineb. Kꞌaxal xiu xiu rilbaleb ut ma̱ ani naru nanumeꞌ saꞌ li be aꞌan. 
MAT.8.29	Ut eb aꞌan queꞌxjap re chixyebal: —¿Cꞌaꞌru ta̱cuaj kiqꞌuin, at Jesús? La̱at ralalat li nimajcual Dios. ¿Ma xatchal arin chikachꞌiꞌchꞌiꞌinquil chi toj ma̱jiꞌ xkꞌehil li rakba a̱tin? chanqueb. 
MAT.8.30	Ut najt caꞌchꞌin riqꞌuineb cuan chak jun tu̱b li a̱k, yo̱queb chi ichajibc. 
MAT.8.31	Ut eb li ma̱us aj musikꞌej queꞌxtzꞌa̱ma chiru li Jesús ut queꞌxye re: —Cui toa̱cuisi riqꞌuineb li cui̱nk aꞌin, choa̱canab chi oc riqꞌuineb li jun tu̱b chi a̱k li cuanqueb aran. 
MAT.8.32	Ut li Jesús quichakꞌoc ut quixye reheb: —Ayukex. Ut eb aꞌan queꞌel ut co̱eb riqꞌuineb li jun tu̱b chi a̱k. Ut eb li a̱k queꞌoc chi a̱linac ut queꞌxrum chak rib saꞌ xbe̱n u̱l ut toj saꞌ li palau coxeꞌnak ut aran queꞌosoꞌ. 
MAT.8.33	Ut eb laj ilol a̱k queꞌxucuac ut queꞌco̱eb saꞌ a̱nil saꞌ li tenamit chixyebal resil chixjunil li cꞌaꞌru quicꞌulman. Ut queꞌxserakꞌi li cꞌaꞌru quicꞌulman riqꞌuineb li cui̱nk li cuanqueb ma̱us aj musikꞌej riqꞌuineb. 
MAT.8.34	Ut chixjunileb li tenamit queꞌel chak chixcꞌulbal li Jesús. Ut nak queꞌril ru, queꞌxtzꞌa̱ma chiru nak chie̱lk saꞌ lix tenamiteb.
MAT.9.1	Ut li Jesús qui-oc cuiꞌchic saꞌ jun li jucub ut quikꞌaxon jun pacꞌal li palau ut quicuulac saꞌ lix tenamit. 
MAT.9.2	Ut aran queꞌxcꞌam riqꞌuin li Jesús jun li cui̱nk sic li rok ut sic li rukꞌ yocyo chiru xcuarib. Ut li Jesús quixqꞌue retal nak eb li cui̱nk aꞌan nequeꞌxpa̱b nak naru tixqꞌuirtesi li yaj. Joꞌcan nak quixye re li yaj: —At cui̱nk cauhak taxak a̱chꞌo̱l. Ac xcuyman xsachman la̱ ma̱c.— 
MAT.9.3	Ut cuanqueb junju̱nk saꞌ xya̱nkeb laj tzꞌi̱b yo̱queb chixyebal saꞌ xchꞌo̱leb: —Li cui̱nk aꞌin naxjuntakꞌe̱ta rib riqꞌuin li Dios, chanqueb. 
MAT.9.4	Li Jesús ac naxnau li cꞌaꞌru yo̱queb chixcꞌoxlanquil ut quixye reheb: —¿Cꞌaꞌut nak yo̱quex chixcꞌoxlanquil li incꞌaꞌ us? 
MAT.9.5	¿Bar cuan li us tinye re li yaj re nak ta̱cꞌutu̱nk che̱ru nak cuan incuanquil? ¿Ma tinye re, “Cuybil sachbil la̱ ma̱c” malaj ut tinye re, “Cuaclin ut be̱n”? 
MAT.9.6	La̱in tincꞌut che̱ru nak la̱in li Cristo li Cꞌajolbej ut cuan incuanquil saꞌ ruchichꞌochꞌ chixcuybal xsachbal li ma̱c, chan. Joꞌcan nak quixye re li yaj: —Cuaclin, cꞌam la̱ chꞌa̱t ut ayu saꞌ la̱ cuochoch, chan. 
MAT.9.7	Tojoꞌnak quicuacli li cui̱nk ut co̱ saꞌ rochoch. 
MAT.9.8	Nak li qꞌuila tenamit queꞌril li quicꞌulman, queꞌxucuac ut queꞌxqꞌue xlokꞌal li Dios li quiqꞌuehoc chak xcuanquil li Jesús chi qꞌuirtesi̱nc ut chi cuyuc ma̱c.
MAT.9.9	Ut li Jesús qui-el aran Capernaum ut quinumeꞌ saꞌ li naꞌajej bar nequeꞌcꞌuluc cuiꞌ toj. Quiril jun li cui̱nk aj Mateo xcꞌabaꞌ. Cꞌojcꞌo aran xban nak aꞌan aj titzꞌol toj. Ut li Jesús quixye re: —China̱ta̱ke.— Ut laj Mateo quicuacli ut quixta̱ke. 
MAT.9.10	Ut chirix aꞌan li Jesús co̱ saꞌ li rochoch laj Mateo chi cuaꞌac. Cꞌojcꞌo saꞌ me̱x rochbeneb lix tzolom nak queꞌcuulac nabaleb laj titzꞌol toj rochbeneb nabaleb chic li rech aj ma̱quil. Ut queꞌcꞌojla saꞌ me̱x chi cuaꞌac rochben li Jesús. 
MAT.9.11	Ut nak queꞌril aꞌan, eb laj fariseo queꞌxye reheb lix tzolom li Jesús: —¿Cꞌaꞌut nak nacuaꞌac laj tzolol e̱re rochbeneb laj titzꞌol toj ut rochbeneb laj ma̱c? chanqueb. 
MAT.9.12	Nak quirabi li cꞌaꞌru quipatzꞌeꞌ reheb lix tzolom, li Jesús quixye: —Li cauheb ma̱cꞌaꞌ na-oc cuiꞌ aj banonel reheb. Aban li yajeb, aꞌaneb li teꞌraj banecꞌ. 
MAT.9.13	Cheqꞌuehak biꞌ e̱chꞌo̱l chixtaubal ru lix ya̱lal li a̱tin aꞌin: “li kꞌaxal lokꞌ chicuu, aꞌan li uxta̱na̱nc u ut ma̱cuaꞌ li mayejac xul”. La̱in incꞌaꞌ xinchal chixsicꞌbal li ti̱queb xchꞌo̱l. Xinchal ban chixsicꞌbaleb laj ma̱c re nak teꞌyotꞌekꞌ xchꞌo̱l teꞌxjal xcꞌaꞌux, chan li Jesús.
MAT.9.14	Ut queꞌcuulac lix tzolom laj Juan riqꞌuin li Jesús ut queꞌxye re: —La̱o nakaba̱nu ka-ayu̱n rajlal ut eb laj fariseo nequeꞌxba̱nu x-ayu̱n. ¿Cꞌaꞌut nak la̱ tzolom incꞌaꞌ nequeꞌxba̱nu x-ayu̱n? chanqueb. 
MAT.9.15	Ut li Jesús quichakꞌoc ut quixye reheb li tijleb aꞌin: —¿Ma naru ta biꞌ nak rahak saꞌ xchꞌo̱leb li nequeꞌbokeꞌ riqꞌuin sumla̱c nak toj cuan li be̱lomej saꞌ xya̱nkeb? La̱in joꞌ jun li be̱lomej. Ta̱cuulak xkꞌehil nak tin-isi̱k saꞌ xya̱nkeb tojoꞌnak teꞌxba̱nu x-ayu̱n eb lin tzolom, chan.
MAT.9.16	Ma̱ ani naxxi̱ti junak kꞌel tꞌicr riqꞌuin acꞌ tꞌicr. Cui ut naxxi̱ti riqꞌuin acꞌ tꞌicr nak tixpuchꞌ, ta̱cꞌosk li acꞌ tꞌicr ut naxnimobresi xpejelal li kꞌel tꞌicr. 
MAT.9.17	Ut ma̱ ani naqꞌuehoc acꞌ vino saꞌ li kꞌel bo̱ls tzꞌu̱m. Cui tixqꞌue li acꞌ vino saꞌ li kꞌel bo̱ls tzꞌu̱m, ta̱puqꞌuekꞌ li kꞌel tzꞌu̱m, ta̱hoyekꞌ li vino, ut ta̱osokꞌ ajcuiꞌ li bo̱ls tzꞌu̱m. Li acꞌ vino saꞌ acꞌ bo̱ls tzꞌu̱m naqꞌueman. Chi joꞌcan ma̱cꞌaꞌ nasachman, chan li Jesús.
MAT.9.18	Nak yo̱ chixyebal li cꞌaꞌak re ru aꞌin reheb, quicuulac riqꞌuin jun li cui̱nk xcomoneb li xbe̱nil saꞌ li cab li nequeꞌxchꞌutub cuiꞌ ribeb laj judío. Quixcuikꞌib rib chiru li Jesús ut quixye re: —Lin rabin tojeꞌ ta̱ca̱mk. Tatxic taxak ut ta̱qꞌue raj la̱ cuukꞌ saꞌ xbe̱n, ut ta̱yoꞌla̱k raj cuiꞌchic, chan. 
MAT.9.19	Quicuacli li Jesús ut co̱ chirix rochbeneb lix tzolom. 
MAT.9.20	Ut cuan jun li ixk cablaju chihab xticlajic xyajel. Junelic yo̱ lix yajel li ixk aꞌan ut incꞌaꞌ chic natzꞌap lix quiqꞌuel. Quijiloc chixcꞌatk li Jesús nak yo̱ chi xic, ut quixchꞌeꞌ li rakꞌ. 
MAT.9.21	Usta caꞌaj cuiꞌ li rakꞌ tinchꞌeꞌ, tinqꞌuira̱k, chan saꞌ xchꞌo̱l li ixk. 
MAT.9.22	Ut li Jesús quixakli ut qui-iloc chirix. Quiril li ixk ut quixye re: —Kanaꞌ, cauhak taxak a̱chꞌo̱l. Xban nak xapa̱b nak cuan incuanquil cha̱qꞌuirtesinquil, joꞌcan nak xatqꞌuira, chan. Ut saꞌ ajcuiꞌ li ho̱nal aꞌan, li ixk quiqꞌuira. 
MAT.9.23	Chirix chic aꞌan li Jesús co̱ saꞌ rochoch laj Jairo. Nak quicuulac saꞌ li rochoch, quirileb li yo̱queb chixya̱basinquil li xo̱lb ut li japjo̱queb re chi ya̱bac xban xcamic li xkaꞌal. 
MAT.9.24	Ut quixye reheb: —Elenkex arin. Li xkaꞌal aꞌin yal cua̱rc yo̱. Moco camenak ta, chan reheb. Ut li tenamit queꞌoc chixseꞌenquil. 
MAT.9.25	Ut nak ac xrisiheb li tenamit chirix cab, li Jesús qui-oc cuan cuiꞌ li xkaꞌal ut quixchap chi rukꞌ ut li xkaꞌal quicuacli cuiꞌchic chi yoꞌyo. 
MAT.9.26	Ut li cꞌaꞌru quixba̱nu li Jesús, qui-el resil saꞌ chixjunil li naꞌajej aꞌan.
MAT.9.27	Ut nak qui-el aran li Jesús, cuib li mutzꞌ yo̱queb chi ta̱ke̱nc re ut japjo̱queb re chixyebal: —Chacuuxta̱na taxak ku, at ralal xcꞌajol li rey David.— 
MAT.9.28	Nak ac x-oc li Jesús saꞌ li cab, queꞌoc ajcuiꞌ li mutzꞌ riqꞌuin ut li Jesús quixye: —¿Ma nequepa̱b nak cuan incuanquil che̱qꞌuirtesinquil? chan reheb. Ut eb aꞌan queꞌchakꞌoc ut queꞌxye: —Nakapa̱b, Ka̱cuaꞌ.— 
MAT.9.29	Tojoꞌnak li Jesús quixchꞌeꞌ li xnakꞌ ruheb ut quixye: —Chanru nak xepa̱b, joꞌcan ajcuiꞌ nak chi-uxk li cꞌaꞌru te̱raj.— 
MAT.9.30	Ut queꞌiloc li xnakꞌ ruheb. Ut li Jesús quixye reheb: —Cherabi chi us li cꞌaꞌru tinye e̱re. Ma̱ ani aj iqꞌuin te̱serakꞌi li cꞌaꞌru xecꞌul, chan reheb. 
MAT.9.31	Caꞌaj cuiꞌ tzꞌakal queꞌel aran nak queꞌoc chixserakꞌinquil resil saꞌ chixjunil li naꞌajej aꞌan li cꞌaꞌru quixba̱nu li Jesús reheb.
MAT.9.32	Tojeꞌ ajcuiꞌ teꞌe̱lk eb aꞌan nak quicꞌameꞌ chak riqꞌuin li Jesús jun li cui̱nk mem. Cuan ma̱us aj musikꞌej riqꞌuin. 
MAT.9.33	Li Jesús quirisi li ma̱us aj musikꞌej riqꞌuin ut li cui̱nk qui-oc chi a̱tinac. Cꞌajoꞌ nak queꞌsach xchꞌo̱l li tenamit ut queꞌxye: —Ma̱ jun cua kilom aꞌin saꞌ li katenamit Israel.— 
MAT.9.34	Aban eb laj fariseo queꞌxye: —Riqꞌuin xcuanquil laj tza narisiheb li ma̱us aj musikꞌej li cui̱nk aꞌan, chanqueb.
MAT.9.35	Ut li Jesús yo̱ xbeninquil saꞌ eb li tenamit junju̱nk ut saꞌ eb ajcuiꞌ li cꞌaleba̱l. Quixcꞌut lix ya̱lal chiruheb saꞌ li cab li nequeꞌxchꞌutub cuiꞌ ribeb laj judío ut quixchꞌolob xya̱lal lix nimajcual cuanquilal li Dios chiruheb. Ut yo̱ chixqꞌuirtesinquil chixjunil li qꞌuila pa̱y chi yajel ut li raylal. 
MAT.9.36	Ut nak quirileb li qꞌuila tenamit, quixtokꞌobaheb ru xban nak tacuajenakeb ut raheb saꞌ xchꞌo̱l. Chanchaneb li carner li ma̱cꞌaꞌ aj ilol reheb. 
MAT.9.37	Tojoꞌnak quixye reheb lix tzolom, —Relic chi ya̱l nabaleb li incꞌaꞌ nequeꞌxnau lix ya̱lal. Abanan moco qꞌuiheb ta li teꞌxye lix ya̱lal reheb. Chanchaneb li ru li acui̱mk li ma̱cꞌaꞌ aj sicꞌol re. 
MAT.9.38	Joꞌcan ut tinye e̱re nak te̱tzꞌa̱ma chiru li Ka̱cuaꞌ re nak aꞌan tixtaklaheb laj cꞌanjel chixchꞌolobanquil lix ya̱lal chiruheb, chan li Jesús.
MAT.10.1	Saꞌ jun li cutan li Jesús quixbokeb lix tzolom cablaju riqꞌuin ut quixqꞌueheb xcuanquil chirisinquil li ma̱us aj musikꞌej ut quixqꞌueheb xcuanquil chixqꞌuirtesinquileb li yaj, aꞌ yalak cꞌaꞌru chi xyajelil ut raylal. 
MAT.10.2	Aꞌan aꞌin lix cꞌabaꞌeb lix tzolom cablaju, li quixxakab chokꞌ x-apóstol: li xbe̱n, aꞌan laj Simón, Pedro nayeman re; ut laj Andrés li ri̱tzꞌin; laj Jacobo ut laj Juan li ri̱tzꞌin. Laj Zebedeo, aꞌan lix yucuaꞌeb; 
MAT.10.3	laj Felipe ut laj Bartolomé; laj Tomás ut laj Mateo laj titzꞌol toj; laj Jacobo li ralal laj Alfeo ut laj Lebeo aj Tadeo xcab xcꞌabaꞌ, 
MAT.10.4	laj Simón aj Canaán, ut laj Judas Iscariote, aꞌ li quikꞌaxtesin re li Jesús saꞌ rukꞌeb li xicꞌ nequeꞌiloc re. 
MAT.10.5	Nak quixtaklaheb li cablaju aꞌin chi cꞌanjelac, li Jesús quixchakꞌrabiheb ut quixye reheb: —Mexxic saꞌ lix tenamiteb li ma̱cuaꞌeb aj judío chi moco tex-oc saꞌ xtenamiteb aj Samaria. 
MAT.10.6	Texxic ban riqꞌuineb laj judío. Aꞌaneb li ralal xcꞌajol laj Israel. Chanchaneb li carner li sachenakeb. 
MAT.10.7	Ut nak yo̱kex chi xic, yo̱kex chixchꞌolobanquil lix ya̱lal ut chixyebal, “cuulac re xkꞌehil nak ta̱qꞌuehekꞌ saꞌ xcuanquil xban li Dios li ta̱cua̱nk xcuanquil saꞌ xbe̱neb li ralal xcꞌajol,” chaꞌkex. 
MAT.10.8	Cheqꞌuirtesiheb li yaj, checuaclesiheb cuiꞌchic chi yoꞌyo li camenak. Cheqꞌuirtesiheb li saklep rix ut cherisiheb li ma̱us aj musikꞌej. Chi ma̱tan xecꞌul le̱ cuanquil ut chi ma̱tan ajcuiꞌ te̱ba̱nu li usilal. 
MAT.10.9	Ma̱cꞌaꞌ cꞌaꞌru te̱cꞌam che̱rix. Incꞌaꞌ te̱cꞌam li oro chi moco li plata, chi moco li cocꞌ tumin kꞌan ru. 
MAT.10.10	Chi moco te̱cꞌam xnaꞌaj li cꞌaꞌak re ru ta̱cꞌanjelak e̱re saꞌ be, chi moco te̱cꞌam xjalbal le̱ rakꞌ, chi moco xjalbal e̱xa̱b, chi moco e̱xukꞌ. Me̱cꞌam li cꞌaꞌak re ru aꞌin xban nak laj cꞌanjel, aꞌan tento nak ta̱qꞌuehekꞌ re lix tzacae̱mk. 
MAT.10.11	Ut yalak bar tenamitil ut cꞌaleba̱l toxex-ocak cuiꞌ, patzꞌomak ani ta̱cꞌuluk e̱re chi sa saꞌ xchꞌo̱l, ut aran texhila̱nk riqꞌuin tojaꞌ ya̱l jokꞌe texxic. 
MAT.10.12	Ut nak tex-oc saꞌ li cab, qꞌuehomak xsahil xchꞌo̱leb ut te̱tzꞌa̱ma li tuktu̱quil usilal saꞌ xbe̱neb li cuanqueb saꞌ li cab. 
MAT.10.13	Ut cui texcꞌulekꞌ saꞌ usilal, ta̱cana̱k riqꞌuineb li tuktu̱quil usilal. Ut cui incꞌaꞌ texcꞌulekꞌ saꞌ usilal, incꞌaꞌ ajcuiꞌ ta̱cana̱k riqꞌuineb li tuktu̱quil usilal. Ta̱sukꞌi̱k cuiꞌchic e̱riqꞌuin. 
MAT.10.14	Ut yalak ani incꞌaꞌ ta̱cꞌuluk e̱re chi moco ta̱rabi le̱ ra̱tin, nak tex-e̱lk saꞌ li cab aꞌan, malaj ut saꞌ li tenamit, te̱chikꞌchikꞌi li poks cuan che̱rok chokꞌ retalil nak incꞌaꞌ chic texcꞌoxlak chirix li naꞌajej aꞌan. 
MAT.10.15	Relic chi ya̱l tinye e̱re nak toj cubenak caꞌchꞌin lix tojbal xma̱queb li tenamit Sodoma ut li tenamit Gomorra chiru lix tojbal xma̱queb li tenamit aꞌan saꞌ xkꞌehil li rakba a̱tin.
MAT.10.16	Chenauhak nak la̱in tintakla̱nk e̱re saꞌ xya̱nkeb li xicꞌ nequeꞌiloc e̱re. Chanchanakex li carner saꞌ xya̱nkeb laj xoj. Se̱bak e̱chꞌo̱l joꞌcakex li cꞌantiꞌ ut ti̱cak e̱chꞌo̱l joꞌcakex li paloma. 
MAT.10.17	Cauhak le̱ chꞌo̱l xban nak cuanqueb li teꞌkꞌaxtesi̱nk e̱re saꞌ rukꞌeb laj rakol a̱tin. Ut chi ma̱cꞌaꞌ e̱ma̱c texsaqꞌuekꞌ xbaneb saꞌ li cab li nequeꞌxchꞌutub cuiꞌ ribeb laj judío. 
MAT.10.18	Ut texcꞌamekꞌ chiruheb li acuabej ut chiruheb li rey saꞌ incꞌabaꞌ la̱in. Ut te̱chꞌolob lix ya̱lal chiruheb aꞌan, joꞌ ajcuiꞌ chiruheb li ma̱cuaꞌeb aj judío. 
MAT.10.19	Ut nak toxexxakaba̱k chiruheb, mexcꞌoxlac chirix li cꞌaꞌru te̱ye, chi moco texcꞌoxlak chirix chanru tex-a̱tinak xban nak saꞌ li ho̱nal aꞌan ta̱yehekꞌ e̱re cꞌaꞌru te̱ye. 
MAT.10.20	Ma̱cuaꞌ la̱ex li tex-a̱tinak. Aꞌ ban li Santil Musikꞌej ta̱a̱tinak. Yal tixtoꞌoni lix tzꞌu̱mal e̱re. 
MAT.10.21	Saꞌ eb li cutan aꞌan, cuan li asbej tixkꞌaxtesi li i̱tzꞌinbej re ta̱camsi̱k ut cuan li i̱tzꞌinbej tixkꞌaxtesi li asbej. Ut cuan li yucuaꞌbej tixkꞌaxtesi li alalbej. Ut cuan li alalbej xicꞌ teꞌrileb lix naꞌ xyucuaꞌ ut teꞌxqꞌueheb chi camsi̱c. 
MAT.10.22	Ut chixjunileb xicꞌ teꞌilok e̱re saꞌ incꞌabaꞌ. Abanan li ani teꞌcuyuk xcꞌulbal li raylal toj saꞌ rosoꞌjic lix yuꞌam, eb aꞌan teꞌcolekꞌ. 
MAT.10.23	Nak texrahobtesi̱k saꞌ jun li tenamit, texxic saꞌ jalan chic. Relic chi ya̱l ninye e̱re nak toj ma̱jiꞌ ajcuiꞌ nequechoy xbeninquil chixjunileb li tenamit cuanqueb Israel teꞌxnau nak xoline̱lk la̱in li Cꞌajolbej. 
MAT.10.24	Junak li yo̱ chi tzoloc incꞌaꞌ naru tixkꞌax xcuanquil li yo̱ chi tzoloc re, chi moco li mo̱s naxkꞌax xcuanquil lix patrón. 
MAT.10.25	Chicꞌojla̱k xchꞌo̱l li yo̱ chi tzoloc nak ta̱cuulak joꞌ laj tzolol re, ut li mo̱s joꞌcak lix patrón. Cui aj tza nayeheꞌ re laj e̱chal cab, ¿ma tojaꞌ ta chic incꞌaꞌ teꞌyehekꞌ aj tza reheb li ralal xcꞌajol? 
MAT.10.26	Joꞌcan utan mexxucuac chiruheb li xicꞌ nequeꞌiloc e̱re. Ma̱ jun naꞌleb mukmu anakcuan chi incꞌaꞌ ta ta̱tauma̱nk ru mokon, ut ma̱cꞌaꞌ mukmu anakcuan chi incꞌaꞌ ta̱cꞌutbesi̱k. 
MAT.10.27	Li cꞌaꞌru xexintzol cuiꞌ e̱junes, aꞌan te̱ye chiruheb chixjunileb, ut li cꞌaꞌru xinye e̱re e̱junes, aꞌan te̱ye chi cau xya̱b e̱cux chiruheb chixjunileb li tenamit. 
MAT.10.28	Mexxucuac chiruheb laj camsinel xban nak li a̱mej incꞌaꞌ naru teꞌxcamsi. Aꞌ li te̱xucua ru, aꞌan li Ka̱cuaꞌ li cuan xcuanquil chixcamsinquil li tibelej ut chixtaklanquil li a̱mej saꞌ xbalba.
MAT.10.29	¿Ma incꞌaꞌ ta biꞌ nacꞌayi̱c cuib chi tzentzeyul chi jun centavo? Kꞌaxal cubenak xtzꞌak, abanan ma̱ jun li chꞌina tzentzeyul nacam chi incꞌaꞌ ta tixnau li Dios le̱ Yucuaꞌ. 
MAT.10.30	Joꞌcan ajcuiꞌ li rismal le̱ jolom ajlanbileb chixjunil xban li Dios. 
MAT.10.31	Joꞌcan nak mexxucuac chiruheb li xicꞌ nequeꞌiloc e̱re xban nak la̱ex kꞌaxal terto e̱tzꞌak chiruheb nabal chi tzentzeyul. 
MAT.10.32	Li ani naxye chiruheb li tenamit nak niquinixpa̱b, la̱in tinye chiru lin Yucuaꞌ cuan saꞌ choxa nak aꞌan li cualal. 
MAT.10.33	Ut li ani ta̱tzꞌekta̱na̱nk cue chiruheb li tenamit, la̱in tintzꞌekta̱na ajcuiꞌ aꞌan chiru lin Yucuaꞌ cuan saꞌ choxa. 
MAT.10.34	Me̱cꞌoxla nak xinchal ta chixqꞌuebal li tuktu̱quil usilal saꞌ ruchichꞌochꞌ. Xinchal ban chixchꞌolobanquil lix ya̱lal; ut xban lix ya̱lal li nachꞌoloba̱c, nacuan li chꞌaꞌajquilal. 
MAT.10.35	Xinchal ut chixchꞌolobanquil lix ya̱lal ut li ani ta̱pa̱ba̱nk cue, teꞌxcꞌul li raylal. Li alalbej ta̱cua̱nk saꞌ ra xi̱cꞌ riqꞌuin lix yucuaꞌ, ut li coꞌbej ta̱cua̱nk saꞌ ra xi̱cꞌ riqꞌuin lix naꞌ, ut li alibej ta̱cua̱nk saꞌ ra xi̱cꞌ riqꞌuin li naꞌbej saꞌ incꞌabaꞌ la̱in. 
MAT.10.36	Li cuanqueb saꞌ jun cabal, xicꞌ teꞌril rib saꞌ incꞌabaꞌ la̱in. 
MAT.10.37	Ut ani kꞌaxal naxra xnaꞌ xyucuaꞌ chicuu la̱in, moco xcꞌulub ta nak tincꞌul chokꞌ cualal. Ut ani kꞌaxal naxra li ralal xcꞌajol chicuu la̱in, moco xcꞌulub ta nak tincꞌul chokꞌ cualal. 
MAT.10.38	Li ani tixcuy inta̱kenquil usta tixcꞌul li camsi̱c saꞌ incꞌabaꞌ, li jun aꞌan xcꞌulub nak tincꞌul chokꞌ cualal. Abanan li ani incꞌaꞌ tixcuy inta̱kenquil, li jun aꞌan moco xcꞌulub ta nak tincꞌul chokꞌ cualal. 
MAT.10.39	Li ani naxra lix yuꞌam arin saꞌ ruchichꞌochꞌ, aꞌan tixsach li junelic yuꞌam. Ut li ani tixsach lix yuꞌam arin saꞌ ruchichꞌochꞌ saꞌ incꞌabaꞌ la̱in, aꞌan ta̱re̱chani li junelic yuꞌam.
MAT.10.40	Li ani ta̱cꞌuluk e̱re la̱ex, tinixcꞌul ajcuiꞌ la̱in. Ut li ani ta̱cꞌuluk cue, tixcꞌul ajcuiꞌ li xtaklan chak cue. 
MAT.10.41	Li ani ta̱cꞌuluk re junak profeta chi anchal xchꞌo̱l xban nak aꞌan naxye ra̱tin li Dios, li joꞌ qꞌuial lix kꞌajca̱munquil li tixcꞌul li profeta, aꞌan ajcuiꞌ li tixcꞌul li ta̱cꞌuluk re. Ut li ani ta̱cꞌuluk re li ti̱c xchꞌo̱l xban nak aꞌan ti̱c xchꞌo̱l, li joꞌ qꞌuial lix kꞌajca̱munquil li tixcꞌul li ti̱c xchꞌo̱l, aꞌan ajcuiꞌ li tixcꞌul li ta̱cꞌuluk re. 
MAT.10.42	Li ani tixqꞌue jun secꞌak rucꞌa junak reheb lin tzolom usta cubenak xcuanquil, cui tixqꞌue li rucꞌa xban nak aꞌan intzolom, relic chi ya̱l ninye e̱re nak li jun aꞌan tixcꞌul lix kꞌajca̱munquil.
MAT.11.1	Nak quirakeꞌ li Jesús chixtaklanquileb chi xic chi cꞌanjelac lix tzolom cablaju, qui-el aran ut co̱ chixchꞌolobanquil lix ya̱lal saꞌ eb li tenamit. 
MAT.11.2	Ac cuan chi pre̱xil laj Juan laj Cubsihom Haꞌ nak quirabi resil li cꞌaꞌru yo̱ chixba̱nunquil li Cristo. Laj Juan quixtaklaheb lix tzolom chi a̱tinac riqꞌuin ut chixpatzꞌbal re: 
MAT.11.3	¿Ma la̱at li Cristo li yechiꞌinbil, li yo̱co chiroybeninquil? ¿Malaj toj takoybeni chic junak? chanqueb. 
MAT.11.4	Quichakꞌoc li Jesús ut quixye reheb: —Ayukex ut te̱serakꞌi re laj Juan li cꞌaꞌru yo̱quin chixba̱nunquil che̱ru ut te̱ye re li cꞌaꞌru yo̱quex chirabinquil chicuix la̱in. 
MAT.11.5	Yehomak re nak eb li mutzꞌ nequeꞌiloc chic; eb li ye̱k rok nequeꞌbe̱c chic; eb li saklep rix xeꞌqꞌuirtesi̱c; eb li tzꞌap xic nequeꞌabin chic; eb li camenak nequeꞌcuaclesi̱c cuiꞌchic chi yoꞌyo; ut eb li nebaꞌ yo̱queb chirabinquil resil li usilal, chaꞌkex re. 
MAT.11.6	Us xak reheb li ani incꞌaꞌ ta̱chꞌina̱nk xchꞌo̱l inban, chan li Jesús. 
MAT.11.7	Ut nak queꞌel eb aꞌan, qui-oc chi a̱tinac li Jesús riqꞌuineb li tenamit chirix laj Juan ut quixye chi joꞌcaꞌin: —¿Cꞌaꞌru coxe̱ril chak saꞌ li chaki chꞌochꞌ? ¿Ma junak cui̱nk nacuiban xchꞌo̱l chanchan li caxlan aj yo̱ recꞌasinquil xban ikꞌ coxe̱ril chak? 
MAT.11.8	¿Cꞌaꞌ put ru coxe̱ril chak? ¿Ma junak cui̱nk cha̱bil xtikibanquil coxe̱ril chak? Aꞌ li cha̱bileb rakꞌ saꞌ rochocheb li rey cuanqueb. 
MAT.11.9	¿Cꞌaꞌru coxe̱ril chak? ¿Ma junak profeta coxe̱ril chak? Ya̱l nak aꞌan jun profeta. Abanan la̱in tinye e̱re nak li jun aꞌin naxkꞌax ru xcuanquil junak profeta. 
MAT.11.10	Chirix laj Juan tzꞌi̱banbil saꞌ li Santil Hu nak naxye chi joꞌcaꞌin:
MAT.11.10	Aꞌut la̱in tintakla lin takl aj cꞌamol be cha̱cuu. Aꞌan ta̱chꞌoloba̱nk xya̱lal chiruheb li tenamit re nak eb aꞌan yoꞌon cua̱nkeb cha̱cꞌulbal la̱at. (Mal. 3:1)
MAT.11.11	Relic chi ya̱l tinye e̱re nak ma̱ jun reheb li nequeꞌyoꞌla arin saꞌ ruchichꞌochꞌ naxkꞌax xcuanquil laj Juan laj Cubsihom Haꞌ. Aban li kꞌaxal caꞌchꞌin saꞌ lix nimajcual cuanquil li Dios, kꞌaxal us chokꞌ re aꞌan chiru laj Juan (xban nak laj Juan incꞌaꞌ quiril lix nimajcual cuanquilal li Dios arin saꞌ ruchichꞌochꞌ). 
MAT.11.12	Chalen chak nak quixtiquib xchꞌolobanquil xya̱lal laj Juan laj Cubsihom Haꞌ ut toj anakcuan cuanqueb li nequeꞌxyal xxakabanquil lix nimajcual cuanquilal li Dios, yal xjuneseb, ut queꞌraj xba̱nunquil saꞌ junpa̱t usta riqꞌuin raylal ta̱uxma̱nk. 
MAT.11.13	Chixjunileb li profeta joꞌ cuiꞌ lix chakꞌrab laj Moisés, toj riqꞌuin laj Juan xolrakekꞌ xyebal nak ta̱xakaba̱k lix nimajcual cuanquilal li Dios. 
MAT.11.14	Ut cui te̱raj xtaubal lix ya̱lal chirix laj Juan, aꞌan laj Elías li tol-e̱lk. 
MAT.11.15	Li ani na-abin re li yo̱quin xyebal chixqꞌuehak retal chi us li cua̱tin xban nak cuan xya̱lal. 
MAT.11.16	¿Ani ta cuiꞌ aj iqꞌuin ta̱ru̱k tebinjuntakꞌe̱ta li cuanqueb saꞌ ruchichꞌochꞌ anakcuan? Ma̱cꞌaꞌ nacuulac chiruheb. Chanchaneb li cocꞌal li nequeꞌcꞌojla chi batzꞌu̱nc saꞌ eb li cꞌayil ut nequeꞌxjap re chixyebal reheb lix comon: 
MAT.11.17	“Xkaya̱basi li kaxo̱lb ut incꞌaꞌ xexxajoc; xobichan chi ra saꞌ kachꞌo̱l, ut incꞌaꞌ xyotꞌeꞌ e̱chꞌo̱l chi moco xexya̱bac xban”, chanqueb. 
MAT.11.18	Nak quicꞌulun laj Juan laj Cubsihom Haꞌ, cuan li incꞌaꞌ quixtzaca, ut cuan li incꞌaꞌ quirucꞌ, ut eb li tenamit incꞌaꞌ queꞌxcꞌul ut queꞌxye, “Ma̱us aj musikꞌej cuan riqꞌuin”, chanqueb. 
MAT.11.19	Ut nak xincꞌulun la̱in li Cꞌajolbej, nincuaꞌac ut nin-ucꞌac, ut incꞌaꞌ ajcuiꞌ quineꞌxcꞌul saꞌ xya̱lal. Eb li tenamit nequeꞌxye chicuix, “Li jun cuan arin, junes cuaꞌac ut junes ucꞌac vino naxba̱nu. Aꞌan rami̱gueb laj ma̱c ut eb laj titzꞌol toj”, chanqueb. Aꞌut li naꞌleb li qꞌuebil xban li Dios, xakxo xcuanquil riqꞌuin li xba̱nu laj Juan ut li cꞌaꞌru xinba̱nu la̱in.
MAT.11.20	Tojoꞌnak li Jesús qui-oc chixkꞌusbaleb li tenamit saꞌ eb li naꞌajej bar quixba̱nu cuiꞌ nabal li milagro xban nak incꞌaꞌ queꞌyotꞌeꞌ xchꞌo̱leb ut incꞌaꞌ queꞌxjal xcꞌaꞌuxeb, ut quixye reheb: 
MAT.11.21	—Raylal cha̱lel saꞌ e̱be̱n, ex aj Corazín. Raylal cha̱lel saꞌ e̱be̱n ex aj Betsaida. Cui ta qui-uxman aran Tiro li milagro aꞌin li xinba̱nu che̱ru ut cui ta qui-uxman aran Sidón, ac najter raj queꞌxqꞌue li cha saꞌ xjolomeb ut ac queꞌxqꞌue raj li kꞌes ru tꞌicr chirixeb chokꞌ retalil nak raheb saꞌ xchꞌo̱l ut queꞌyotꞌeꞌ raj xchꞌo̱leb ut queꞌxjal raj xcꞌaꞌuxeb. 
MAT.11.22	Joꞌcan ut nak tinye e̱re nak saꞌ xkꞌehil li rakba a̱tin, kꞌaxal cuiꞌchic li raylal li te̱cꞌul la̱ex chiru li raylal li teꞌxcꞌul eb laj Tiro ut eb laj Sidón. 
MAT.11.23	Ut la̱ex aj Capernaum, cꞌajoꞌ nak nequenimobresi e̱rib. ¿Ma nequecꞌoxla nak ta̱taksi̱k le̱ cuanquil toj saꞌ choxa? Ta̱cubsi̱k ban le̱ cuanquil toj saꞌ xnaꞌajeb li camenak. Cui ta riqꞌuineb laj Sodoma quilaj-uxman eb li milagro li x-uxman e̱riqꞌuin la̱ex, toj cuanqueb raj saꞌ li cutan anakcuan. 
MAT.11.24	Joꞌcan ut nak tinye e̱re nak saꞌ xkꞌehil li rakba a̱tin, kꞌaxal cuiꞌchic nabal lix tojbal e̱ma̱c li te̱cꞌul la̱ex chiru li teꞌxcꞌul eb laj Sodoma.—
MAT.11.25	Saꞌ eb li cutan aꞌan, li Jesús quitijoc ut quixye: —At inYucuaꞌ, la̱at laj e̱chal re li choxa joꞌ ajcuiꞌ li ruchichꞌochꞌ. Ninbantioxi cha̱cuu xban nak xamuk lix ya̱lal chirix lix nimal la̱ cuanquilal chiruheb li cuanqueb xnaꞌleb nak nequeꞌxye rib, ut xamuk ajcuiꞌ chiruheb li tzolbileb. Ut xacꞌut lix ya̱lal chiruheb li cubenakeb xcuanquil, li chanchaneb cocꞌal. 
MAT.11.26	Xaba̱nu chi joꞌcan xban nak joꞌcan xcuulac cha̱cuu, chan li Jesús nak quitijoc. 
MAT.11.27	Ut quixye reheb li tenamit: —Chixjunil li cꞌaꞌak re ru xkꞌaxtesi saꞌ cuukꞌ lin Yucuaꞌ. Ma̱ ani nanaꞌoc cuu la̱in li Cꞌajolbej, caꞌaj cuiꞌ li Acuabej Dios. Ma̱ ani nanaꞌoc ru li Acuabej Dios, caꞌaj cuiꞌ la̱in li Cꞌajolbej. Ut ta̱naꞌekꞌ ajcuiꞌ ru xbaneb li ani tincꞌut cuiꞌ lix ya̱lal, la̱in li Cꞌajolbej. 
MAT.11.28	Joꞌcan ut cha̱lkex cuiqꞌuin che̱junilex li lublu̱quex ut li tacuajenakex ut la̱in texinqꞌue chi hila̱nc. 
MAT.11.29	Cꞌulumak li yugo li tinqꞌue saꞌ e̱be̱n ut tzolomak e̱rib cuiqꞌuin xban nak tu̱lanin ut kꞌun inchꞌo̱l ut te̱tau xcꞌojobanquil e̱chꞌo̱l, 
MAT.11.30	xban nak lin yugo kꞌun ut se̱b li i̱k li tinqꞌue saꞌ e̱be̱n.
MAT.12.1	Ut chirix chic aꞌan saꞌ jun hiloba̱l cutan, li Jesús yo̱ chi be̱c bar cuiꞌ aubil li acui̱mk trigo. Ut eb lix tzolom teꞌtzꞌoca̱k ut queꞌoc chixchꞌotbal ru li acui̱mk ut yo̱queb chixcuaꞌbal. 
MAT.12.2	Ut nak queꞌril eb laj fariseo, queꞌxye re li Jesús: —Ileb la̱ tzolom. Yo̱queb chixsicꞌbal ru li acui̱mk. Yo̱queb chixba̱nunquil li cꞌanjel moco uxc ta naraj saꞌ li hiloba̱l cutan, chanqueb. 
MAT.12.3	Li Jesús quichakꞌoc ut quixye reheb: —¿Ma incꞌaꞌ ta biꞌ xeril saꞌ li Santil Hu cꞌaꞌru quixba̱nu laj David nak aꞌan ut eb li rochben teꞌtzꞌoca̱k? 
MAT.12.4	Qui-oc saꞌ li cab bar nequeꞌxlokꞌoni cuiꞌ li Dios ut cuan aran li mayejanbil caxlan cua. Ma̱cuaꞌ raj re laj David xcuaꞌbal li caxlan cua aꞌan, chi moco reheb li rochben. Juneseb laj tij naru nequeꞌxcuaꞌ li mayejanbil caxlan cua. Abanan laj David quixcuaꞌ. 
MAT.12.5	Ut, ¿ma incꞌaꞌ e̱rilom saꞌ lix chakꞌrab laj Moisés nak eb laj tij ma̱cꞌaꞌ xma̱queb nak nequeꞌxkꞌet li hiloba̱l cutan nak nequeꞌcꞌanjelac saꞌ rochoch li Dios? 
MAT.12.6	La̱in tinye e̱re nak cuanquin arin la̱in, ut kꞌaxal nim incuanquil chiru li rochoch li Dios. 
MAT.12.7	La̱ex incꞌaꞌ nequenau xya̱lal li a̱tin aꞌin li tzꞌi̱banbil saꞌ li Santil Hu:
MAT.12.7	Li nacuulac chicuu la̱in, aꞌan nak tex-uxta̱na̱nk u ut ma̱cuaꞌ nak texmayejak xul. (Ose. 6:6)
MAT.12.7	Cui ta xetau ru li naꞌleb aꞌin, incꞌaꞌ raj xetzꞌekta̱naheb li ma̱cꞌaꞌeb xma̱c.
MAT.12.8	La̱in li Cꞌajolbej. La̱in laj e̱chal re li hiloba̱l cutan. Cuan incuanquil chixyebal cꞌaꞌru ta̱uxma̱nk saꞌ li hiloba̱l cutan, chan li Jesús.
MAT.12.9	Ut nak qui-el chak aran, quichal saꞌ li cab li nequeꞌxchꞌutub cuiꞌ ribeb laj judío. 
MAT.12.10	Ut aran cuan jun li cui̱nk sic jun li rukꞌ. Ut eb laj fariseo queꞌxpatzꞌ re li Jesús yal re xjitbal: —¿Ma us qꞌuirtesi̱nc saꞌ li hiloba̱l cutan? 
MAT.12.11	Ut li Jesús quichakꞌoc ut quixye reheb: —Cui junak saꞌ e̱ya̱nk cuan junak lix carner ta̱tꞌanekꞌ saꞌ junak jul saꞌ li hiloba̱l cutan, ¿ma incꞌaꞌ raj toxchap ut toxrisi chak saꞌ li jul? 
MAT.12.12	¿Ma incꞌaꞌ ta biꞌ numtajenak terto xtzꞌak junak cui̱nk chiru junak carner? Cui us xcolbal li carner saꞌ li hiloba̱l cutan, ¿ma incꞌaꞌ ta biꞌ kꞌaxal cuiꞌchic us xtenkꞌanquil li cui̱nk saꞌ li hiloba̱l cutan?— 
MAT.12.13	Tojoꞌnak quixye re li cui̱nk li sic li rukꞌ: —Yeꞌ la̱ cuukꞌ, chan re. Ut li cui̱nk quixyeꞌ li rukꞌ ut saꞌ junpa̱t quicana chi ma̱cꞌaꞌ re̱cꞌ joꞌ li jun chic. 
MAT.12.14	Ut eb laj fariseo queꞌel aran ut queꞌoc chixcꞌu̱banquil chanru nak teꞌxcamsi li Jesús.
MAT.12.15	Li Jesús quixnau nak yo̱queb xcꞌu̱banquil chanru nak teꞌxcamsi ut qui-el saꞌ li naꞌajej aꞌan. Ut nabaleb li tenamit queꞌta̱ken re ut naxqꞌuirtesiheb chixjunileb li yaj. 
MAT.12.16	Ut li Jesús quixye reheb nak ma̱ ani aj e teꞌxye resil nak aꞌan li xqꞌuirtesin reheb. 
MAT.12.17	Aꞌin quicꞌulman joꞌ yebil chak xban li profeta Isaías nak quixye chi joꞌcaꞌin:
MAT.12.18	Aꞌan aꞌin laj cꞌanjel chicuu, li sicꞌbil ru inban. Aꞌan ninra ut riqꞌuin aꞌan nasahoꞌ lin chꞌo̱l. Tinqꞌue re lin musikꞌ, ut aꞌan ta̱yehok resil li rakba a̱tin li cha̱lc re saꞌ xbe̱neb li tenamit.
MAT.12.19	Incꞌaꞌ ta̱cuechꞌi̱nk chi moco tixjap re ut ma̱ ani ta̱abi̱nk re lix ya̱b xcux saꞌ be.
MAT.12.20	Incꞌaꞌ tixrahobtesiheb li tacuajenakeb. Incꞌaꞌ tixchoy xtokbal li caxlan aj li ac tokecꞌ re, chi moco tixchoy xchupbal ru li xam li toj yo̱ chi e̱lc xsibel toj nak tixxakab lix cuanquil ut ta̱rakok a̱tin saꞌ ti̱quilal.
MAT.12.21	Ut chixjunileb li tenamit caꞌaj cuiꞌ riqꞌuin aꞌan teꞌyoꞌoni̱nk. (Isa. 42:2-4)
MAT.12.22	Ut mokon chic quicꞌameꞌ chak riqꞌuin li Jesús jun li cui̱nk cuan ma̱us aj musikꞌej riqꞌuin. Mutzꞌ ut mem li cui̱nk aꞌan. Ut li Jesús quixqꞌuirtesi, ut li cui̱nk li mutzꞌ ut mem nak quicuan, quia̱tinac ut qui-iloc chic. 
MAT.12.23	Ut chixjunileb li tenamit queꞌsach xchꞌo̱l ut yo̱queb chixyebal: —¿Malaj aꞌin ta ut ralal li rey David, li yo̱co chiroybeninquil? 
MAT.12.24	Ut eb laj fariseo nak queꞌrabi aꞌan, queꞌxye: —Li cui̱nk aꞌin na-isin ma̱us aj musikꞌej riqꞌuin xcuanquil laj Beelzebú, lix yucuaꞌileb li ma̱us aj musikꞌej, chanqueb. 
MAT.12.25	Li Jesús quixnau li cꞌaꞌru yo̱queb chixcꞌoxlanquil ut quixye reheb: —Cui cuan jun te̱pak chi tenamit xicꞌ teꞌril rib chi ribileb rib, li jun te̱p chi tenamit aꞌan tixsach xcuanquil xjunes rib. Ut cui cuan ta jun cabalak xicꞌ teꞌril rib chi ribileb rib, li jun cabal aꞌan teꞌxsach xcuanquil lix jun cablal. 
MAT.12.26	Joꞌcan ajcuiꞌ laj tza cui teꞌxpleti rib chi ribileb rib, aꞌan tixsach xcuanquil xjunes rib. 
MAT.12.27	Cui ut saꞌ xcꞌabaꞌ laj tza nacuisiheb li ma̱us aj musikꞌej, ¿ani saꞌ aj cꞌabaꞌ nequeꞌisin ma̱us aj musikꞌej li nequeꞌta̱ken e̱re? Joꞌcan nak aꞌaneb ajcuiꞌ teꞌyehok re nak incꞌaꞌ ya̱l li yo̱quex chixyebal. 
MAT.12.28	Cui ut riqꞌuin xcuanquil li Dios nacuisiheb li ma̱us aj musikꞌej, riqꞌuin aꞌan nacꞌutun nak relic chi ya̱l ac xcꞌulun saꞌ e̱ya̱nk lix nimajcual cuanquilal li Dios. 
MAT.12.29	Ut chanru nak ta̱oc junak saꞌ rochoch jun cui̱nk cau rib chixmakꞌbal li cꞌaꞌru cuan re cui incꞌaꞌ ta xbe̱n cua tixbacꞌ li cui̱nk cau rib, tojoꞌnak ta̱oc chixcꞌambal li cꞌaꞌru cuan re. 
MAT.12.30	Li ani incꞌaꞌ na-oquen chicuix, aꞌan xicꞌ niquinril. Ut ani incꞌaꞌ naxococ cuochben, aꞌan paji̱nc naxba̱nu. 
MAT.12.31	Relic chi ya̱l ninye e̱re nak ta̱cuyma̱nk ta̱sachma̱nk lix ma̱queb li cristian ut ta̱cuyma̱nk ajcuiꞌ xma̱queb li nequeꞌmajecuan. Abanan li ani ta̱majecua̱nk re li Santil Musikꞌej, incꞌaꞌ ta̱cuyekꞌ ta̱sachekꞌ lix ma̱c. 
MAT.12.32	Li ani ta̱hobok cue la̱in, li Cꞌajolbej, ta̱cuyekꞌ xma̱c; abanan li ani ta̱hobok re li Santil Musikꞌej incꞌaꞌ ta̱cuyekꞌ xma̱c chi moco saꞌ eb li cutan aꞌin, chi moco saꞌ eb li cutan cha̱lel. Cua̱nk ban saꞌ xbe̱n chi junelic lix tojbal rix li nimla ma̱c aꞌan. 
MAT.12.33	Joꞌcan ajcuiꞌ cui cha̱bil junak cheꞌ, cha̱bil ajcuiꞌ li ru. Cui incꞌaꞌ us li cheꞌ, li ru incꞌaꞌ ajcuiꞌ us. Ut riqꞌuin li naru̱chin, nanaꞌli ru li cheꞌ. 
MAT.12.34	¡La̱ex chanchanex ral li cꞌambolay! ¿Chan ta cuiꞌ ru nak tex-a̱tinak cha̱bil a̱tin nak moco usex ta? Joꞌ chanru lix chꞌo̱l junak, joꞌcan ajcuiꞌ naa̱tinac. 
MAT.12.35	Li cha̱bil cui̱nk naa̱tinac chi cha̱bil xban nak cha̱bil li cuan saꞌ xchꞌo̱l. Ut li cui̱nk li incꞌaꞌ us lix naꞌleb, yibru naa̱tinac xban nak incꞌaꞌ us li cuan saꞌ xchꞌo̱l. 
MAT.12.36	La̱in tinye e̱re nak saꞌ xkꞌehil li rakba a̱tin li junju̱nk tixkꞌaxtesi xcue̱nt chirix chixjunil li joꞌ ma̱joꞌil aj a̱tin quixye. 
MAT.12.37	Riqꞌuin le̱ ra̱tin ta̱qꞌuehekꞌ e̱retal. Riqꞌuin le̱ ra̱tin ta̱cꞌutu̱nk nak ma̱cꞌaꞌ le̱ ma̱c malaj riqꞌuin le̱ ra̱tin ta̱teneba̱k li tojbal ma̱c saꞌ e̱be̱n.—
MAT.12.38	Cuan xcomoneb laj tzꞌi̱b ut xcomoneb laj fariseo queꞌa̱tinac ut queꞌxye: —At tzolonel, ba̱nu junak milagro chiku. Cꞌut chiku nak riqꞌuin li Dios nachal la̱ cuanquil, chanqueb. 
MAT.12.39	Ut li Jesús quichakꞌoc ut quixye reheb: —Li incꞌaꞌ useb xnaꞌleb nequeꞌraj nak ta̱cꞌutbesi̱k junak milagro chiruheb, aban ma̱ jun milagro ta̱cꞌutbesi̱k chiruheb. Caꞌaj cuiꞌ li milagro li qui-ux re laj Jonás, li quicꞌutbesi̱c chiruheb junxil, aꞌan li ta̱cꞌutbesima̱nk chiruheb. 
MAT.12.40	Joꞌ nak laj Jonás oxib cutan ut oxib kꞌojyi̱n quicuan chak saꞌ xsaꞌ li nimla car, joꞌcan ajcuiꞌ nak la̱in li Cꞌajolbej tincua̱nk oxib cutan ut oxib kꞌojyi̱n saꞌ li mukleba̱l. 
MAT.12.41	Laj Jonás quixchꞌolob xya̱lal chiruheb laj Nínive ut queꞌyotꞌeꞌ xchꞌo̱l queꞌxjal xcꞌaꞌux. Ut la̱in kꞌaxal nim incuanquil chiru laj Jonás ut cuanquin arin saꞌ e̱ya̱nk, abanan la̱ex incꞌaꞌ niquine̱pa̱b. Joꞌcan nak eb laj Nínive teꞌcuacli̱k chak saꞌ xkꞌehil li rakba a̱tin e̱rochben ut texjiteb xban nak incꞌaꞌ nequexpa̱ban. 
MAT.12.42	Li ixk li quicuan chokꞌ reina saꞌ li tenamit li cuan saꞌ li sur ta̱cuacli̱k chak saꞌ xkꞌehil nak ta̱rakekꞌ a̱tin saꞌ e̱be̱n ut tixye nak cuan e̱ma̱c xban nak incꞌaꞌ nequexpa̱ban. Aꞌan quichal chak toj saꞌ xmaril li ruchichꞌochꞌ chirabinquil lix naꞌleb laj Salomón. Ut la̱in kꞌaxal cuiꞌchic cuan innaꞌleb chiru laj Salomón ut cuanquin arin saꞌ e̱ya̱nk. Abanan incꞌaꞌ nequepa̱b li cua̱tin. 
MAT.12.43	Li ma̱us aj musikꞌej nak ac x-el riqꞌuin junak cui̱nk, nalajnumeꞌ saꞌ li chaki naꞌajej ut yo̱ chixsicꞌbal bar ta̱oc chi hila̱nc. Ut ma̱ bar naxtau xnaꞌaj. 
MAT.12.44	Tojoꞌnak naxye saꞌ xchꞌo̱l: —La̱in tinsukꞌi̱k cuiꞌchic riqꞌuin li cui̱nk bar quin-el cuiꞌ chak, chan. Ut nak nocoxtau li cui̱nk, chanchan jun li cab ma̱cꞌaꞌ chic cuan chi saꞌ, mesunbil ut cauresinbil re oybeni̱nc. 
MAT.12.45	Ut li ma̱us aj musikꞌej naxsicꞌ cuukub chic chi ma̱us aj musikꞌej kꞌaxal cuiꞌchic numtajenak xma̱usilaleb chiru aꞌan. Nequeꞌoc chi cua̱nc riqꞌuin li cui̱nk. Ut lix naꞌleb li cui̱nk aꞌan numtajenakak chic xyibal ru chiru nak xcuan chak junxil. Ut joꞌcan ajcuiꞌ te̱cꞌul la̱ex li numtajenak le̱ ma̱usilal.
MAT.12.46	Ut toj yo̱ ajcuiꞌ chi a̱tinac li Jesús riqꞌuineb li tenamit nak quicuulac aran lix naꞌ rochbeneb li ri̱tzꞌin li Jesús. Cuanqueb chirix cab ut teꞌraj raj ra̱tinanquileb. 
MAT.12.47	Ut jun quiyehoc chak re li Jesús: —Ka̱cuaꞌ, la̱ naꞌ ut eb la̱ cui̱tzꞌin cuanqueb chirix cab. Teꞌraj a̱cua̱tinanquil. 
MAT.12.48	Ut li Jesús quixye re: —¿Ani lin naꞌ ut aniheb li cui̱tzꞌin nak nequecꞌoxla la̱ex?— 
MAT.12.49	Ut quixyeꞌ li rukꞌ cuanqueb cuiꞌ lix tzolom ut quixye: —Aꞌineb lin naꞌ ut aꞌineb li cui̱tzꞌin. 
MAT.12.50	Chixjunileb li teꞌba̱nu̱nk re li naraj lin Yucuaꞌ li cuan saꞌ choxa, aꞌaneb li cui̱tzꞌin, aꞌaneb li cuanab ut aꞌaneb lin naꞌ, chan.
MAT.13.1	Ut saꞌ li cutan aꞌan, li Jesús qui-el saꞌ li cab ut coxcꞌojla̱k chire li palau. 
MAT.13.2	Ut queꞌcuulac li qꞌuila tenamit riqꞌuin chirabinquil. Xban xqꞌuialeb li tenamit, li Jesús qui-oc saꞌ jun li jucub cuan saꞌ li palau ut quicꞌojla chi saꞌ. Ut chixjunileb li tenamit xakxo̱queb chire li haꞌ. 
MAT.13.3	Ut nabal cꞌaꞌak re ru quixtzoleb cuiꞌ riqꞌuin jaljo̱quil ru a̱tin, ut quixye reheb: —Abihomak li tinye e̱re. Jun aj acuinel co̱ chi a̱uc. 
MAT.13.4	Ut nak yo̱ chixhirbal li iyaj, cuan quinak chire be. Queꞌchal li xul li nequeꞌxicꞌan ut queꞌxcuaꞌ li iyaj. 
MAT.13.5	Ut cuan ajcuiꞌ li iyaj quinak saꞌ li pec ru bar ma̱cꞌaꞌ cuiꞌ mas li chꞌochꞌ. Saꞌ junpa̱t quimok, abanan incꞌaꞌ quixchap xxeꞌ xban nak jay li chꞌochꞌ saꞌ xbe̱n li pec. 
MAT.13.6	Nak quichal li sakꞌe quichakic li acui̱mk xban nak incꞌaꞌ cham naxic lix xeꞌ. 
MAT.13.7	Ut cuan cuiꞌchic li iyaj quinak saꞌ xya̱nk li qꞌuix. Ut nak quichamoꞌ li qꞌuix saꞌ xbe̱n, quixnatꞌ li acui̱mk. 
MAT.13.8	Ut cuan cuiꞌchic li iyaj quinak saꞌ li cha̱bil chꞌochꞌ. Quimok ut quiu̱chin. Cuan quixqꞌue laje̱tk xcaꞌcꞌa̱l ru (30). Cuan quixqꞌue oxtakcꞌa̱l ru (60), ut cuan cuiꞌchic quixqꞌue oꞌtakcꞌa̱l ru (100) li junju̱nk. 
MAT.13.9	Tojoꞌnak li Jesús quixye reheb: —Li ani na-abin, chixqꞌuehak retal li cꞌaꞌru ninye, chan.
MAT.13.10	Mokon chic queꞌcuulac lix tzolom riqꞌuin li Jesús, ut queꞌxye re: —¿Cꞌaꞌut nak nacacua̱tinaheb saꞌ jaljo̱quil ru a̱tin?— 
MAT.13.11	Li Jesús quichakꞌoc ut quixye reheb: —Qꞌuebil e̱re la̱ex re nak te̱nau xya̱lal li mukmu̱quil naꞌleb chirix lix nimajcual cuanquilal li Dios. Aban eb aꞌan incꞌaꞌ qꞌuebil reheb re teꞌxnau li naꞌleb aꞌan. 
MAT.13.12	Aꞌ li ani naxtau ru lix ya̱lal, kꞌaxal cuiꞌchic nabal ta̱qꞌuehekꞌ chixnau; aꞌut li ani caꞌchꞌin ajcuiꞌ naxnau, ta̱isi̱k chiru li joꞌ qꞌuial naxnau. 
MAT.13.13	Joꞌcan nak nina̱tinac riqꞌuineb saꞌ jaljo̱quil ru a̱tin xban nak usta yo̱queb chi iloc, abanan incꞌaꞌ teꞌxqꞌue retal. Usta yo̱queb chi abi̱nc, abanan incꞌaꞌ teꞌxtau xya̱lal. 
MAT.13.14	Chi joꞌcan natzꞌakloc ru li quiyeheꞌ xban li profeta Isaías nak quixye chi joꞌcaꞌin:
MAT.13.14	Cuulaj cuulajeb chirabinquil ut incꞌaꞌ nequeꞌxtau xya̱lal. Ut cuulaj cuulajeb chirilbal ut incꞌaꞌ nequeꞌxqꞌue retal li cꞌaꞌru nequeꞌril.
MAT.13.15	Li tenamit aꞌin xeꞌa̱loꞌ lix chꞌo̱leb ut chanchan tzꞌaptzꞌo lix xiqueb ut chanchaneb li mutzꞌ. Joꞌcan nak incꞌaꞌ nequeꞌxnau lix ya̱lal. Cui ta ma̱cuaꞌ joꞌcan, teꞌilok raj ut teꞌxqꞌue raj retal li teꞌril ut teꞌabi̱nk raj ut teꞌxtau raj ru li nequeꞌrabi ut teꞌyotꞌekꞌ raj xchꞌo̱l ut teꞌxjal raj xcꞌaꞌuxeb ut la̱in tebinqꞌuirtesi raj. (Isa. 6:9-10)
MAT.13.16	Us xak e̱re la̱ex xban nak nequex-iloc ut nequeqꞌue retal li cꞌaꞌru nequeril. Nequex-abin ut nequetau ru lix ya̱lal. 
MAT.13.17	Relic chi ya̱l tinye e̱re nak nabaleb li profeta ut nabaleb li ti̱queb xchꞌo̱l queꞌraj rilbal li cꞌaꞌru yo̱quex chirilbal ut incꞌaꞌ queꞌril. Ut queꞌraj rabinquil li cꞌaꞌru yo̱quex chirabinquil ut incꞌaꞌ queꞌrabi.
MAT.13.18	Abihomak lix ya̱lal li jaljo̱quil ru a̱tin aꞌin chirix laj acuinel. 
MAT.13.19	Li ani na-abin re lix ya̱lal chirix lix nimajcual cuanquilal li Dios ut incꞌaꞌ naxtau ru, aꞌan chanchan li iyaj li quinak chire be. Ut laj tza nachal ut naxmakꞌ chiru lix ya̱lal ut saꞌ junpa̱t nasach saꞌ xchꞌo̱l. 
MAT.13.20	Ut li iyaj li quinak saꞌ li pec ru li incꞌaꞌ quixchap xxeꞌ, aꞌaneb li nequeꞌabin re li ra̱tin li Dios ut saꞌ junpa̱t nequeꞌxpa̱b chi saheb saꞌ xchꞌo̱leb. 
MAT.13.21	Abanan incꞌaꞌ nacana saꞌ xchꞌo̱leb. Nak nachal junak raylal, malaj chꞌaꞌajquilal saꞌ xbe̱neb xban lix pa̱ba̱leb, incꞌaꞌ nequeꞌxcuy xnumsinquil. Saꞌ junpa̱t nequeꞌchꞌinan xchꞌo̱l. 
MAT.13.22	Ut li iyaj li quinak saꞌ xya̱nk li qꞌuix, aꞌaneb li nequeꞌabin re li ra̱tin li Dios. Abanan caꞌaj cuiꞌ li cꞌaꞌak re ru cuan saꞌ ruchichꞌochꞌ nequeꞌxcꞌoxla, joꞌ li biomal ut xra̱bal ru li cꞌaꞌak chic re ru. Ut aꞌan li naramoc lix ya̱lal chiruheb. Ma̱cꞌaꞌ na-oc cuiꞌ li ra̱tin li Dios chiruheb. 
MAT.13.23	Ut li iyaj li quinak saꞌ li cha̱bil chꞌochꞌ, aꞌaneb li nequeꞌrabi ut nequeꞌxpa̱b ut nequeꞌxtau ru chi tzꞌakal li ra̱tin li Dios. Nequeꞌqꞌui chi us saꞌ lix pa̱ba̱leb, joꞌ li acui̱mk li naru̱chin laje̱tk xcaꞌtakcꞌa̱l (30) ut li naxqꞌue oxtakcꞌa̱l (60), ut li naxqꞌue oꞌtakcꞌa̱l ru (100) li junju̱nk.
MAT.13.24	Ut quixye jun chic li jaljo̱quil ru a̱tin reheb li tenamit: Lix nimajcual cuanquilal li Dios chanchan jun li cui̱nk quirau li cha̱bil riyajil li trigo saꞌ lix chꞌochꞌ. 
MAT.13.25	Ut nak ac xeꞌcuar chixjunileb, quicuulac li xicꞌ na-iloc re laj e̱chal re li chꞌochꞌ ut saꞌ xya̱nk li trigo coxrau chak li riyajil li yibru pim chanchan ajcuiꞌ li trigo ut co̱. 
MAT.13.26	Ut nak quimok chak li acui̱mk ut quiu̱chin, tojoꞌnak quicꞌutun ajcuiꞌ li pim. 
MAT.13.27	Queꞌcuulac ut eb laj cꞌanjel riqꞌuin laj e̱chal re li chꞌochꞌ ut queꞌxye: —Ka̱cuaꞌ, ¿ma ma̱cuaꞌ cha̱bil iyaj li xacuau saꞌ li chꞌochꞌ? ¿Bar put xchal li pim cuan chi saꞌ?— 
MAT.13.28	Ut aꞌan quixye reheb: —Jun li cui̱nk xicꞌ na-iloc cue xba̱nun re aꞌin, chan. Ut eb laj cꞌanjel queꞌxye: —¿Ma ta̱cuaj toxic ut toxkamichꞌ?— 
MAT.13.29	Ut laj e̱chal re li chꞌochꞌ quixye: —Incꞌaꞌ. Ma̱re saꞌ xmichꞌbal li pim naru te̱michꞌ ajcuiꞌ li acui̱mk. 
MAT.13.30	Canabomak chi qꞌui̱c chi xcaꞌbichaleb toj saꞌ xkꞌehil xsicꞌbal ru li trigo. Ut saꞌ xkꞌehil li xsicꞌbal, tinye reheb laj sicꞌol re: —Xocomak junxil li pim ut bacꞌomak chi jo̱b re xcꞌatbal. Aꞌut li trigo cꞌu̱lahomak saꞌ li rochochil.—
MAT.13.31	Li Jesús quixye jun chic li jaljo̱quil ru a̱tin reheb: Lix nimajcual cuanquilal li Dios, aꞌan chanchan li riyajil li ni̱nki mostaza, li quixcꞌam jun li cui̱nk ut quirau saꞌ lix chꞌochꞌ. 
MAT.13.32	Li riyajil li mostaza cocꞌ chiruheb chixjunil li iyaj cuan. Ut nak naqꞌui, ni̱nk chi us nacuulac. Naxkꞌax xteram li acui̱mk. Chanchan jun to̱n li cheꞌ ut eb laj xicꞌanel xul nequeꞌxyi̱b lix soc saꞌ eb li rukꞌ.
MAT.13.33	Jun chic li jaljo̱quil ru a̱tin quixye: Jun li ixk quixqꞌue caꞌchꞌin lix chꞌamal caxlan cua saꞌ xya̱nk li oxib bisoc li cꞌaj ut quisi̱poꞌ li kꞌem xban, ut nabal chic li caxlan cua qui-el. Lix nimajcual cuanquilal li Dios chanchan ajcuiꞌ aꞌan. Nak nequeꞌrabi resil, nabal nequeꞌpa̱ban re.
MAT.13.34	Chixjunil aꞌin saꞌ jaljo̱quil ru a̱tin quixye li Jesús reheb li qꞌuila tenamit. Ut ma̱cꞌaꞌ quixye reheb chi ma̱cuaꞌ ta saꞌ jaljo̱quil ru a̱tin. 
MAT.13.35	Nak quixba̱nu chi joꞌcan quitzꞌakloc ru li quixye li profeta nak quixye chi joꞌcaꞌin:
MAT.13.35	Tina̱tinak riqꞌuineb saꞌ jaljo̱quil ru a̱tin. Tinchꞌolob xya̱lal li cꞌaꞌak re ru mukmu chak chalen saꞌ xticlajic li ruchichꞌochꞌ. (Sal. 78:2)
MAT.13.36	Ut nak quixchakꞌrabiheb li tenamit, li Jesús qui-oc saꞌ cab. Ut nak queꞌcuulac eb lix tzolom riqꞌuin, queꞌxye re: —Ka̱cuaꞌ, chꞌolob chiku lix ya̱lal li jaljo̱quil ru a̱tin chirix li yibru pim saꞌ li acui̱mk, chanqueb. 
MAT.13.37	Quichakꞌoc li Jesús ut quixye reheb: —Li na-acuoc re li cha̱bil iyaj, aꞌan la̱in li Cꞌajolbej. 
MAT.13.38	Ut li chꞌochꞌ, aꞌan li ruchichꞌochꞌ. Ut li cha̱bil iyaj, aꞌaneb li cuanqueb rubel xcuanquil li nimajcual Dios. Ut li yibru pim, aꞌaneb li cuanqueb rubel xcuanquil laj tza. 
MAT.13.39	Ut li xicꞌ na-iloc, aꞌan li qui-acuoc re li yibru pim. Aꞌan laj tza. Ut lix kꞌehil xsicꞌbal ru li acui̱mk, aꞌan li rosoꞌjic li ruchichꞌochꞌ. Ut eb laj sicꞌol re, aꞌaneb lix ángel li Dios. 
MAT.13.40	Ut joꞌ ajcuiꞌ nak nachꞌutuba̱c ut nacꞌateꞌ saꞌ xam li pim, joꞌcan ajcuiꞌ nak toxrakekꞌ li ruchichꞌochꞌ aꞌin. 
MAT.13.41	La̱in li Cꞌajolbej tintaklaheb chak lin ángel ut eb aꞌan toleꞌisi̱nk reheb chixjunileb laj ma̱c saꞌ xya̱nkeb li cuanqueb rubel xnimajcual cuanquilal li Dios. Ut teꞌisi̱k ajcuiꞌ chixjunileb li nequeꞌqꞌuehoc re chi ma̱cobc li tenamit. 
MAT.13.42	Ut teꞌqꞌuehekꞌ saꞌ li horno li lochlo cuiꞌ li xam. Ut aran ta̱cua̱nk li ya̱bac ut li cꞌuxuxi̱nc ruch e xban li raylal li teꞌxcꞌul. 
MAT.13.43	Ut li ti̱queb xchꞌo̱l teꞌqꞌuehekꞌ xlokꞌal. Chanchanakeb li sakꞌe saꞌ lix nimajcual cuanquilal li Dios lix Yucuaꞌeb. Li ani na-abin re li yo̱quin chixyebal chixqꞌuehak retal chi us li ninye.
MAT.13.44	Lix nimajcual cuanquilal li choxa, aꞌan chanchan li tumin mukbil saꞌ chꞌochꞌ. Quitauman xban jun li cui̱nk. Ut li cui̱nk aꞌan quixmuk cuiꞌchic xcaꞌ sut li tumin. Kꞌaxal quisahoꞌ saꞌ xchꞌo̱l nak coxcꞌayi chixjunil li cꞌaꞌru cuan re ut quixlokꞌ li chꞌochꞌ li mukmu cuiꞌ li tumin.
MAT.13.45	Ut lix nimajcual cuanquilal li Dios, aꞌan chanchan ajcuiꞌ jun li cui̱nk aj yaconel li naxsicꞌ li terto̱quil pec perla xcꞌabaꞌ. 
MAT.13.46	Ut nak quixtau jun li perla kꞌaxal cha̱bil, quixcꞌayi chixjunil li cꞌaꞌru cuan re ut quixlokꞌ li perla li kꞌaxal terto xtzꞌak.
MAT.13.47	Joꞌcan ajcuiꞌ lix nimajcual cuanquilal li Dios, aꞌan chanchan li yoy li quiqꞌueman saꞌ li palau ut qꞌuila pa̱y chi car quirisi chak. 
MAT.13.48	Ut nak quinujac, queꞌrisi chire li haꞌ ut queꞌoc chixsicꞌbal ru li car. Li cha̱bil queꞌxxoc ut queꞌxqꞌue saꞌ li chacach ut li incꞌaꞌ us queꞌxtzꞌek. 
MAT.13.49	Joꞌcan ajcuiꞌ ta̱uxma̱nk saꞌ rosoꞌjic li ruchichꞌochꞌ. Teꞌcha̱lk eb li ángel ut aꞌan toleꞌisi̱nk reheb li incꞌaꞌ useb xnaꞌleb saꞌ xya̱nkeb li ti̱queb xchꞌo̱l. 
MAT.13.50	Ut teꞌqꞌuehekꞌ li incꞌaꞌ useb xnaꞌleb saꞌ li horno li lochlo cuiꞌ li xam. Ut aran ta̱cua̱nk li ya̱bac ut li cꞌuxuxi̱nc ruch e xban li raylal li teꞌxcꞌul. 
MAT.13.51	Li Jesús quixpatzꞌ reheb: —¿Ma xetau xya̱lal chixjunil li jaljo̱quil ru a̱tin aꞌin?— Eb aꞌan queꞌchakꞌoc ut queꞌxye re: —Ka̱cuaꞌ, xkatau xya̱lal, chanqueb. 
MAT.13.52	Li Jesús quixye reheb: —Joꞌcan nak chixjunileb li nequeꞌxnau cꞌaꞌru naxye saꞌ li chakꞌrab ut nequeꞌxtzol rib cuiqꞌuin, eb aꞌan chanchaneb laj e̱chal cab li narisi saꞌ lix cꞌu̱leba̱l li cꞌaꞌru acꞌ joꞌ ajcuiꞌ li cꞌaꞌru kꞌel, chan li Jesús. (Quixye chi joꞌcan xban nak cuan xlokꞌal li naꞌleb qꞌuebil najter xban li Dios ut cuan ajcuiꞌ xlokꞌal li acꞌ naꞌleb qꞌuebil xban li Jesús.)
MAT.13.53	Ut nak quirakeꞌ xyebal li jaljo̱quil ru a̱tin aꞌin, li Jesús qui-el saꞌ li tenamit Capernaum. 
MAT.13.54	Ut nak quicuulac saꞌ lix tenamit Nazaret, quixtzoleb saꞌ li cab li nequeꞌxchꞌutub cuiꞌ ribeb laj judío. Ut eb aꞌan queꞌsach xchꞌo̱leb chirabinquil li quixye li Jesús, ut queꞌxye chi ribileb rib: —¿Bar naxtau lix naꞌleb li cui̱nk aꞌin? ¿Chanru nak naru xba̱nunquil li milagro aꞌin li nalajxba̱nu? 
MAT.13.55	¿Ma ma̱cuaꞌ ta biꞌ aꞌan li ralal laj pechꞌ? ¿Ma ma̱cuaꞌ ta biꞌ lix María lix naꞌ? Ut, ¿ma ma̱cuaꞌ ta biꞌ aꞌan li raseb laj Jacobo ut laj José, laj Simón ut laj Judas? 
MAT.13.56	Ut, ¿ma ma̱cuaꞌ ta biꞌ saꞌ kaya̱nk cuanqueb li ranab? ¿Bar ta cuiꞌ xtau chixjunil lix naꞌleb? chanqueb. 
MAT.13.57	Ut incꞌaꞌ queꞌraj rabinquil ut queꞌxtzꞌekta̱na. Aꞌ ut li Jesús quixye reheb: —Junak profeta qꞌuebil xlokꞌal. Abanan saꞌ lix tenamit ut saꞌ li rochoch incꞌaꞌ qꞌuebil xlokꞌal, chan. 
MAT.13.58	Ut incꞌaꞌ qꞌui li milagros li quixba̱nu aran xban nak incꞌaꞌ queꞌraj pa̱ba̱nc li tenamit.
MAT.14.1	Saꞌ eb li cutan aꞌan laj Herodes li acuabej quirabi resil li cꞌaꞌru yo̱ chixba̱nunquil li Jesús. 
MAT.14.2	Ut aꞌan quixye reheb laj cꞌanjel chiru: —Aꞌan tana laj Juan laj Cubsihom Haꞌ. Aꞌan xcuacli cuiꞌchic chi yoꞌyo saꞌ xya̱nkeb li camenak. Joꞌcan nak cuan xcuanquil chixba̱nunquil li milagros, chan. 
MAT.14.3	Ac junxil laj Herodes quixtakla xchapbal laj Juan. Queꞌxbacꞌ riqꞌuin cadena ut queꞌxqꞌue saꞌ tzꞌalam. Laj Herodes quixba̱nu chi joꞌcan yal xban nak joꞌcan quiraj lix Herodías. Lix Herodías aꞌan li rixakil laj Felipe li ri̱tzꞌin laj Herodes. Ut laj Herodes quixcꞌam chokꞌ rixakil. 
MAT.14.4	Toj ma̱jiꞌ naqꞌueheꞌ saꞌ tzꞌalam laj Juan laj Cubsihom Haꞌ nak quixye re laj Herodes chi joꞌcaꞌin: —Nimla ma̱c xaba̱nu nak xacꞌam chokꞌ a̱cuixakil lix Herodías, chan laj Juan re. 
MAT.14.5	Joꞌcan nak laj Herodes quiraj raj xcamsinquil, aban quixucuac chiruheb li qꞌuila tenamit xban nak laj Juan profeta nak cuan chiruheb aꞌan. 
MAT.14.6	Ut saꞌ xninkꞌeinquil lix chihab laj Herodes, lix coꞌ lix Herodías quixajoc chiruheb chixjunileb li ulaꞌ. Ut cꞌajoꞌ nak quicuulac chiru laj Herodes. 
MAT.14.7	Joꞌcan nak laj Herodes quixyechiꞌi re riqꞌuin juramento nak tixqꞌue re chixjunil li cꞌaꞌru tixpatzꞌ. 
MAT.14.8	Ut li xkaꞌal chi ac tacchiꞌinbil xban lix naꞌ, quixye re laj Herodes: —Qꞌue cue arin saꞌ plato lix jolom laj Juan laj Cubsihom Haꞌ, chan. 
MAT.14.9	Ma̱ caꞌchꞌin nak quirahoꞌ xchꞌo̱l laj Herodes chirabinquil li quixye. Aban xban li juramento li ac quixye chiruheb li cuanqueb saꞌ me̱x rochben, quixtakla xqꞌuebal re li xkaꞌal li cꞌaꞌru quixpatzꞌ. 
MAT.14.10	Quixtakla xchꞌotbal xcux laj Juan aran saꞌ tzꞌalam. 
MAT.14.11	Ut queꞌxcꞌam chak lix jolom laj Juan saꞌ jun plato ut quikꞌaxtesi̱c re li xkaꞌal. Ut li xkaꞌal quixqꞌue re lix naꞌ. 
MAT.14.12	Nak queꞌrabi resil lix camic laj Juan, eb lix tzolom queꞌcuulac chixcꞌambal li camenak ut coxeꞌxmuk. Ut coxeꞌxye chak resil re li Jesús.
MAT.14.13	Nak quirabi resil li quicꞌulman, li Jesús qui-el aran. Qui-oc saꞌ jun li jucub ut co̱ saꞌ jun naꞌajej cuan xjunes. Ut nak queꞌxqꞌue retal li tenamit nak co̱, queꞌel chak saꞌ lix tenamiteb ut queꞌco̱eb chi rokeb saꞌ a̱nil bar co̱ cuiꞌ li Jesús. 
MAT.14.14	Ut li Jesús nak qui-el saꞌ li jucub, quiril li qꞌuila tenamit li ac queꞌcuulac xbe̱n cua chiru aꞌan. Ut quixtokꞌoba ruheb ut quixqꞌuirtesiheb li yaj cuanqueb saꞌ xya̱nkeb. 
MAT.14.15	Ut nak qui-ecuu, queꞌcuulac lix tzolom riqꞌuin li Jesús ut queꞌxye re: —Yo̱ chi ecuu̱c ut ma̱cꞌaꞌ cuan arin cuanco cuiꞌ. Joꞌcan nak ta̱taklaheb li qꞌuila tenamit chixlokꞌbal lix cua saꞌ eb li cocꞌ tenamit.— 
MAT.14.16	Li Jesús quixye reheb: —Moco tento ta nak teꞌxic eb aꞌan. Qꞌuehomak xcuaheb la̱ex.— 
MAT.14.17	Ut eb aꞌan queꞌxye: —Ma̱cꞌaꞌ cuan ke la̱o arin, caꞌaj cuiꞌ o̱b chi caxlan cua ut cuib chi car.— 
MAT.14.18	Li Jesús quixye reheb: —Cꞌamomak chak cuiqꞌuin.— 
MAT.14.19	Ut nak ac xtaklaheb li qꞌuila tenamit chi cꞌojla̱c saꞌ li pachꞌayaꞌ, quixchap li o̱b chi caxlan cua ut li cuib chi car, qui-iloc takecꞌ ut quixbantioxi chiru li Dios. Ut quixjachi ut quixqꞌue li caxlan cua reheb lix tzolom ut queꞌxjeqꞌui reheb li qꞌuila tenamit. 
MAT.14.20	Ut queꞌcuaꞌac chixjunileb toj retal queꞌcꞌojla xchꞌo̱leb. Ut queꞌxxoc li joꞌ qꞌuial qui-elaꞌan. Cablaju chacach nujenak li relaꞌ qui-elaꞌan. 
MAT.14.21	Eb li queꞌcuaꞌac cuanqueb o̱b mil chi cui̱nk chi incꞌaꞌ qꞌuebileb saꞌ ajl li ixk ut eb li cocꞌal.
MAT.14.22	Tojoꞌnak li Jesús quixtaklaheb lix tzolom chi oc saꞌ li jucub re nak aꞌaneb xbe̱n cua teꞌxic jun pacꞌal li palau roybeninquil nak tixchakꞌrabiheb li qꞌuila tenamit. 
MAT.14.23	Ut nak ac xchakꞌrabiheb li tenamit, yo̱ chi oc li kꞌojyi̱n nak li Jesús co̱ chiru tzu̱l chi tijoc. Ut aran cuan xjunes. 
MAT.14.24	Ut li jucub li yo̱queb chi xic cuiꞌ lix tzolom ta̱cuulak saꞌ xyi li palau, ut lix cau ok li palau cau nocoxquet rib chiru li jucub, xban nak chiru yo̱ chak chi cha̱lc li ikꞌ. 
MAT.14.25	Sake̱uc re nak quicuulac li Jesús bar cuanqueb cuiꞌ ut yo̱ chi be̱c chiru li haꞌ. 
MAT.14.26	Nak queꞌril lix tzolom nak cuan jun yo̱ chi be̱c chiru haꞌ, queꞌxucuac ut queꞌxjap re ut queꞌxye: —Anum aꞌan.— 
MAT.14.27	Aꞌut li Jesús ticto quira̱tinaheb ut quixye reheb: —Mexxucuac. La̱in li yo̱quex chicuilbal. Cacuubresihomak e̱chꞌo̱l, chan reheb. 
MAT.14.28	Quichakꞌoc laj Pedro ut quixye: —Ka̱cuaꞌ, cui la̱at, ye nak tinxic ajcuiꞌ la̱in a̱cuiqꞌuin chiru li haꞌ.— 
MAT.14.29	Li Jesús quixye re: —Quim.— Ut laj Pedro qui-el chak saꞌ li jucub ut qui-oc chi be̱c chiru li haꞌ re ta̱xic riqꞌuin li Jesús. 
MAT.14.30	Abanan nak quixqꞌue retal li ca̱k-sut-ikꞌ, quixucuac, ut qui-oc chi subecꞌ saꞌ li haꞌ ut quixjap re ut quixye: —¡Ka̱cuaꞌ, china̱colak! chan. 
MAT.14.31	Ut li Jesús saꞌ junpa̱t quixyeꞌ li rukꞌ, quixchap ut quixye re: —At cui̱nk, incꞌaꞌ nacatpa̱ban chi tzꞌakal. ¿Cꞌaꞌut nak xacuiba a̱chꞌo̱l?— 
MAT.14.32	Ut nak queꞌoc saꞌ li jucub, quichꞌana li ikꞌ. 
MAT.14.33	Ut eb li cuanqueb saꞌ li jucub queꞌxcuikꞌib rib chiru li Jesús ut queꞌxlokꞌoni ut queꞌxye re: —Relic chi ya̱l nak la̱at li Ralal li Dios, chanqueb re.
MAT.14.34	Nak quicuulac li Jesús rochbeneb lix tzolom jun pacꞌal li palau, coxeꞌel saꞌ li naꞌajej Genesaret. 
MAT.14.35	Eb li cui̱nk cuanqueb aran ticto queꞌxqꞌue retal nak aꞌan li Jesús ut queꞌxye resil saꞌ chixjunil li naꞌajej aꞌan. Ut quilajeꞌxcꞌam li yaj riqꞌuin re nak tixqꞌuirtesiheb. 
MAT.14.36	Ut queꞌxtzꞌa̱ma chiru nak tixcanabeb li yaj chixchꞌeꞌbal li rakꞌ. Ut chixjunileb li queꞌchꞌeꞌoc re li rakꞌ quilajeꞌqꞌuira.
MAT.15.1	Jun chꞌol eb aj tzꞌi̱b rochbeneb laj fariseo queꞌchal chak Jerusalén. Queꞌcuulac riqꞌuin li Jesús ut queꞌxye re: 
MAT.15.2	—¿Cꞌaꞌut nak eb la̱ tzolom nequeꞌxkꞌet li chakꞌrab li canabanbil xbaneb li kaxeꞌ kato̱n? ¿Cꞌaꞌut nak incꞌaꞌ nequeꞌxchꞌaj li rukꞌeb nak nequeꞌcuaꞌac joꞌ tzꞌi̱banbil saꞌ li kachakꞌrab? chanqueb. 
MAT.15.3	Li Jesús quichakꞌoc ut quixye reheb: —Ut la̱ex, ¿cꞌaꞌut nak nequekꞌet li chakꞌrab qꞌuebil e̱re xban li Dios riqꞌuin xba̱nunquil le̱ najter naꞌleb li cꞌaynakex chixba̱nunquil? 
MAT.15.4	Li Dios quixye: —Cha-oxlokꞌi la̱ naꞌ a̱yucuaꞌ. Ut quixye ajcuiꞌ: —Ani tixhob xnaꞌ xyucuaꞌ, li jun aꞌan camsinbil nak ta̱osokꞌ. (Ex. 20:12; 21:17) 
MAT.15.5	Aꞌut la̱ex nequeye cui cuan junak incꞌaꞌ naraj xtenkꞌanquil lix naꞌ xyucuaꞌ, li jun aꞌan tixye re lix naꞌ xyucuaꞌ, “ac mayejanbil chiru li Dios li cꞌaꞌru raj ta̱ru̱k tatintenkꞌa cuiꞌ.” Ut incꞌaꞌ chic tento tixtenkꞌa lix naꞌ xyucuaꞌ, chanquex. 
MAT.15.6	Joꞌcan nak la̱ex nequetzꞌekta̱na xcuanquil li chakꞌrab qꞌuebil xban li Dios ut aꞌ chic le̱ najter naꞌleb nequeba̱nu. 
MAT.15.7	La̱ex aj caꞌ pacꞌal u. Ya̱l ajcuiꞌ li quixye li profeta Isaías che̱rix la̱ex nak quixtzꞌi̱ba li cꞌaꞌru quiyeheꞌ re xban li Dios nak quixye:
MAT.15.8	Li tenamit aꞌin niquineꞌxlokꞌoni caꞌaj cuiꞌ riqꞌuin xtzꞌu̱mal reheb. Moco nequeꞌxba̱nu ta chi anchal xchꞌo̱leb.
MAT.15.9	Ma̱cꞌaꞌ rajbal nak niquineꞌxlokꞌoni xban nak li tijleb li nequeꞌxcꞌut aꞌan yal xchakꞌrabeb li cui̱nk. (Isa. 29:13)
MAT.15.10	Ut li Jesús quixbokeb li tenamit riqꞌuin ut quixye reheb: —Abihomak che̱junilex li cꞌaꞌru tinye ut qꞌuehomak retal re nak te̱tau xya̱lal. 
MAT.15.11	Ma̱cuaꞌ li cꞌaꞌru naxtzaca li cui̱nk nama̱coꞌ cuiꞌ; aban li cꞌaꞌru incꞌaꞌ us naxcꞌoxla saꞌ xchꞌo̱l, aꞌan li nama̱coꞌ cuiꞌ.— 
MAT.15.12	Queꞌjiloc lix tzolom riqꞌuin li Jesús ut queꞌxye re: —¿Ma xaqꞌue retal nak eb laj fariseo ra xeꞌrecꞌa nak xeꞌrabi li a̱tin li xaye?— 
MAT.15.13	Quichakꞌoc li Jesús ut quixye reheb: —Chixjunil li acui̱mk incꞌaꞌ aubil xban lin Yucuaꞌ cuan saꞌ choxa, aꞌan ta̱michꞌma̱nk. 
MAT.15.14	Canabomakeb. Aꞌaneb mutzꞌeb ut nequeꞌxberesiheb li mutzꞌ. Ut cui li mutzꞌ nequeꞌxberesi li rech mutzꞌil, chi xcaꞌbichaleb teꞌtꞌanekꞌ saꞌ jul.— 
MAT.15.15	Aꞌut laj Pedro quichakꞌoc ut quixye: —Ba̱nu usilal, chꞌolob chiku lix ya̱lal li jaljo̱quil ru a̱tin aꞌin.— 
MAT.15.16	Ut li Jesús quixye re: —¿Ma toj ma̱cꞌaꞌ ajcuiꞌ e̱naꞌleb la̱ex? 
MAT.15.17	¿Ma toj ma̱jiꞌ nequetau xya̱lal nak chixjunil li cꞌaꞌru naxtzaca junak, aꞌan moco saꞌ xchꞌo̱l ta naxic? Ti̱c saꞌ xsaꞌ naxic ut chirix aꞌan naxtzꞌek cuiꞌchic. 
MAT.15.18	Li incꞌaꞌ us na-el saꞌ xtzꞌu̱mal re li junju̱nk, aꞌan saꞌ lix chꞌo̱l nachal. Ut aꞌan aꞌin li nama̱coꞌ cuiꞌ. 
MAT.15.19	Saꞌ lix chꞌo̱l junak nachal chak li ma̱us aj naꞌleb, li camsi̱nc ras ri̱tzꞌin, li muxuc caxa̱r, li coꞌbe̱tac yumbe̱tac, li elkꞌac, li kꞌaba̱nc ut li majecua̱nc. 
MAT.15.20	Chixjunil li ma̱us aj naꞌleb aꞌin saꞌ xchꞌo̱l junak nachal chak, ut aꞌan li nama̱coꞌ cuiꞌ li junju̱nk. Ut li cuaꞌac chi incꞌaꞌ chꞌajbil li ukꞌej, ma̱cuaꞌ aꞌan li nama̱coꞌ cuiꞌ li cui̱nk, chan.
MAT.15.21	Ut qui-el aran li Jesús ut co̱ saꞌ eb li naꞌajej xcue̱nt Tiro ut xcue̱nt Sidón. 
MAT.15.22	Ut cuan jun li ixk aj Canaán quichal saꞌ li naꞌajej aꞌan. Japjo re chixyebal: —Ka̱cuaꞌ, Ralalat laj David, chacuuxta̱na taxak cuu. Lin coꞌ cꞌajoꞌ nak yo̱ chi tacuasi̱c xban li ma̱us aj musikꞌej, chan. 
MAT.15.23	Aꞌut li Jesús ma̱ jun li a̱tin quixye re. Ut eb lix tzolom queꞌnachꞌoc riqꞌuin li Jesús ut queꞌxye re: —Ka̱cuaꞌ, ba̱nu li usilal re, re nak tixcanab xjapbal re, chanqueb. 
MAT.15.24	Li Jesús quichakꞌoc ut quixye: —Ma̱ bar chic taklanbilin chak, caꞌaj cuiꞌ riqꞌuineb laj Israel. Chanchaneb li carner sachenak, chan. 
MAT.15.25	Ut li ixk quixcuikꞌib rib chiru li Jesús ut quixye cuiꞌchic: —Ka̱cuaꞌ, chacuuxta̱na taxak cuu.— 
MAT.15.26	Li Jesús quichakꞌoc ut quixye re: —Incꞌaꞌ us xmakꞌbal xcuaheb li cocꞌal ut xqꞌuebal reheb li tzꞌiꞌ, chan li Jesús. 
MAT.15.27	Ut li ixk quichakꞌoc ut quixye re: —Ya̱l li nacaye, Ka̱cuaꞌ, abanan eb li tzꞌiꞌ nequeꞌxxoc xcꞌaj xcuaheb li cocꞌal li natꞌaneꞌ rubel li me̱x nak yo̱queb chi cuaꞌac, chan. 
MAT.15.28	Ut li Jesús quixye re: —Kanaꞌ, la̱at relic chi ya̱l xatau ru lix ya̱lal ut chi anchal a̱chꞌo̱l xatpa̱ban. Chi-uxk li cꞌaꞌru xatzꞌa̱ma, chan. Ut saꞌ ajcuiꞌ li ho̱nal aꞌan quiqꞌuira lix coꞌ.
MAT.15.29	Qui-el chak li Jesús aran, ut quinumeꞌ chire li palau Galilea saꞌ xnaꞌajeb li ma̱cuaꞌeb aj judío. Tojoꞌnak quitakeꞌ chiru jun li tzu̱l ut aran quicꞌojla. 
MAT.15.30	Ut queꞌcuulac li qꞌuila tenamit riqꞌuin. Cuanqueb nabal li yaj li queꞌcꞌameꞌ riqꞌuin. Cuanqueb li ye̱k rok, cuanqueb li mutzꞌ, cuanqueb li mem ut li tokol rukꞌeb, ut cuanqueb ajcuiꞌ nabaleb li yaj rochbeneb. Ut coleꞌqꞌuehekꞌ chiru li Jesús ut aꞌ yal cꞌaꞌru lix yajel li junju̱nk, li Jesús quixqꞌuirtesiheb. 
MAT.15.31	Joꞌcan nak queꞌsach xchꞌo̱leb li tenamit chirilbal nak li mem nequeꞌa̱tinac chic ut li tokoleb rukꞌ queꞌqꞌuira ut li ye̱keb rokeb nequeꞌbe̱c chic ut eb li mutzꞌ ruheb nequeꞌiloc chic. Ut queꞌxnima xlokꞌal lix Dioseb laj Israel.
MAT.15.32	Ut li Jesús quixbokeb lix tzolom riqꞌuin ut quixye reheb: —Nequeꞌcuil xtokꞌoba̱l ruheb li tenamit. Ac oxib cutan xchaliqueb chicuix ut ma̱cꞌaꞌ xcuaheb. Ut incꞌaꞌ nacuaj xtaklanquileb saꞌ rochocheb chi incꞌaꞌ teꞌcuaꞌak. Naru nequeꞌlub saꞌ be, chan. 
MAT.15.33	Ut eb lix tzolom queꞌxye re: —¿Bar takatau cua saꞌ li naꞌajej aꞌin re takaqꞌueheb chi cuaꞌac li qꞌuila tenamit aꞌin? Arin ma̱cꞌaꞌ cuan, chanqueb. 
MAT.15.34	Ut li Jesús quixye reheb: —¿Jarub li caxlan cua cuan e̱riqꞌuin? chan. —Cuukub ajcuiꞌ li caxlan cua ut cuib oxib li cocꞌ car, chanqueb re. 
MAT.15.35	Ut li Jesús quixtaklaheb li tenamit chi cꞌojla̱c chiru chꞌochꞌ. 
MAT.15.36	Ut quixchap li cuukub chi caxlan cua ut eb li car, quixbantioxi chiru li Dios ut quixjachi. Ut quixqꞌue reheb lix tzolom re nak teꞌxjeqꞌui reheb li tenamit. 
MAT.15.37	Queꞌcuaꞌac chixjunileb toj retal queꞌcꞌojla xchꞌo̱leb. Ut queꞌxcꞌu̱la li qui-elaꞌan. Cuukub chacach nujenak li relaꞌ xcꞌaj li caxlan cua li qui-elaꞌan. 
MAT.15.38	Ut eb li queꞌcuaꞌac, aꞌaneb ca̱hib mil chi cui̱nk chi ma̱cꞌaꞌeb saꞌ ajl li ixk chi moco li cocꞌal. 
MAT.15.39	Nak ac quixchakꞌrabiheb li tenamit, li Jesús qui-oc cuiꞌchic saꞌ li jucub ut co̱ cuiꞌchic jun pacꞌal li palau saꞌ li naꞌajej xcue̱nt Magdala.
MAT.16.1	Queꞌcuulac laj fariseo ut eb laj saduceo riqꞌuin li Jesús. Queꞌraj xyalbal rix ut queꞌoc chixtzꞌa̱manquil chiru nak tixba̱nu junak milagro chiruheb re rilbal ma ya̱l nak riqꞌuin li Dios nachal lix cuanquil. 
MAT.16.2	Ut li Jesús quichakꞌoc ut quixye reheb: —Nak na-ecuu nequeye “cha̱bilak li cutan cuulaj xban nak cak ru li choxa.” 
MAT.16.3	Ut ekꞌela nequeye “ho̱n naxqꞌue hab xban nak cak ru ut kꞌojyi̱n ru li choxa.” La̱ex aj caꞌ pacꞌal u. Nequenau xqꞌuebal retal ru li choxa. Abanan, caꞌaj cuiꞌ aꞌan nequenau rilbal. Incꞌaꞌ nequeqꞌue retal cꞌaꞌru xya̱lal li yo̱ chi cꞌulma̱nc saꞌ eb li cutan aꞌin. 
MAT.16.4	La̱ex jun te̱p chi tenamit incꞌaꞌ us le̱ naꞌleb. Nequetzꞌekta̱na li Dios ut nequeraj nak ta̱cꞌutbesi̱k che̱ru junak milagro. Abanan incꞌaꞌ ta̱cꞌutbesi̱k che̱ru, caꞌaj cuiꞌ li milagro li qui-ux re laj Jonás, chan li Jesús. Tojoꞌnak quixcanabeb ut co̱. 
MAT.16.5	Nak ac xeꞌnumeꞌ lix tzolom jun pacꞌal li palau, queꞌxqꞌue retal nak incꞌaꞌ queꞌxcꞌam xtzacae̱mk. 
MAT.16.6	Ut li Jesús quixye reheb: —Cheqꞌuehak retal, me̱bon e̱rib riqꞌuin xchꞌamal xcaxlan cua eb laj fariseo chi moco riqꞌuin xchꞌamal xcaxlan cua eb laj saduceo. 
MAT.16.7	Eb lix tzolom queꞌoc chi a̱tinac chi ribileb rib ut queꞌxye: —Xban nak incꞌaꞌ xkacꞌam chak li caxlan cua, joꞌcan nak yo̱ chixyebal ke chi joꞌcan. 
MAT.16.8	Li Jesús quixnau li cꞌaꞌru yo̱queb chixyebal ut quixye reheb: —La̱ex incꞌaꞌ nequexpa̱ban chi tzꞌakal. ¿Cꞌaꞌut nak yo̱quex chi cꞌoxlac chirix li xinye e̱re? ¿Cꞌaꞌut nak yo̱quex chixyebal chiribil e̱rib nak ma̱cꞌaꞌ le̱ caxlan cua? 
MAT.16.9	¿Ma toj ma̱jiꞌ nequetau xya̱lal? ¿Ma incꞌaꞌ najulticoꞌ e̱re nak xinjachi li o̱b chi caxlan cua reheb li o̱b mil chi cui̱nk? Ut, ¿jarub chacach li relaꞌ quexoc? chan. 
MAT.16.10	—Ut, ¿ma incꞌaꞌ najulticoꞌ e̱re nak xinjachi li cuukub chi caxlan cua reheb li ca̱hib mil chi cui̱nk? Ut, ¿jarub chacach li relaꞌ quexoc? 
MAT.16.11	¿Cꞌaꞌut nak incꞌaꞌ nequetau xya̱lal nak ma̱cuaꞌ chirix li caxlan cua yo̱quin chi a̱tinac nak xinye e̱re: Me̱bon e̱rib riqꞌuin li xchꞌamal xcaxlan cua eb laj fariseo ut eb laj saduceo? chan. 
MAT.16.12	Tojoꞌnak queꞌxtau ru nak ma̱cuaꞌ chirix xchꞌamal lix caxlan cua yo̱ chi a̱tinac. Chirix ban lix tijlebeb laj fariseo ut laj saduceo yo̱ chi a̱tinac.
MAT.16.13	Chirix chic aꞌan li Jesús co̱ rochbeneb lix tzolom saꞌ li naꞌajej Cesarea re Filipo. Nak yo̱queb chi xic, quixpatzꞌ reheb lix tzolom: —¿Anihin la̱in nak nequeꞌxye li tenamit?— 
MAT.16.14	Eb aꞌan queꞌchakꞌoc ut queꞌxye: —Cuan nequeꞌyehoc nak la̱at laj Juan laj Cubsihom Haꞌ. Ut cuan nequeꞌyehoc nak la̱at li profeta Elías, ut cuan nequeꞌyehoc nak la̱at li profeta Jeremías. Ut cuan cuiꞌchic nequeꞌyehoc nak la̱at junak chic reheb li profeta. 
MAT.16.15	Ut li Jesús quixye reheb: —Ut la̱ex, ¿Anihin la̱in nak nequeye?— 
MAT.16.16	Quichakꞌoc laj Simón Pedro ut quixye: —La̱at li Cristo,
MAT.16.17	Tojoꞌnak quichakꞌoc li Jesús ut quixye re: —Us xak a̱cue, at Simón, ralalat laj Jonás, xban nak moco cui̱nk ta xcꞌutbesin cha̱cuu lix ya̱lal aꞌin. Lin Yucuaꞌ cuan saꞌ choxa, aꞌan ban li xcꞌutbesin cha̱cuu. 
MAT.16.18	Ut la̱in ninye a̱cue nak la̱at laj Pedro. Ut saꞌ xbe̱n li sako̱nac aꞌin la̱in tincabla lin iglesia ut laj tza ma̱cꞌaꞌak xcuanquil saꞌ xbe̱n. 
MAT.16.19	Ut la̱in tinqꞌue a̱cuanquil saꞌ xbe̱neb li ani teꞌpa̱ba̱nk cue. Ut chixjunil li cꞌaꞌru ta̱cꞌu̱b ru saꞌ xya̱lal saꞌ ruchichꞌochꞌ, li Dios tixcꞌu̱b ajcuiꞌ ru saꞌ choxa. Li cꞌaꞌru ta̱ye us arin saꞌ ruchichꞌochꞌ, li Dios tixye ajcuiꞌ nak us. Ut li cꞌaꞌru ta̱ye incꞌaꞌ us, li Dios tixye ajcuiꞌ nak incꞌaꞌ us. 
MAT.16.20	Tojoꞌnak quixye reheb lix tzolom nak ma̱ ani aj e teꞌxye nak li Jesús, aꞌan li Cristo, li yechiꞌinbil xban li Dios.
MAT.16.21	Chalen saꞌ li cutan aꞌan li Jesús quixtiquib xchꞌolobanquil chiruheb lix tzolom nak tento ta̱xic Jerusalén chixcꞌulbal nabal li raylal xbaneb li cui̱nk li xakabanbileb chi cꞌanjelac saꞌ li templo ut xbaneb li xbe̱nil aj tij joꞌ eb ajcuiꞌ laj tzꞌi̱b. Quixye reheb nak ta̱camsi̱k ut nak ta̱cuacli̱k cuiꞌchic chi yoꞌyo saꞌ rox li cutan. 
MAT.16.22	Ut laj Pedro quirisi xjunes li Jesús ut qui-oc chixkꞌusbal: —Ka̱cuaꞌ, chan re, li Dios taxak chicolok a̱cue re nak incꞌaꞌ ta̱cꞌul chi joꞌcan, chan. 
MAT.16.23	Ut li Jesús quixsukꞌisi rib chirilbal laj Pedro ut quixye re: —Elen arin saꞌ xnakꞌ cuu. La̱at chanchanat laj tza. Michꞌinan inchꞌo̱l a̱ban chixba̱nunquil li cꞌaꞌru tento tinba̱nu. La̱at incꞌaꞌ yo̱cat chixcꞌoxlanquil joꞌ naxcꞌoxla li Dios. Yo̱cat ban chixcꞌoxlanquil joꞌ naxcꞌoxla li cui̱nk, chan. 
MAT.16.24	Ut li Jesús quixye reheb lix tzolom: —Li ani ta̱raj inpa̱banquil, tento nak tixtzꞌekta̱na li cꞌaꞌru naxrahi ru lix chꞌo̱l. Tixcuy xnumsinquil li raylal, usta ta̱camsi̱k saꞌ incꞌabaꞌ. Ut chinixta̱kehak. 
MAT.16.25	Li ani naxra lix yuꞌam arin saꞌ ruchichꞌochꞌ, aꞌan tixsach li junelic yuꞌam. Aꞌut li ani naxsach lix yuꞌam arin saꞌ ruchichꞌochꞌ saꞌ incꞌabaꞌ, aꞌan ta̱re̱chani li junelic yuꞌam. 
MAT.16.26	¿Cꞌaꞌru tixra li cui̱nk cui ta̱re̱chani chixjunil xbiomal li ruchichꞌochꞌ ut tixsach li junelic yuꞌam xban li biomal? ¿Ma cuan ta biꞌ cꞌaꞌru tixtoj cuiꞌ li yuꞌam chi junelic? 
MAT.16.27	La̱in li Cꞌajolbej tincha̱lk riqꞌuin xnimal xlokꞌal lin Yucuaꞌ cuochbeneb lix ángel. Tojoꞌnak tinqꞌue lix kꞌajca̱munquil chi xjunju̱nkaleb joꞌ chanru lix yehom xba̱nuhom. 
MAT.16.28	Relic chi ya̱l tinye e̱re nak cuanqueb arin saꞌ e̱ya̱nk li incꞌaꞌ teꞌca̱mk toj tineꞌril chi cha̱lc la̱in li Cꞌajolbej riqꞌuin incuanquilal, chan li Jesús.
MAT.17.1	Cuakib cutan chic chirix aꞌan, li Jesús quixcꞌameb laj Pedro, laj Jacobo ut laj Juan li ri̱tzꞌin saꞌ xbe̱n jun li nimla tzu̱l xjuneseb. 
MAT.17.2	Ut nak cuanqueb aran, quijalanoꞌ li riloba̱l li Jesús chiruheb. Ut nalemtzꞌun li riloba̱l joꞌ li sakꞌe ut li rakꞌ saksakpotzꞌin quicꞌutun ut nalemtzꞌun. 
MAT.17.3	Ut xaka̱mileb laj Moisés ut laj Elías chiruheb nak queꞌril ut yo̱queb chi a̱tinac riqꞌuin li Jesús. 
MAT.17.4	Ut quia̱tinac laj Pedro ut quixye re li Jesús: —Ka̱cuaꞌ, cꞌajoꞌ xchakꞌal ru nak cuanco arin. Cui ta̱cuaj, takayi̱b oxibak muheba̱l arin. Jun a̱cue, jun re laj Moisés ut jun re laj Elías, chan. 
MAT.17.5	Toj yo̱ ajcuiꞌ chi a̱tinac aꞌan nak quichal saꞌ xbe̱neb jun li chok nalemtzꞌun. Li Dios quia̱tinac chak saꞌ li chok, ut quixye: —Aꞌin li cualal raro inban. Riqꞌuin aꞌan nasahoꞌ inchꞌo̱l. Cherabihak li cꞌaꞌru tixye.— 
MAT.17.6	Nak queꞌrabi aꞌan, kꞌaxal nak queꞌxucuac lix tzolom ut queꞌxcut rib saꞌ chꞌochꞌ ut huphu queꞌcana. 
MAT.17.7	Tojoꞌnak li Jesús quijiloc riqꞌuineb ut quixtꞌotzꞌtꞌotzꞌiheb ut quixye reheb: —Cuaclinkex. Mexxucuac.— 
MAT.17.8	Ut nak queꞌxtaksi li riloba̱leb, ma̱ ani chic queꞌril ru, caꞌaj chic li Jesús quicana xjunes. 
MAT.17.9	Nak yo̱queb chak chi cubec saꞌ li tzu̱l, quixye li Jesús reheb: —Ma̱ ani aj e te̱ye li cꞌaꞌru xeril. Toj mokon naru te̱ye nak la̱in li Cꞌajolbej ac xincuacli cuiꞌchic chi yoꞌyo saꞌ xya̱nkeb li camenak.— 
MAT.17.10	Ut eb lix tzolom queꞌxpatzꞌ re: —¿Cꞌaꞌut nak nequeꞌxye laj tzꞌi̱b nak xbe̱n cua ta̱cꞌulu̱nk laj Elías chiru laj colonel li yechiꞌinbil xban li Dios?— 
MAT.17.11	Ut nak quichakꞌoc li Jesús quixye reheb: —Ya̱l ajcuiꞌ nak laj Elías xbe̱n cua ta̱cha̱lk chixcꞌu̱banquil ru chixjunil li cꞌaꞌak re ru. 
MAT.17.12	Abanan la̱in tinye e̱re nak laj Elías ac xcꞌulun ut incꞌaꞌ queꞌxnau ru. Cꞌajoꞌ li raylal xeꞌxba̱nu re ut joꞌcan ajcuiꞌ la̱in li Cꞌajolbej nabal li raylal tincꞌul xbaneb.— 
MAT.17.13	Ut eb lix tzolom queꞌxtau ru nak chirix laj Juan laj Cubsihom Haꞌ yo̱ chi a̱tinac li Jesús. 
MAT.17.14	Ut queꞌcuulac bar cuanqueb cuiꞌ nabal li tenamit. Ut jun li cui̱nk colxcuikꞌib rib chiru li Jesús ut quixye re: 
MAT.17.15	—Ka̱cuaꞌ, chan, chacuuxta̱na taxak ru li cualal. Rajlal nacꞌul xyajel, ut kꞌaxal ra naxcꞌul. Nabal sut natꞌaneꞌ saꞌ xam ut nabal sut natꞌaneꞌ saꞌ haꞌ. 
MAT.17.16	Ut xincꞌam riqꞌuineb la̱ tzolom re nak teꞌxqꞌuirtesi; abanan incꞌaꞌ xeꞌru xqꞌuirtesinquil, chan. 
MAT.17.17	Li Jesús quixye: —Ex tenamit, ti̱c incꞌaꞌ nequexpa̱ban ut incꞌaꞌ us le̱ naꞌleb. ¿Joꞌ najtil chic tincua̱nk e̱riqꞌuin re nak texpa̱ba̱nk? ¿Joꞌ najtil chic texincuy nak nequecꞌoxla? Cꞌam chak li al arin cuiqꞌuin, chan li Jesús nak quichakꞌoc. 
MAT.17.18	Ut li Jesús quixchꞌila li ma̱us aj musikꞌej ut qui-el riqꞌuin li al. Ut saꞌ ajcuiꞌ li ho̱nal aꞌan li al quiqꞌuira. 
MAT.17.19	Ut queꞌcuulac riqꞌuin li Jesús lix tzolom nak cuan xjunes ut queꞌxpatzꞌ re: —¿Cꞌaꞌut nak incꞌaꞌ xoru la̱o chirisinquil li ma̱us aj musikꞌej? chanqueb. 
MAT.17.20	Ut li Jesús quixye reheb: —Incꞌaꞌ xexru xban nak incꞌaꞌ nequexpa̱ban chi tzꞌakal. Relic chi ya̱l tinye e̱re nak cuan taxak caꞌchꞌinak le̱ pa̱ba̱l chanchan xnimal ru jun chꞌina riyajil mostaza, te̱ye raj re li tzu̱l aꞌin, “Elen arin, kꞌaxon leꞌ” ut ta̱kꞌaxo̱nk raj. Ut ma̱cꞌaꞌ raj cꞌaꞌru incꞌaꞌ ta̱ru̱k te̱ba̱nu. 
MAT.17.21	Caꞌaj cuiꞌ riqꞌuin ayu̱n ut riqꞌuin tijoc naru risinquil li ma̱us aj musikꞌej xcomoneb aꞌan, chan.
MAT.17.22	Ut nak cuanqueb Galilea, li Jesús quixye reheb: —La̱in li Cꞌajolbej tinkꞌaxtesi̱k saꞌ rukꞌeb li cui̱nk li teꞌcamsi̱nk cue. 
MAT.17.23	Tineꞌxcamsi, abanan la̱in tincuacli̱k cuiꞌchic chi yoꞌyo saꞌ xya̱nkeb li camenak saꞌ rox li cutan, chan. Ut cꞌajoꞌ nak queꞌrahoꞌ saꞌ xchꞌo̱leb lix tzolom chirabinquil li cꞌaꞌru quixye li Jesús.
MAT.17.24	Ut nak queꞌcuulac Capernaum li Jesús rochbeneb lix tzolom, queꞌchal riqꞌuin laj Pedro li nequeꞌtitzꞌoc toj re li rochoch li Dios ut queꞌxye re: —¿Ma natojoc laj tzolol e̱re?— 
MAT.17.25	—¿Cꞌaꞌ nak incꞌaꞌ? Natojoc, chan laj Pedro. Ut nak cox-ocak aꞌan saꞌ cab, li Jesús xbe̱n cua quia̱tinac ut quixye: —¿Cꞌaꞌru nacaye at Simón, eb li acuabej saꞌ ruchichꞌochꞌ, aniheb aj e nequeꞌxtitzꞌ li toj? ¿Ma reheb li ralal malaj ut reheb li jalaneb xtenamit? chan. 
MAT.17.26	Laj Pedro quixye re: —Reheb li jalaneb xtenamit.— Ut li Jesús quixye re: —Eb li ralal li acuabej incꞌaꞌ nequeꞌtojoc chi joꞌcanan. 
MAT.17.27	Usta incꞌaꞌ raj tento tintoj la̱in, abanan re nak meꞌxpoꞌ xchꞌo̱leb kaban, la̱in tintoj. Ayu saꞌ a̱nil ut cut la̱ chapleb car saꞌ li palau. Ut li xbe̱n li car li ta̱chap chak, ta̱te lix tzꞌu̱mal re. Aran ta̱tau jun li tumin. Ta̱cꞌam ut riqꞌuin aꞌan ta̱toj li cue ut ta̱toj ajcuiꞌ la̱ cue, chan.
MAT.18.1	Saꞌ li cutan aꞌan queꞌcuulac lix tzolom riqꞌuin li Jesús ut queꞌxye re: —¿Ani li kꞌaxal nim xcuanquil saꞌ lix nimajcual cuanquilal li Dios?— 
MAT.18.2	Ut li Jesús quixbok jun li chꞌina al riqꞌuin ut quixxakab chiruheb. 
MAT.18.3	Ut quixye reheb: —Relic chi ya̱l tinye e̱re cui incꞌaꞌ te̱jal e̱naꞌleb ut cui incꞌaꞌ kꞌunak e̱chꞌo̱l joꞌ li chꞌina al aꞌin, incꞌaꞌ tex-oc saꞌ lix nimajcual cuanquilal li Dios. 
MAT.18.4	Joꞌcan nak li ani narecꞌa nak ma̱cꞌaꞌ xcuanquil joꞌ li chꞌina al aꞌin, aꞌan li kꞌaxal nim xcuanquil saꞌ lix nimajcual cuanquilal li Dios. 
MAT.18.5	Ut li ani ta̱cꞌuluk re junak chꞌina al joꞌ aꞌin saꞌ incꞌabaꞌ chanchan ajcuiꞌ nak la̱in xinixcꞌul. 
MAT.18.6	Ut li ani ta̱poꞌok xchꞌo̱leb li toj kꞌuneb xchꞌo̱l li nequeꞌpa̱ban cue, kꞌaxal raj us chokꞌ re aꞌan nak ta̱cutekꞌ saꞌ xchamal li palau chi bacꞌbo junak nimla pec chixcux. 
MAT.18.7	Tokꞌob ruheb li cuanqueb saꞌ ruchichꞌochꞌ xban nak cuan cꞌaꞌ re ru napoꞌoc re lix chꞌo̱leb. Ac chꞌolchꞌo nak cuan li cꞌaꞌru napoꞌoc chꞌo̱lej. Abanan raylal cha̱lel saꞌ xbe̱n li ani ta̱yoꞌoba̱nk re li cꞌaꞌ re ru ta̱poꞌok chꞌo̱lej.
MAT.18.8	Cui la̱ cuok malaj ut la̱ cuukꞌ ta̱qꞌuehok a̱cue chixba̱nunquil li cꞌaꞌru incꞌaꞌ us, us raj cui ta̱yocꞌ ut ta̱tzꞌek. Kꞌaxal us chokꞌ a̱cue nak cua̱nk la̱ yuꞌam chi junelic riqꞌuin jun ajcuiꞌ la̱ cuok ut la̱ cuukꞌ chiru nak tatxic chi cuib la̱ cuok chi cuib la̱ cuukꞌ saꞌ li xbalba bar cuiꞌ incꞌaꞌ ta̱chupk li xam. 
MAT.18.9	Cui li xnakꞌ a̱cuu ta̱qꞌuehok a̱cue chixba̱nunquil li incꞌaꞌ us, us raj cui ta̱cuisi ut ta̱tzꞌek. Kꞌaxal us nak ta̱cua̱nk la̱ yuꞌam chi junelic riqꞌuin jun ajcuiꞌ li xnakꞌ a̱cuu chiru nak tatxic riqꞌuin cuib li xnakꞌ a̱cuu saꞌ li xam re li xbalba.
MAT.18.10	La̱in ninye e̱re cheqꞌuehak retal me̱tzꞌekta̱na junak reheb li kꞌuneb xchꞌo̱l saꞌ lix pa̱ba̱l xban nak eb aꞌan cꞌacꞌalenbileb xbaneb li ángel, li cuanqueb riqꞌuin lin Yucuaꞌ cuan saꞌ choxa. 
MAT.18.11	La̱in li Cꞌajolbej quincꞌulun arin saꞌ ruchichꞌochꞌ chixcolbaleb li sachenakeb saꞌ li ma̱c. 
MAT.18.12	¿Cꞌaꞌru nequecꞌoxla la̱ex chirix li naꞌleb aꞌin li oc cue xyebal e̱re? Cuan ta junak li cui̱nk cuan oꞌcꞌa̱lak (100) xcarner ut cui ta̱sachk junak reheb, ¿ma incꞌaꞌ raj tixcanabeb li bele̱laju roꞌcꞌa̱l (99) chic ut ta̱xic chiruheb li tzu̱l chixsicꞌbal li jun li xsach? 
MAT.18.13	Relic chi ya̱l tinye e̱re nak tixtau chak li sachenak, kꞌaxal ta̱sahokꞌ saꞌ xchꞌo̱l riqꞌuin li jun aꞌan chiruheb li bele̱laju roꞌcꞌa̱l li incꞌaꞌ queꞌsach. 
MAT.18.14	Joꞌcan ajcuiꞌ le̱ Yucuaꞌ cuan saꞌ choxa incꞌaꞌ naraj nak ta̱sachk junak reheb li toj kꞌuneb xchꞌo̱l saꞌ lix pa̱ba̱l.
MAT.18.15	Cui junak la̱ cuech aj pa̱banelil ta̱ma̱cobk cha̱cuu, ayu riqꞌuin ut nak cua̱nkex e̱junes, ta̱chꞌolob chiru lix ma̱c. Ut cui ta̱rabi li xnaꞌleb li ta̱qꞌue, la̱at xatenkꞌa la̱ cuech aj pa̱banelil re nak tixcꞌam rib saꞌ usilal a̱cuiqꞌuin. 
MAT.18.16	Cui ut incꞌaꞌ naraj nacatrabi, cꞌam jun malaj cuib li herma̱n a̱cuochben re nak riqꞌuin li ra̱tin cuib oxib chi testigo, ta̱chꞌola̱k ru chixjunil li a̱tin. 
MAT.18.17	Ut cui incꞌaꞌ naraj ta̱rabiheb aꞌan, ta̱ye re li iglesia re nak li herma̱n teꞌxchꞌolob xya̱lal chiru. Ut cui incꞌaꞌ ajcuiꞌ naraj abi̱nc chiruheb aꞌan, aꞌan chic ta̱cua̱nk che̱ru joꞌ chanchan li ma̱cuaꞌak aj pa̱banel ut chanchanak laj titzꞌol toj li incꞌaꞌ us nequeꞌxba̱nu. 
MAT.18.18	Relic chi ya̱l tinye e̱re nak chixjunil li cꞌaꞌru te̱cꞌu̱b ru saꞌ xya̱lal saꞌ ruchichꞌochꞌ, li Dios tixcꞌu̱b ajcuiꞌ ru saꞌ choxa. Li cꞌaꞌru te̱ye us arin saꞌ ruchichꞌochꞌ, li Dios tixye ajcuiꞌ nak us. Ut li cꞌaꞌru te̱ye incꞌaꞌ us, li Dios tixye ajcuiꞌ nak incꞌaꞌ us. 
MAT.18.19	Tinye e̱re cui cuan cuibak saꞌ e̱ya̱nk teꞌxcꞌu̱b ru saꞌ cuibal chirix cꞌaꞌru teꞌtijok cuiꞌ, ut teꞌxtzꞌa̱ma chiru lin Yucuaꞌ cuan saꞌ choxa, li cꞌaꞌru teꞌxtzꞌa̱ma ta̱qꞌuehekꞌ reheb. 
MAT.18.20	Yalak bar cua̱nkeb cuib oxib chꞌutchꞌu̱keb saꞌ incꞌabaꞌ, aran ajcuiꞌ cua̱nkin la̱in saꞌ xya̱nkeb aꞌan, chan li Jesús. 
MAT.18.21	Ut laj Pedro quia̱tinac ut quixye re li Jesús: —Ka̱cuaꞌ, ¿jarub sut ta̱ru̱k tincuy xma̱c li ta̱ma̱cobk chicuu? ¿Ma tento nak cuukub sut tincuy xma̱c?— 
MAT.18.22	Ut li Jesús quixye re: —Incꞌaꞌ ninye a̱cue nak caꞌaj cuiꞌ cuukub sut ta̱cuy xma̱c. Tinye ban a̱cue nak ta̱cuy xma̱c cuukub sut chi laje̱tk xca̱cꞌa̱l sut (70), chan.
MAT.18.23	Lix nimajcual cuanquilal li Dios tinjuntakꞌe̱ta riqꞌuin jun li rey quixbir rix lix cꞌaseb laj cꞌanjel chiru. 
MAT.18.24	Nak quixtiquib xbirbal rix lix cꞌaseb, quicꞌameꞌ chak chiru li rey jun li cui̱nk laje̱b mil chi tumin lix cꞌas. 
MAT.18.25	Ut xban nak ma̱cꞌaꞌ cꞌaꞌru cuan re li cui̱nk aꞌan re tixtoj cuiꞌ lix cꞌas, joꞌcan nak li rey quixtakla xcꞌayinquil aꞌan rech xxiquic li rixakil, ut li ralal xcꞌajol ut chixjunil li cꞌaꞌru cuan re, re xtojbal lix cꞌas. 
MAT.18.26	Ut laj cꞌanjel aꞌan quixcuikꞌib rib chiru li rey ut quixpatzꞌ xcuybal chiru ut quixye re: —Ka̱cuaꞌ, china̱cuy cuan chic caꞌchꞌinak, ut la̱in tintoj chixjunil lin cꞌas cha̱cuu.— 
MAT.18.27	Ut li rey quiril xtokꞌoba̱l ru laj cꞌanjel chiru. Quirachꞌab ut quixsach li retalil lix cꞌas. 
MAT.18.28	Ut nak qui-el chak laj cꞌanjel riqꞌuin li rey, quixcꞌul jun li rech aj cꞌanjelil cuan junmay chi tumin lix cꞌas riqꞌuin li cui̱nk aꞌan. Ut laj cꞌanjel, li quicuyeꞌ xma̱c, quixchap chi xcux li jun li cuan xcꞌas riqꞌuin ut qui-oc chixyatzꞌbal ut quixye re: —Toj la̱ cꞌas, chan. 
MAT.18.29	Ut li rech aj cꞌanjelil quixcuikꞌib rib chiru, quixpatzꞌ xcuybal ut quixye re: —China̱cuy cuan chic caꞌchꞌinak ut la̱in tintoj ajcuiꞌ chixjunil lin cꞌas, chan re. 
MAT.18.30	Abanan li jun incꞌaꞌ quiraj xcuybal xma̱c. Co̱ ban ut coxqꞌue chak saꞌ tzꞌalam toj retal quixtoj rix lix cꞌas. 
MAT.18.31	Nak eb li rech aj cꞌanjelil queꞌril li cꞌaꞌru quixba̱nu, cꞌajoꞌ nak queꞌrahoꞌ saꞌ xchꞌo̱l. Ut queꞌchal coleꞌxchꞌolob chiru li rey chixjunil li cꞌaꞌru quicꞌulman. 
MAT.18.32	Tojoꞌnak quibokeꞌ cuiꞌchic laj cꞌanjel li quicuyeꞌ xma̱c xban li rey. Ut li rey quixye re: —At tzꞌekbe̱tal aj cꞌanjel, chixjunil la̱ cꞌas xinsach retalil xban nak xapatzꞌ a̱cuybal chicuu. 
MAT.18.33	¿Ma incꞌaꞌ raj xru xatokꞌoba ru la̱ cuech aj cꞌanjelil joꞌ nak xintokꞌoba a̱cuu la̱in? chan. 
MAT.18.34	Cꞌajoꞌ nak quipoꞌ li rey ut quixkꞌaxtesi saꞌ rukꞌeb laj ilol tzꞌalam toj retal quixtoj chixjunil lix cꞌas. 
MAT.18.35	Ut joꞌcaꞌin ajcuiꞌ tixba̱nu e̱re la̱ex lin Yucuaꞌ cuan saꞌ choxa cui incꞌaꞌ te̱cuy xma̱queb le̱ ras e̱ri̱tzꞌin chi anchal e̱chꞌo̱l che̱junju̱nkalex, chan li Jesús.
MAT.19.1	Ut nak quirakeꞌ chixyebal li a̱tin aꞌin, li Jesús qui-el Galilea ut co̱ jun pacꞌal li nimaꞌ Jordán saꞌ eb li naꞌajej xcue̱nt Judea. 
MAT.19.2	Ut quita̱ke̱c xbaneb li qꞌuila tenamit ut nabaleb li yaj quixqꞌuirtesiheb aran. 
MAT.19.3	Cuanqueb laj fariseo queꞌcuulac chi patzꞌoc riqꞌuin yal re xyalbal rix ut queꞌxye re: —¿Cꞌaꞌru nacaye la̱at? ¿Ma ta̱ru̱k tixjach rib li cui̱nk riqꞌuin li rixakil yal riqꞌuin cꞌaꞌak re ru?— 
MAT.19.4	Quichakꞌoc li Jesús ut quixye reheb: —¿Ma incꞌaꞌ e̱rilom li tzꞌi̱banbil saꞌ li Santil Hu nak li Dios quiyoꞌobtesin chak re li cristian saꞌ xticlajic, cui̱nk ut ixk nak quixyoꞌobtesiheb chak? 
MAT.19.5	Joꞌcan nak li cui̱nk tixcanab xnaꞌ xyucuaꞌ ut tixlakꞌab rib riqꞌuin li rixakil. Ut chi xcaꞌbichaleb junajakeb aj chic. 
MAT.19.6	Joꞌcan nak moco cuibakeb ta chic. Junajakeb aj ban chic. Joꞌcan ut nak li ani naxlakꞌab li Dios, ma̱ ani chic naru najachoc re, chan. 
MAT.19.7	Ut queꞌxye cuiꞌchic re li Jesús: —¿Cꞌaꞌut nak quixye laj Moisés nak ta̱ru̱k xyi̱banquil junak li hu re nak tixjach rib li cui̱nk riqꞌuin li rixakil?— 
MAT.19.8	Li Jesús quichakꞌoc ut quixye: —Xban nak kꞌaxal cau e̱chꞌo̱l, joꞌcan nak laj Moisés quixsume che̱ru nak ta̱ru̱k te̱jach e̱rib riqꞌuin le̱ rixakil. Aban moco joꞌcan ta chak saꞌ xticlajic nak li Dios quixyoꞌobtesiheb li cristian. 
MAT.19.9	Ut la̱in tinye e̱re nak yalak ani tixcanab rixakil chi ma̱cuaꞌ xma̱c yumbe̱tac, ut tixcꞌam jalan chic ixk, li jun aꞌan tixmux ru lix sumlajic. Ut li ani tixcꞌam chokꞌ rixakil li ixk li canabanbil, li jun aꞌan tixmux ajcuiꞌ ru lix sumlajic, chan li Jesús. 
MAT.19.10	Ut eb lix tzolom queꞌxye: —Cui ya̱l nak joꞌcan ta̱cꞌulma̱nk, kꞌaxal us raj nak incꞌaꞌ tixsicꞌ rixakil li cui̱nk, chanqueb. 
MAT.19.11	Ut li Jesús quixye reheb: —Moco chixjunileb ta nequeꞌxcꞌul xchꞌo̱l li a̱tin aꞌin, caꞌaj cuiꞌ li ani qꞌuebil re xban li Dios re xtaubal ru lix ya̱lal aꞌin. 
MAT.19.12	Cuanqueb cui̱nk chalen saꞌ xyoꞌlajiqueb ac reheb nak incꞌaꞌ teꞌcua̱nk rixakil, ut cuanqueb yal pokꞌbileb xbaneb li rech cui̱nkilal re incꞌaꞌ teꞌcua̱nk rixakileb, ut cuanqueb cuiꞌchic yal incꞌaꞌ nequeꞌxcꞌul xchꞌo̱leb nak teꞌxcꞌam rixakil xban nak nequeꞌxkꞌaxtesi rib chi cꞌanjelac chiru li Dios. Li ani ta̱ru̱k tixtau ru lix ya̱lal aꞌin, chixtauhak ru, chan li Jesús.
MAT.19.13	Ut chirix chic aꞌan cuanqueb cocꞌal queꞌcꞌameꞌ chak riqꞌuin li Jesús re nak tixqꞌue li rukꞌ saꞌ xbe̱neb ut ta̱tijok. Ut eb lix tzolom queꞌxkꞌus li queꞌcꞌamoc chak reheb li cocꞌal. 
MAT.19.14	Nak li Jesús quiril li yo̱queb chixba̱nunquil, quixye reheb lix tzolom: —Canabomakeb chi cha̱lc cuiqꞌuin li cocꞌal. Me̱ram chiruheb xban nak lix nimajcual cuanquilal li Dios, aꞌan reheb li kꞌuneb xchꞌo̱l joꞌ li cocꞌal, chan. 
MAT.19.15	Ut li Jesús quixqꞌue li rukꞌ saꞌ xbe̱neb ut quitijoc. Ut chirix aꞌan qui-el saꞌ li naꞌajej aꞌan.
MAT.19.16	Ut quicuulac jun li cui̱nk riqꞌuin li Jesús ut quixye re: —At cha̱bil tzolonel, ¿Cꞌaꞌ raj ru us tinba̱nu re nak tincue̱chani li junelic yuꞌam? chan. 
MAT.19.17	Ut li Jesús quixye re: —¿Cꞌaꞌut nak nacaye cha̱bil cue cui incꞌaꞌ nacanau anihin? Jun ajcuiꞌ li cha̱bil cuan ut aꞌan li Dios. Cui ta̱cuaj nak ta̱cua̱nk la̱ yuꞌam chi junelic ba̱nu li cꞌaꞌru naxye li chakꞌrab.— 
MAT.19.18	Ut li cui̱nk quixye: —¿Cꞌaꞌru li chakꞌrab li nacaye?— Ut li Jesús quixye re: —Ma̱camsi a̱cuas a̱cui̱tzꞌin. Matmuxuc caxa̱r. Mat-elkꞌac. Matkꞌaban. 
MAT.19.19	Cha-oxlokꞌi la̱ naꞌ a̱yucuaꞌ ut chara la̱ cuas a̱cui̱tzꞌin joꞌ nak nacara a̱cuib la̱at, chan. 
MAT.19.20	Ut li cui̱nk quichakꞌoc ut quixye: —At tzolonel, chixjunil aꞌin xinba̱nu chalen chak saꞌ incaꞌchꞌinal. ¿Cꞌaꞌ chic ru ma̱jiꞌ ninba̱nu?— 
MAT.19.21	Quixye li Jesús re: —Cui ta̱cuaj nak tzꞌakalak re ru la̱ yuꞌam, ayu ut cꞌayi li cꞌaꞌru cuan a̱cue ut si lix tzꞌak li ta̱cꞌul reheb li nebaꞌ. Ut ta̱cua̱nk a̱biomal saꞌ choxa. Ut nak ac xaba̱nu aꞌan tatcha̱lk ut tina̱ta̱ke, chan li Jesús re. 
MAT.19.22	Ut nak quirabi aꞌan, li cui̱nk co̱ chi ra saꞌ xchꞌo̱l xban nak nabal lix biomal cuan. 
MAT.19.23	Tojoꞌnak quixye li Jesús reheb lix tzolom: —Relic chi ya̱l tinye e̱re, kꞌaxal chꞌaꞌaj chokꞌ re junak biom nak ta̱oc rubel xcuanquil li Dios. 
MAT.19.24	Tinye ajcuiꞌ e̱re nak incꞌaꞌ raj chꞌaꞌaj nak ta̱numekꞌ junak nimla xul camello saꞌ ru junak cu̱x chiru nak ta̱oc junak biom rubel xcuanquil li Dios. 
MAT.19.25	Ut eb lix tzolom nak queꞌrabi aꞌan, cꞌajoꞌ nak queꞌsach xchꞌo̱l ut queꞌxye: —¿Ani put ta̱ru̱k ta̱colekꞌ? chanqueb. 
MAT.19.26	Ut li Jesús quixcaꞌyaheb ut quixye reheb: —Chiru junak yal cui̱nk aꞌan ma̱min ta̱ru̱k, abanan chiru li Dios chixjunil naru xba̱nunquil. 
MAT.19.27	Quichakꞌoc laj Pedro ut quixye re: —La̱o xkacanab chixjunil li cꞌaꞌru cuan ke xban a̱ta̱kenquil. ¿Cꞌaꞌru ta̱cua̱nk ke?— 
MAT.19.28	Ut li Jesús quixye reheb: —Relic chi ya̱l tinye e̱re nak la̱in li Cꞌajolbej tincꞌojla̱k saꞌ lin lokꞌlaj cꞌojariba̱l saꞌ li acꞌ ruchichꞌochꞌ, la̱ex li xexta̱ken cue, texcꞌojla̱k ajcuiꞌ saꞌ li cablaju chi cꞌojariba̱l re texrakok a̱tin saꞌ xbe̱neb li cablaju xte̱paleb laj Israel. 
MAT.19.29	Li ani naxcanab rochoch, ras ri̱tzꞌin, xnaꞌ xyucuaꞌ, rixakil, ralal xcꞌajol, malaj xchꞌochꞌ saꞌ incꞌabaꞌ la̱in, li jun aꞌan kꞌaxal cuiꞌchic nabal li tixcꞌul chiru li quixcanab ut ta̱re̱chani li junelic yuꞌam. 
MAT.19.30	Ut nabaleb li nequeꞌxsicꞌ xcuanquil anakcuan, mokon ma̱cꞌaꞌak chic xcuanquileb. Ut li ani incꞌaꞌ nequeꞌxsicꞌ xcuanquil anakcuan, aꞌaneb chic li teꞌcua̱nk xcuanquil mokon, chan li Jesús.
MAT.20.1	Lix nimajcual cuanquilal li Dios chanchan jun li yucuaꞌbej cuan saꞌ xjun cablal. Qui-el chak toj ekꞌela chixsicꞌbaleb aj cꞌanjel re teꞌcꞌanjelak saꞌ li racui̱mk. 
MAT.20.2	Ut queꞌxsume cꞌanjelac chiru chi jun denario li cutan xtojbaleb. Ut quixtaklaheb saꞌ li racui̱mk chi cꞌanjelac. 
MAT.20.3	Ut nak qui-el cuiꞌchic saꞌ bele̱b o̱r, cuan cuiꞌchic quixtauheb chak saꞌ cꞌayil yal yo̱queb chixbaybal rib. 
MAT.20.4	Ut quixye reheb: —¿Ma incꞌaꞌ xeraj cꞌanjelac saꞌ li cuacui̱mk ut texintoj chi tzꞌakal? chan reheb. Ut eb aꞌan co̱eb chi cꞌanjelac. 
MAT.20.5	Caꞌ sut chic co̱ xsicꞌbaleb xtzꞌakobeb lix mo̱s. Co̱ cuaꞌleb ut co̱ cuiꞌchic saꞌ oxib o̱r. 
MAT.20.6	Ut nak ta̱nachꞌok o̱b o̱r, co̱ cuiꞌchic. Ut cuan cuiꞌchic quixtauheb yo̱queb chixbaybal rib. Ut quixye reheb: —¿Cꞌaꞌut nak yo̱quex chixnumsinquil le̱ cutan arin chi ma̱cꞌaꞌ le̱ trabaj? chan reheb. 
MAT.20.7	Queꞌchakꞌoc li cui̱nk ut queꞌxye re: —Xban nak ma̱ ani naqꞌuehoc kacꞌanjel.— Ut li patrón quixye reheb: —¿Ma incꞌaꞌ xeraj cꞌanjelac la̱ex saꞌ li cuacui̱mk? chan reheb. 
MAT.20.8	Ut nak qui-ecuu, li patrón quixye re lix merto̱m: —Bokeb laj cꞌanjel ut ta̱tojeb. Li ta̱tojeb xbe̱n cua, aꞌaneb li tojeꞌ xeꞌoc, ut nak ac xatrakeꞌ xtojbaleb aꞌan, tojoꞌnak ta̱tojeb li xeꞌoc ekꞌela.— 
MAT.20.9	Ut nak queꞌchal, jun denario queꞌtojeꞌ cuiꞌ li junju̱nk li queꞌoc chi cꞌanjelac saꞌ o̱b o̱r. 
MAT.20.10	Ut queꞌtojeꞌ ajcuiꞌ li queꞌoc ekꞌela. Saꞌ xchꞌo̱leb aꞌan nak terto raj teꞌxcꞌul chiru li queꞌoc ecuu. Abanan jun denario ajcuiꞌ queꞌxcꞌul li junju̱nk. 
MAT.20.11	Ut nak ac xeꞌxcꞌul li tumin, queꞌoc chixcuechꞌbal li patrón. 
MAT.20.12	Ut queꞌxye: —Eb aꞌin li xeꞌoc mokon jun o̱r ajcuiꞌ xeꞌcꞌanjelac. Ut juntakꞌe̱t lix tojbaleb xaqꞌue riqꞌuin li xkacꞌul la̱o. Ut la̱o xocꞌanjelac chiru chixjunil li cutan ut xkacuy xtikcual li sakꞌe ut juntakꞌe̱t xoa̱toj riqꞌuineb li jun chꞌo̱l chic li toj xeꞌoc ecuu.— 
MAT.20.13	Ut quichakꞌoc li patrón ut quixye re jun reheb li queꞌoc xbe̱n cua: —At cuami̱g, la̱in xatintoj chi tzꞌakal. ¿Ma incꞌaꞌ ta biꞌ xasume cꞌanjelac chi jun denario li cutan? 
MAT.20.14	Cꞌam la̱ tojbal ut ayu. Li joꞌ nimal xinqꞌue a̱cue la̱at, aꞌan ajcuiꞌ tinqꞌue reheb li xeꞌoc mokon. 
MAT.20.15	¿Ma incꞌaꞌ ta biꞌ la̱in yal cue saꞌ xbe̱n li cꞌaꞌru cue? ¿Cꞌaꞌut nak nacatcakalin? ¿Ma xban nak cha̱bilin la̱in riqꞌuineb? chan li patrón. 
MAT.20.16	Joꞌcan nak nabaleb li cuanqueb xcuanquil anakcuan teꞌcana̱k chi ma̱cꞌaꞌak xcuanquil mokon. Ut li ma̱cꞌaꞌeb xcuanquileb anakcuan, teꞌqꞌuehekꞌ xcuanquileb mokon. Nabaleb li bokbileb, abanan incꞌaꞌ qꞌuiheb li teꞌxtau ru lix ya̱lal.
MAT.20.17	Ut nak yo̱ chi xic Jerusalén, li Jesús quirisiheb xjunes lix tzolom cablaju ut quixye reheb: 
MAT.20.18	—Qꞌuehomak retal li cꞌaꞌru ta̱cꞌulma̱nk. Anakcuan yo̱co chi xic Jerusalén bar cuiꞌ tinkꞌaxtesi̱k la̱in li Cꞌajolbej saꞌ rukꞌeb li xbe̱nil aj tij joꞌ ajcuiꞌ saꞌ rukꞌeb laj tzꞌi̱b. Eb aꞌan teꞌxteneb ca̱mc saꞌ inbe̱n. 
MAT.20.19	Ut tineꞌxkꞌaxtesi saꞌ rukꞌeb li ma̱cuaꞌeb aj judío. Ut eb aꞌan tineꞌxhob, tineꞌxsacꞌ, ut tineꞌxcamsi chiru cruz. Abanan saꞌ rox li cutan tincuacli̱k cuiꞌchic chi yoꞌyo saꞌ xya̱nkeb li camenak, chan li Jesús.
MAT.20.20	Laj Jacobo ut laj Juan, aꞌaneb li ralal laj Zebedeo. Queꞌcuulac riqꞌuin li Jesús rochben lix naꞌeb. Ut li naꞌbej quixcuikꞌib rib chiru li Jesús chixtzꞌa̱manquil jun usilal chiru. 
MAT.20.21	Li Jesús quixye re: —¿Cꞌaꞌru ta̱cuaj tinba̱nu a̱cue?— Ut li ixk quichakꞌoc ut quixye re: —Ye nak eb lin yum aꞌin teꞌcꞌojla̱k cha̱cꞌatk saꞌ la̱ nimajcual cuanquilal, jun saꞌ la̱ nim ut jun saꞌ la̱ tzꞌe, chan. 
MAT.20.22	Ut li Jesús quixye re: —Incꞌaꞌ nequenau xya̱lal li cꞌaꞌru yo̱quex chixtzꞌa̱manquil. ¿Ma te̱cuy xcꞌulbal li raylal li oc cue chixcꞌulbal la̱in? ¿Ma te̱cuy xnumsinquil li rahobtesi̱c li tincꞌul la̱in?— Eb aꞌan queꞌxye: —Takacuy, chanqueb. 
MAT.20.23	Ut li Jesús quixye reheb: —Ya̱l ajcuiꞌ nak la̱ex te̱cꞌul li raylal joꞌ li tincꞌul la̱in. Ut te̱cuy xnumsinquil li rahobtesi̱c joꞌ li tincuy xnumsinquil la̱in. Abanan li naꞌajej saꞌ lin nim ut saꞌ lin tzꞌe ma̱cuaꞌ la̱in tinqꞌuehok re li naꞌajej aꞌan xban nak ac chꞌolchꞌo chiru lin yucuaꞌ ani aj e tixqꞌue li naꞌajej aꞌan, chan li Jesús reheb. 
MAT.20.24	Ut nak queꞌrabi li laje̱b chic lix tzolom li Jesús li cꞌaꞌru queꞌxtzꞌa̱ma li ri̱tzꞌineb rib, queꞌpoꞌ riqꞌuineb. 
MAT.20.25	Ut li Jesús quixbokeb riqꞌuin ut quixye reheb: —La̱ex nequenau nak li nequeꞌtaklan saꞌ li ruchichꞌochꞌ nequeꞌnumta saꞌ xbe̱neb li tenamit. Li ni̱nkeb xcuanquil, aꞌaneb li nequeꞌtaklan. 
MAT.20.26	Abanan ma̱cuaꞌ joꞌcan te̱ba̱nu la̱ex. Li ani ta̱raj cua̱nk xcuanquil saꞌ e̱ya̱nk, tento nak tixcubsi rib ut ta̱cꞌanjelak che̱ru. 
MAT.20.27	Ut li ani naraj nima̱k xcuanquil saꞌ e̱ya̱nk, tento nak tixcubsi rib ut ta̱cꞌanjelak che̱ru. 
MAT.20.28	La̱in li Cꞌajolbej. Abanan incꞌaꞌ xinchal re nak teꞌxcꞌanjela cuu. Xinchal ban re tincꞌanjelak chiruheb chixjunil ut re xqꞌuebal lin yuꞌam re xtojbal rix lix ma̱queb chixjunileb.—
MAT.20.29	Nak yo̱queb chi e̱lc Jericó, nabaleb li tenamit queꞌta̱ken re li Jesús. 
MAT.20.30	Ut cuanqueb cuibeb li mutzꞌ chunchu̱queb chire li be. Nak queꞌrabi nak yo̱ chi cha̱lc li Jesús, queꞌxjap re chixyebal: —Ka̱cuaꞌ, Ralalat xcꞌajol laj David. ¡Chacuuxta̱na taxak ku!— 
MAT.20.31	Ut eb li tenamit queꞌxchꞌilaheb ut queꞌxye reheb nak incꞌaꞌ teꞌchoki̱nk. Aꞌut eb aꞌan kꞌaxal cuiꞌchic cau queꞌxjap re chixyebal: —¡Ka̱cuaꞌ, ralalat xcꞌajol laj David, chacuuxta̱na taxak ku!— 
MAT.20.32	Quixakli li Jesús, quixbokeb ut quixye reheb: —¿Cꞌaꞌru te̱raj tinba̱nu e̱re? chan reheb. 
MAT.20.33	Ut eb li mutzꞌ queꞌxye: —Ka̱cuaꞌ, takaj ta̱ilok li xnakꞌ ku.— 
MAT.20.34	Ut li Jesús quiril xtokꞌoba̱leb ru, quixchꞌeꞌ li xnakꞌ ruheb. Ut saꞌ junpa̱t queꞌiloc li ruheb ut queꞌxta̱ke li Jesús.
MAT.21.1	Nak ac cuulaqueb re Jerusalén, queꞌcuulac chire li tenamit Betfagé bar cuan cuiꞌ li tzu̱l Olivos. Ut li Jesús quixtaklaheb cuibeb lix tzolom ut quixye reheb: 
MAT.21.2	—Ayukex saꞌ li chꞌina tenamit aꞌan. Ut nak texcuulak, te̱tau jun li bu̱r bacꞌbo aran cuan ral. Te̱hit ut te̱cꞌameb chak cue. 
MAT.21.3	Ut cui cꞌaꞌru ta̱yehekꞌ chak e̱re, te̱ye re, “Li Ka̱cuaꞌ ta̱ajok re li bu̱r ut aꞌ que ajcuiꞌ tixtakla chak ho̱n”, chaꞌakex re. 
MAT.21.4	Ut chixjunil aꞌin quicꞌulman joꞌ quiyeheꞌ xban li profeta nak quixye chi joꞌcaꞌin:
MAT.21.5	Ye reheb li tenamit aj Sión: —Cueꞌ chak le̱ Rey xchal e̱riqꞌuin. Tu̱lan ut cꞌojcꞌo chak chirix jun li bu̱r. Chirix jun chꞌina ral bu̱r xcomon li nequeꞌi̱kan yo̱ chak chi cha̱lc.— (Zac. 9:9; Isa. 62:11)
MAT.21.6	Ut co̱eb lix tzolom ut queꞌxba̱nu joꞌ queꞌyeheꞌ reheb xban li Jesús. 
MAT.21.7	Queꞌxcꞌam chak li bu̱r rochben li ral ut queꞌxqꞌue li rakꞌeb saꞌ xbe̱neb. Ut li Jesús quitakeꞌ chirix li chꞌina bu̱r. 
MAT.21.8	Ut li qꞌuila tenamit kꞌaxal nabaleb. Cuan li yo̱queb chixhelbal lix tꞌicr saꞌ be bar ta̱numekꞌ cuiꞌ li Jesús. Ut cuan li queꞌxyocꞌ chak rukꞌ cheꞌ ut queꞌxqꞌue li xak saꞌ be. 
MAT.21.9	Nak yo̱ chi xic li Jesús cuan yo̱queb chi xic chiru ut cuan yo̱queb chi xic chirix. Japjo̱queb re chixyebal: —Lokꞌoninbil taxak laj Colol ke, li ralal xcꞌajol li rey David. Osobtesinbil taxak li yo̱ chak chi cha̱lc saꞌ xcꞌabaꞌ li Ka̱cuaꞌ Dios. Aj Colol ke taxak li xchal chak riqꞌuin li Dios, chanqueb. 
MAT.21.10	Ut nak cox-ocak li Jesús saꞌ li tenamit Jerusalén, queꞌxtububi rib chixjunil ut nabaleb li tenamit yo̱queb chixyebal: —¿Ani aꞌin? chanqueb. 
MAT.21.11	Ut eb li tenamit li yo̱queb chi xic chirix yo̱queb chixyebal: —Aꞌan aꞌin li Jesús li profeta, aj Nazaret re Galilea, chanqueb.
MAT.21.12	Ut chirix chic aꞌan li Jesús qui-oc saꞌ li rochoch li Dios ut quixyolesiheb li yo̱queb chi cꞌayi̱nc ut li yo̱queb chi lokꞌoc. Quixbalkꞌusi lix me̱xeb laj jalol ru tumin ut quixbalkꞌusi ajcuiꞌ lix temeb li yo̱queb chi cꞌayi̱nc paloma. 
MAT.21.13	Quixye reheb: —Joꞌcaꞌin tzꞌi̱banbil saꞌ li Santil Hu chirix li rochoch li Dios: Li cuochoch aꞌin re teꞌtijok cuiꞌ li tenamit nak cuan. Abanan la̱ex xeqꞌue li rochoch li Dios chokꞌ xnaꞌajeb laj e̱lkꞌ, chan li Jesús reheb. 
MAT.21.14	Ut queꞌcꞌameꞌ riqꞌuin li Jesús saꞌ rochoch li Dios li mutzꞌ ut eb li ye̱k rok ut li Jesús quilajxqꞌuirtesiheb. 
MAT.21.15	Ut eb lix be̱nil aj tij ut eb laj tzꞌi̱b queꞌril li sachba chꞌo̱lej li yo̱ chixba̱nunquil. Ut queꞌril nak eb li sa̱j al japjo̱queb re chixyebal saꞌ li rochoch li Dios: —Lokꞌoninbil taxak laj Colol ke, li ralal xcꞌajol li rey David, chanqueb. Ut cꞌajoꞌ nak queꞌpoꞌ laj tij ut eb laj tzꞌi̱b. 
MAT.21.16	Ut queꞌxye re li Jesús: —¿Ma yo̱cat chirabinquil li yo̱queb chixyebal li sa̱j al?— Ut li Jesús quixye reheb: —Yo̱quin chirabinquil. ¿Ma ma̱ jun cua e̱rilom li tzꞌi̱banbil saꞌ li Santil Hu li naxye chi joꞌcaꞌin:
MAT.21.16	“Eb li cocꞌal ut li toj nequeꞌtuꞌuc nequeꞌxqꞌue xlokꞌal li Dios chi tzꞌakal”? (Sal. 8:2)
MAT.21.17	Ut li Jesús quixcanabeb ut qui-el saꞌ li tenamit ut co̱ toj Betania bar quihilan cuiꞌ.
MAT.21.18	Ut ekꞌela nak yo̱ cuiꞌchic chi xic Jerusalén, quichal xtzꞌocajic li Jesús. 
MAT.21.19	Ut quiril jun to̱n li cheꞌ higo chire li be. Nak quicuulac cuan cuiꞌ li cheꞌ quiril nak ma̱cꞌaꞌ ru. Junes xak cuan. Quixye re li jun to̱n chi higo: —Ma̱ jun cua chic tatu̱chi̱nk, chan. Ut saꞌ junpa̱t quichakic li cheꞌ. 
MAT.21.20	Ut nak queꞌril aꞌan, lix tzolom queꞌsach xchꞌo̱l ut queꞌxye: —¿Chanru nak xchakic saꞌ junpa̱t lix to̱nal li higo? chanqueb. 
MAT.21.21	Quichakꞌoc li Jesús ut quixye: —Relic chi ya̱l tinye e̱re nak cui te̱pa̱b chi tzꞌakal nak li Dios tixba̱nu, ut incꞌaꞌ ta̱cuiba̱nk e̱chꞌo̱l, ta̱ru̱k ajcuiꞌ te̱ba̱nu joꞌ xinba̱nu la̱in re li cheꞌ. Ut moco caꞌaj cuiꞌ ta raj aꞌan te̱ba̱nu. Ta̱ru̱k ajcuiꞌ te̱ye re li tzu̱l aꞌin, “Elen ut cut a̱cuib saꞌ li palau” ut ta̱uxk ajcuiꞌ che̱ru. 
MAT.21.22	Ut chixjunil li cꞌaꞌru te̱tzꞌa̱ma nak textijok, cui te̱pa̱b nak te̱cꞌul, ta̱qꞌuehekꞌ e̱re.
MAT.21.23	Ut qui-oc cuiꞌchic li Jesús saꞌ rochoch li Dios. Ut nak yo̱ chixchꞌolobanquil lix ya̱lal chiruheb li tenamit, queꞌcuulac riqꞌuineb li xbe̱nil aj tij ut queꞌcuulac ajcuiꞌ eb li xakabanbileb chi cꞌanjelac saꞌ li rochoch li Dios. Ut queꞌxye re: —¿Ani xtaklan chak a̱cue chixba̱nunquil li cꞌaꞌru yo̱cat chixba̱nunquil? Ut, ¿ani xqꞌuehoc a̱cuanquil?— 
MAT.21.24	Quichakꞌoc li Jesús ut quixye reheb: —La̱in tincuaj ajcuiꞌ patzꞌoc e̱re. Cui te̱sume li cꞌaꞌru tinpatzꞌ e̱re, la̱in tinye e̱re ani xqꞌuehoc lin cuanquil chixba̱nunquil li cꞌaꞌru ninba̱nu. 
MAT.21.25	¿Ani quitaklan chak re laj Juan chi cubsi̱nc haꞌ? ¿Ma li Dios malaj ut cui̱nk quitaklan re? chan reheb. Eb aꞌan queꞌxcꞌoxla ut queꞌxye chi ribileb rib: —¿Cꞌaꞌru takasume cuiꞌ? Cui takaye nak aꞌ li Dios xtaklan chak re, aꞌan tixye ke cꞌaꞌut nak incꞌaꞌ xkapa̱b li cꞌaꞌru quixye laj Juan. 
MAT.21.26	Ut cui takaye nak cui̱nk xtaklan chak re, teꞌpokꞌ li tenamit saꞌ kabe̱n ut xiu xiu chic cua̱nko xban nak chixjunileb nequeꞌyehoc re nak laj Juan, aꞌan tzꞌakal profeta.— 
MAT.21.27	Ut eb aꞌan queꞌchakꞌoc ut queꞌxye re li Jesús: —La̱o incꞌaꞌ nakanau, chanqueb. Ut li Jesús quixye cuiꞌchic reheb: —Chi moco la̱in tinye e̱re ani xqꞌuehoc lin cuanquil, chan reheb.
MAT.21.28	Li Jesús quixye cuiꞌchic reheb: ¿Cꞌaꞌru nequecꞌoxla chirix li oc cue chixyebal? Jun li cui̱nk cuan cuib li ralal. Ut quicuulac riqꞌuin li xbe̱n ralal ut quixye: —At cualal, tatxic anakcuan chi cꞌanjelac saꞌ li cuacui̱mk.— 
MAT.21.29	Quichakꞌoc li alalbej ut quixye: —Incꞌaꞌ nacuaj xic, chan. Abanan mokon chic quiyotꞌeꞌ xchꞌo̱l ut co̱. 
MAT.21.30	Ut li yucuaꞌbej co̱ riqꞌuin li ralal jun chic ut quixtzꞌa̱ma chiru aꞌan nak ta̱xic chi cꞌanjelac saꞌ li racui̱mk. Ut li ralal quichakꞌoc ut quixye: —Cuaꞌ, la̱in tinxic, chan. Ut incꞌaꞌ co̱. 
MAT.21.31	¿Ani reheb li cuib aꞌan xba̱nun re li quiraj lix yucuaꞌ? chan. Eb aꞌan queꞌchakꞌoc ut queꞌxye: —Li xbe̱n.— Ut li Jesús quixye reheb: —Relic chi ya̱l tinye e̱re nak eb laj titzꞌol toj ut eb laj yumbe̱t teꞌoc xbe̱n cua che̱ru saꞌ lix nimajcual cuanquilal li Dios. 
MAT.21.32	Xban nak quicꞌulun e̱riqꞌuin laj Juan laj Cubsihom Haꞌ. Quixcꞌut che̱ru cꞌaꞌru li ti̱quilal ut incꞌaꞌ quepa̱b. Ut eb laj titzꞌol toj ut eb laj yumbe̱t queꞌxpa̱b. Ut la̱ex queril aꞌan ut incꞌaꞌ quiyotꞌeꞌ le̱ chꞌo̱l chi moco quejal le̱ cꞌaꞌux re xpa̱banquil, chan.
MAT.21.33	Abihomak jun chic li jaljo̱quil ru a̱tin li oc cue xyebal: Quicuan jun yucuaꞌbej. Quirau jun si̱r li racui̱mk uvas ut quixsut saꞌ corral. Quixyi̱b jun xnaꞌaj bar teꞌxyatzꞌ cuiꞌ li uvas ut quixyi̱b ajcuiꞌ jun chꞌina cab najt xteram re li ta̱cꞌacꞌale̱nk re li acui̱mk. Quixsiqꞌueb laj ilol re li racui̱mk. Ut laj e̱chal re co̱ chi najt saꞌ jalan tenamit. 
MAT.21.34	Nak quicuulac xkꞌehil xsicꞌbal ru li acui̱mk, laj e̱chal re quixtaklaheb lix mo̱s riqꞌuineb laj ilol re li acui̱mk chixcꞌulbal li joꞌ qꞌuial ru li racui̱mk li ta̱tzꞌak aꞌan. 
MAT.21.35	Eb li mo̱s queꞌchapeꞌ xbaneb laj ilol re li acui̱mk. Quisaqꞌueꞌ li jun, li jun chic quicamsi̱c, ut li jun chic quicuti̱c chi pec. 
MAT.21.36	Laj e̱chal re li acui̱mk quixtakla cuiꞌchic jun chꞌo̱leb lix mo̱s, nabaleb chiru li quixtakla xbe̱n cua. Ut joꞌcan cuiꞌchic queꞌxba̱nu reheb. 
MAT.21.37	Ut incꞌaꞌ chic quixtakla lix mo̱s. Aꞌ chic li ralal quixtakla. “Li cualal teꞌx-oxlokꞌi” chan saꞌ xchꞌo̱l. Joꞌcan nak quixtakla li ralal riqꞌuineb. 
MAT.21.38	Ut nak queꞌril li ralal, eb laj ilol re li acui̱mk queꞌxye chi ribileb rib, “Aꞌan li ralal li ta̱e̱chani̱nk re li naꞌajej. Kachapak ut kacamsihak, ut la̱o chic toe̱chani̱nk re.” 
MAT.21.39	Joꞌcan nak queꞌxchap. Ut queꞌrisi saꞌ li naꞌajej ut queꞌxcamsi. 
MAT.21.40	Ut li Jesús quixpatzꞌ reheb li xbe̱nil aj tij: —Nak ta̱cꞌulu̱nk laj e̱chal re li acui̱mk, ¿cꞌaꞌru tixba̱nu riqꞌuineb laj ilol re li racui̱mk nak nequeye la̱ex?— 
MAT.21.41	Queꞌxye re: —Incꞌaꞌ ta̱ril xtokꞌoba̱l ruheb laj ilol re li racui̱mk li incꞌaꞌ useb xnaꞌleb. Tixcamsiheb. Jalan chic tixsiqꞌueb re teꞌilok re li racui̱mk. Ut eb aꞌan, saꞌ xkꞌehil li sicꞌoc, teꞌxkꞌaxtesi chi tzꞌakal li joꞌ qꞌuial li ta̱tzꞌak aꞌan, chanqueb. 
MAT.21.42	Li Jesús quixpatzꞌ reheb: —¿Ma incꞌaꞌ xeril saꞌ li Santil Hu li naxye chi joꞌcaꞌin?
MAT.21.42	Li pec li queꞌxtzꞌekta̱na laj cablanel, aꞌan li kꞌaxal lokꞌ, li quiqꞌueman chokꞌ xxuc li cab. Li Ka̱cuaꞌ, aꞌan quixqꞌue xlokꞌal li pec. Ut aꞌan xsachba chꞌo̱lej chokꞌ ke la̱o. (Sal. 118:22-23)
MAT.21.43	Joꞌcan nak ninye e̱re nak lix nimajcual cuanquilal li Dios ta̱makꞌekꞌ che̱ru ut ta̱qꞌuehekꞌ re jalanil tenamit ut eb aꞌan chic li teꞌpa̱ba̱nk ut teꞌcua̱nk saꞌ ti̱quilal. 
MAT.21.44	Li ani ta̱tꞌanekꞌ saꞌ xbe̱n li pec aꞌin tixtochꞌi rib. Ut cui ani saꞌ aj be̱n ta̱tꞌanekꞌ li pec aꞌin, xujinbil ta̱cana̱k, chan li Jesús. 
MAT.21.45	Ut eb lix be̱nil aj tij ut eb laj fariseo queꞌxtau ru nak chirixeb aꞌan yo̱ chi a̱tinac nak quixyeheb li jaljo̱quil ru a̱tin aꞌin. 
MAT.21.46	Ut queꞌxcꞌoxla raj xchapbal li Jesús, abanan queꞌxucuac xbaneb li qꞌuila tenamit xban nak profeta nak cuan chiruheb.
MAT.22.1	Li Jesús quia̱tinac cuiꞌchic riqꞌuineb saꞌ jaljo̱quil ru a̱tin. 
MAT.22.2	Quixye reheb: Lix nimajcual cuanquilal li Dios chanchan jun li rey li quixninkꞌei lix sumlajic li ralal. 
MAT.22.3	Quixtaklaheb lix mo̱s chixcꞌambaleb chak li ac bokbileb. Aꞌut eb aꞌan incꞌaꞌ queꞌraj cha̱lc. 
MAT.22.4	Quixtakla cuiꞌchic jalaneb chic lix mo̱s ut quixye reheb: —Yehomak reheb li ac bokbileb, “Ac cꞌubcꞌu li tzacae̱mk, ac xeꞌcamsiman eb li cuacax ut chixjunil li xul li ni̱nk xtibeleb. Ac cauresinbil chixjunil. Cha̱lkex saꞌ li sumla̱c,” chaꞌakex reheb. 
MAT.22.5	Ut eb aꞌan incꞌaꞌ queꞌraj queꞌrabi ut co̱eb. Cuan co̱eb saꞌ xcꞌaleba̱l ut cuan co̱eb saꞌ xcꞌayiba̱leb. 
MAT.22.6	Ut eb li jun chꞌol chic queꞌxchapeb lix mo̱s li rey, queꞌxrahobtesiheb ut queꞌxcamsiheb. 
MAT.22.7	Ut li rey nak quirabi aꞌan, cꞌajoꞌ nak quijoskꞌoꞌ. Quixtaklaheb lix soldado chixcamsinquil li queꞌcamsin reheb lix mo̱s. Ut quixtakla xcꞌatbal lix tenamiteb. 
MAT.22.8	Tojoꞌnak quixye reheb lix mo̱s: —Ya̱l nak li sumla̱c ac cauresinbil. Abanan li bokbileb ma̱cuaꞌ ajcuiꞌ xcꞌulubeb cha̱lc saꞌ li sumla̱c. 
MAT.22.9	Anakcuan texxic saꞌ eb li be bar nequeꞌnumeꞌ cuiꞌ li cristian. Ut te̱bokeb saꞌ li ninkꞌe li ani te̱tauheb chak, chan. 
MAT.22.10	Ut co̱eb lix mo̱s saꞌ eb li be ut queꞌxcꞌameb saꞌ li ninkꞌe li joꞌ qꞌuial queꞌxtau, jun chaliqueb li cha̱bil xnaꞌleb joꞌ ajcuiꞌ li incꞌaꞌ useb xnaꞌleb. Ut quinujac li cab xbaneb li ulaꞌ. 
MAT.22.11	Ut qui-oc li rey chirilbaleb li rulaꞌ. Nak qui-oc, quiril aran jun li cui̱nk moco tikto ta joꞌ nak tikto̱queb li cuanqueb saꞌ li sumla̱c. 
MAT.22.12	Li rey quixye re: —At cuami̱g, ¿cꞌaꞌut nak xat-oc chak arin chi incꞌaꞌ tikto̱cat joꞌ nequeꞌxtikib rib li nequeꞌxic saꞌ sumla̱c? chan. Ut li cui̱nk incꞌaꞌ quichakꞌoc. 
MAT.22.13	Ut li rey quixye reheb lix mo̱s: —Bacꞌomak li rok rukꞌ ut cutumak saꞌ kꞌojyi̱n chirix cab. Aran ut ta̱cua̱nk li ya̱bac ut li cꞌuxuxi̱nc ruch e. 
MAT.22.14	Nabaleb li bokbileb aban incꞌaꞌ qꞌuiheb li teꞌxtau ru lix ya̱lal. 
MAT.22.15	Ut chirix aꞌan, co̱eb laj fariseo ut queꞌxcꞌu̱b rib re rilbal chan ta na ru nak ta̱ru̱k nak teꞌxyal rix li Jesús riqꞌuin junak a̱tin re teꞌxjit cuiꞌ. 
MAT.22.16	Queꞌxtaklaheb lix tzolom rochbeneb li nequeꞌoquen chirix laj Herodes re nak teꞌa̱tinak riqꞌuin li Jesús yal re xsicꞌbal cꞌaꞌru ta̱paltok cuiꞌ riqꞌuin li ra̱tin. Ut queꞌxye re: —At tzolonel, nakanau nak nacara li ya̱l. Ut saꞌ xya̱lal nacacꞌut chiruheb li tenamit cꞌaꞌru naraj li Dios ut ma̱ ani nacaxucua ru ut incꞌaꞌ nacasiqꞌueb ru li ani nacara. 
MAT.22.17	Ye biꞌ ke cꞌaꞌru nacacꞌoxla chirix li naꞌleb aꞌin. ¿Ma us xqꞌuebal li toj re laj César li Acuabej malaj incꞌaꞌ? chanqueb. 
MAT.22.18	Ut li Jesús quixnau nak moco anchaleb ta xchꞌo̱l nak yo̱queb chi patzꞌoc. Quixtau ru lix ma̱usilaleb ut quixye reheb: —Ex aj caꞌ pacꞌal u, ¿cꞌaꞌut nak nequeraj xyalbal cuix? 
MAT.22.19	Cꞌutumak chicuu li tumin li nequextojoc cuiꞌ, chan reheb. Ut queꞌxcꞌut chiru jun li tumin. 
MAT.22.20	Ut li Jesús quixpatzꞌ reheb: —¿Ani aj e li jalam u̱ch cuan chiru li tumin aꞌin? Ut, ¿ani aj cꞌabaꞌ li tzꞌi̱banbil chiru? chan. 
MAT.22.21	Ut queꞌchakꞌoc ut queꞌxye re: —Re li Acuabej, chanqueb. Ut li Jesús quixye cuiꞌchic reheb: —Tojomak biꞌ re li Acuabej li cꞌaꞌru re li Acuabej, ut tojomak re li Dios li cꞌaꞌru re li Dios, chan. 
MAT.22.22	Ut queꞌsach xchꞌo̱l nak queꞌrabi li cꞌaꞌru quixye ut queꞌxcanab li Jesús ut co̱eb.
MAT.22.23	Saꞌ li cutan aꞌan queꞌcuulac riqꞌuin li Jesús cuib oxib laj saduceo. Eb aꞌan incꞌaꞌ nequeꞌxpa̱b nak teꞌcuacli̱k cuiꞌchic chi yoꞌyo li camenak. 
MAT.22.24	Queꞌxye re li Jesús: —At tzolonel, laj Moisés quixtzꞌi̱ba jun li chakꞌrab ut quixye chi joꞌcaꞌin: Cui junak cui̱nk ta̱ca̱mk ut tixcanab li rixakil chi ma̱cꞌaꞌ ralal xcꞌajol, ta̱cꞌamekꞌ li rixakil xban li ri̱tzꞌin li camenak re nak ta̱cua̱nk ralal xcꞌajol saꞌ xcꞌabaꞌ li camenak. 
MAT.22.25	Queꞌcuan cuukub li cui̱nk ri̱tzꞌineb rib saꞌ kaya̱nk. Li asbej quisumla ut nak quicam ma̱ jun li ralal xcꞌajol quicuan. Ut li rixakil quicꞌameꞌ xban li ri̱tzꞌin li camenak re nak ta̱cua̱nk ralal xcꞌajol saꞌ xcꞌabaꞌ li camenak. 
MAT.22.26	Ut li cui̱nk aꞌan quicam ajcuiꞌ ut ma̱ jun li ralal xcꞌajol quicuan. Ut joꞌcan cuiꞌchic quicꞌulman toj retal nak queꞌcam chixjunileb li cuukub chi cui̱nk ri̱tzꞌineb rib. 
MAT.22.27	Ut nak ac xeꞌcam li cuukub chi cui̱nk, quicam ajcuiꞌ li ixk. 
MAT.22.28	Ut saꞌ xcuaclijiqueb li camenak chi yoꞌyo, nak teꞌcuacli̱k eb aꞌan, ¿ani aj ixakil ta̱cana̱k cuiꞌ li ixk aꞌan, xban nak li cuukub chi cui̱nk queꞌcuan chokꞌ xbe̱lom? chanqueb re li Jesús. 
MAT.22.29	Nak quichakꞌoc, li Jesús quixye reheb: —La̱ex yo̱quex chixbalakꞌinquil e̱rib xban nak incꞌaꞌ nequetau ru li cꞌaꞌru naxye saꞌ li Santil Hu chi moco nequetau ru lix cuanquil li Dios. 
MAT.22.30	Nak teꞌcuacli̱k cuiꞌchic chi yoꞌyo li camenak, chanchanakeb chic li ángel saꞌ choxa xban nak incꞌaꞌ teꞌsumla̱k chi moco teꞌsumuba̱nk chic. 
MAT.22.31	Ut chirix lix cuaclijiqueb li camenak chi yoꞌyo, ¿ma incꞌaꞌ e̱rilom saꞌ li Santil Hu li quixye li Dios e̱re chirix lix cuaclijiqueb li camenak chi yoꞌyo? Quixye chi joꞌcaꞌin: 
MAT.22.32	La̱in lix Dios laj Abraham, lix Dios aj Isaac, ut lix Dios laj Jacob. Li Dios, aꞌan ma̱cuaꞌ xDioseb li camenakeb; xDioseb ban li yoꞌyo̱queb, chan li Jesús. (Joꞌcan nak li Dios quixcꞌut nak cuan xcuaclijiqueb chi yoꞌyo li camenak.) 
MAT.22.33	Ut li qꞌuila tenamit queꞌsach xchꞌo̱leb chirabinquil lix ya̱lal li yo̱ chixchꞌolobanquil li Jesús chiruheb.
MAT.22.34	Ut nak laj fariseo queꞌxqꞌue retal nak incꞌaꞌ chic queꞌru xsumenquil li Jesús laj saduceo, eb aꞌan chic queꞌxchꞌutub ribeb chixcꞌu̱banquil chanru teꞌxba̱nu. 
MAT.22.35	Ut jun reheb, aj tzolol chakꞌrab, quipatzꞌoc re li Jesús yal re xyalbal rix. 
MAT.22.36	—At tzolonel, chan re li Jesús, ¿Bar cuan li chakꞌrab li kꞌaxal nim xcuanquil?— 
MAT.22.37	Li Jesús quichakꞌoc ut quixye re: —Li chakꞌrab li kꞌaxal nim xcuanquil, aꞌan aꞌin: Ta̱ra li Ka̱cuaꞌ la̱ Dios chi anchal a̱chꞌo̱l ut chi anchal la̱ cua̱m ut chi anchal la̱ cꞌaꞌux. 
MAT.22.38	Aꞌan aꞌin li xbe̱n chakꞌrab, li kꞌaxal nim xcuanquil saꞌ xya̱nkeb chixjunil. 
MAT.22.39	Ut li xcab, chanchan ajcuiꞌ aꞌin: Ta̱ra la̱ cuas a̱cui̱tzꞌin joꞌ nak nacara a̱cuib la̱at. 
MAT.22.40	Cui nacaba̱nu li cuib chi chakꞌrab aꞌin ac xaba̱nu li naxye saꞌ chixjunil li chakꞌrab joꞌ ajcuiꞌ li yebil xbaneb li profeta, chan li Jesús.
MAT.22.41	Ut nak toj chꞌutchꞌu̱queb laj fariseo, li Jesús quixpatzꞌ reheb: 
MAT.22.42	—¿Cꞌaꞌru nequecꞌoxla chirix li Cristo, li yechiꞌinbil xban li Dios? ¿Ani aj alal aj cꞌajol nak nequeye?— Ut queꞌxye re: —Ralal xcꞌajol li rey David.— 
MAT.22.43	Li Jesús quixye reheb: —¿Cꞌaꞌut nak laj David quixye li cꞌaꞌru quirecꞌa saꞌ xchꞌo̱l xban li Santil Musikꞌej nak quixye “Ka̱cuaꞌ” re li Cristo? Quixye chi joꞌcaꞌin:
MAT.22.44	Li Ka̱cuaꞌ Dios quixye re li Ka̱cuaꞌ laj Colol cue, cꞌojlan saꞌ lin nim ukꞌ toj tinqꞌueheb li xicꞌ nequeꞌiloc a̱cue rubel la̱ cuanquil, chan. (Sal. 110:1)
MAT.22.45	Li rey David quixye “Ka̱cuaꞌ” re, usta aꞌan xcomoneb li ralal xcꞌajol.— 
MAT.22.46	Ut ma̱ jun chic quiru chi sume̱nc re li Jesús. Ut chalen saꞌ li cutan aꞌan, ma̱ ani chic quixcacuu xchꞌo̱l chi patzꞌoc re li Jesús.
MAT.23.1	Tojoꞌnak li Jesús quixchꞌolob lix ya̱lal chiruheb li qꞌuila tenamit joꞌqueb ajcuiꞌ lix tzolom ut quixye reheb: 
MAT.23.2	—Eb laj tzꞌi̱b ut eb laj fariseo, qꞌuebileb xcuanquil chixchꞌolobanquil xya̱lal li chakꞌrab li quiqꞌueheꞌ re laj Moisés. 
MAT.23.3	Joꞌcan nak chixjunil li teꞌxye e̱re, checꞌu̱la saꞌ e̱chꞌo̱l ut cheba̱nu. Abanan me̱ba̱nu joꞌ nequeꞌxba̱nu eb aꞌan xban nak yal riqꞌuin xtzꞌu̱mal reheb nequeꞌxye ut incꞌaꞌ nequeꞌxba̱nu li cꞌaꞌru nequeꞌxye. 
MAT.23.4	Kꞌaxal a̱l li i̱k nequeꞌxqꞌue saꞌ xbe̱neb li cristian ut kꞌaxal chꞌaꞌaj xcꞌambal. Aꞌut eb aꞌan chi moco riqꞌuin ruꞌuj rukꞌeb nequeꞌraj xchꞌeꞌbal. 
MAT.23.5	Chixjunil li cꞌaꞌak re ru nequeꞌxba̱nu, aꞌan yal re nak teꞌilekꞌ xbaneb li cristian. Nequeꞌxyi̱b chi ni̱nk ru li cocꞌ ca̱x filacterias xcꞌabaꞌ bar nacuan cuiꞌ li chakꞌrab ut nequeꞌxbacꞌ saꞌ xpe̱quemeb ut saꞌ xteleb. Ut nacuulac chiruheb li rakꞌeb chi ni̱nk lix sahob ru chire. 
MAT.23.6	Ut nak nequeꞌxic chi cuaꞌac saꞌ eb li ninkꞌe nequeꞌxsicꞌ li cha̱bil naꞌajej bar teꞌqꞌuehekꞌ xlokꞌal, ut nequeꞌraj cꞌojla̱c saꞌ li naꞌajej kꞌaxal lokꞌ nak cuanqueb saꞌ li cab bar nequeꞌxchꞌutub cuiꞌ ribeb laj judío. 
MAT.23.7	Eb aꞌan nequeꞌraj nak teꞌoxlokꞌi̱k ut teꞌqꞌuehekꞌ xsahil xchꞌo̱leb saꞌ eb li be. Ut nequeꞌraj nak li tenamit teꞌxye “tzolonel” reheb. 
MAT.23.8	Abanan la̱ex me̱rahi ru nak li tenamit teꞌxqꞌue e̱lokꞌal ut teꞌxye “tzolonel” e̱re xban nak jun ajcuiꞌ laj tzolol e̱re cuan. La̱in li Cristo laj tzolol e̱re ut che̱junilex la̱ex e̱ri̱tzꞌin e̱rib. 
MAT.23.9	Ut ma̱ ani te̱qꞌue chokꞌ e̱ka̱cuaꞌ saꞌ ruchichꞌochꞌ, xban nak jun ajcuiꞌ li Ka̱cuaꞌ cuan. Aꞌan cuan saꞌ choxa. 
MAT.23.10	Chi moco checꞌabaꞌin aj cꞌamol be, xban nak jun ajcuiꞌ laj cꞌamol e̱be. Aꞌan la̱in li Cristo. 
MAT.23.11	Li ani nacꞌanjelac che̱ru, aꞌan li kꞌaxal nim xcuanquil saꞌ e̱ya̱nk. 
MAT.23.12	Li ani naxqꞌue xcuanquil xjunes rib, li jun aꞌan ta̱cubsi̱k xcuanquil. Ut li ani naxcubsi rib, li jun aꞌan ta̱qꞌuehekꞌ xcuanquil. 
MAT.23.13	Ra cha̱lel saꞌ e̱be̱n, la̱ex aj tzꞌi̱b ut la̱ex aj fariseo, ex aj caꞌ pacꞌal u. Incꞌaꞌ nequecꞌut lix ya̱lal chiruheb li tenamit ut nequeram chiruheb lix cuanquil li Dios. La̱ex incꞌaꞌ nequeraj xkꞌaxtesinquil e̱rib rubel xcuanquil li nimajcual Dios ut incꞌaꞌ ajcuiꞌ nequecanabeb chixkꞌaxtesinquileb rib li ani nequeꞌraj. 
MAT.23.14	Ra cha̱lel saꞌ e̱be̱n, la̱ex aj tzꞌi̱b ut la̱ex aj fariseo, ex aj caꞌ pacꞌal u. Nequemakꞌ li rochocheb li xma̱lcaꞌan ut nequeyal xmukbal le̱ ma̱usilal riqꞌuin nak najt rok nequextijoc. Ut xban aꞌan kꞌaxal cuiꞌchic ra li tojbal ma̱c li ta̱cha̱lk saꞌ e̱be̱n. 
MAT.23.15	Ra cha̱lel saꞌ e̱be̱n la̱ex aj tzꞌi̱b ut la̱ex aj fariseo, ex aj caꞌ pacꞌal u. Nequesuti li ruchichꞌochꞌ joꞌ ajcuiꞌ li palau re xsicꞌbal ani ta̱pa̱ba̱nk re le̱ tijleb. Ut nak ac xeꞌxkꞌaxtesi rib saꞌ e̱ya̱nk, kꞌaxal cuiꞌchic yibru xnaꞌlebeb che̱ru la̱ex ut e̱ma̱c la̱ex nak teꞌxic saꞌ xbalba. 
MAT.23.16	Ra cha̱lel saꞌ e̱be̱n, la̱ex mutzꞌ aj cꞌamol be. La̱ex nequeye: —Li ani tixba̱nu xjuramento saꞌ xcꞌabaꞌ lix templo li Dios, incꞌaꞌ tento tixba̱nu li quixye. Abanan li ani tixba̱nu xjuramento saꞌ xcꞌabaꞌ li oro li cuan saꞌ lix templo li Dios, li jun aꞌan tento nak tixba̱nu li cꞌaꞌru xye saꞌ xjuramento, chanquex. 
MAT.23.17	Ma̱cꞌaꞌ e̱naꞌleb ut mutzꞌex xban nak incꞌaꞌ nequetau xya̱lal. ¿Bar cuan li kꞌaxal nim xcuanquil? ¿Ma li oro, malaj aꞌ lix templo li Dios li nasantobresin re li oro? 
MAT.23.18	Ut nequeye ajcuiꞌ: —Li ani naxba̱nu xjuramento saꞌ xcꞌabaꞌ li artal, li jun aꞌan incꞌaꞌ tento tixba̱nu li cꞌaꞌru quixye. Abanan li ani naxba̱nu xjuramento saꞌ xcꞌabaꞌ li mayej cuan saꞌ xbe̱n li artal, tento nak tixba̱nu li cꞌaꞌru quixye saꞌ lix juramento, chanquex. 
MAT.23.19	Ma̱cꞌaꞌ e̱naꞌleb ut mutzꞌex xban nak incꞌaꞌ nequetau xya̱lal. ¿Bar cuan li kꞌaxal nim xcuanquil? ¿Ma li mayej malaj aꞌ li artal li nasantobresin re li mayej? 
MAT.23.20	Joꞌcan nak li ani tixba̱nu xjuramento saꞌ xcꞌabaꞌ li artal, naxye xjuramento saꞌ xcꞌabaꞌ aꞌan ut saꞌ xcꞌabaꞌ ajcuiꞌ chixjunil li cꞌaꞌru cuan saꞌ xbe̱n. 
MAT.23.21	Ut li ani naxba̱nu lix juramento saꞌ xcꞌabaꞌ lix templo li Dios, naxba̱nu saꞌ xcꞌabaꞌ lix templo li Dios ut saꞌ xcꞌabaꞌ ajcuiꞌ li Dios li nacuan chi saꞌ. 
MAT.23.22	Ut li ani naxba̱nu xjuramento saꞌ xcꞌabaꞌ li choxa, naxba̱nu xjuramento saꞌ xcꞌabaꞌ lix cꞌojariba̱l li Dios ut saꞌ xcꞌabaꞌ ajcuiꞌ li Dios li cꞌojcꞌo saꞌ xbe̱n. 
MAT.23.23	Ra cha̱lel saꞌ e̱be̱n la̱ex aj tzꞌi̱b ut ex aj fariseo, ex aj caꞌ pacꞌal u. Nequemayeja lix laje̱tkil li isquiꞌij, li eneldo ut li comino. Ut nequetzꞌekta̱na li kꞌaxal cuan xcuanquil saꞌ li chakꞌrab. Incꞌaꞌ nequeba̱nu li ti̱quilal. Incꞌaꞌ nequex-uxta̱nan u ut incꞌaꞌ nequexpa̱ban. Us nak nequemayeja lix laje̱tkil abanan incꞌaꞌ raj nequecanab xba̱nunquil li kꞌaxal cuan xcuanquil. 
MAT.23.24	Ex mutzꞌ aj cꞌamol be, nequeyal e̱kꞌe chixba̱nunquil li cꞌaꞌak re ru li ma̱cꞌaꞌ xcuanquil, abanan li nim xcuanquil incꞌaꞌ nequeba̱nu. Chanchan nak nequetzꞌil ru le̱ haꞌ re nak incꞌaꞌ te̱nukꞌ li cocꞌ suk ut aꞌ chic li ni̱nki xul camello nequenukꞌ. 
MAT.23.25	Ra cha̱lel saꞌ e̱be̱n la̱ex aj tzꞌi̱b ut aj fariseo, ex aj caꞌ pacꞌal u, xban nak aꞌ chic li rix le̱ secꞌ ut le̱ plato nequechꞌaj, aban lix saꞌ numtajenak chi tzꞌaj xban le̱ ma̱usilal ut li elkꞌac nequeba̱nu. 
MAT.23.26	Ex mutzꞌ aj fariseo, chꞌajomak xbe̱n cua lix saꞌ le̱ secꞌ ut le̱ plato re nak chꞌajbilak ajcuiꞌ li rix. 
MAT.23.27	Ra cha̱lel saꞌ e̱be̱n la̱ex aj tzꞌi̱b ut la̱ex aj fariseo, ex aj caꞌ pacꞌal u. Chanchanex li nequeꞌmukeꞌ cuiꞌ li camenak. Bonbileb rix ut cꞌajoꞌ xchakꞌal eb ru, aꞌut chi saꞌ nujenak chi tzꞌaj ut chi xbakel camenak. 
MAT.23.28	Joꞌcan ajcuiꞌ la̱ex. Relic chi ya̱l nak cha̱bil nequexcꞌutun chiruheb li tenamit. Abanan le̱ chꞌo̱l nujenak chi ma̱usilal ut la̱ex aj caꞌ pacꞌal u. 
MAT.23.29	Ra cha̱lel saꞌ e̱be̱n la̱ex aj tzꞌi̱b ut la̱ex aj fariseo, ex aj caꞌ pacꞌal u. Nequeyi̱b li queꞌmukeꞌ cuiꞌ li profetas ut nequerutzꞌuꞌuji chak ru li queꞌmukeꞌ cuiꞌ li ti̱queb xchꞌo̱l. 
MAT.23.30	Ut la̱ex nequeye: —Cui ta la̱o ac cuanco chak saꞌ li cutan nak xeꞌcuan li kaxeꞌ kato̱n, incꞌaꞌ raj xkaba̱nu joꞌ queꞌxba̱nu eb aꞌan. Incꞌaꞌ raj xkacamsiheb li profetas, chanquex. 
MAT.23.31	Abanan riqꞌuin li ma̱usilal li nequeba̱nu la̱ex, nacꞌutun nak juntakꞌe̱tex riqꞌuineb le̱ xeꞌto̱nil yucuaꞌ, li queꞌcamsin reheb li profetas. 
MAT.23.32	Choyomak biꞌ xba̱nunquil li incꞌaꞌ us li queꞌxtiquib xba̱nunquil le̱ xeꞌto̱nil yucuaꞌ. 
MAT.23.33	Chanchanex cꞌantiꞌ, chanchanex ralex cꞌambolay, ¿chan ta cuiꞌ ru nak texcolekꞌ chiru lix tojba ma̱c saꞌ xbalba? 
MAT.23.34	La̱in tintaklaheb e̱riqꞌuin li profeta ut li cuanqueb xnaꞌleb ut eb laj tzolonel. Abanan la̱ex incꞌaꞌ te̱rabi. Ut saꞌ xya̱nkeb aꞌan, cuan te̱camsiheb, cuan te̱qꞌueheb chiru cruz, ut cuan cuiꞌchic li te̱rahobtesiheb saꞌ li cab li nequechꞌutub cuiꞌ e̱rib chixtzolbal ra̱tin li Dios. Ut cuan cuiꞌchic te̱ta̱keheb saꞌ li junju̱nk chi tenamit re xchapbaleb. 
MAT.23.35	Xban le̱ ma̱usilal aꞌan, ta̱tꞌanekꞌ saꞌ e̱be̱n lix camiqueb li cha̱bileb xnaꞌleb riqꞌuin xcamic laj Abel li ti̱c xchꞌo̱l ut toj riqꞌuin xcamic li ralal laj Berequías laj Zacarías xcꞌabaꞌ li quecamsi chiru neba̱l chixcꞌatk li rochoch li Dios ut li artal. 
MAT.23.36	Relic chi ya̱l tinye e̱re nak chixjunil li camsi̱nc queꞌxba̱nu chak junxil, joꞌ ajcuiꞌ li yo̱quex chixba̱nunquil anakcuan, ta̱tꞌanekꞌ ajcuiꞌ saꞌ e̱be̱n la̱ex li cuanquex anakcuan xban nak yo̱quex chixba̱nunquil joꞌ queꞌxba̱nu eb aꞌan.
MAT.23.37	Ex aj Jerusalén, ex aj Jerusalén, nequecamsiheb li tzꞌakal profeta ut nequecuti chi pec eb li nequeꞌtakla̱c e̱riqꞌuin xban li Dios. Nabal sut raj xcuaj e̱colbal joꞌ nak naxchꞌutubeb li ral li caxlan rubel lix xicꞌ. Abanan la̱ex incꞌaꞌ xeraj. 
MAT.23.38	Ut anakcuan le̱ tenamit joꞌ ajcuiꞌ li templo ta̱cana̱k chi naqꞌuirnac aj chic ru. 
MAT.23.39	Tinye ut e̱re chalen anakcuan incꞌaꞌ chic te̱ril cuu toj nak te̱ye, “Osobtesinbilak aꞌan li xchal saꞌ xcꞌabaꞌ li Ka̱cuaꞌ”. Toj aran chic te̱ril cuu, chan li Jesús.
MAT.24.1	Qui-el saꞌ li templo li Jesús, ut nak yo̱ chi xic, queꞌcuulac lix tzolom riqꞌuin ut queꞌxcꞌut chiru li ni̱nki cab xcue̱nt li templo. 
MAT.24.2	Quichakꞌoc li Jesús ut quixye reheb: —Us ajcuiꞌ nak te̱ril chi us chixjunil aꞌin xban nak ta̱cuulak xkꞌehil nak ma̱ jun chic reheb li pec aꞌan ta̱cana̱k saꞌ xnaꞌaj chi incꞌaꞌ ta ta̱juqꞌuekꞌ, chan. 
MAT.24.3	Ut chirix aꞌan, co̱ chiru li tzu̱l Olivos ut nak li Jesús quicꞌojla aran xjunes, lix tzolom queꞌcuulac riqꞌuin ut queꞌxye re: —Ye ke jokꞌe ta̱cꞌulma̱nk li yo̱cat chixyebal. ¿Cꞌaꞌru talajcꞌulma̱nk nak ta̱cuulak xkꞌehil la̱ cꞌulunic? Ut, ¿cꞌaꞌru retalil li rosoꞌjiqueb li cutan aꞌin?— 
MAT.24.4	Quichakꞌoc li Jesús ut quixye reheb: —Cheqꞌuehak retal re nak ma̱ ani chibalakꞌi̱nk e̱re. 
MAT.24.5	Nabal teꞌcha̱lk chi balakꞌi̱nc, ut teꞌxye nak saꞌ incꞌabaꞌ xeꞌchal, abanan moco ya̱l ta. Toleꞌxye, “La̱in li Cristo”, chaꞌkeb. Ut nabal teꞌbalakꞌi̱k xbaneb. 
MAT.24.6	Nak te̱rabi nak yo̱ li ple̱t ut nak te̱rabi resil nak ticla̱c re li ple̱t yalak bar, mexxucuac xban nak tento nak ta̱cꞌulma̱nk chi joꞌcan. Abanan moco ac aꞌan ta rosoꞌjiqueb li cutan aꞌin. 
MAT.24.7	Nabal li tenamit teꞌpletik chi ribileb rib. Ut eb li acuabej teꞌxpleti ribeb. Talajcua̱nk li cueꞌej ut ta̱cua̱nk li yajel ut ta̱cua̱nk li hi̱c saꞌ nabal chi naꞌajej. 
MAT.24.8	Abanan chixjunil aꞌan yal xticlajic li raylal li ta̱cha̱lk. 
MAT.24.9	Tojoꞌnak texkꞌaxtesi̱k ut texrahobtesi̱k ut texcamsi̱k. Ut xicꞌ tex-ilekꞌ xbaneb chixjunileb li tenamit saꞌ incꞌabaꞌ la̱in. 
MAT.24.10	Ut saꞌ eb li cutan aꞌan nabaleb teꞌxcanab lix pa̱ba̱leb. Ut aꞌanakeb chic li teꞌqꞌuehok reheb laj pa̱banel saꞌ raylal. Ut xicꞌ chic teꞌril ribeb. 
MAT.24.11	Ut nabaleb li profeta aj balakꞌ teꞌcha̱lk ut nabaleb teꞌbalakꞌi̱k xbaneb. 
MAT.24.12	Ut xban nak ta̱numta̱k li ma̱usilal, nabaleb teꞌxcanab xra̱baleb li ras ri̱tzꞌin. 
MAT.24.13	Ut li ani tixcuy xnumsinquil li raylal aꞌin toj saꞌ rosoꞌjic lix yuꞌam, aꞌan ta̱colekꞌ. 
MAT.24.14	Ut li resil lix nimajcual cuanquilal li Dios ta̱yema̱nk yalak bar jun sut rubel choxa re nak chixjunileb li tenamit teꞌrabi resil li colba-ib. Tojoꞌnak ta̱cha̱lk li rosoꞌjiqueb li cutan. 
MAT.24.15	Chetzolak rix chi us li cꞌaꞌru quixye li profeta Daniel re nak te̱tau ru li cꞌaꞌru ta̱cꞌulma̱nk. Aꞌan quixye nak eb laj balakꞌ teꞌrocsi saꞌ li rochoch li Dios bar ma̱cuaꞌ xcꞌulub cuiꞌ cua̱nc li kꞌaxal yibru ut xucuajel rilbal xban lix ma̱usilal, ut riqꞌuin aꞌan teꞌxmux ru lix templo li Dios. (Dan. 9:27; 12:11) 
MAT.24.16	Nak te̱ril aꞌan, la̱ex li cuanquex Judea, chex-e̱lelik saꞌ junpa̱t ut texxic toj saꞌ li tzu̱l. 
MAT.24.17	Li ani cua̱nk chak saꞌ xbe̱n li rochoch nak ta̱cꞌulma̱nk aꞌan, chi cubec chak ut ti̱c ta̱e̱lelik ut incꞌaꞌ chic ta̱oc saꞌ rochoch chirisinquil li cꞌaꞌru cuan re. 
MAT.24.18	Ut li ani cua̱nk chak saꞌ xcꞌaleba̱l incꞌaꞌ chic chisukꞌi̱k saꞌ rochoch chixxocbal li rakꞌ. 
MAT.24.19	Tokꞌobak ruheb li yaj aj ixk ut li yo̱queb chi tuꞌresi̱nk saꞌ eb li cutan aꞌan xban nak kꞌaxal cuiꞌchic chꞌaꞌaj li e̱lelic chokꞌ reheb. 
MAT.24.20	Chextijok ut chetzꞌa̱ma chiru li Dios re nak incꞌaꞌ ta̱cꞌulma̱nk li raylal aꞌin saꞌ habalkꞌe chi moco saꞌ li hiloba̱l cutan. 
MAT.24.21	Saꞌ eb li cutan aꞌan ma̱ caꞌchꞌin li raylal ta̱cꞌulma̱nk. Ma̱ jun cua quicꞌulman chi joꞌcan chalen chak saꞌ xticlajic li ruchichꞌochꞌ, chi moco ta̱cꞌulma̱nk junak chic joꞌcan mokon. 
MAT.24.22	Cui ta ma̱cꞌaꞌ saꞌ xchꞌo̱l li Ka̱cuaꞌ xrakbal ruheb li cutan aꞌan, ma̱ ani raj ta̱cana̱k chi yoꞌyo saꞌ ruchichꞌochꞌ. Joꞌcan nak li Ka̱cuaꞌ tixse̱ba xrakbal ruheb li cutan aꞌan saꞌ xcꞌabaꞌeb li sicꞌbileb ru. 
MAT.24.23	Joꞌcan nak cui ani ta̱yehok e̱re, “Cueꞌ li Cristo,” malaj, “leꞌ cuan li Cristo,” me̱pa̱b li cꞌaꞌru tixye. 
MAT.24.24	Nabaleb aj balakꞌ teꞌcꞌulu̱nk ut teꞌxye nak aꞌaneb li Cristo. Ut cuan teꞌxye nak aꞌaneb profeta. Nabal li cꞌaꞌak re ru teꞌxcꞌutbesi ut sachba chꞌo̱lej telajeꞌxba̱nu re xyalbal xbalakꞌinquileb li tenamit, joꞌqueb ajcuiꞌ li sicꞌbileb ru xban li Dios. 
MAT.24.25	Abanan cheqꞌuehak retal. Ac xinye e̱re li cꞌaꞌru talajeꞌcꞌulma̱nk. 
MAT.24.26	Cui ut nequeꞌxye e̱re, “Leꞌ saꞌ li chaki chꞌochꞌ cuan li Cristo,” mexxic chirilbal. Cui ut nequeꞌxye e̱re, “Arin cuan saꞌ cab,” me̱pa̱b li cꞌaꞌru teꞌxye. 
MAT.24.27	La̱in li Cꞌajolbej tincꞌulu̱nk saꞌ junpa̱t. Chanchan lix repom li ca̱k na-el chak saꞌ releb sakꞌe ut naxcꞌut rib toj saꞌ roqueb sakꞌe. 
MAT.24.28	Ya̱l li nequeꞌxye nak bar cua̱nk junak camenak, aran teꞌxtu̱b rib li soꞌsol.
MAT.24.29	Ut saꞌ eb li cutan aꞌan nak acak xrakeꞌ li raylal aꞌan, ta̱kꞌojyi̱nokꞌ ru li sakꞌe ut li po incꞌaꞌ chic ta̱cutanokꞌ ru. Ta̱ecꞌa̱nk chak ru li choxa ut li chahim talajeꞌtꞌanekꞌ chak. 
MAT.24.30	Tojoꞌnak ta̱cꞌutu̱nk saꞌ choxa li cuetalil la̱in li Cꞌajolbej. Ut teꞌyotꞌekꞌ ut teꞌya̱bak chixjunileb li cuanqueb saꞌ ruchichꞌochꞌ. Ut teꞌril cuu la̱in li Cꞌajolbej nak yo̱kin chak chi cha̱lc saꞌ li chok riqꞌuin lix nimal incuanquil ut inlokꞌal. 
MAT.24.31	Ut nak ta̱ecꞌa̱nk chak chi cau li trompeta, tintaklaheb lin ángel. Ut teꞌxchꞌutub li sicꞌbileb ru inban li cua̱nkeb yalak bar jun sut rubel choxa jun sut saꞌ ruchichꞌochꞌ. 
MAT.24.32	Cheqꞌuehak retal cꞌaꞌru naxba̱nu li jun to̱n chi higo. Nak nakꞌunkꞌut chak li xak chi e̱lc, riqꞌuin aꞌan te̱nau nak yo̱ chak chi nachꞌoc li sakꞌehil. 
MAT.24.33	Joꞌ nak li higo naxcꞌutbesi retalil li sakꞌehil, joꞌcan ajcuiꞌ chixjunil li cꞌaꞌak re ru aꞌan talajeꞌcꞌulma̱nk, naxcꞌutbesi retalil nak yo̱ chi cuulac xkꞌehil nak toline̱lk cuiꞌchic la̱in li Cꞌajolbej. 
MAT.24.34	Relic chi ya̱l tinye e̱re nak toj talajeꞌcꞌulma̱nk chixjunil li cꞌaꞌak re ru aꞌin chi toj ma̱jiꞌ nequeꞌosoꞌ li tenamit aꞌin. 
MAT.24.35	Li choxa ut li ruchichꞌochꞌ talajeꞌosokꞌ. Abanan li cua̱tin incꞌaꞌ ta̱cana̱k yal chi joꞌcan chi incꞌaꞌ ta ta̱cꞌulma̱nk chixjunil li cꞌaꞌak re ru xinye. 
MAT.24.36	Abanan ma̱ ani nanaꞌoc re jokꞌe lix kꞌehil ut lix ho̱nal incꞌulunic. Eb li ángel saꞌ choxa incꞌaꞌ nequeꞌxnau chi moco la̱in li Cꞌajolbej ninnaꞌoc re. Caꞌaj cuiꞌ li Dios Acuabej nanaꞌoc re jokꞌe ta̱cꞌulma̱nk aꞌin. 
MAT.24.37	Joꞌ quicꞌulman saꞌ xcutan laj Noé, joꞌcan ajcuiꞌ ta̱cꞌulma̱nk nak toline̱lk cuiꞌchic la̱in li Cꞌajolbej. 
MAT.24.38	Saꞌ eb li cutan aꞌan nak toj ma̱jiꞌ quicuan li butꞌi haꞌ, eb li tenamit yo̱queb chak chi cuaꞌac ut yo̱queb chi ucꞌac, ut yo̱queb chi sumla̱c ut chi sumuba̱nc toj saꞌ li cutan nak qui-oc laj Noé saꞌ li jucub cab. 
MAT.24.39	Ut incꞌaꞌ queꞌxtau xya̱lal toj quichal li butꞌi haꞌ ut quilajeꞌcꞌameꞌ chixjunileb xban li butꞌ. Chanchan ajcuiꞌ aꞌan nak toline̱lk cuiꞌchic la̱in li Cꞌajolbej. 
MAT.24.40	Saꞌ li cutan aꞌan cuib li cui̱nk cua̱nkeb saꞌ cꞌaleba̱l, jun aj pa̱banel ut jun li ma̱cuaꞌ aj pa̱banel. Ut laj pa̱banel, aꞌan li ta̱cꞌamekꞌ xban li Dios ut li jun chic li ma̱cuaꞌ aj pa̱banel, aꞌan ta̱canaba̱k. 
MAT.24.41	Ut cuib li ixk yo̱keb chi queꞌec saꞌ jun chi queꞌleb, jun aj pa̱banel ut jun li ma̱cuaꞌ aj pa̱banel. Ut laj pa̱banel, aꞌan li ta̱cꞌamekꞌ xban li Dios ut li jun chic li ma̱cuaꞌ aj pa̱banel, aꞌan ta̱canaba̱k. 
MAT.24.42	Joꞌcan nak yoꞌon cua̱nkex xban nak incꞌaꞌ nequenau jokꞌe ho̱nal toline̱lk la̱in li Ka̱cuaꞌ. 
MAT.24.43	Chenauhak aꞌin: nak cui ta naxnau li yucuaꞌbej saꞌ li cab jokꞌe ho̱nal re li kꞌojyi̱n tol-e̱lk laj e̱lkꞌ, ta̱yoꞌlek raj ut incꞌaꞌ raj tixcanab chi elkꞌac xsaꞌ li rochoch. 
MAT.24.44	Joꞌcan ajcuiꞌ la̱ex yoꞌon cua̱nkex chi oybeni̱nc xban nak incꞌaꞌ nequenau jokꞌe ho̱nal tincuulak la̱in li Cꞌajolbej. Tincuulak chi ma̱cꞌaꞌ saꞌ e̱chꞌo̱l.
MAT.24.45	¿Ani ut laj cꞌanjel cha̱bil ut cuan xnaꞌleb? Aꞌan li quiqꞌueheꞌ xcuanquil xban lix patrón saꞌ xbe̱neb li rech mo̱sil ut aꞌan ta̱qꞌuehok re xtzacae̱mkeb saꞌ x-o̱ril. 
MAT.24.46	Us xak re laj cꞌanjel aꞌan li yo̱k chixba̱nunquil chi joꞌcan nak tol-e̱lk lix patrón. 
MAT.24.47	Relic chi ya̱l tinye e̱re nak lix patrón tixkꞌaxtesi saꞌ rukꞌ, chixjunil lix juncablal. 
MAT.24.48	Aban cui laj cꞌanjel aꞌan incꞌaꞌ us lix naꞌleb, tixye saꞌ xchꞌo̱l, “Lin patrón ta̱ba̱yk chak chi cꞌulu̱nc.” 
MAT.24.49	Ut ta̱oc chixsacꞌbaleb li rech aj cꞌanjelil, ut ta̱oc chi cuaꞌac ut chi ucꞌac rochbeneb li calajenak. 
MAT.24.50	Ut ma̱cꞌaꞌak saꞌ xchꞌo̱l nak tol-e̱lk lix patrón. 
MAT.24.51	Ut ta̱cꞌajtesi̱k ru ut ta̱qꞌuehekꞌ saꞌ xya̱nkeb laj caꞌ pacꞌal u. Ut aran ta̱cua̱nk li ya̱bac ut li cꞌuxuxi̱nc ruch e.
MAT.25.1	Lix nimajcual cuanquilal li Dios, aꞌan chanchan li quicꞌulman saꞌ jun li sumla̱c. Li laje̱b chi tukꞌ ix queꞌxcꞌam lix candil ut co̱eb saꞌ jun li sumla̱c chixcꞌulbal li be̱lomej. 
MAT.25.2	O̱b cuanqueb xnaꞌleb ut li o̱b chic ma̱cꞌaꞌ xnaꞌlebeb. 
MAT.25.3	Li o̱beb li ma̱cꞌaꞌeb xnaꞌleb incꞌaꞌ queꞌxcauresi rib chi us. Queꞌxcꞌam lix candil, abanan incꞌaꞌ queꞌxcꞌam xyaꞌal lix candil. 
MAT.25.4	Ut li cuanqueb xnaꞌlebeb queꞌxcauresi rib chi us, queꞌxcꞌam lix candil ut queꞌxcꞌam ajcuiꞌ lix yaꞌal. 
MAT.25.5	Ut nak quibay chak li be̱lomej, nequeꞌxi̱kan chixjunileb toj retal quicube xcuaraheb. 
MAT.25.6	Ut saꞌ tuktu kꞌojyi̱n, queꞌrabi nak yo̱queb chixjapbal reheb li tenamit chixyebal: —Cueꞌ chak li be̱lomej. Ayukex, cꞌulumak chak, chanqueb. 
MAT.25.7	Ut li laje̱b chi tukꞌ ix queꞌaj ru ut queꞌoc xyi̱banquil lix candil. 
MAT.25.8	Ut li o̱b li ma̱cꞌaꞌeb xnaꞌleb queꞌxye reheb li o̱b chic li cuanqueb xnaꞌleb: —Jecꞌomak bayak xyaꞌal li kaxam xban nak chupc re li kacandil, chanqueb. 
MAT.25.9	Aban li cuanqueb xnaꞌleb queꞌxye: —Incꞌaꞌ naru. Incꞌaꞌ ta̱tzꞌaklok li xyaꞌal li ke cui takaqꞌue e̱re la̱ex. Ayukex riqꞌuineb laj cꞌay. Lokꞌomak chak e̱re, chanqueb reheb. 
MAT.25.10	Ut cuanqueb chak chixlokꞌbal lix yaꞌal lix candil nak col-e̱lk li be̱lomej. Ut li o̱b chic li cuanqueb xyaꞌal lix candil queꞌoc rochben saꞌ li cab. Ut quitzꞌapeꞌ li oqueba̱l. 
MAT.25.11	Ut nak queꞌsukꞌi chak li o̱b chi tukꞌ ix chixlokꞌbal xyaꞌal lix xameb, queꞌoc chibokoc saꞌ li oqueba̱l ut queꞌxye: —Ka̱cuaꞌ, te li cab chiku, chanqueb. 
MAT.25.12	Ut li be̱lomej quichakꞌoc ut quixye reheb: —Relic chi ya̱l tinye e̱re incꞌaꞌ ninnau e̱ru.— 
MAT.25.13	Joꞌcan nak la̱in ninye e̱re: Yoꞌon cua̱nkex xban nak incꞌaꞌ nequenau li cutan chi moco li ho̱nal jokꞌe toline̱lk la̱in li Cꞌajolbej.
MAT.25.14	Ut lix nimajcual cuanquilal li Dios, aꞌan chanchan jun li cui̱nk li ac xic re chi najt. Quixbokeb lix mo̱s riqꞌuin ut quixkꞌaxtesi lix tumin saꞌ rukꞌeb lix mo̱s. 
MAT.25.15	Quixqꞌue o̱b mil pe̱s re li jun, cuib mil re li jun chic ut quixqꞌue jun mil re li jun chic. Quixqꞌue re li junju̱nk aꞌ yal chanru lix se̱bal xchꞌo̱l chi rilbal. Tojoꞌnak co̱ chi najt. 
MAT.25.16	Ut li mo̱s li quicꞌuluc re li o̱b mil pe̱s, qui-oc chi yacoc chiru ut quire̱chani o̱b mil pe̱s chic saꞌ xbe̱n li quixcꞌul. 
MAT.25.17	Ut joꞌcan cuiꞌchic quixba̱nu li quicꞌuluc re li cuib mil pe̱s. Ut quire̱chani cuib mil pe̱s chic saꞌ xbe̱n li quixcꞌul. 
MAT.25.18	Aꞌut li mo̱s li quicꞌuluc re li jun mil pe̱s, co̱ ut quixbec jun li jul saꞌ chꞌochꞌ. Ut aran quixmuk li jun mil pe̱s li quiqꞌueheꞌ re xban lix patrón. 
MAT.25.19	Ut najterak chic, quicꞌulun lix patroneb laj cꞌanjel aꞌan. Quixbokeb lix mo̱s chixkꞌaxtesinquil xcue̱nteb. 
MAT.25.20	Ut quicuulac li mo̱s li quicꞌuluc re li o̱b mil pe̱s. Ut quixcꞌam chak li o̱b mil li quixcꞌul ut quixcꞌam chak ajcuiꞌ li o̱b mil chic li xbe̱n li quire̱chani, ut quixye: —Ka̱cuaꞌ, o̱b mil pe̱s caqꞌue cue. Cuayeꞌ la̱ tumin ut o̱b mil chic xcue̱chani chak saꞌ xbe̱n li caqꞌue cue, chan. 
MAT.25.21	Ut lix patrón quixye re: —Kꞌaxal us xaba̱nu. La̱at cha̱bilat ut tzꞌakalat aj cꞌanjel. Saꞌ xbe̱n li caꞌchꞌin xinkꞌaxtesi a̱cue, cha̱bil xat-el. Anakcuan tinkꞌaxtesi chic nabal a̱cue. Chisahokꞌ saꞌ la̱ chꞌo̱l xban nak tattzꞌako̱nk ajcuiꞌ riqꞌuin li sahil chꞌo̱lejil li cuan cuiqꞌuin la̱in, chan. 
MAT.25.22	Ut li mo̱s li quicꞌuluc re li cuib mil pe̱s quicuulac ut quixye: —Ka̱cuaꞌ, caqꞌue cue cuib mil pe̱s ut cuib mil pe̱s chic xcue̱chani chak saꞌ xbe̱n, chan. 
MAT.25.23	Ut lix patrón quixye re: —Us xaba̱nu. Cha̱bilat aj cꞌanjel. Riqꞌuin li caꞌchꞌin xinqꞌue a̱cue, us xat-el. Anakcuan tinkꞌaxtesi a̱cue nabal chic. Chisahokꞌ saꞌ la̱ chꞌo̱l xban nak tattzꞌako̱nk ajcuiꞌ riqꞌuin li sahil chꞌo̱lejil li cuan cuiqꞌuin la̱in, chan. 
MAT.25.24	Ut quicuulac ajcuiꞌ li jun chic li quicꞌuluc re li jun mil pe̱s ut quixye re lix patrón: —Ka̱cuaꞌ, ninnau nak joskꞌat la̱at. Nacatkꞌoloc bar incꞌaꞌ nacat-au cuiꞌ, ut nacatxococ bar cuiꞌ incꞌaꞌ nacatpajin iyaj. 
MAT.25.25	Joꞌcan nak quinxucuac ut co̱in ut coxinmuk saꞌ chꞌochꞌ li caqꞌue cue. Cueꞌ li jun mil pe̱s li caqꞌue cue, chan. 
MAT.25.26	Ut li patrón quijoskꞌoꞌ ut quixye re: —Incꞌaꞌ us la̱ naꞌleb. Incꞌaꞌ nacacuaj trabajic. Xanau nak ninkꞌoloc bar incꞌaꞌ nin-au cuiꞌ. Ut xanau nak ninxococ bar incꞌaꞌ ninpajin cuiꞌ iyaj. 
MAT.25.27	Joꞌcan ut tento nak xaqꞌue raj lin tumin reheb laj toꞌ tumin. Ut saꞌ incꞌulunic, xincꞌul raj ral lin tumin rochben raj li xaqꞌue chi toꞌ, chan. 
MAT.25.28	Ut li patrón quixye reheb lix mo̱s li cuanqueb aran: —Makꞌomak chiru li jun mil pe̱s ut qꞌuehomak re li ani aj iqꞌuin cuan li laje̱b mil pe̱s. 
MAT.25.29	Chixjunil li ani cuan nabal reheb, mas cuiꞌchic ta̱qꞌuema̱nk re ut kꞌaxal cuiꞌchic nabal ta̱cua̱nk re. Ut li ani caꞌchꞌin ajcuiꞌ cuan re, ta̱makꞌma̱nk chiru li joꞌ qꞌuial cuan re. 
MAT.25.30	Ut laj cꞌanjel aꞌin, ma̱cꞌaꞌ na-oc cuiꞌ. Isihomak arin ut qꞌuehomak saꞌ kꞌojyi̱n. Aran ta̱cua̱nk li ya̱bac ut li cꞌuxuxi̱nc ruch e, chan.
MAT.25.31	Nak tincha̱lk la̱in li Cꞌajolbej riqꞌuin xnimal inlokꞌal cuochbenakeb chak chixjunileb li ángel, tojoꞌnak toxincꞌojla̱k saꞌ lin cꞌojariba̱l retalil xnimal incuanquil chi rakoc a̱tin. 
MAT.25.32	Ut teꞌchꞌutuba̱k chicuu chixjunil xte̱paleb li tenamit li cuanqueb saꞌ ruchichꞌochꞌ. Tojoꞌnak tinsiqꞌueb ru ut tinqꞌueheb saꞌ cuib chꞌu̱tal joꞌ nak li pastor narisiheb lix carner saꞌ xya̱nkeb li chiba̱t. 
MAT.25.33	Ut tinqꞌueheb lin carner saꞌ lin nim ukꞌ ut eb li chiba̱t tinqꞌue saꞌ intzꞌe. 
MAT.25.34	Ut la̱in li Rey tinye reheb li cuanqueb saꞌ lin nim: —Osobtesinbilex xban lin Yucuaꞌ. E̱chanihomak li nimajcual cuanquilal cauresinbil chokꞌ e̱re chalen chak saꞌ xticlajic li ruchichꞌochꞌ. 
MAT.25.35	Te̱re̱chani xban nak quintzꞌoca chak ut quine̱qꞌue chi cuaꞌac. Quichakic cue ut quine̱qꞌue chi ucꞌac. Quinsicꞌ cuochochnal ut quine̱cꞌul e̱riqꞌuin. 
MAT.25.36	Nak ma̱cꞌaꞌ cuakꞌ, queqꞌue cuakꞌ. Nak quinyajer, quine̱tenkꞌa. Nak quincuan saꞌ tzꞌalam, coxine̱ril chak. 
MAT.25.37	Ut eb li ti̱queb xchꞌo̱l teꞌxye cue: —Ka̱cuaꞌ, ¿jokꞌe ta biꞌ catkil chi tattzꞌoca̱k ut jokꞌe ta biꞌ catkaqꞌue chi cuaꞌac? ¿Jokꞌe ta biꞌ catkil chi ta̱chakik a̱cue ut jokꞌe ta biꞌ catkaqꞌue chi ucꞌac? chaꞌkeb cue. 
MAT.25.38	¿Jokꞌe ta biꞌ casicꞌ a̱cuochochnal ut catkacꞌul ta kiqꞌuin? ¿Jokꞌe ta biꞌ catkil chi ma̱cꞌaꞌ a̱cuakꞌ ut quikaqꞌue ta a̱cuakꞌ? 
MAT.25.39	¿Jokꞌe ta biꞌ catkil chi yajat ut catkatenkꞌa ta? ¿Jokꞌe catcuan saꞌ tzꞌalam ut coxatkil ta chak? chaꞌkeb. 
MAT.25.40	Ut la̱in tinchakꞌok ut tinye reheb: —Relic chi ya̱l tinye e̱re, cui queba̱nu aꞌin re junak li nequeꞌpa̱ban cue, usta cubenak xcuanquil, cue ajcuiꞌ la̱in queba̱nu chak. 
MAT.25.41	Tojoꞌnak la̱in li Rey tinye reheb li cuanqueb saꞌ lin tzꞌe: —Elenkex chicuu. Tzꞌekta̱nanbilex saꞌ li xam li ma̱ jokꞌe ta̱chupk cꞌu̱banbil chak chokꞌ re laj tza ut reheb ajcuiꞌ lix ángel. 
MAT.25.42	Xban nak la̱in quintzꞌoca chak ut incꞌaꞌ quine̱qꞌue chi cuaꞌac. Quichakic chak cue ut incꞌaꞌ quine̱qꞌue chi ucꞌac. 
MAT.25.43	Quinsicꞌ li cuochochnal ut incꞌaꞌ quine̱cꞌul e̱riqꞌuin. Ma̱cꞌaꞌ cuakꞌ ut incꞌaꞌ queqꞌue cuakꞌ. Quinyajer ut incꞌaꞌ quine̱tenkꞌa. Quincuan chi pre̱xil ut incꞌaꞌ coxine̱ril chak, chaꞌkin reheb. 
MAT.25.44	Ut teꞌchakꞌok ut teꞌxye cue: —Ka̱cuaꞌ, ¿jokꞌe ta biꞌ catkil chi tattzꞌoca̱k? ¿Jokꞌe ta biꞌ catkil chi ta̱chakik a̱cue? ¿Jokꞌe casicꞌ a̱cuochochnal? ¿Jokꞌe catkil chi ma̱cꞌaꞌ la̱ cuakꞌ malaj yajat, malaj cuancat saꞌ tzꞌalam ut incꞌaꞌ catkatenkꞌa? chaꞌkeb. 
MAT.25.45	Ut la̱in li Rey tinchakꞌok ut tinye reheb: —Relic chi ya̱l tinye e̱re, xban nak incꞌaꞌ quetenkꞌaheb li nequeꞌpa̱ban cue li ma̱cꞌaꞌeb xcuanquil, incꞌaꞌ ajcuiꞌ quine̱tenkꞌa la̱in, chaꞌkin reheb. 
MAT.25.46	Ut eb aꞌan teꞌxic saꞌ li tojba ma̱c chi junelic. Abanan li ti̱queb xchꞌo̱l cua̱nkeb xyuꞌam chi junelic.
MAT.26.1	Ut nak quirakeꞌ li Jesús chixyebal chixjunil li a̱tin aꞌin, quixye reheb lix tzolom: 
MAT.26.2	—La̱ex nequenau nak cuib cutan chic ma̱ nacuulac xkꞌehil li pascua
MAT.26.3	Ut eb lix be̱nil aj tij ut eb laj tzꞌi̱b ut eb li nequeꞌcꞌamoc be saꞌ xya̱nkeb laj judío queꞌxchꞌutub ribeb chiru neba̱l re li rochoch lix yucuaꞌileb laj tij, Caifás xcꞌabaꞌ. 
MAT.26.4	Ut queꞌxcꞌu̱b ribeb re nak teꞌxchap li Jesús ut re nak teꞌxyoꞌob a̱tin chirix re xcamsinquil. 
MAT.26.5	Ut queꞌxye chiribileb rib: —Incꞌaꞌ takachap li Jesús nak yo̱k li ninkꞌe xban nak teꞌpokꞌ li tenamit saꞌ kabe̱n ut teꞌoc chi pletic kiqꞌuin, chanqueb.
MAT.26.6	Li Jesús cuan aran Betania saꞌ rochoch laj Simón li saklep rix. 
MAT.26.7	Chunchu saꞌ me̱x nak quicuulac jun li ixk. Cuan jun chꞌina me̱t yi̱banbil riqꞌuin li terto̱quil pec alabastro xcꞌabaꞌ. Cuan li sununquil ban chi saꞌ, kꞌaxal terto xtzꞌak. Li ixk quixqꞌue li ban saꞌ xjolom li Jesús. 
MAT.26.8	Nak queꞌril aꞌan, eb lix tzolom queꞌjoskꞌoꞌ ut queꞌxye chi ribileb rib: —¿Cꞌaꞌut nak xsach li sununquil ban aꞌin chi ma̱cꞌaꞌ rajbal? 
MAT.26.9	Xru raj xcꞌayiman chi kꞌaxal terto xtzꞌak ut xkajeqꞌui raj li tumin reheb li nebaꞌ, chanqueb. 
MAT.26.10	Li Jesús quixnau li cꞌaꞌru yo̱queb chixyebal ut quixye reheb: —¿Cꞌaꞌut nak yo̱quex chixchꞌiꞌchꞌiꞌinquil li ixk aꞌin? Canabomak xcuechꞌinquil xban nak us li xba̱nu cue. 
MAT.26.11	Li nebaꞌ junelic cua̱nkeb saꞌ e̱ya̱nk. Abanan la̱in moco cua̱nkin ta chi junelic e̱riqꞌuin. 
MAT.26.12	Li ixk aꞌin us li xba̱nu cue nak xqꞌue li sununquil ban saꞌ inbe̱n. Ma̱jiꞌ nincam abanan ac xinixban re lin mukbal. 
MAT.26.13	Relic chi ya̱l tinye e̱re yalak bar ta̱yema̱nk resil li colba-ib saꞌ chixjunil li ruchichꞌochꞌ, ta̱yema̱nk ajcuiꞌ resil li cꞌaꞌru xba̱nu cue li ixk aꞌin re xjulticanquil aꞌan, chan.
MAT.26.14	Ut laj Judas Iscariote, jun reheb li cablaju chi xtzolom li Jesús, co̱ riqꞌuineb lix be̱nil aj tij. 
MAT.26.15	Ut quixye reheb: —¿Joꞌ nimal te̱qꞌue cue cui tinkꞌaxtesi li Jesús e̱re? chan reheb. Ut eb aꞌan queꞌxcꞌu̱b nak teꞌxqꞌue laje̱b xcaꞌcꞌa̱l chi tumin plata re. 
MAT.26.16	Ut chalen saꞌ li cutan aꞌan, laj Judas yo̱ chixsicꞌbal jokꞌe tixqꞌue rib re nak tixkꞌaxtesi li Jesús saꞌ rukꞌeb.
MAT.26.17	Saꞌ li xbe̱n cutan re li ninkꞌe nak nequeꞌxcuaꞌ li caxlan cua chi ma̱cꞌaꞌ xchꞌamal, queꞌchal lix tzolom riqꞌuin li Jesús ut queꞌxye re: —¿Bar ta̱cuaj takacauresi chak li naꞌajej re ta̱tzaca cuiꞌ li mayejanbil xul? chanqueb. 
MAT.26.18	Ut li Jesús quixye reheb: —Ayukex saꞌ li tenamit riqꞌuin li cui̱nk li xinye e̱re, ut te̱ye re, “Chan laj tzolonel nak cuulac re xkꞌehil lix camic. Ta̱raj xnumsinquil li ninkꞌe Pascua saꞌ la̱ cuochoch rochbeneb lix tzolom,” chaꞌkex re li cui̱nk. 
MAT.26.19	Ut eb lix tzolom queꞌxba̱nu joꞌ queꞌyeheꞌ reheb xban li Jesús ut aran queꞌxcauresi li ninkꞌe. 
MAT.26.20	Ut nak qui-ecuu saꞌ li cutan aꞌan, quicꞌojla li Jesús saꞌ me̱x rochbeneb lix cablaju chi tzolom. 
MAT.26.21	Ut nak yo̱queb chi cuaꞌac, li Jesús quixye reheb: —Relic chi ya̱l tinye e̱re nak jun e̱re la̱ex ta̱kꞌaxtesi̱nk cue saꞌ rukꞌeb li xicꞌ nequeꞌiloc cue, chan. 
MAT.26.22	Ut ma̱cꞌaꞌ joꞌ nak queꞌrahoꞌ saꞌ xchꞌo̱leb. Ut chi xjunju̱nkaleb queꞌxpatzꞌ re: —¿Ma la̱in ta biꞌ tinkꞌaxtesi̱nk a̱cue, Ka̱cuaꞌ?— 
MAT.26.23	Quichakꞌoc li Jesús ut quixye reheb: —Li ta̱kꞌaxtesi̱nk cue, aꞌan li tixtzꞌa xcaxlan cua saꞌ li secꞌ li tintzꞌa cuiꞌ li cue la̱in. 
MAT.26.24	Relic chi ya̱l la̱in li Cꞌajolbej tincamsi̱k joꞌ tzꞌi̱banbil retalil chicuix saꞌ li Santil Hu. Abanan raylal cuan saꞌ xbe̱n li cui̱nk aꞌan li ta̱kꞌaxtesi̱nk cue. Kꞌaxal us raj chokꞌ re li cui̱nk aꞌan nak incꞌaꞌ raj quiyoꞌla, chan li Jesús. 
MAT.26.25	Tojoꞌnak quichakꞌoc laj Judas li ta̱kꞌaxtesi̱nk re ut quixye: —¿Malaj ut la̱in li yo̱cat chinyebal, at tzolonel? Ut li Jesús quixye re: —La̱at xaye a̱cuib. 
MAT.26.26	Ut nak yo̱queb chi cuaꞌac, li Jesús quixchap li caxlan cua. Quixbantioxi chiru li Dios, quixjachi, tojoꞌnak quixjeqꞌui reheb lix tzolom. Ut quixye reheb: —Cꞌulumak, cuaꞌomak. Aꞌan aꞌin lin tzꞌejcual.— 
MAT.26.27	Ut quixchap ajcuiꞌ li secꞌ re ucꞌac ut quixbantioxi chiru li Dios ut quixqꞌue reheb ut quixye reheb: —Ucꞌumak li cuan saꞌ li secꞌ aꞌin che̱junilex, 
MAT.26.28	xban nak aꞌan aꞌin lin quiqꞌuel li ta̱hoyekꞌ re nak ta̱cuyekꞌ xma̱queb nabal chi tenamit. Ut aꞌan ta̱xakaba̱nk xcuanquil li Acꞌ Contrato. 
MAT.26.29	Relic chi ya̱l tinye e̱re nak chalen anakcuan incꞌaꞌ chic tincuucꞌ lix yaꞌal ru li uva toj nak ta̱cuulak xkꞌehil nak tincuucꞌ cuiꞌchic cuochbenex saꞌ lix nimajcual cuanquilal lin Yucuaꞌ, chan li Jesús.
MAT.26.30	Nak ac xeꞌrakeꞌ xbichanquil jun li bich re xlokꞌoninquil li Dios, queꞌco̱eb saꞌ li tzu̱l Olivos. 
MAT.26.31	Ut li Jesús quixye reheb: —Che̱junilex la̱ex ta̱chꞌina̱k le̱ chꞌo̱l saꞌ incꞌabaꞌ la̱in ut tine̱canab injunes chiru li kꞌojyi̱n aꞌin joꞌ tzꞌi̱banbil retalil saꞌ li Santil Hu: Tincanab chi camsi̱c laj ilol reheb li carner ut eb li carner teꞌxchaꞌchaꞌi ribeb. (Zac. 13:7) 
MAT.26.32	Ut nak acak xincuacli cuiꞌchic chi yoꞌyo saꞌ xya̱nkeb li camenak la̱in xbe̱n cua tinxic che̱ru la̱ex aran Galilea, chan li Jesús. 
MAT.26.33	Ut laj Pedro quichakꞌoc ut quixye: —Usta chixjunileb tateꞌxcanab, abanan la̱in incꞌaꞌ tatincanab, chan. 
MAT.26.34	Ut li Jesús quixye re: —Relic chi ya̱l yo̱quin chixyebal a̱cue nak chiru li kꞌojyi̱n aꞌin toj ma̱jiꞌ naya̱bac laj tzoꞌ xul nak la̱at ac xaye oxib sut nak incꞌaꞌ nacanau cuu.— 
MAT.26.35	Ut laj Pedro quixye cuiꞌchic: —Ma̱ jokꞌe tinye nak incꞌaꞌ ninnau a̱cuu, usta tineꞌxcamsi a̱cuochben, chan. Ut joꞌcan ajcuiꞌ queꞌxye chixjunileb lix tzolom.
MAT.26.36	Li Jesús quicuulac rochbeneb lix tzolom saꞌ li naꞌajej Getsemaní. Ut quixye reheb lix tzolom: —Cꞌojlankex cuan arin roybeninquil nak tinxic chi tijoc toj leꞌ, chan. 
MAT.26.37	Ut quixcꞌam chirix laj Pedro joꞌqueb ajcuiꞌ li cuib chi ralal laj Zebedeo. Ut li Jesús qui-oc chi rahoc saꞌ xchꞌo̱l ut cꞌajoꞌ nak ta̱yotꞌekꞌ xchꞌo̱l. 
MAT.26.38	Ut quixye reheb: —Cuan jun raylal saꞌ inchꞌo̱l ut yo̱ chinyotꞌbal. Incꞌaꞌ chic nincuy nak nacuecꞌa. Cana̱kex arin ut yoꞌlenkex cuochben, chan. 
MAT.26.39	Ut quibe̱c chic caꞌchꞌin li Jesús ut quixhupub rib saꞌ chꞌochꞌ ut quitijoc. Ut quixye: —At inYucuaꞌ, cui ta naxqꞌue rib, incꞌaꞌ raj tincꞌul li raylal aꞌin. Abanan chi-uxma̱nk li cꞌaꞌru nacacuaj la̱at ut ma̱cuaꞌ li nacuaj la̱in.— 
MAT.26.40	Ut nak quisukꞌi riqꞌuineb lix tzolom, quixtauheb chi cua̱rc. Ut quixye re laj Pedro: —¿Ma toj yo̱quex chi cua̱rc? ¿Ma incꞌaꞌ xru xexyoꞌlec jun o̱rak cuochben? 
MAT.26.41	Chexyoꞌlek ut chextijok re nak incꞌaꞌ te̱qꞌue e̱rib chi a̱le̱c. La̱ex nequeraj raj xba̱nunquil li us, abanan e̱junes incꞌaꞌ texru̱k, chan. 
MAT.26.42	Ut li Jesús co̱ cuiꞌchic xcaꞌ sut chi tijoc ut quixye: —At inYucuaꞌ, cui ta naxqꞌue rib nak incꞌaꞌ raj tincꞌul li raylal aꞌin, abanan chi-uxma̱nk li cꞌaꞌru nacacuaj la̱at.— 
MAT.26.43	Ut nak quisukꞌi cuiꞌchic li Jesús, quixtauheb cuiꞌchic chi cua̱rc lix tzolom xban nak ma̱ caꞌchꞌin lix cuaraheb. 
MAT.26.44	Quixcanabeb ut co̱ cuiꞌchic chi tijoc rox sut ut joꞌcan cuiꞌchic quixtzꞌa̱ma chiru li Dios. 
MAT.26.45	Tojoꞌnak quichal cuiꞌchic riqꞌuineb lix tzolom ut quixye reheb: —¿Ma toj yo̱quex chi cua̱rc? Tzꞌakalak li hila̱nc xeba̱nu. Ac xtau xkꞌehil nak la̱in li Cꞌajolbej tinkꞌaxtesi̱k saꞌ rukꞌeb laj ma̱c. 
MAT.26.46	Cuaclinkex anakcuan, yoꞌkeb; cueꞌ chak li ta̱kꞌaxtesi̱nk cue saꞌ rukꞌeb li xicꞌ nequeꞌiloc cue, chan.
MAT.26.47	Toj yo̱ ajcuiꞌ chi a̱tinac li Jesús nak cox-e̱lk laj Judas. Aꞌan jun reheb li cablaju. Nabal queꞌchal rochben taklanbileb chak xbaneb li xbe̱nil aj tij ut xbaneb laj cꞌamol be saꞌ xya̱nkeb laj judío. Cuanqueb xchꞌi̱chꞌ ut cuanqueb xcheꞌ. 
MAT.26.48	Li ta̱kꞌaxtesi̱nk re ac xcꞌu̱b chak rib riqꞌuineb cꞌaꞌru li retalil li tixcꞌut. Quixye reheb: —Li ani tincuutzꞌ ru, aꞌan li te̱chap.— 
MAT.26.49	Ut laj Judas co̱ chi junpa̱t riqꞌuin li Jesús ut quixye re: —¿Chan xacuil, at tzolonel?— ut quirutzꞌ ru. 
MAT.26.50	Ut li Jesús quixye re: —Cuami̱g, ¿cꞌaꞌru a̱cuajom arin?— Tojoꞌnak queꞌnachꞌoc riqꞌuin li Jesús ut queꞌxchap. 
MAT.26.51	Ut jun reheb li rochben li Jesús quirisi chak lix chꞌi̱chꞌ ut quixchꞌot lix xic lix mo̱s li xbe̱nil aj tij. 
MAT.26.52	Tojoꞌnak quiyeheꞌ re xban li Jesús: —Qꞌue la̱ chꞌi̱chꞌ saꞌ lix naꞌaj xban nak chixjunileb li nequeꞌpletic riqꞌuin chꞌi̱chꞌ, riqꞌuin chꞌi̱chꞌ ajcuiꞌ teꞌosokꞌ. 
MAT.26.53	¿Ma incꞌaꞌ nacanau nak naru tintzꞌa̱ma chiru lin Yucuaꞌ ut aꞌan tixtakla raj chak anakcuan anakcuan qꞌuila okꞌob chi ángel chincolbal? 
MAT.26.54	Abanan cui tixtakla raj chak eb li ángel, ¿chan raj ru nak ta̱tzꞌaklok ru li tzꞌi̱banbil saꞌ li Santil Hu, li naxye nak joꞌcaꞌin tento ta̱cꞌulma̱nk? chan li Jesús. 
MAT.26.55	Ut saꞌ li ho̱nal aꞌan li Jesús quixye reheb li qꞌuila tenamit, —¿Ma la̱in ta biꞌ aj e̱lkꞌ nak xexchal chinchapbal riqꞌuin cheꞌ ut riqꞌuin chꞌi̱chꞌ? Rajlal cutan nincꞌojla saꞌ e̱ya̱nk che̱tzolbal saꞌ li rochoch li Dios ut incꞌaꞌ quine̱chap aran. 
MAT.26.56	Abanan chixjunil aꞌin x-uxman re nak ta̱tzꞌaklok ru li Santil Hu tzꞌi̱banbil xbaneb li profeta. Tojoꞌnak queꞌe̱lelic chixjunileb lix tzolom ut queꞌxcanab xjunes li Jesús.
MAT.26.57	Ut li Jesús quicꞌameꞌ riqꞌuin laj Caifás, lix yucuaꞌileb laj tij. Aran chꞌutchꞌu̱queb laj tzꞌi̱b ut eb li nequeꞌcꞌamoc be saꞌ xya̱nkeb laj judío. 
MAT.26.58	Ut laj Pedro chi najt yo̱ chak chixta̱kenquil li Jesús ut quicuulac toj chi ruꞌuj neba̱l saꞌ rochoch lix yucuaꞌileb laj tij. Qui-oc aran ut quicꞌojla saꞌ xya̱nkeb laj cꞌacꞌalenel re nak ta̱ril cꞌaꞌru ta̱cana̱k cuiꞌ. 
MAT.26.59	Ut eb li xbe̱nil aj tij ut eb li nequeꞌcꞌamoc be saꞌ xya̱nkeb laj judío ut chixjunileb li nequeꞌtzꞌiloc a̱tin yo̱queb chixsicꞌbal chanru nak teꞌxyoꞌob junak a̱tin chirix li Jesús re nak ta̱ru̱k teꞌxkꞌaxtesi chi camsi̱c. 
MAT.26.60	Abanan incꞌaꞌ queꞌxtau usta nabal chi testigo aj ticꞌtiꞌeb cuanqueb aran. Toj queꞌcuulac cuib chic li testigo aj ticꞌtiꞌeb, tojoꞌnak queꞌxtau chanru teꞌxjit cuiꞌ. 
MAT.26.61	Li cuib aꞌan queꞌxye: —Joꞌcaꞌin quixye li cui̱nk aꞌin, “La̱in ta̱ru̱k tinjucꞌ li rochoch li Dios ut chiru oxib cutan tinyi̱b cuiꞌchic”, chan. 
MAT.26.62	Ut quixakli lix yucuaꞌileb laj tij ut quixye re li Jesús: —¿Cꞌaꞌru nacaye la̱at? ¿Ma ma̱cꞌaꞌ nacaye chirix li yo̱queb chixyebal cha̱cuix?— 
MAT.26.63	Ut li Jesús ma̱ jun li a̱tin quixye. Ut li xyucuaꞌileb aj tij quixye cuiꞌchic re: —Saꞌ xcꞌabaꞌ li yoꞌyo̱quil Dios ta̱ye ke cui la̱at li Cristo, li Ralal li Dios.— 
MAT.26.64	Ut li Jesús quixye re: —Ya̱l li xaye la̱at. Ut tinye ajcuiꞌ e̱re nak chalen anakcuan tine̱ril la̱in li Cꞌajolbej nak cꞌojcꞌo̱kin saꞌ xnim ukꞌ li nimajcual Dios ut tine̱ril ajcuiꞌ nak yo̱kin chak chi cha̱lc cuiꞌchic saꞌ li chok saꞌ choxa, chan. 
MAT.26.65	Nak quirabi aꞌan, li xyucuaꞌileb laj tij quixpej li rakꞌ xban xjoskꞌil ut quixye: —Aꞌan xjuntakꞌe̱ta rib riqꞌuin li Dios. ¿Cꞌaꞌ chic ru aj e nak toj teꞌxye ke cꞌaꞌru lix ma̱c? Ac xerabi nak xjuntakꞌe̱ta rib riqꞌuin li Dios. 
MAT.26.66	¿Cꞌaꞌru nequeye? ¿Ma cuan xma̱c malaj incꞌaꞌ? chan. Ut queꞌchakꞌoc ut queꞌxye: —Cuan xma̱c ut xcꞌulub nak ta̱camsi̱k.— 
MAT.26.67	Tojoꞌnak cuan queꞌchu̱ban re saꞌ ru. Ut cuan queꞌsacꞌoc re ut cuan queꞌpakꞌlen re chi rukꞌeb. 
MAT.26.68	Ut queꞌxye re: —At Cristo, ye ke ani xsacꞌoc a̱cue, chanqueb.
MAT.26.69	Laj Pedro cuan chirix cab cꞌojcꞌo chi ruꞌuj neba̱l. Quicuulac jun li ixk, xmo̱s li xyucuaꞌileb laj tij. Quixye re laj Pedro: —La̱at jun reheb li xeꞌochbenin re li Jesús aj Galilea.— 
MAT.26.70	Laj Pedro quiticꞌtiꞌic chiruheb chixjunileb ut quixye: —La̱in incꞌaꞌ ninnau ru ani nacaye, chan. 
MAT.26.71	Ut jun chic li ixk qui-iloc re nak yo̱ chi e̱lc chire li cab. Ut quixye reheb li cuanqueb aran: —Li cui̱nk aꞌin, aꞌan jun qui-ochbenin re li Jesús aj Nazaret. 
MAT.26.72	Ut laj Pedro quiticꞌtiꞌic cuiꞌchic xcaꞌ cua. Quixpatzꞌ xcꞌabaꞌ li Dios ut quixye: —Incꞌaꞌ ninnau ru li cui̱nk aꞌan, chan. 
MAT.26.73	Ut junpa̱tak chican, li cuanqueb aran queꞌjiloc riqꞌuin laj Pedro ut queꞌxye re: —Relic chi ya̱l nak la̱at xcomoneb xban nak la̱ cua̱tinoba̱l nacꞌutuc re nak la̱at aj Galilea.— 
MAT.26.74	Ut laj Pedro qui-oc chi majecua̱nc ut quixye riqꞌuin juramento: —Incꞌaꞌ ninnau ru li cui̱nk aꞌan, chan. Ut saꞌ ajcuiꞌ li ho̱nal aꞌan quiya̱bac laj tzoꞌ xul. 
MAT.26.75	Ut saꞌ junpa̱t quinak saꞌ xchꞌo̱l laj Pedro li a̱tin li quiyeheꞌ re xban li Jesús, “Nak toj ma̱jiꞌ naya̱bac laj tzoꞌ xul, la̱at ac xaye oxib sut nak incꞌaꞌ nacanau cuu.” Ut laj Pedro ma̱ cꞌajoꞌ nak quiyotꞌeꞌ xchꞌo̱l. Qui-el chirix cab ut cꞌajoꞌ nak quiya̱bac.
MAT.27.1	Ut nak quisake̱u, queꞌxchꞌutub ribeb chixjunileb lix be̱nil aj tij ut eb laj cꞌamol be saꞌ xya̱nkeb laj judío. Queꞌxcꞌu̱b rib chanru teꞌxba̱nu re nak ta̱camsi̱k li Jesús. 
MAT.27.2	Queꞌxcꞌam li Jesús chi bacꞌbo ut queꞌxkꞌaxtesi saꞌ rukꞌ laj Pilato li acuabej.
MAT.27.3	Ut laj Judas li quikꞌaxtesin re li Jesús, cꞌajoꞌ nak quiyotꞌeꞌ xchꞌo̱l riqꞌuin li quixba̱nu nak quiril nak quiteneba̱c ca̱mc saꞌ xbe̱n li Jesús. Quixkꞌajsi li laje̱b xcaꞌcꞌa̱l chi tumin plata reheb lix be̱nil aj tij ut reheb li nequeꞌcꞌamoc be saꞌ xya̱nkeb laj judío. 
MAT.27.4	Quixye reheb: —Xinma̱cob nak xinkꞌaxtesi e̱re li cui̱nk aꞌin xban nak ma̱cꞌaꞌ xma̱c, chan. Aꞌut eb aꞌan queꞌxye re: —¿Cꞌaꞌ takaj re la̱o? Il cꞌaꞌru ta̱ba̱nu.— 
MAT.27.5	Ut laj Judas quixcut li tumin saꞌ rochoch li Dios. Ut co̱ ut quixyatzꞌ rib. 
MAT.27.6	Ut eb lix be̱nil aj tij queꞌxxoc li tumin ut queꞌxye: —Incꞌaꞌ us xqꞌuebal li tumin aꞌin saꞌ xcaxil lix mayej li rochoch li Dios xban nak xtzꞌak xyuꞌam li cui̱nk.— 
MAT.27.7	Ut queꞌxcꞌu̱b ru nak teꞌxlokꞌ jun li chꞌochꞌ re teꞌmukekꞌ cuiꞌ li jalaneb xtenamit. Ut chiru li tumin aꞌan queꞌxlokꞌ li naꞌajej aꞌan riqꞌuin laj pacꞌonel. 
MAT.27.8	Joꞌcan nak chalen anakcuan quicana chokꞌ xcꞌabaꞌ li naꞌajej aꞌan “Lokꞌbil riqꞌuin Quicꞌ.” 
MAT.27.9	Ut riqꞌuin aꞌin quitzꞌakloc ru li quixye li profeta Jeremías nak quixye:
MAT.27.10	Ut queꞌxchap li laje̱b xcaꞌcꞌa̱l chi tumin plata, xtzꞌak li quikꞌaxtesi̱c. Lix tzꞌak aꞌan li tenebanbil saꞌ xbe̱n xbaneb laj Israel. Ut chiru li tumin aꞌan queꞌxlokꞌ jun li chꞌochꞌ riqꞌuin laj pacꞌonel, joꞌ quiyeheꞌ cue xban li Ka̱cuaꞌ. (Zac. 11:12-13)
MAT.27.11	Queꞌxcꞌam li Jesús ut queꞌxxakab chiru laj Pilato li acuabej. Ut laj Pilato quixpatzꞌ re: —¿Ma la̱at lix Reyeb laj judío?— Li Jesús quichakꞌoc ut quixye re: —Ya̱l li xaye nak la̱in.— 
MAT.27.12	Ut nak yo̱ xjitbal xbaneb lix be̱nil aj tij ut eb li nequeꞌcꞌamoc be chiruheb laj judío, chi ti̱c incꞌaꞌ quichakꞌoc. 
MAT.27.13	Ut laj Pilato quixye re: —¿Ma incꞌaꞌ nacacuabi joꞌ qꞌuial li yo̱queb chixyebal cha̱cuix?— 
MAT.27.14	Aban li Jesús ma̱ jun li a̱tin quixye re tixcol rib ut riqꞌuin aꞌan quisach xchꞌo̱l laj Pilato.
MAT.27.15	Rajlal chihab saꞌ li ninkꞌe Pascua li acuabej narachꞌab junak li pre̱x aꞌ ya̱l ani teꞌraj li tenamit ta̱achꞌaba̱k joꞌ cꞌaynakeb xba̱nunquil. 
MAT.27.16	Saꞌ eb li cutan aꞌan cuan saꞌ tzꞌalam jun li cui̱nk naꞌno ru chi us, aj Barrabás xcꞌabaꞌ. 
MAT.27.17	Ut nak chꞌutchꞌu̱queb li qꞌuila tenamit, laj Pilato quixpatzꞌ reheb: —¿Ani te̱raj tincuachꞌab? ¿Ma laj Barrabás, malaj ut li Jesús li Cristo nequeꞌxye re? chan laj Pilato. 
MAT.27.18	Laj Pilato naxnau nak xban xcakaleb xchꞌo̱l li xbe̱nil aj tij nak queꞌxkꞌaxtesi li Jesús saꞌ rakleb a̱tin. 
MAT.27.19	Nak laj Pilato cꞌojcꞌo saꞌ lix naꞌaj li narakoc cuiꞌ a̱tin, li rixakil quixtakla xyebal re: —Ma̱cꞌaꞌ ta̱ba̱nu re li cui̱nk aꞌan xban nak ma̱cꞌaꞌ xma̱c. Saꞌ xcꞌabaꞌ aꞌan nak kꞌaxal ra xinmatqꞌue chi kꞌek, chan. 
MAT.27.20	Ut eb li xbe̱nil aj tij ut eb li nequeꞌcꞌamoc be saꞌ xya̱nkeb laj judío queꞌxtacchiꞌi li qꞌuila tenamit re nak teꞌxye nak aꞌ laj Barrabás li ta̱achꞌaba̱k, ut aꞌ li Jesús ta̱camsi̱k. 
MAT.27.21	Ut li acuabej quixpatzꞌ reheb: —¿Bar cuan reheb li cuib aꞌin te̱raj tincuachꞌab?— Ut eb aꞌan queꞌxye: —Aꞌ laj Barrabás, chanqueb. 
MAT.27.22	Quixye laj Pilato reheb: —Ut, ¿cꞌaꞌ put ru ta̱ru̱k tinba̱nu la̱in riqꞌuin li Jesús, li Cristo nequeꞌxye re?— Ut chixjunileb queꞌxye: —¡Chiqꞌuehekꞌ chiru cruz!— 
MAT.27.23	Ut li acuabej quixye reheb: —¿Cꞌaꞌut? ¿Cꞌaꞌru tzꞌakal xma̱c e̱re?— Ut eb aꞌan kꞌaxal cau cuiꞌchic queꞌxjap re chixyebal: —¡Chiqꞌuehekꞌ chiru cruz!— 
MAT.27.24	Ut laj Pilato quiril nak incꞌaꞌ qui-el chi us li quiraj xba̱nunquil ut quixqꞌue retal nak kꞌaxal cuiꞌchic nak queꞌpoꞌ xchꞌo̱l li tenamit. Tojoꞌnak quixtakla xcꞌambal lix haꞌ re xchꞌajbal li rukꞌ chiruheb li tenamit ut quixye: —Ma̱cꞌaꞌ inma̱c la̱in riqꞌuin xcamic li cui̱nk aꞌin li ma̱cꞌaꞌ xma̱c. La̱ex chic yal e̱re saꞌ xbe̱n, chan. 
MAT.27.25	Ut chixjunileb li tenamit queꞌchakꞌoc ut queꞌxye: —Saꞌ kabe̱n la̱o ut saꞌ xbe̱neb li kalal kacꞌajol chicana̱k xtojbal rix lix camic, chanqueb. 
MAT.27.26	Tojoꞌnak laj Pilato quirachꞌab laj Barrabás chiruheb li tenamit. Ut quixtakla xsacꞌbal li Jesús riqꞌuin tzꞌu̱m ut quixkꞌaxtesi saꞌ rukꞌeb li soldado re nak teꞌxqꞌue chiru cruz. 
MAT.27.27	Ut eb lix soldado li acuabej queꞌxcꞌam li Jesús saꞌ li po̱pol ut queꞌxchꞌutub ribeb chixjunileb li soldado ut queꞌxsut li Jesús. 
MAT.27.28	Queꞌrisi li rakꞌ ut queꞌxqꞌue jun caki tꞌicr chirix joꞌ nequeꞌrocsi li rey. 
MAT.27.29	Ut queꞌxtzꞌul jun li corona riqꞌuin qꞌuix ut queꞌxqꞌue saꞌ xjolom. Ut saꞌ xnim ukꞌ queꞌxqꞌue jun li cheꞌ. Ut queꞌxcuikꞌib ribeb chiru ut queꞌretzꞌu ut queꞌxye: —Sahak taxak saꞌ a̱chꞌo̱l, at xReyeb laj judío, chanqueb re. 
MAT.27.30	Quilajeꞌxchu̱ba, ut queꞌxchap li cheꞌ ut riqꞌuin aꞌan queꞌxsacꞌ saꞌ xjolom. 
MAT.27.31	Ut nak ac xeꞌxtacuasi, queꞌrisi li tꞌicr li cuan chirix. Ut queꞌxqꞌue cuiꞌchic li rakꞌ chirix. Tojoꞌnak queꞌxcꞌam re nak teꞌxqꞌue chiru cruz.
MAT.27.32	Ut nak yo̱queb chi xic, queꞌxcꞌul jun li cui̱nk aj Simón xcꞌabaꞌ, Cirene xtenamit. Eb li soldado queꞌxmin ru aꞌan chixpakonquil lix cruz li Jesús. 
MAT.27.33	Ut queꞌcuulac saꞌ li naꞌajej Gólgota xcꞌabaꞌ. Chi jalbil ru naraj naxye: Xnaꞌaj Xbakel Xjolom Camenak. 
MAT.27.34	Ut queꞌxqꞌue vino re li Jesús yubil riqꞌuin cꞌahil ban re xcotzbal li raylal, abanan nak quixyal, incꞌaꞌ quirucꞌ. 
MAT.27.35	Ut mokon nak ac queꞌxqꞌue chiru cruz, eb li soldado queꞌbu̱lic chirix li rakꞌ re rilbal ani na ta̱e̱chani̱nk re li rakꞌ. Joꞌcaꞌin quitzꞌakloc ru li yebil xban li profeta nak quixye: Queꞌxjeqꞌui chi ribileb rib li cuakꞌ ut queꞌbu̱lic chirix lin tꞌicr. (Sal. 22:18) 
MAT.27.36	Queꞌcꞌojla aran ut queꞌoc chixcꞌacꞌalenquil li Jesús. 
MAT.27.37	Saꞌ xbe̱n li cruz queꞌxqꞌue jun retalil cꞌaꞌut nak queꞌxcamsi ut naxye:
MAT.27.37	Aꞌan aꞌin li Jesús, lix Reyeb laj judío.
MAT.27.38	Ut cuib aj e̱lkꞌ queꞌqꞌueheꞌ chiru cruz rochben, jun saꞌ xnim ut jun saꞌ xtzꞌe. 
MAT.27.39	Ut eb li tenamit yo̱queb chi numecꞌ aran, queꞌxhob li Jesús ut nequeꞌrecꞌasi xjolomeb. 
MAT.27.40	Ut queꞌxye: —¿Ma ma̱cuaꞌ ta biꞌ la̱at li cat-ajoc re xjucꞌbal rochoch li Dios, ut yal chiru oxib cutan raj xayi̱b cuiꞌchic? Xacol raj a̱cuib. Cui ya̱l nak la̱at Ralalat li Dios, cuben chak chiru li cruz, chanqueb. 
MAT.27.41	Joꞌcan ajcuiꞌ eb li xbe̱nil aj tij yo̱queb chixhobbal li Jesús rochbeneb laj tzꞌi̱b ut eb li nequeꞌcꞌamoc be saꞌ xya̱nkeb laj judío. 
MAT.27.42	Ut queꞌxye: —Jalan chic xcoleb ut aꞌan incꞌaꞌ naru naxcol rib xjunes. Cui ya̱l nak aꞌan xReyeb laj judío, chicubek chak chiru li cruz anakcuan ut topa̱ba̱nk chiru. 
MAT.27.43	Cau xchꞌo̱l riqꞌuin li Dios. Chicolekꞌ anakcuan cui naraheꞌ xban li Dios xban nak naxye nak aꞌan Ralal li Dios, chanqueb. 
MAT.27.44	Ut joꞌcan eb ajcuiꞌ laj e̱lkꞌ li queꞌqꞌueheꞌ chiru cruz rochben, yo̱queb chixhobbal. 
MAT.27.45	Tuktu cuaꞌleb nak quikꞌojyi̱noꞌ saꞌ chixjunil li ruchichꞌochꞌ ut toj saꞌ oxib o̱r re ecuu quicutanoꞌ cuiꞌchic. 
MAT.27.46	Ut caꞌchꞌin chic ma̱ oxib o̱r nak quia̱tinac li Jesús chi cau xya̱b xcux ut quixye: —Elí, Elí, ¿lama sabactani?— Chi jalbil ru naraj naxye: At inDios, at inDios, ¿cꞌaꞌut nak xina̱canab injunes? 
MAT.27.47	Nak queꞌrabi li cꞌaꞌru quixye li cuanqueb aran, cuan li queꞌyehoc: —Abihomak, yo̱ chixbokbal li profeta Elías, chanqueb. 
MAT.27.48	Ut jun saꞌ xya̱nkeb co̱ saꞌ a̱nil ut coxtzꞌa chak jun li esponja saꞌ vinagre ut quixtaksi chi ruꞌuj jun li cheꞌ ut quixqꞌue saꞌ re li Jesús re ta̱rucꞌ. 
MAT.27.49	Ut li jun chꞌo̱l chic queꞌxye: —Kilak cuan ma ta̱cha̱lk na laj Elías chixcolbal, chanqueb. 
MAT.27.50	Aꞌut li Jesús quixjap cuiꞌchic re chi cau ut qui-el xchꞌo̱l. 
MAT.27.51	Ut li tꞌicr li cuan chokꞌ tas saꞌ li Santil Naꞌajej saꞌ li rochoch li Dios quikꞌicheꞌ saꞌ xyi. Quiticla chak takecꞌ ut toj takꞌa coxrakeꞌ lix kꞌichilal. Caꞌ jachal qui-el. Qui-ecꞌan li chꞌochꞌ ut eb li sako̱nac quilajeꞌitzꞌeꞌ. 
MAT.27.52	Quilajeꞌteli li queꞌmukeꞌ cuiꞌ li camenak ut nabaleb li ti̱queb xchꞌo̱l queꞌcuacli cuiꞌchic chi yoꞌyo. 
MAT.27.53	Ut mokon chic nak li Jesús ac xcuacli cuiꞌchic chi yoꞌyo, queꞌel chak saꞌ lix mukleba̱l ut queꞌoc saꞌ li santil tenamit Jerusalén ut nabal chi aj u queꞌxcꞌutbesi cuiꞌ ribeb. 
MAT.27.54	Ut li capitán rochbeneb li yo̱queb chi cꞌacꞌale̱nc re li Jesús, queꞌrecꞌa li hi̱c ut queꞌxqꞌue retal li cꞌaꞌru yo̱ chi cꞌulma̱nc. Ma̱ cꞌajoꞌ nak queꞌxucuac ut queꞌxye: —Relic chi ya̱l nak li cui̱nk aꞌin tzꞌakal Ralal li Dios.— 
MAT.27.55	Ut cuanqueb ajcuiꞌ ixk yo̱queb chak chi iloc chi najt. Eb aꞌan toj Galilea queꞌxta̱ke chak li Jesús ut queꞌcꞌanjelac chiru. 
MAT.27.56	Saꞌ xya̱nkeb aꞌan cuanqueb lix María aj Magdala, ut lix María xnaꞌeb laj Jacobo ut laj José, ut lix naꞌeb li ralal laj Zebedeo.
MAT.27.57	Ac yo̱ chi oc kꞌojyi̱n nak quicuulac aran bar queꞌxcamsi cuiꞌ li Jesús jun li cui̱nk biom, aj José xcꞌabaꞌ. Arimatea xtenamit. Aꞌan xtzolom ajcuiꞌ li Jesús nak quicuan. 
MAT.27.58	Li cui̱nk aꞌin co̱ riqꞌuin laj Pilato ut quixtzꞌa̱ma chiru nak ta̱qꞌuehekꞌ re lix tzꞌejcual li Jesús re nak tixmuk. Ut laj Pilato quixtakla xkꞌaxtesinquil re. 
MAT.27.59	Ut laj José quixcꞌam li camenak ut quixlan saꞌ jun li acꞌ tꞌicr lino. 
MAT.27.60	Ut quixqꞌue saꞌ jun li acꞌ mukleba̱l. Re raj aꞌan li mukleba̱l nak quiyi̱ba̱c saꞌ jun sako̱nac. Ut quixbalkꞌusi jun nimla pec chire li mukleba̱l ut co̱. 
MAT.27.61	Ut cuanqueb aran lix María aj Magdala ut lix María jun chic. Cꞌojcꞌo̱queb aran chi xcaꞌyaba̱l li mukleba̱l.
MAT.27.62	Joꞌ cuulajak chic, nak ac xnumeꞌ lix cutanquil li cauresi̱nc re li hiloba̱l cutan, queꞌxchꞌutub ribeb li xbe̱nil aj tij rochbeneb laj fariseo. Queꞌco̱eb riqꞌuin laj Pilato. 
MAT.27.63	Ut queꞌxye re: —Ka̱cuaꞌ, xjulticoꞌ ke li a̱tin quixye laj balakꞌ nak toj yoꞌyo̱k. Quixye nak saꞌ rox li cutan ta̱cuacli̱k cuiꞌchic chi yoꞌyo. 
MAT.27.64	Takla xqꞌuebal retal chi us li mukleba̱l toj ta̱numekꞌ li oxib cutan. Ma̱re teꞌcha̱lk lix tzolom chi kꞌek chirelkꞌanquil li camenak ut teꞌxye reheb li tenamit, “Xcuacli cuiꞌchic chi yoꞌyo saꞌ xya̱nkeb li camenak.” Ut kꞌaxal cuiꞌchic chꞌaꞌaj toe̱lk la̱o chiru li xkacꞌul xbe̱n cua. 
MAT.27.65	Ut laj Pilato quixye reheb: —Cueꞌqueb jun chꞌu̱tal chi soldado. Ayukex rochbeneb ut qꞌuehomak retal nak teꞌxba̱nu chi us. La̱ex nequenau chanru te̱ba̱nu, chan. 
MAT.27.66	Ut co̱eb ut queꞌxtzꞌap chi us li mukleba̱l ut queꞌxqꞌue retalil li pec ut queꞌxcanab li soldado aran chixcꞌacꞌalenquil li mukleba̱l.
MAT.28.1	Nak ac xnumeꞌ li hiloba̱l cutan, sake̱uc re li xbe̱n cutan re li xama̱n, quicuulac lix María aj Magdala rochben lix María jun chic chirilbal li mukleba̱l. 
MAT.28.2	Toj ma̱jiꞌ ajcuiꞌ nequeꞌcuulac nak quicuan jun nimla hi̱c. Ut jun x-ángel li Ka̱cuaꞌ quicube chak saꞌ choxa ut quixbalkꞌusi li pec ut quicꞌojla saꞌ xbe̱n. 
MAT.28.3	Li riloba̱l nalemtzꞌun chanchan rakꞌ ca̱k ut li rakꞌ sak sak joꞌ li ratzꞌam que. 
MAT.28.4	Ut eb li yo̱queb chi cꞌacꞌale̱nc re li mukleba̱l nequeꞌsicsot xban xxiuheb chirilbal li quicꞌulman. Chanchan camenak queꞌcana. 
MAT.28.5	Ut nak queꞌcuulac li ixk, li ángel quixye reheb: —Mexxucuac la̱ex. La̱in ninnau nak yo̱quex chixsicꞌbal li Jesús li quicam chiru cruz. 
MAT.28.6	Ma̱ ani chic arin. Ac xcuacli chi yoꞌyo joꞌ quixye e̱re. Quimkex arin. Ilomak lix naꞌaj bar queꞌxqꞌue cuiꞌ li Ka̱cuaꞌ. 
MAT.28.7	Ayukex saꞌ junpa̱t ut yehomak reheb lix tzolom nak ac xcuacli chi yoꞌyo saꞌ xya̱nkeb li camenak. Ut anakcuan ta̱xic Galilea ut aꞌan xbe̱n cua ta̱cuulak che̱ru la̱ex. Aran toxe̱ril ru. Caꞌaj cuiꞌ aꞌin li tinye e̱re, chan li ángel. 
MAT.28.8	Teꞌxucuak li ixk nak queꞌel saꞌ li mukleba̱l. Abanan quisahoꞌ ajcuiꞌ saꞌ xchꞌo̱leb riqꞌuin li cꞌaꞌru queꞌrabi. Ut co̱eb saꞌ a̱nil chixyebal resil reheb lix tzolom li Jesús. 
MAT.28.9	Yo̱queb chi xic nak xaka̱mil li Jesús chiruheb ut quixqꞌue xsahileb xchꞌo̱l. Ut eb li ixk queꞌnachꞌoc riqꞌuin ut queꞌxcuikꞌib ribeb chiru. Queꞌxkꞌalu li rok ut queꞌxlokꞌoni. 
MAT.28.10	Li Jesús quixye reheb: —Mexxucuac. Ayukex ut yehomak resil reheb lin herma̱n re nak teꞌxic Galilea. Ut aran teꞌril cuu, chan.
MAT.28.11	Ut nak yo̱queb chi xic li ixk, cuanqueb laj cꞌacꞌalenel queꞌco̱eb saꞌ tenamit chixyebal resil reheb lix be̱nil aj tij chixjunil li cꞌaꞌak re ru quicꞌulman. 
MAT.28.12	Ut lix be̱nil aj tij queꞌxchꞌutub ribeb rochbeneb li nequeꞌcꞌamoc be saꞌ xya̱nkeb laj judío ut queꞌxcꞌu̱b ribeb nak teꞌxqꞌue nabal li tumin reheb li soldado. 
MAT.28.13	Ut queꞌxye reheb: —Joꞌcaꞌin te̱ye: “Eb lix tzolom queꞌcuulac chi kꞌek ut queꞌrelkꞌa li camenak nak yo̱co chi cua̱rc,” chaꞌkex. 
MAT.28.14	Ut queꞌxye cuiꞌchic reheb li soldado li queꞌcꞌacꞌalen re li mukleba̱l: —Cui ta̱rabi resil aꞌin li acuabej, la̱o to-oque̱nk che̱rix ut texkacol, chanqueb. 
MAT.28.15	Ut eb li soldado queꞌxcꞌul li tumin ut queꞌxba̱nu joꞌ queꞌyeheꞌ reheb. Ut li resil aꞌin quisutun saꞌ xya̱nkeb laj judío chalen toj saꞌ li cutan anakcuan.
MAT.28.16	Ut lix tzolom junlaju co̱eb Galilea saꞌ xbe̱n li tzu̱l li queꞌyeheꞌ reheb xban li Jesús. 
MAT.28.17	Ut nak queꞌril ru li Jesús, queꞌxlokꞌoni. Abanan cuanqueb saꞌ xya̱nkeb lix tzolom li queꞌcuiban xchꞌo̱l chixpa̱banquil. 
MAT.28.18	Li Jesús quinachꞌoc riqꞌuineb ut quixye reheb: —Chixjunil li cuanquil qꞌuebil cue xban li Dios, joꞌ saꞌ choxa joꞌ saꞌ ruchichꞌochꞌ. 
MAT.28.19	Joꞌcan utan texxic saꞌ chixjunil li ruchichꞌochꞌ ut te̱chꞌolob lix ya̱lal chiruheb chixjunileb li tenamit re nak teꞌpa̱ba̱nk. Te̱cubsiheb xhaꞌ saꞌ xcꞌabaꞌ li Dios Acuabej, saꞌ xcꞌabaꞌ li Dios Cꞌajolbej ut saꞌ xcꞌabaꞌ li Dios Santil Musikꞌej. 
MAT.28.20	Te̱cꞌut chiruheb xpa̱banquil chixjunil li xinye chak e̱re. Chenauhak nak la̱in cua̱nkin e̱riqꞌuin chixjunil li cutan chalen toj saꞌ rosoꞌjic li ruchichꞌochꞌ. Joꞌcan taxak.
MRK.1.1	Joꞌcaꞌin nak quiticla chak resilal li colba-ib saꞌ xcꞌabaꞌ li Jesucristo li Ralal li Dios. 
MRK.1.2	Li profeta Isaías quixtzꞌi̱ba li a̱tin li quixye li Dios re li Ralal:
MRK.1.2	Xbe̱n cua tintakla junak lin takl. Aꞌan ta̱yehok resil la̱ cꞌulunic re nak teꞌxcauresi rib li tenamit re a̱cꞌulbal.
MRK.1.3	Aꞌan tixchꞌolob xya̱lal saꞌ li chaki chꞌochꞌ chi cau xya̱b xcux. Tixye:
MRK.1.3	Yi̱bomak le̱ yuꞌam ut yoꞌon cua̱nkex chixcꞌulbal li Ka̱cuaꞌ joꞌ nak nequeꞌxyi̱b li be re xcꞌulbal junak li nim xcuanquil. (Isa. 40:3)
MRK.1.4	Joꞌcan nak co̱ laj Juan laj Cubsihom Haꞌ saꞌ li chaki chꞌochꞌ ut yo̱ chi cubsi̱nc haꞌ ut yo̱ chixchꞌolobanquil lix ya̱lal chiruheb ut quixye: —Canabomak li ma̱cobc. Chi yotꞌekꞌ e̱chꞌo̱l ut chejal e̱cꞌaꞌux ut checꞌul li cubi haꞌ ut li Dios tixcuy tixsach le̱ ma̱c, chan. 
MRK.1.5	Nabaleb laj Judea ut nabaleb ajcuiꞌ laj Jerusalén queꞌcuulac cuan cuiꞌ laj Juan chirabinquil li cꞌaꞌru yo̱ chixyebal. Queꞌxxo̱to xma̱c chiru li Dios ut laj Juan quixcubsi xhaꞌeb saꞌ li nimaꞌ Jordán. 
MRK.1.6	Li rakꞌ narocsi laj Juan, aꞌan yi̱banbil riqꞌuin rix li xul camello ut lix cꞌa̱mal xsaꞌ, aꞌan tzꞌu̱m. Ut aj sa̱cꞌ naxtzaca riqꞌuin xyaꞌal sak cꞌau. 
MRK.1.7	Naxjultica li ra̱tin li Dios reheb li tenamit ut naxye: —Cha̱lc re jun chic li kꞌaxal nim xcuanquil chicuu la̱in. Xban nak kꞌaxal nim xcuanquil, moco incꞌulub ta nak tincꞌutzub cuib re xhitbal xcꞌa̱mal lix xa̱b. 
MRK.1.8	La̱in xincubsi e̱haꞌ riqꞌuin haꞌ. Aban aꞌan tixqꞌue e̱re li Santil Musikꞌej, chan.
MRK.1.9	Saꞌ eb li cutan aꞌan li Jesús qui-el chak Nazaret xcue̱nt Galilea. Quicuulac riqꞌuin laj Juan ut laj Juan quixcubsi xhaꞌ aran saꞌ li nimaꞌ Jordán. 
MRK.1.10	Ut nak qui-el chak li Jesús saꞌ li haꞌ, quiril nak quiteli li choxa, ut li Santil Musikꞌej quicube chak saꞌ xbe̱n li Jesús. Chanchan jun li paloma nak yo̱ chak chi cubec. 
MRK.1.11	Ut qui-abi̱c xya̱b xcux li Dios toj saꞌ choxa. Quixye chi joꞌcaꞌin: —La̱at li cualal kꞌaxal raro̱cat inban. Nasahoꞌ inchꞌo̱l a̱cuiqꞌuin, chan li Dios.
MRK.1.12	Ut chirix aꞌin, li Jesús qui-ecꞌasi̱c lix chꞌo̱l xban li Santil Musikꞌej re nak ta̱xic saꞌ li chaki chꞌochꞌ bar ma̱cꞌaꞌ cuiꞌ cristian. 
MRK.1.13	Caꞌcꞌa̱l cutan quicuan chak xjunes saꞌ li naꞌajej aꞌan saꞌ xya̱nkeb li joskꞌ aj xul. Ut chiru li caꞌcꞌa̱l cutan aꞌan, li Jesús quiyaleꞌ ra̱lenquil xban laj tza, aban incꞌaꞌ quixqꞌue rib chi a̱le̱c. Ut eb lix ángel li Dios queꞌcuulac chi cꞌanjelac chiru. 
MRK.1.14	Ac cuan laj Juan laj Cubsihom Haꞌ saꞌ tzꞌalam nak co̱ li Jesús Galilea ut yo̱ chixjulticanquil resil li colba-ib li naxqꞌue li Dios. 
MRK.1.15	Li Jesús quixye: —Xcuulac xkꞌehil lix nimajcual xcuanquilal li Dios. Chiyotꞌekꞌ e̱chꞌo̱l chejal e̱cꞌaꞌux ut pa̱bomak li Santil Evangelio, chan li Jesús.
MRK.1.16	Ut nak coxnumekꞌ li Jesús chire li palau cuan Galilea quixtau laj Simón rochben laj Andrés li ri̱tzꞌin. Yo̱queb chixqꞌuebal lix yoy saꞌ li palau xban nak aꞌaneb aj chapol car. 
MRK.1.17	Li Jesús quixye reheb, —Chine̱ta̱ke. Ma̱cuaꞌ chic caribc te̱ba̱nu. E̱ras e̱ri̱tzꞌin ban chic te̱sicꞌ re teꞌpa̱ba̱nk, chan reheb. 
MRK.1.18	Ut saꞌ junpa̱t queꞌxcanab lix yoy ut queꞌxta̱ke li Jesús. 
MRK.1.19	Junpa̱t chic quibe̱c li Jesús nak coxtauheb li ralal laj Zebedeo. Laj Jacobo ut laj Juan xcꞌabaꞌeb. Cuanqueb saꞌ lix jucub. Yo̱queb chixxitinquil lix yoy. 
MRK.1.20	Li Jesús quixbokeb ut queꞌxcanab laj Zebedeo lix yucuaꞌeb saꞌ li jucub rochbeneb lix mo̱s. Ut queꞌxta̱ke li Jesús.
MRK.1.21	Queꞌcuulac saꞌ li tenamit Capernaum. Saꞌ li hiloba̱l cutan, qui-oc li Jesús saꞌ li cab li nequeꞌxchꞌutub cuiꞌ ribeb laj judío. Ut qui-oc chixchꞌolobanquil xya̱lal chiruheb li tenamit. 
MRK.1.22	Nequeꞌsach xchꞌo̱leb li tenamit chirabinquil li cꞌaꞌru naxye li Jesús xban nak quixcꞌut xya̱lal chiruheb chi cuan xcuanquil ut moco joꞌ ta queꞌxba̱nu laj tzꞌi̱b li nequeꞌcꞌutuc lix chakꞌrab li Dios. 
MRK.1.23	Saꞌ li cab chꞌutchꞌu̱queb cuiꞌ cuan jun li cui̱nk cuan ma̱us aj musikꞌej riqꞌuin. 
MRK.1.24	Li cui̱nk aꞌan quixjap re ut quixye: —¿Cꞌaꞌru ta̱cuaj kiqꞌuin, at Jesús aj Nazaret? ¿Ma chikasachbal xatchal? Ninnau anihat la̱at. La̱at lix Santil Alal li Dios, chan. 
MRK.1.25	Li Jesús quixkꞌus li ma̱us aj musikꞌej ut quixye re: —Matchokin. Elen riqꞌuin li cui̱nk aꞌin, chan. 
MRK.1.26	Ut li ma̱us aj musikꞌej quixchꞌikle chi cau li cui̱nk. Quixjap re chi cau ut qui-el riqꞌuin li cui̱nk. 
MRK.1.27	Quilajeꞌsach xchꞌo̱l chixjunileb li tenamit ut queꞌxye chiribileb rib: —¿Cꞌaꞌru xya̱lal aꞌin? ¿Cꞌaꞌru li acꞌ tijleb aꞌin? Li cui̱nk aꞌin cuan xcuanquil saꞌ xbe̱neb li ma̱us aj musikꞌej ut li cꞌaꞌru naxye, nequeꞌxpa̱b.— 
MRK.1.28	Saꞌ junpa̱t queꞌrabi resil saꞌ chixjunileb li tenamit xcue̱nt Galilea cꞌaꞌru quixba̱nu li Jesús.
MRK.1.29	Nak queꞌel saꞌ li cab li nequeꞌxchꞌutub cuiꞌ ribeb laj judío, li Jesús rochbeneb laj Jacobo ut laj Juan queꞌco̱eb saꞌ rochoch laj Simón ut laj Andrés. 
MRK.1.30	Nak queꞌcuulac, ticto queꞌxye re li Jesús nak nim xyajel lix naꞌ li rixakil laj Simón. Yocyo ut yo̱ xtik. 
MRK.1.31	Tojoꞌnak li Jesús quijiloc riqꞌuin li yaj. Quixchap li rukꞌ ut quixcuaclesi. Saꞌ junpa̱t quinumeꞌ lix tik ut qui-oc chi cꞌanjelac chiruheb. 
MRK.1.32	Saꞌ li ecuu aꞌan nak ac x-oc li sakꞌe, queꞌcꞌameꞌ chak riqꞌuin li Jesús nabaleb li yaj. Ut queꞌcꞌameꞌ ajcuiꞌ chak li cuan ma̱us aj musikꞌej riqꞌuineb. 
MRK.1.33	Ut li qꞌuila tenamit queꞌchal ut queꞌxchꞌutub ribeb chire li cab cuan cuiꞌ li Jesús. 
MRK.1.34	Nabaleb li yaj queꞌqꞌuirtesi̱c xban li Jesús. Jalan jala̱nk xyajeleb li junju̱nk. Ut li Jesús quirisiheb nabal chi ma̱us aj musikꞌej riqꞌuineb. Li Jesús incꞌaꞌ quixcanabeb chi a̱tinac li ma̱us aj musikꞌej xban nak eb aꞌan queꞌxnau nak aꞌan li Cristo.
MRK.1.35	Cuulajak chic nak toj ma̱jiꞌ na-iqꞌueꞌ li cutan, li Jesús quicuacli ut qui-el saꞌ li tenamit. Ut co̱ xjunes chi tijoc saꞌ jun li naꞌajej bar ma̱cꞌaꞌ cuiꞌ cristian. 
MRK.1.36	Aꞌut laj Simón joꞌqueb ajcuiꞌ li rochben queꞌco̱eb chixsicꞌbal li Jesús. 
MRK.1.37	Nak coxeꞌxtau queꞌxye re, —Nabal li tenamit yo̱queb chi sicꞌoc a̱cue, chanqueb. 
MRK.1.38	Aban li Jesús quichakꞌoc ut quixye reheb: —Tento nak toxic saꞌ eb li naꞌajej li cuanqueb chi nachꞌ re nak toxinchꞌolob ajcuiꞌ chak resil li colba-ib reheb xban nak aꞌan aj e nak xinchal, chan. 
MRK.1.39	Joꞌcan nak li Jesús quicuulac saꞌ eb li naꞌajej cuan xcue̱nt Galilea. Yo̱ chixjulticanquil lix ya̱lal chiruheb saꞌ li cab li nequeꞌxchꞌutub cuiꞌ ribeb laj judío, ut quirisi li ma̱us aj musikꞌej riqꞌuineb nabal chi cristian.
MRK.1.40	Saꞌ jun li cutan jun li cui̱nk saklep rix quicuulac riqꞌuin li Jesús. Quixcuikꞌib rib chiru ut quixtzꞌa̱ma xtenkꞌanquil. Quixye re: —La̱in ninnau nak la̱at naru tina̱qꞌuirtesi, chan. 
MRK.1.41	Li Jesús quiril xtokꞌoba̱l ru li cui̱nk, li saklep rix. Quixyeꞌ li rukꞌ ut quixchꞌeꞌ li cui̱nk. Quixye: —Nacuaj a̱qꞌuirtesinquil. Anakcuan tatinqꞌuirtesi, chan. 
MRK.1.42	Ut saꞌ junpa̱t qui-el li saklep chirix ut quiqꞌuira. Ma̱cꞌaꞌ chic xyajel quicana. 
MRK.1.43	Li Jesús quixchakꞌrabi chi us ut quixye re: 
MRK.1.44	—Abi li tinye a̱cue. Ma̱ ani aj e ta̱serakꞌi li xacꞌul. Ti̱c tatxic riqꞌuin laj tij re nak aꞌan ta̱ril nak xatqꞌuira. Ut ta̱mayeja junak li xul joꞌ naxye saꞌ lix chakꞌrab laj Moisés. Chaba̱nu aꞌan chokꞌ retalil chiruheb li tenamit nak xatqꞌuira, chan. 
MRK.1.45	Co̱ li cui̱nk ut quilajxserakꞌi reheb chixjunil chanru nak quiqꞌuira. Riqꞌuin aꞌan incꞌaꞌ chic naxqꞌue rib na-oc li Jesús saꞌ eb li tenamit xban nak li qꞌuila tenamit yo̱queb chixsicꞌbal li Jesús. Quicana ban saꞌ jun li naꞌajej bar ma̱cꞌaꞌ cuiꞌ nabal li cristian ut aran quilajeꞌcuulac riqꞌuin li nequeꞌchal chak yalak bar.
MRK.2.1	Nak ac xnumeꞌ cuib oxib cutan chic, li Jesús co̱ cuiꞌchic saꞌ li tenamit Capernaum. Ut queꞌrabi resil nak li Jesús cuan saꞌ li tenamit saꞌ jun li cab bar nahilan cuiꞌ. 
MRK.2.2	Saꞌ junpa̱t queꞌxchꞌutub rib li cristian saꞌ li cab cuan cuiꞌ li Jesús. Ut xban xqꞌuial li tenamit, ma̱ ani chic naru na-oc chire li cab xban nak ma̱cꞌaꞌ chic li naꞌajej. Ut li Jesús yo̱ chixchꞌolobanquil lix ya̱lal chiruheb. 
MRK.2.3	Nak yo̱ chi a̱tinac li Jesús, ca̱hibeb li cui̱nk queꞌxcꞌam chak chi pakpo jun li cui̱nk sic. Incꞌaꞌ nabe̱c. 
MRK.2.4	Abanan xban li qꞌuila tenamit, incꞌaꞌ naru teꞌrocsi li yaj cuan cuiꞌ li Jesús. Joꞌcan nak queꞌtakeꞌ saꞌ xbe̱n li cab ut queꞌxte caꞌchꞌin xbe̱n li cab ut aran queꞌxcubsi li yaj yocyo chiru lix cuariba̱l ut coxcana̱c chiru li Jesús. 
MRK.2.5	Li Jesús quixqꞌue retal nak eb li cui̱nk aꞌan queꞌxpa̱b nak naru tixqꞌuirtesi li yaj. Joꞌcan nak quixye re li yaj: —At cui̱nk, cuybil sachbil chic la̱ ma̱c, chan. 
MRK.2.6	Ut chunchu̱queb ajcuiꞌ aran laj tzꞌi̱b li nequeꞌcꞌutuc xchakꞌrab li Dios. Yo̱queb chi cꞌoxlac. 
MRK.2.7	Ut queꞌxye saꞌ xchꞌo̱leb: —¿Cꞌaꞌut nak naa̱tinac chi joꞌcan li cui̱nk aꞌin? ¿Ma aꞌin ta biꞌ li Dios? Ma̱ ani naru nacuyuc nasachoc ma̱c. Caꞌaj cuiꞌ li Dios naru nacuyuc nasachoc ma̱c, chanqueb. 
MRK.2.8	Ticto quixnau li Jesús cꞌaꞌru yo̱queb chixcꞌoxlanquil. Quixye reheb: —¿Cꞌaꞌut nak nequecꞌoxla chi joꞌcan? 
MRK.2.9	¿Bar cuan li us tinye re li yaj re nak ta̱cꞌutu̱nk che̱ru nak cuan incuanquil? ¿Ma tinye re, “Cuybil sachbil la̱ ma̱c”, malaj ut tinye re, “Cuaclin, ayu, ut cꞌam la̱ cuariba̱l”? 
MRK.2.10	La̱in tincꞌut che̱ru nak la̱in li Cristo li Cꞌajolbej, ut cuan incuanquil saꞌ ruchichꞌochꞌ chixcuybal xsachbal li ma̱c, chan reheb. 
MRK.2.11	Tojoꞌnak li Jesús quixye re li cui̱nk: —At cui̱nk, la̱in tinye a̱cue, cuaclin, cꞌam la̱ cuariba̱l ut ayu saꞌ la̱ cuochoch, chan. 
MRK.2.12	Ut li cui̱nk sic nak quicuan ac ta̱cuacli̱k. Quixchap lix cuariba̱l ut ac ta̱e̱lk chiruheb chixjunil li tenamit. Ut riqꞌuin aꞌin chixjunileb queꞌsach xchꞌo̱l. Queꞌxqꞌue xlokꞌal li Dios ut queꞌxye: —Ma̱ jun cua kilom aꞌin, chanqueb.
MRK.2.13	Ut nak ac xqꞌuirtesi li cui̱nk sic, li Jesús co̱ chire li palau Galilea. Nabaleb li tenamit queꞌcuulac riqꞌuin ut li Jesús qui-oc chixtzolbaleb. 
MRK.2.14	Nak yo̱ chi numecꞌ aran, li Jesús quiril laj Leví li ralal laj Alfeo. Laj Leví cꞌojcꞌo saꞌ xnaꞌaj ut yo̱ chi titzꞌoc toj. Li Jesús quixye re: —China̱ta̱ke.— Tojoꞌnak laj Leví quicuacli ut quixta̱ke li Jesús. 
MRK.2.15	Ut chirix aꞌan li Jesús co̱ saꞌ li rochoch laj Leví chi cuaꞌac. Nabaleb laj titzꞌol toj ut nabaleb ajcuiꞌ laj ma̱c cuanqueb saꞌ li me̱x bar cuan cuiꞌ li Jesús rochbeneb lix tzolom. Nabaleb xban nak nabal queꞌta̱ken re li Jesús. 
MRK.2.16	Ut eb laj tzꞌi̱b ut eb laj fariseo queꞌril nak cuan li Jesús saꞌ me̱x rochbeneb laj titzꞌol toj joꞌqueb ajcuiꞌ laj ma̱c. Ut queꞌxye reheb lix tzolom li Jesús: —¿Cꞌaꞌut nak laj tzolol e̱re nacuaꞌac saꞌ xya̱nkeb laj titzꞌol toj ut saꞌ xya̱nkeb laj ma̱c? chanqueb. 
MRK.2.17	Li Jesús quirabi li queꞌxpatzꞌ ut quixye reheb: —Li cauheb ma̱cꞌaꞌ na-oc cuiꞌ aj banonel reheb. Aban li yajeb, aꞌaneb li nequeꞌraj banecꞌ. Joꞌcan nak la̱in incꞌaꞌ xinchal chixsicꞌbaleb li ti̱queb xchꞌo̱l. Xinchal ban chixsicꞌbaleb laj ma̱c, chan li Jesús.
MRK.2.18	Saꞌ eb li cutan aꞌan eb lix tzolom laj Juan laj Cubsihom Haꞌ ut eb laj fariseo nequeꞌxba̱nu x-ayu̱n. Li tenamit queꞌcuulac riqꞌuin li Jesús ut queꞌxye re: —Eb lix tzolom laj Juan nequeꞌxba̱nu x-ayu̱n joꞌqueb ajcuiꞌ laj fariseo. ¿Cꞌaꞌut nak incꞌaꞌ nequeꞌxba̱nu x-ayu̱n eb la̱ tzolom? chanqueb re. 
MRK.2.19	Tojoꞌnak quichakꞌoc li Jesús ut quixye reheb, —La̱in joꞌ jun be̱lomej nak cuanquin. ¿Ma naru teꞌayunik li nequeꞌxic riqꞌuin sumla̱c nak cuan li be̱lomej riqꞌuineb? Nak toj cuan li be̱lomej riqꞌuineb, incꞌaꞌ naru nequeꞌxba̱nu x-ayu̱n. 
MRK.2.20	Ut joꞌcan ajcuiꞌ lin tzolom. Ta̱cuulak xkꞌehil nak tin-isi̱k saꞌ xya̱nkeb. Toj saꞌ li cutan aꞌan teꞌxba̱nu x-ayu̱n, chan reheb.
MRK.2.21	Ma̱ ani naxxi̱ti junak kꞌel tꞌicr riqꞌuin acꞌ tꞌicr. Cui ut naxxi̱ti riqꞌuin acꞌ tꞌicr, nak tixpuchꞌ ta̱cꞌosk li acꞌ tꞌicr ut tixnimobresi xpejelal li kꞌel tꞌicr. 
MRK.2.22	Ut ma̱ ani naqꞌuehoc acꞌ vino saꞌ li kꞌel bo̱ls tzꞌu̱m. Cui tixqꞌue li acꞌ vino saꞌ li kꞌel bo̱ls tzꞌu̱m, ta̱puqꞌuekꞌ li kꞌel tzꞌu̱m, ta̱hoyekꞌ li vino, ut ta̱osokꞌ ajcuiꞌ li bo̱ls tzꞌu̱m. Li acꞌ vino saꞌ li acꞌ bo̱ls tzꞌu̱m naqꞌueman, chan li Jesús.
MRK.2.23	Saꞌ jun li hiloba̱l cutan li Jesús rochbeneb lix tzolom yo̱queb chi numecꞌ bar cuiꞌ aubil li acui̱mk trigo xcꞌabaꞌ. Eb lix tzolom queꞌxchꞌot ru li trigo nak yo̱queb chi numecꞌ xban nak teꞌtzꞌoca̱k. 
MRK.2.24	Tojoꞌnak eb laj fariseo queꞌxye re li Jesús: —Il cꞌaꞌru yo̱queb la̱ tzolom. ¿Cꞌaꞌut nak nequeꞌxba̱nu li cꞌanjel moco uxc ta naraj saꞌ li hiloba̱l cutan? chanqueb. 
MRK.2.25	Li Jesús quichakꞌoc ut quixye reheb: —¿Ma incꞌaꞌ ta biꞌ xeril saꞌ li Santil Hu cꞌaꞌru quixba̱nu laj David nak aꞌan ut li rochben teꞌtzꞌoca̱k? 
MRK.2.26	Nak quicuan laj Abiatar chokꞌ xyucuaꞌileb aj tij, laj David qui-oc saꞌ li rochoch li Dios. Cuan aran li mayejanbil caxlan cua. Juneseb laj tij naru nequeꞌxcuaꞌ li caxlan cua aꞌan. Abanan laj David quixcuaꞌ li caxlan cua li quiqꞌueheꞌ re xban laj tij ut quixqꞌue ajcuiꞌ reheb li rochben xban nak teꞌtzꞌoca̱k, chan. 
MRK.2.27	Ut quixye ajcuiꞌ reheb: —Aꞌ li cui̱nk ut li ixk aꞌaneb li kꞌaxal lokꞌ chiru li hiloba̱l cutan. Toj ma̱cꞌaꞌ li hiloba̱l cutan nak ac queꞌyoꞌobtesi̱c chak ut li hiloba̱l cutan quiqꞌueheꞌ re xtenkꞌanquileb li cui̱nk ut li ixk. 
MRK.2.28	Joꞌcan nak la̱in li Cꞌajolbej cuan incuanquil chixyebal cꞌaꞌru ta̱uxma̱nk saꞌ li hiloba̱l cutan, chan li Jesús reheb.
MRK.3.1	Ut li Jesús co̱ cuiꞌchic saꞌ li cab li nequeꞌxchꞌutub cuiꞌ ribeb laj judío. Ut aran cuan jun li cui̱nk sic jun li rukꞌ. 
MRK.3.2	Eb laj fariseo yo̱queb chixsicꞌbal chanru nak teꞌxjit li Jesús. Joꞌcan nak yo̱queb chirilbal ma tixqꞌuirtesi tana li cui̱nk aꞌin saꞌ li hiloba̱l cutan. 
MRK.3.3	Li Jesús quixye re li cui̱nk li sic rukꞌ: —Numen chak arin chi ubej, chan re. 
MRK.3.4	Tojoꞌnak li Jesús quixpatzꞌ reheb laj fariseo: —¿Cꞌaꞌru us xba̱nunquil saꞌ li hiloba̱l cutan? ¿Ma naru xba̱nunquil li us malaj ut li incꞌaꞌ us? ¿Ma us xcolbal xyuꞌam junak malaj ut xsachbal? chan cuiꞌchic reheb. Ut eb aꞌan mem queꞌcana. Incꞌaꞌ chic queꞌxtau cꞌaꞌru queꞌxye. 
MRK.3.5	Quijoskꞌoꞌ li Jesús saꞌ xbe̱neb, abanan quiril cuiꞌchic xtokꞌoba̱l ruheb xban nak incꞌaꞌ queꞌraj xtaubal xya̱lal. Ut li Jesús quixye re li cui̱nk li sic rukꞌ: —Yeꞌ la̱ cuukꞌ, chan. Ut li cui̱nk quixyeꞌ li rukꞌ ut saꞌ junpa̱t quiqꞌuira. 
MRK.3.6	Tojoꞌnak eb laj fariseo queꞌel riqꞌuin li Jesús. Queꞌco̱eb riqꞌuineb li nequeꞌoquen chirix laj Herodes. Ut queꞌoc xcꞌu̱banquil chanru nak teꞌxcamsi li Jesús.
MRK.3.7	Ut chirix aꞌan li Jesús co̱ chire li palau Galilea rochbeneb lix tzolom. Ut li qꞌuila tenamit queꞌxta̱ke li Jesús. Queꞌchal chak Galilea joꞌ ajcuiꞌ Judea. 
MRK.3.8	Nak queꞌrabi resil li xni̱nkal usilal yo̱ chixba̱nunquil li Jesús, quilajeꞌchal chirilbal. Cuan li queꞌchal chak Jerusalén ut Idumea. Ut cuan ajcuiꞌ queꞌchal chak jun pacꞌal li nimaꞌ Jordán. Ut queꞌchal ajcuiꞌ chak Tiro ut Sidón chirilbal li Jesús. 
MRK.3.9	Joꞌcan nak li Jesús quixye reheb lix tzolom nak teꞌxcauresi junak li jucub. Ac cua̱nk aran re ta̱cua̱nk chi saꞌ re nak incꞌaꞌ ta̱natꞌekꞌ xbaneb li qꞌuila tenamit. 
MRK.3.10	Xban nak nabal ac xqꞌuirtesi, joꞌcan nak li qꞌuila tenamit yo̱queb chixtiquisinquil ribeb. Teꞌraj teꞌxchꞌeꞌ li Jesús re nak teꞌqꞌuira̱k. 
MRK.3.11	Li cuan ma̱us aj musikꞌej riqꞌuineb, nak queꞌril li Jesús, queꞌxcuikꞌib rib chiru ut queꞌxjap re chixyebal: —La̱at li Ralal li Dios, chanqueb re. 
MRK.3.12	Ut li Jesús quixkꞌuseb li ma̱us aj musikꞌej ut quixye reheb nak incꞌaꞌ teꞌxye resil nak aꞌan Ralal li Dios.
MRK.3.13	Tojoꞌnak li Jesús quitakeꞌ chiru tzu̱l. Quixbokeb li ani quiraj ut eb aꞌan co̱eb chirix. 
MRK.3.14	Ut li Jesús quixsiqꞌueb ru li cablaju chi cui̱nk re nak teꞌcua̱nk riqꞌuin ut re nak tixtaklaheb chixjulticanquil li ra̱tin li Dios. 
MRK.3.15	Ut quixqꞌueheb xcuanquil chixqꞌuirtesinquileb li yaj ut chirisinquil li ma̱us aj musikꞌej. 
MRK.3.16	Aꞌaneb aꞌin li cablaju li quixxakabeb li Jesús: laj Simón li quixqꞌue aj Pedro chokꞌ xcꞌabaꞌ, 
MRK.3.17	ut laj Jacobo ut laj Juan. Lix yucuaꞌeb aꞌan, aꞌan laj Zebedeo. Aj Boanerges quiqꞌueheꞌ chokꞌ xcꞌabaꞌeb xban li Jesús. Li cꞌabaꞌej aꞌan naraj naxye “Ralaleb li Ca̱k”. 
MRK.3.18	Quixxakabeb ajcuiꞌ laj Andrés, laj Felipe, laj Bartolomé, laj Mateo, laj Tomás, laj Jacobo li ralal laj Alfeo, laj Tadeo ut laj Simón. Aꞌan xcomoneb laj Canaán. 
MRK.3.19	Ut quixsicꞌ ajcuiꞌ ru laj Judas Iscariote li quikꞌaxtesin re li Jesús saꞌ rukꞌeb li xicꞌ nequeꞌiloc re.
MRK.3.20	Ut nak ac xsiqꞌueb ru lix tzolom li Jesús co̱ saꞌ jun li cab rochbeneb lix tzolom. Ut queꞌtubla cuiꞌchic li qꞌuila tenamit; riqꞌuin aꞌan moco naxqꞌue ta chic rib nacuaꞌac li Jesús chi moco eb lix tzolom. 
MRK.3.21	Ut nak queꞌrabi resil li cꞌaꞌru yo̱ chixba̱nunquil li Jesús, eb li rechꞌalal queꞌchal chixcꞌambal. Queꞌxye nak moco tuktu ta chic xnaꞌleb li Jesús. 
MRK.3.22	Ut eb laj tzꞌi̱b li queꞌchal chak Jerusalén yo̱queb chixyebal: —Laj tza cuan riqꞌuin li Jesús ut saꞌ xcꞌabaꞌ laj tza narisiheb li ma̱us aj musikꞌej, chanqueb. 
MRK.3.23	Ut li Jesús quixbokeb ut quixpatzꞌ reheb: —¿Chanru nak laj tza ta̱risi li rech aj tzahil?— Ut quixye ajcuiꞌ li jaljo̱quil ru a̱tin aꞌin: 
MRK.3.24	—Cui cuan jun te̱pak chi tenamit xicꞌ teꞌril rib chi ribileb rib, li jun te̱p chi tenamit aꞌan tixsach xcuanquil xjunes rib. 
MRK.3.25	Ut cui cuan ta jun cabalak xicꞌ teꞌril rib chi ribileb rib saꞌ rochocheb, li jun cabal aꞌan teꞌxsach xcuanquil lix jun cablal. 
MRK.3.26	Joꞌcan ajcuiꞌ laj tza cui teꞌxpleti rib chi ribileb rib, aꞌan tixsach xcuanquil xjunes rib. 
MRK.3.27	Ma̱ ani naru ta̱oc saꞌ rochoch junak cui̱nk cau rib chixmakꞌbal li cꞌaꞌru cuan re, cui incꞌaꞌ ta xbe̱n cua tixbacꞌ li cui̱nk cau rib, tojoꞌnak ta̱oc chixcꞌambal li cꞌaꞌru cuan re. 
MRK.3.28	Relic chi ya̱l ninye e̱re nak ta̱cuyma̱nk ta̱sachma̱nk lix ma̱queb li cristian ut ta̱cuyma̱nk ajcuiꞌ li majecua̱nc nequeꞌxba̱nu. 
MRK.3.29	Abanan li ta̱majecua̱nk re li Santil Musikꞌej, incꞌaꞌ ta̱cuyekꞌ ta̱sachekꞌ xma̱c. Cua̱nk ban saꞌ xbe̱n chi junelic lix tojbal rix li ma̱c aꞌan.— 
MRK.3.30	Li Jesús quixye aꞌin xban nak yo̱queb chixyebal nak cuan ma̱us aj musikꞌej riqꞌuin.
MRK.3.31	Quicuulac aran lix naꞌ li Jesús ut queꞌcuulac ajcuiꞌ li ri̱tzꞌin. Queꞌcana chirix cab ut queꞌxtakla xbokbal li Jesús. 
MRK.3.32	Ut nabaleb li tenamit cꞌojcꞌo̱queb chixcꞌatk li Jesús. Queꞌxye re: —Ka̱cuaꞌ, xcꞌulun la̱ naꞌ rochbeneb la̱ cui̱tzꞌin. Cuanqueb chirix cab. Yo̱queb cha̱sicꞌbal, chanqueb. 
MRK.3.33	Li Jesús quichakꞌoc ut quixye reheb: —¿Ani ta biꞌ lin naꞌ? Ut, ¿ani ta biꞌ li cui̱tzꞌin nak nequecꞌoxla la̱ex?— 
MRK.3.34	Quirileb li cꞌojcꞌo̱queb chixcꞌatk ut quixye: —Aꞌineb lin naꞌ ut aꞌineb li cui̱tzꞌin. 
MRK.3.35	Xban nak li ani naba̱nun re li naraj li Dios, aꞌan li cui̱tzꞌin, aꞌan li cuanab, ut aꞌan lin naꞌ, chan.
MRK.4.1	Ut qui-oc cuiꞌchic li Jesús chixtzolbaleb li tenamit chire li palau Galilea. Kꞌaxal nabal queꞌxchꞌutub rib riqꞌuin chirabinquil. Xban xqꞌuialeb li tenamit, li Jesús qui-oc saꞌ jun li jucub cuan saꞌ li palau ut quicꞌojla chi saꞌ. Ut chixjunileb li tenamit queꞌcana chire li palau. 
MRK.4.2	Ut nabal cꞌaꞌak re ru quixtzoleb cuiꞌ riqꞌuin jaljo̱quil ru a̱tin. Nak yo̱ chixchꞌolobanquil lix ya̱lal chiruheb, quixye li serakꞌ aꞌin reheb: 
MRK.4.3	—Abihomak li tinye. Jun aj acuinel co̱ chi a̱uc. 
MRK.4.4	Ut nak yo̱ chixhirbal li iyaj, cuan quinak chire be. Queꞌchal li xul li nequeꞌxicꞌan ut queꞌxcuaꞌ li iyaj. 
MRK.4.5	Ut cuan ajcuiꞌ li iyaj quinak saꞌ li pec ru bar ma̱cꞌaꞌ cuiꞌ mas li chꞌochꞌ. Saꞌ junpa̱t quimok, abanan incꞌaꞌ quixchap xxeꞌ xban nak jay li chꞌochꞌ saꞌ xbe̱n li pec. 
MRK.4.6	Nak quichal li sakꞌe quichakic li acui̱mk xban nak incꞌaꞌ cham cuan li xeꞌ. 
MRK.4.7	Ut cuan cuiꞌchic li iyaj coxnak saꞌ xya̱nk li qꞌuix. Ut nak quichamoꞌ li qꞌuix saꞌ xbe̱n, quixnatꞌ li acui̱mk ut incꞌaꞌ quiu̱chin. 
MRK.4.8	Ut cuan cuiꞌchic li iyaj coxnak saꞌ li cha̱bil chꞌochꞌ. Quimok ut quiqꞌui ut quiu̱chin chi us. Cuan quixqꞌue laje̱tk xcaꞌcꞌa̱l (30) ru. Cuan li quixqꞌue oxtakcꞌa̱l (60) ru ut cuan cuiꞌchic quixqꞌue oꞌtakcꞌa̱l (100) ru li junju̱nk. 
MRK.4.9	Tojoꞌnak quixye li Jesús reheb: —Li ani na-abin, chixqꞌuehak retal li cꞌaꞌru ninye, chan.
MRK.4.10	Ut nak queꞌel lix qꞌuial li tenamit, li Jesús quicana rochbeneb lix tzolom cablaju. Eb aꞌan queꞌxpatzꞌ re ut queꞌxye: —¿Cꞌaꞌru xya̱lal li jaljo̱quil ru a̱tin aꞌin? chanqueb. 
MRK.4.11	Ut li Jesús quixye reheb: —La̱ex qꞌuebil e̱re xnaubal xya̱lal li mukmu̱quil naꞌleb chirix lix nimajcual xcuanquilal li Dios. Aꞌut li jun chꞌo̱l chic li incꞌaꞌ nequeꞌpa̱ban, riqꞌuin jaljo̱quil ru a̱tin ta̱yema̱nk reheb. 
MRK.4.12	Usta yo̱queb chi iloc, abanan incꞌaꞌ teꞌxqꞌue retal. Usta yo̱queb chi abi̱nc, abanan incꞌaꞌ teꞌxtau xya̱lal. Ta̱uxma̱nk chi joꞌcan re nak incꞌaꞌ teꞌxyotꞌ xchꞌo̱leb ut incꞌaꞌ teꞌxjal xcꞌaꞌuxeb ut incꞌaꞌ ta̱cuyekꞌ xma̱queb.—
MRK.4.13	Tojoꞌnak li Jesús quixpatzꞌ reheb: —¿Ma incꞌaꞌ nequetau ru li jaljo̱quil ru a̱tin aꞌin? Cui incꞌaꞌ nequetau xya̱lal aꞌin, ¿chanru nak te̱tau xya̱lal chixjunil li jaljo̱quil ru a̱tin chi joꞌcanan? 
MRK.4.14	Aꞌan aꞌin lix ya̱lal. Laj acuinel aꞌan joꞌ jun laj yehol ra̱tin li Dios. 
MRK.4.15	Ut li iyaj li quinak chire be, aꞌan chanchaneb li nequeꞌabin re li ra̱tin li Dios. Nak ac xeꞌrabi, saꞌ junpa̱t nachal laj tza chirisinquil li a̱tin ut saꞌ junpa̱t nasach saꞌ xchꞌo̱leb. 
MRK.4.16	Ut li iyaj li quinak saꞌ li pec ru, aꞌan chanchaneb li nequeꞌabin re li ra̱tin li Dios ut saꞌ junpa̱t nequeꞌxpa̱b chi saheb saꞌ xchꞌo̱l. 
MRK.4.17	Abanan incꞌaꞌ nacana saꞌ xchꞌo̱leb. Nak nachal junak raylal, malaj chꞌaꞌajquilal saꞌ xbe̱neb xbaneb lix pa̱ba̱l, incꞌaꞌ nequeꞌxcuy xnumsinquil. Saꞌ junpa̱t nequeꞌchꞌinan xchꞌo̱l. 
MRK.4.18	Ut li iyaj li quinak saꞌ xya̱nk li qꞌuix chanchaneb li nequeꞌabin re li ra̱tin li Dios. 
MRK.4.19	Abanan caꞌaj cuiꞌ li cꞌaꞌak re ru cuan saꞌ ruchichꞌochꞌ nequeꞌxcꞌoxla, joꞌ li biomal ut xra̱bal ru li cꞌaꞌak chic re ru. Ut aꞌan li naramoc lix ya̱lal chiruheb. Ma̱cꞌaꞌ na-oc cuiꞌ li ra̱tin li Dios reheb. 
MRK.4.20	Ut li iyaj li quitꞌaneꞌ saꞌ cha̱bil chꞌochꞌ, aꞌan chanchaneb li nequeꞌrabi ut nequeꞌxpa̱b chi tzꞌakal li ra̱tin li Dios. Nequeꞌqꞌui chi us saꞌ lix pa̱ba̱leb, joꞌ li acui̱mk li naru̱chin laje̱tk xcaꞌtakcꞌa̱l (30) ut li naxqꞌue oxtakcꞌa̱l (60) ut li naxqꞌue oꞌtakcꞌa̱l (100) ru li junju̱nk.—
MRK.4.21	Ut li Jesús quixye ajcuiꞌ reheb: —¿Ma naqꞌueman ta biꞌ junak candil rubel junak chacach malaj ut rubel chꞌa̱t? Incꞌaꞌ naru. Takecꞌ ban naqꞌueman saꞌ xnaꞌaj re nak tixcutanobresi saꞌ li cab. 
MRK.4.22	Joꞌcan ajcuiꞌ li tijleb li ninchꞌolob xya̱lal che̱ru. Ma̱cꞌaꞌ ta̱cana̱k chi mukmu chi incꞌaꞌ ta ta̱cꞌutbesi̱k mokon. Ut li incꞌaꞌ natauman ru anakcuan, ta̱tauma̱nk ru mokon. 
MRK.4.23	Li ani naraj rabinquil, chixqꞌuehak retal li ninye. 
MRK.4.24	Quixye ajcuiꞌ reheb: —Cheqꞌuehak retal li nequerabi ut te̱qꞌue e̱chꞌo̱l chixba̱nunquil li nequerabi xban nak li ani naxba̱nu li cꞌaꞌru quixtzol cuiqꞌuin, mas cuiꞌchic lix naꞌleb ta̱qꞌuehekꞌ re xban li Dios re nak tixtau ru li cua̱tin. 
MRK.4.25	Li ani tixqꞌue xchꞌo̱l chixtzolbal li us, kꞌaxal cuiꞌchic li usilal tixcꞌul. Li ani incꞌaꞌ tixqꞌue xchꞌo̱l chixtzolbal li us, ta̱sachk saꞌ xchꞌo̱l li joꞌ qꞌuial naxnau.
MRK.4.26	Ut li Jesús quixye cuiꞌchic reheb: —Lix nimajcual cuanquilal li Dios, chanchan junak aj acuinel. Narau li iyaj saꞌ chꞌochꞌ. 
MRK.4.27	Li cui̱nk nacuar, nacuacli ut eb li cutan nequeꞌnumeꞌ. Ut li iyaj yal xjunes namok chak ut naqꞌui ut li cui̱nk incꞌaꞌ naxnau chanru nak namok ut naqꞌui li acui̱mk. 
MRK.4.28	Li chꞌochꞌ naqꞌuiresin re li acui̱mk. Naqꞌui ut nani̱nkan ut chirix aꞌan na-oc chi atzꞌumac ut naxqꞌue li ru. 
MRK.4.29	Ut nak nache̱coꞌ li ru nasicꞌman saꞌ junpa̱t xban nak ac xcuulac xkꞌehil xxocbal li ru.
MRK.4.30	—¿Cꞌaꞌru tinjuntakꞌe̱ta cuiꞌ lix nimajcual cuanquil li Dios? chan li Jesús. —Ut ¿cꞌaꞌru chi jaljo̱quil ru a̱tin tinye, re xchꞌolobanquil xya̱lal lix nimajcual cuanquilal li Dios? 
MRK.4.31	Lix nimajcual cuanquilal li Dios, aꞌan chanchan riyajil li ni̱nki mostaza. Li riyajil li mostaza cocꞌ chiru chixjunil li iyaj cuan saꞌ ruchichꞌochꞌ. 
MRK.4.32	Nak ac x-auman namok ut naqꞌui. Ut ni̱nk chi us nacuulac lix cheꞌel. Naxkꞌax xteram chixjunil li acui̱mk. Nequeꞌni̱nkan li rukꞌ ut eb laj xicꞌanel xul nequeꞌxyi̱b lix soc saꞌ eb li rukꞌ.— 
MRK.4.33	Ut li Jesús quixchꞌolob xya̱lal chiruheb li tenamit riqꞌuin nabal chic chi jaljo̱quil ru a̱tin aꞌ ya̱l bar na cuan teꞌxtau ru. 
MRK.4.34	Ut ma̱cꞌaꞌ cꞌaꞌru quixye li Jesús reheb li tenamit chi ma̱cuaꞌ ta saꞌ jaljo̱quil ru a̱tin. Abanan nak ac xjuneseb chic lix tzolom, quixchꞌolob lix ya̱lal chiruheb.
MRK.4.35	Nak qui-ecuu saꞌ li cutan aꞌan li Jesús quixye reheb lix tzolom: —Kꞌaxonko jun pacꞌal li palau, chan reheb. 
MRK.4.36	Ut li Jesús quixchakꞌrabiheb li qꞌuila tenamit ut quicꞌameꞌ saꞌ li jucub cuan cuiꞌ. Ut cuanqueb ajcuiꞌ cocꞌ jucub queꞌco̱eb chirix. 
MRK.4.37	Ut nak ac cuanqueb saꞌ xyi li palau quichal jun li nimla ikꞌ. Naxcut lix cau ok li haꞌ saꞌ li jucub ut qui-oc chi nujac li haꞌ chi saꞌ li jucub. 
MRK.4.38	Li Jesús cuan chi ixbej saꞌ li jucub ut yo̱ chi cua̱rc saꞌ xbe̱n jun lix soc xjolom. Eb lix tzolom queꞌrajsi ut queꞌxye re: —At tzolonel, ajsi a̱cuu. ¿Ma incꞌaꞌ nacacuil nak osocꞌ ke? chanqueb. 
MRK.4.39	Quicuacli li Jesús ut quixkꞌus li ikꞌ ut quixye re li palau: —Matchokin. Canab ecꞌa̱nc, chan. Ut saꞌ junpa̱t quichꞌana li ikꞌ ut quitukla ru li haꞌ. 
MRK.4.40	Ut li Jesús quixye reheb lix tzolom: —¿Cꞌaꞌut nak cꞌajoꞌ nak nequexxucuac? ¿Ma incꞌaꞌ nequepa̱b nak li Dios ta̱tenkꞌa̱nk e̱re? chan. 
MRK.4.41	Ut cꞌajoꞌ nak queꞌsach xchꞌo̱l lix tzolom ut queꞌxye chi rilbileb rib: —¿Chanru nak cuan xcuanquil li cui̱nk aꞌin nak naxkꞌus li ikꞌ ut li palau, ut nequeꞌabin chiru? chanqueb.
MRK.5.1	Li Jesús ut eb lix tzolom queꞌcuulac aran jun pacꞌal li palau saꞌ xchꞌochꞌeb laj Gadara. 
MRK.5.2	Ut nak qui-el li Jesús saꞌ li jucub, saꞌ junpa̱t quichal jun li cui̱nk chi cꞌuluc re. Quichal chak saꞌ li naꞌajej bar nequeꞌmukeꞌ cuiꞌ li camenak. Li cui̱nk aꞌan cuan ma̱us aj musikꞌej riqꞌuin. 
MRK.5.3	Junes saꞌ li naꞌajej bar nequeꞌmukeꞌ cuiꞌ li camenak nacuan. Ma̱ ani naru nabacꞌoc re chi moco riqꞌuin cadena naru nequeꞌxbacꞌ. 
MRK.5.4	Nabal sut nequeꞌxyal xbacꞌbal li rok rukꞌ riqꞌuin cadena. Abanan saꞌ junpa̱t naxtꞌupi li cadena. Ut ma̱ ani naru natu̱lanobresin re li cui̱nk aꞌan. 
MRK.5.5	Chi kꞌek chi cutan naxbeni rib saꞌ xbe̱neb li tzu̱l ut saꞌ xya̱nkeb li mukleba̱l camenak. Junelic yo̱ chixjapbal re ut naxyoqꞌui rib riqꞌuin kꞌesnal pec. 
MRK.5.6	Toj najt ajcuiꞌ cuan chak li Jesús nak qui-ileꞌ xban li cui̱nk. Li cui̱nk co̱ saꞌ a̱nil ut coxcuikꞌib rib chiru li Jesús. 
MRK.5.7	Quixjap re chixyebal: —¿Cꞌaꞌru ta̱cuaj cuiqꞌuin, at Jesús? La̱at Ralalat li nimajcual Dios. Saꞌ xcꞌabaꞌ li Ka̱cuaꞌ Dios, nintzꞌa̱ma cha̱cuu nak mina̱rahobtesi, chan re. 
MRK.5.8	Quixye chi joꞌcan xban nak ac yo̱ li Jesús chixyebal re li ma̱us aj musikꞌej: —Elen riqꞌuin li cui̱nk aꞌin, at ma̱us aj musikꞌej.— 
MRK.5.9	Tojoꞌnak li Jesús quixpatzꞌ re: —¿Ani a̱cꞌabaꞌ?— —Cuakib mil (6,000) incꞌabaꞌ xban nak nabalo, chan nak quichakꞌoc. 
MRK.5.10	Ut nabal sut quixtzꞌa̱ma chiru li Jesús nak incꞌaꞌ ta̱risiheb li ma̱us aj musikꞌej chi junaj cua saꞌ li naꞌajej aꞌan. 
MRK.5.11	Aran cuanqueb jun tu̱b li a̱k yo̱queb chi ichajibc chiru li tzu̱l. 
MRK.5.12	Eb li ma̱us aj musikꞌej queꞌxtzꞌa̱ma chiru li Jesús nak tixtaklaheb riqꞌuineb li a̱k. —Choa̱takla riqꞌuineb li a̱k. Choa̱canab chi oc riqꞌuineb, chanqueb. 
MRK.5.13	Ut li Jesús quixcanabeb chi xic. Queꞌel li ma̱us aj musikꞌej riqꞌuin li cui̱nk. Coxeꞌocak riqꞌuineb li a̱k. Ut li a̱k queꞌoc chi a̱linac ut queꞌxrum chak rib saꞌ xbe̱n u̱l ut toj saꞌ li palau coxeꞌnak. Cuanqueb na cuib mil chi a̱k queꞌosoꞌ saꞌ li palau. 
MRK.5.14	Eb laj ilol a̱k queꞌxucuac ut queꞌe̱lelic ut coxeꞌxye resil saꞌ li tenamit joꞌ ajcuiꞌ saꞌ li cꞌaleba̱l. Ut nabaleb li tenamit queꞌco̱eb chirilbal li cꞌaꞌru quicꞌulman. 
MRK.5.15	Queꞌcuulac cuan cuiꞌ li Jesús ut queꞌril li cui̱nk li qui-isi̱c nabal chi ma̱us aj musikꞌej riqꞌuin. Cꞌojcꞌo aran nak coxeꞌxtau. Tikto chic ut tuktu chic xjolom. Riqꞌuin rilbal aꞌan queꞌoc xxiuheb li tenamit. 
MRK.5.16	Ut eb li queꞌiloc re, queꞌxserakꞌi reheb li tenamit chanru qui-ux re li cui̱nk li quicuan ma̱us aj musikꞌej riqꞌuin, joꞌ ajcuiꞌ li cꞌaꞌru queꞌxcꞌul li a̱k. 
MRK.5.17	Ut queꞌxtzꞌa̱ma chiru li Jesús nak ta̱e̱lk saꞌ lix tenamiteb. 
MRK.5.18	Ut nak qui-oc cuiꞌchic li Jesús saꞌ li jucub, li cui̱nk li qui-isi̱c ma̱us aj musikꞌej riqꞌuin quixtzꞌa̱ma chiru li Jesús nak ta̱xic chirix. 
MRK.5.19	Aꞌut li Jesús incꞌaꞌ quiraj nak ta̱xic chirix. Quixye re li cui̱nk: —Ayu saꞌ la̱ cuochoch ut ta̱serakꞌi reheb la̱ cuechꞌalal li usilal xinba̱nu a̱cue. Ta̱ye reheb chanru nak xcuuxta̱na a̱cuu, chan re li cui̱nk. 
MRK.5.20	Joꞌcan nak co̱ li cui̱nk saꞌ eb li tenamit xcue̱nt Decápolis. Qui-oc chixyebal reheb chixjunil li ni̱nki usilal quixba̱nu li Jesús re. Ut chixjunileb li tenamit quilajeꞌsach xchꞌo̱l chirabinquil li cꞌaꞌru quixye.
MRK.5.21	Qui-oc cuiꞌchic li Jesús saꞌ li jucub ut quisukꞌi cuiꞌchic jun pacꞌal li palau rochbeneb lix tzolom. Ma̱ caꞌchꞌin li tenamit coxeꞌxchꞌutub rib riqꞌuin chire li palau. 
MRK.5.22	Ut quichal jun li cui̱nk aj Jairo xcꞌabaꞌ. Aꞌan xcomoneb li nequeꞌtaklan saꞌ li cab li nequeꞌxchꞌutub cuiꞌ ribeb laj judío. Nak quiril li Jesús, quixcuikꞌib rib chiru. 
MRK.5.23	Ut chi anchal xchꞌo̱l quixtzꞌa̱ma chiru li Jesús ut quixye re: —At Ka̱cuaꞌ, kꞌaxal nim xyajel lin chꞌina rabin. Ca̱mc re. Ba̱nu usilal, tatxic saꞌ cuochoch. Toxa̱qꞌue la̱ cuukꞌ saꞌ xbe̱n re nak ta̱qꞌuira̱k ut incꞌaꞌ ta̱ca̱mk, chan re li Jesús. 
MRK.5.24	Ut li Jesús co̱ chirix laj Jairo ut nabaleb li tenamit queꞌta̱ken re. Xban xqꞌuial li tenamit yo̱queb chixtiquisinquil ribeb. 
MRK.5.25	Saꞌ xya̱nkeb cuan jun li ixk cablaju chihab xticlajic xyajel. Junelic yo̱ lix yajel li ixk aꞌan ut incꞌaꞌ chic natzꞌap lix quiqꞌuel. 
MRK.5.26	Quixqꞌue rib chi banecꞌ riqꞌuin nabaleb aj banonel ut nabal li raylal quixcꞌul. Abanan ma̱ jokꞌe queꞌxban. Caꞌaj cuiꞌ quixsach chixjunil li cꞌaꞌru cuan re, re xtojbaleb. Ut ma̱cꞌaꞌ qui-oc cuiꞌ. Nima̱nc ban chic naxba̱nu lix yajel. 
MRK.5.27	Quirabi resil nak li Jesús yo̱ chixqꞌuirtesinquileb li yaj. Riqꞌuin aꞌan qui-oc chixta̱kenquil li Jesús rochbeneb li qꞌuila tenamit. Ut quijiloc chixcꞌatk re nak tixchꞌeꞌ li rakꞌ. 
MRK.5.28	—Usta caꞌaj cuiꞌ li rakꞌ tinchꞌeꞌ, riqꞌuin aꞌan tinqꞌuira̱k, chan li ixk saꞌ xchꞌo̱l. 
MRK.5.29	Ut nak quixchꞌeꞌ li rakꞌ saꞌ junpa̱t quiqꞌuira, ut quitzꞌap lix quiqꞌuel. Ut li ixk quirecꞌa nak ma̱cꞌaꞌ chic xyajel. 
MRK.5.30	Ut li Jesús quixnau nak cuan li quiqꞌuira xban lix cuanquil. Quixsukꞌisi rib saꞌ xya̱nkeb li qꞌuila tenamit ut quixpatzꞌ reheb: —¿Ani xchꞌeꞌoc re li cuakꞌ? chan reheb. 
MRK.5.31	Eb lix tzolom queꞌchakꞌoc ut queꞌxye re: —At Ka̱cuaꞌ, la̱at nacacuil chanru nak yo̱queb chixtiquisinquil ribeb li qꞌuila tenamit cha̱cuix. ¿Cꞌaꞌut nak nacapatzꞌ ani xchꞌeꞌoc re la̱ cuakꞌ? chanqueb. 
MRK.5.32	Ut li Jesús quixsukꞌisi rib chirilbal ani xchꞌeꞌoc re li rakꞌ. 
MRK.5.33	Li ixk naxnau nak ac xqꞌuira. Nasicsot xban xxiu. Colxcuikꞌib rib chiru li Jesús ut quixye lix ya̱lal re. 
MRK.5.34	Li Jesús quixye re: —Kanaꞌ, xban nak xapa̱b nak cuan incuanquil cha̱qꞌuirtesinquil, joꞌcan nak xatqꞌuira. Ayu chi sa saꞌ a̱chꞌo̱l ut chi ma̱cꞌaꞌ chic a̱raylal, chan. 
MRK.5.35	Nak toj yo̱ chi a̱tinac li Jesús, queꞌchal lix comoneb laj Jairo saꞌ rochoch chixyebal re, —Xcam la̱ rabin. ¿Cꞌaꞌ chic ru aj e nak ta̱chꞌiꞌchꞌiꞌi laj tzolonel? chanqueb. 
MRK.5.36	Nak quirabi li Jesús li cꞌaꞌru yo̱queb chixyebal re laj Jairo, quixye re: —Matcꞌoxlac. Caꞌaj cuiꞌ ta̱pa̱b nak ta̱qꞌuira̱k la̱ rabin, chan. 
MRK.5.37	Ut incꞌaꞌ quiraj nak li tenamit teꞌxic chirix. Caꞌaj cuiꞌ laj Pedro ut laj Jacobo ut laj Juan, li ri̱tzꞌin laj Jacobo, quixcꞌameb chirix. 
MRK.5.38	Nak queꞌcuulac saꞌ rochoch laj Jairo, li Jesús quiril nak yo̱queb chixpokokinquil ribeb ut japjo̱queb re chi ya̱bac. 
MRK.5.39	Qui-oc saꞌ cab riqꞌuineb ut quixye reheb: —¿Cꞌaꞌut nak yo̱quex chixpokokinquil e̱rib? ¿Cꞌaꞌut nak yo̱quex chi ya̱bac? Li xkaꞌal moco xcam ta. Cua̱rc yo̱, chan li Jesús reheb. 
MRK.5.40	Eb aꞌan queꞌoc chixseꞌenquil li cꞌaꞌru quixye, ut li Jesús quirisiheb chirix cab. Caꞌaj cuiꞌ lix naꞌ ut lix yucuaꞌ ut eb li oxib chi xtzolom queꞌoc rochben li Jesús bar cuan cuiꞌ li camenak. 
MRK.5.41	Quixchap chi rukꞌ li camenak ut quixye re saꞌ li ra̱tinoba̱l: —Talita, cumi, chan. Li a̱tin aꞌan naraj naxye, “At chꞌina xkaꞌal, la̱in tinyehok a̱cue cuaclin”. 
MRK.5.42	Saꞌ junpa̱t quicuacli li xkaꞌal ut quibe̱c. Li xkaꞌal aꞌan cablaju chihab cuan re. Ut eb li cuanqueb aran quilajeꞌsach xchꞌo̱l chirilbal li cꞌaꞌru quixba̱nu li Jesús. 
MRK.5.43	Aꞌut li Jesús quixchakꞌrabiheb chi us nak ma̱ ani aj e teꞌxye li cꞌaꞌru quicꞌulman. Ut quixye reheb nak teꞌxqꞌue chi cuaꞌac li xkaꞌal.
MRK.6.1	Li Jesús qui-el saꞌ li naꞌajej aꞌan ut co̱ saꞌ lix tenamit rochbeneb lix tzolom. 
MRK.6.2	Saꞌ li hiloba̱l cutan co̱ saꞌ li cab li nequeꞌxchꞌutub cuiꞌ ribeb laj judío. Qui-oc chixtzolbaleb li tenamit. Nabal queꞌabin re ut quilajeꞌsach xchꞌo̱l chirabinquil ut queꞌxye chi ribileb rib: —¿Bar xtzol lix naꞌleb? ¿Cꞌaꞌru chi naꞌlebil li naxnau? ¿Chanru nak naxba̱nu li milagro? chanqueb. 
MRK.6.3	—¿Ma ma̱cuaꞌ ta biꞌ aꞌin laj pechꞌ? Ut, ¿ma̱cuaꞌ ta biꞌ lix María lix naꞌ? ¿Ma ma̱cuaꞌ ta biꞌ laj Jacobo li ri̱tzꞌin ut laj José, laj Judas ut laj Simón? ¿Ma ma̱cuaꞌ ta biꞌ aꞌin eb li ri̱tzꞌin li cuanqueb saꞌ kaya̱nk? chanqueb. Ut queꞌchal xjoskꞌil saꞌ xbe̱n. 
MRK.6.4	Ut li Jesús quixye: —Junak profeta naqꞌueheꞌ xlokꞌal yalak bar, abanan saꞌ lix tenamit ut saꞌ xya̱nkeb li rechꞌalal ut saꞌ rochoch incꞌaꞌ naqꞌueheꞌ xlokꞌal.— 
MRK.6.5	Ut incꞌaꞌ quiru quixba̱nu li milagro saꞌ lix tenamit xban nak incꞌaꞌ queꞌxpa̱b nak cuan xcuanquil. Cuib oxib ajcuiꞌ li yaj quixqꞌue li rukꞌ saꞌ xbe̱neb re nak teꞌqꞌuira̱k. 
MRK.6.6	Ut li Jesús quisach xchꞌo̱l chirilbaleb nak incꞌaꞌ nequeꞌxpa̱b nak cuan xcuanquil. Ut nak qui-el aran, co̱ saꞌ chixjunil li cꞌaleba̱l chixtzolbaleb li tenamit.
MRK.6.7	Tojoꞌnak quixbokeb lix tzolom cablaju ut quixtaklaheb chi caꞌcabil ut quixqꞌueheb xcuanquil chirisinquil li ma̱us aj musikꞌej. 
MRK.6.8	Ut quixye reheb: —Ma̱cꞌaꞌ cꞌaꞌru te̱cꞌam nak texxic, caꞌaj cuiꞌ le̱ xukꞌ. Incꞌaꞌ te̱cꞌam e̱tzacae̱mk, chi moco junak bo̱ls, chi moco tumin te̱cꞌam. 
MRK.6.9	Caꞌaj cuiꞌ le̱ xa̱b cuan che̱rok te̱cꞌam ut caꞌaj cuiꞌ le̱ rakꞌ cuan che̱rix te̱cꞌam. 
MRK.6.10	Ut quixye ajcuiꞌ reheb: —Nak texcuulak saꞌ junak tenamit, saꞌ li cab tex-oc cuiꞌ chi hila̱nc, aran texcana̱k ut incꞌaꞌ yal yo̱kex chixjalbal e̱naꞌaj. Nak ac xic e̱re saꞌ jalan chic tenamit, tojoꞌnak te̱jal le̱ naꞌaj. 
MRK.6.11	Cui texcuulak saꞌ junak naꞌajej bar cuiꞌ incꞌaꞌ texcꞌulekꞌ chi moco teꞌraj rabinquil le̱ ra̱tin, nak tex-e̱lk riqꞌuineb te̱chikꞌ li poks che̱rok joꞌ retalil li raylal teꞌxcꞌul. Relic chi ya̱l ninye e̱re nak kꞌaxal cuiꞌchic li raylal teꞌxcꞌul chiruheb laj Sodoma ut laj Gomorra saꞌ xkꞌehil li rakba a̱tin, chan. 
MRK.6.12	Joꞌcan nak queꞌco̱eb lix tzolom li Jesús ut queꞌxchꞌolob xya̱lal chiruheb li tenamit re nak teꞌxyotꞌ xchꞌo̱l ut teꞌxjal xcꞌaꞌuxeb. 
MRK.6.13	Queꞌrisi nabal li ma̱us aj musikꞌej riqꞌuineb ut queꞌxqꞌue li aceite saꞌ xjolomeb li yaj joꞌ retalil xcuanquil li Dios ut queꞌxqꞌuirtesiheb.
MRK.6.14	Li tenamit yo̱queb chixserakꞌinquil li milagro yo̱ chixba̱nunquil li Jesús. Nak quirabi aꞌan, li rey Herodes quixye: —Aꞌan laj Juan laj Cubsihom Haꞌ. Xcuacli cuiꞌchic chi yoꞌyo saꞌ xya̱nkeb li camenak. Joꞌcan nak cuan xcuanquil chixba̱nunquil li milagro, chan. 
MRK.6.15	Ut cuan queꞌyehoc re nak aꞌan li profeta Elías. Ut cuan ajcuiꞌ queꞌyehoc re nak aꞌan jun li profeta joꞌ li profeta queꞌcuan najter. 
MRK.6.16	Ut nak quirabi aꞌan, laj Herodes quixye: —Aꞌan laj Juan li quintakla xchꞌotbal xcux. Aꞌan xcuacli chi yoꞌyo saꞌ xya̱nkeb li camenak, chan. 
MRK.6.17	Quixye chi joꞌcan xban nak aꞌan quitaklan re xchapbal laj Juan. Queꞌxbacꞌ ut queꞌxqꞌue saꞌ tzꞌalam. Quixba̱nu chi joꞌcan xban nak joꞌcan quiraj lix Herodías. Lix Herodías aꞌan rixakil laj Felipe, ri̱tzꞌin laj Herodes ut laj Herodes quixcꞌam chokꞌ rixakil. 
MRK.6.18	Nak toj ma̱jiꞌ naqꞌueheꞌ saꞌ tzꞌalam, laj Juan laj Cubsihom Haꞌ quixye re laj Herodes: —Nimla ma̱c xaba̱nu nak xacꞌam chokꞌ a̱cuixakil lix Herodías xban nak ac sumsu riqꞌuin la̱ cui̱tzꞌin, laj Felipe, chan re. 
MRK.6.19	Riqꞌuin aꞌan ma̱ caꞌchꞌin nak quijoskꞌoꞌ lix Herodías saꞌ xbe̱n laj Juan ut quiraj raj xcamsinquil. Abanan incꞌaꞌ naru xban nak laj Herodes incꞌaꞌ quixcanab chixcamsinquil. 
MRK.6.20	Laj Herodes naxnau nak laj Juan ti̱c xchꞌo̱l ut santil cui̱nk. Joꞌcan nak naxucuac ut incꞌaꞌ naraj nak ta̱camsi̱k. Quicuulac chiru rabinquil li quixye laj Juan usta cꞌajoꞌ nak naqꞌueheꞌ chi cꞌoxlac xban li a̱tin nayeheꞌ re. 
MRK.6.21	Abanan lix Herodías quixtau chanru nak naru xcamsinquil laj Juan. Joꞌcaꞌin quicꞌulman. Nak laj Herodes quixninkꞌei lix chihab, quixbokeb chi cuaꞌac li ni̱nkeb xcuanquil saꞌ li tenamit, ut quixbokeb ajcuiꞌ li nequeꞌtaklan reheb li soldado ut joꞌcan ajcuiꞌ chixjunileb li xni̱nkal ru cui̱nk re Galilea. 
MRK.6.22	Lix coꞌ lix Herodías qui-oc bar yo̱queb cuiꞌ chi cuaꞌac li ulaꞌ ut qui-oc chi xajoc chiruheb. Laj Herodes quicuulac chiru chanru naxajoc. Ut quicuulac ajcuiꞌ chiruheb li ulaꞌ. Joꞌcan nak laj Herodes quixye re li xkaꞌal: —Ta̱tzꞌa̱ma cue li cꞌaꞌru ta̱cuaj ut la̱in tinqꞌue a̱cue, chan. 
MRK.6.23	Ut quixye ajcuiꞌ re li xkaꞌal: —Saꞌ xcꞌabaꞌ li Dios, tinqꞌue a̱cue li cꞌaꞌru ta̱patzꞌ cue. Usta yijach lin jun cablal ta̱patzꞌ cue, tinqꞌue a̱cue, chan. 
MRK.6.24	Ut li xkaꞌal co̱ chixpatzꞌbal re lix naꞌ: —¿Cꞌaꞌru us tintzꞌa̱ma re? chan. Ut lix naꞌ quixye re: —Tzꞌa̱ma re nak tixqꞌue a̱cue lix jolom laj Juan laj Cubsihom Haꞌ, chan. 
MRK.6.25	Saꞌ junpa̱t co̱ li xkaꞌal riqꞌuin laj Herodes ut quixye re: —La̱in tincuaj nak anakcuan ajcuiꞌ ta̱qꞌue cue saꞌ junak plato lix jolom laj Juan laj Cubsihom Haꞌ, chan. 
MRK.6.26	Ut laj Herodes cꞌajoꞌ nak quirahoꞌ saꞌ xchꞌo̱l. Abanan ma̱cꞌaꞌ chic quiru quixye xban nak chixjunileb li ulaꞌ queꞌabin re nak quixye saꞌ xcꞌabaꞌ li Dios tixqꞌue re li cꞌaꞌru tixtzꞌa̱ma. 
MRK.6.27	Laj Herodes ticto quixtakla jun li soldado chixcꞌambal chak lix jolom laj Juan. Li soldado co̱ saꞌ tzꞌalam chixchꞌotbal lix cux laj Juan. 
MRK.6.28	Ut quixcꞌam chak lix jolom saꞌ jun li plato. Quixqꞌue re li xkaꞌal ut li xkaꞌal quixkꞌaxtesi re lix naꞌ. 
MRK.6.29	Nak queꞌrabi lix tzolom laj Juan nak queꞌxcamsi, queꞌchal chixcꞌambal li camenak ut coxeꞌxmuk.
MRK.6.30	Ut nak queꞌsukꞌi chak lix tzolom li Jesús chixba̱nunquil li cꞌanjel queꞌtakla̱c cuiꞌ, coleꞌxchꞌutub rib riqꞌuin li Jesús ut queꞌxserakꞌi re cꞌaꞌru quilajeꞌxba̱nu chak. Ut queꞌxye ajcuiꞌ re chanru nak queꞌxtzol li tenamit. 
MRK.6.31	Nequeꞌel nequeꞌoc li qꞌuila tenamit riqꞌuin li Jesús. Joꞌcan ajcuiꞌ riqꞌuineb lix tzolom. Ut riqꞌuin aꞌan incꞌaꞌ naru nequeꞌhilan chi moco naru teꞌcuaꞌak. Joꞌcan nak quixye li Jesús: —Yoꞌkeb saꞌ junak naꞌajej bar ma̱cꞌaꞌ cuiꞌ tenamit re nak naru tohila̱nk caꞌchꞌinak kajunes, chan li Jesús. 
MRK.6.32	Ut queꞌoc saꞌ jun li jucub ut queꞌco̱eb saꞌ jun naꞌajej bar cuiꞌ teꞌhila̱nk raj caꞌchꞌinak xjuneseb. 
MRK.6.33	Abanan nabaleb queꞌiloc re nak yo̱queb chi xic ut queꞌxnau nak aꞌan li Jesús. Nabal quilajeꞌel saꞌ li tenamit junju̱nk. Queꞌco̱eb chi rokeb saꞌ a̱nil ut aꞌaneb xbe̱n cua queꞌcuulac saꞌ li naꞌajej bar yo̱ cuiꞌ chi xic li Jesús rochbeneb lix tzolom. 
MRK.6.34	Ut nak qui-el li Jesús saꞌ li jucub, quirileb li qꞌuila tenamit. Quixtokꞌoba ruheb xban nak chanchaneb li carner ma̱cꞌaꞌ aj ilol reheb. Ut nabal li cꞌaꞌak re ru quixtzoleb cuiꞌ. 
MRK.6.35	Nak queꞌril nak yo̱ chi ecuu̱c, queꞌco̱eb lix tzolom riqꞌuin li Jesús ut queꞌxye re: —Yo̱ chi ecuu̱c ut arin ma̱cꞌaꞌ cuan. 
MRK.6.36	Ma̱cꞌaꞌ xcuaheb. Taklaheb chixlokꞌbaleb lix cua saꞌ eb li cꞌaleba̱l ut saꞌ eb li cocꞌ tenamit li cuanqueb chi nachꞌ, chanqueb. 
MRK.6.37	Ut nak quichakꞌoc li Jesús quixye reheb: —Qꞌuehomakeb chi cuaꞌac la̱ex.— Ut eb aꞌan queꞌxye: —¿Ma toxic chixlokꞌbal cuibak ciento denarios
MRK.6.38	Li Jesús quixye: —¿Jarub li caxlan cua cuan e̱riqꞌuin? Ayukex, ilomak chak.— Queꞌco̱eb chi rilbal ut nak queꞌsukꞌi queꞌxye re: —Cuan o̱b li caxlan cua ut cuib li car, chanqueb. 
MRK.6.39	Li Jesús quixtaklaheb lix tzolom chixyebal reheb li tenamit nak teꞌcꞌojla̱k saꞌ li pachꞌayaꞌ chi junju̱nk chꞌu̱tal. 
MRK.6.40	Ut queꞌcꞌojla chi junju̱nk chꞌu̱tal. Cuan queꞌcꞌojla chi jun ciento saꞌ ju̱nk chꞌu̱tal ut cuan cuiꞌchic queꞌcꞌojla chi mero ciento saꞌ li junju̱nk chꞌu̱tal. 
MRK.6.41	Tojoꞌnak li Jesús quixchap li o̱b chi caxlan cua ut li cuib chi car ut qui-iloc saꞌ choxa. Quixbantioxi chiru li Dios. Ut quixjachi li caxlan cua ut quixqꞌue reheb lix tzolom re nak teꞌxjeqꞌui reheb li qꞌuila tenamit. Ut queꞌxjeqꞌui ajcuiꞌ li car. 
MRK.6.42	Queꞌcuaꞌac chixjunileb toj retal queꞌcꞌojla xchꞌo̱l. 
MRK.6.43	Ut qui-elaꞌan li caxlan cua. Joꞌcan ajcuiꞌ li car. Cablaju chacach li qui-elaꞌan. 
MRK.6.44	Nabal chi tenamit queꞌcuaꞌac. Saꞌ xya̱nkeb li queꞌcuaꞌac cuanqueb o̱b mil junes cui̱nk.
MRK.6.45	Ut chirix chic aꞌan, li Jesús quixtaklaheb lix tzolom saꞌ li jucub ut quixye reheb: —Xbe̱n cua texxic jun pacꞌal li palau saꞌ li tenamit Betsaida. La̱in toj tincana̱k chixchakꞌrabinquileb li tenamit, chan reheb. 
MRK.6.46	Ut nak ac xchakꞌrabiheb li tenamit, li Jesús co̱ chiru tzu̱l chi tijoc. 
MRK.6.47	Teꞌcuulak lix tzolom saꞌ xyi li palau nak qui-oc li kꞌojyi̱n, aꞌut li Jesús toj cuan xjunes chire li palau. 
MRK.6.48	Quiril nak lix tzolom cuanqueb saꞌ jun chꞌaꞌajquilal saꞌ li jucub. Yo̱queb chixtacuasinquil ribeb chixberesinquil li jucub xban nak saꞌ xbe ikꞌ yo̱queb chixcꞌambal. Sake̱uc re nak quicuulac li Jesús bar cuanqueb cuiꞌ ut yo̱ chi be̱c chiru haꞌ. Quixba̱nu joꞌ li ti̱c ta̱numekꞌ. 
MRK.6.49	Nak queꞌril lix tzolom nak cuan jun yo̱ chi be̱c chiru haꞌ, queꞌxucuac ut queꞌxjap re. Queꞌxcꞌoxla nak anum yo̱queb chirilbal. 
MRK.6.50	Chixjunileb queꞌiloc re ut cꞌajoꞌ nak queꞌxucuac. Li Jesús ticto quira̱tinaheb ut quixye reheb: —Mexxucuac. La̱in li yo̱quex chicuilbal. Cacuubresihomak e̱chꞌo̱l, chan reheb. 
MRK.6.51	Nak qui-oc saꞌ li jucub saꞌ xya̱nkeb, chꞌanamil li ikꞌ. Incꞌaꞌ chic qui-ecꞌan. Ut eb lix tzolom quilajeꞌsach xchꞌo̱l chirilbal. 
MRK.6.52	Queꞌsach xchꞌo̱l xban nak toj ma̱jiꞌ nequeꞌxtau xya̱lal chirix li milagro quixba̱nu li Jesús riqꞌuin li caxlan cua. Kꞌaxal cauheb xchꞌo̱l. Joꞌcan nak incꞌaꞌ queꞌxtau ru.
MRK.6.53	Nak queꞌcuulac li Jesús rochbeneb lix tzolom jun pacꞌal li palau, coxeꞌe̱lk saꞌ li tenamit Genesaret. Queꞌxbacꞌ li jucub chire li haꞌ. 
MRK.6.54	Nak yo̱queb chi e̱lc saꞌ li jucub, eb li cuanqueb aran ticto queꞌxnau nak aꞌan li Jesús. 
MRK.6.55	Joꞌcan nak saꞌ junpa̱t queꞌco̱eb saꞌ chixjunil li naꞌajej chixcꞌambaleb chak lix yaj chiruheb lix cuarib. Nak queꞌxnau bar cuan li Jesús, quilajeꞌxcꞌam li yaj riqꞌuin. 
MRK.6.56	Yalak bar quinumeꞌ li Jesús quilajeꞌxcꞌam li yaj riqꞌuin, joꞌ saꞌ tenamit, joꞌ saꞌ cꞌaleba̱l. Queꞌxqꞌueheb li yaj saꞌ li be bar cuiꞌ yo̱ chi numecꞌ li Jesús. Queꞌxtzꞌa̱ma chiru: —Ba̱nu usilal, qꞌue chikachꞌeꞌ la̱ cuakꞌ, chanqueb re xban nak nequeꞌxnau nak usta caꞌaj cuiꞌ re li rakꞌ teꞌxchꞌeꞌ, teꞌqꞌuira̱k. Ut chixjunileb li queꞌchꞌeꞌoc re li rakꞌ, queꞌqꞌuira.
MRK.7.1	Eb laj fariseo queꞌcuulac riqꞌuin li Jesús rochbeneb cuib oxib laj tzꞌi̱b li queꞌchal chak aran Jerusalén. 
MRK.7.2	Ut eb aꞌan queꞌxqꞌue retal nak cuan lix tzolom li Jesús queꞌcuaꞌac chi incꞌaꞌ queꞌxchꞌaj li rukꞌeb chi tzꞌakal joꞌ cꞌaynakeb chixba̱nunquil laj fariseo. 
MRK.7.3	Eb laj fariseo ut chixjunileb laj judío incꞌaꞌ nequeꞌcuaꞌac cui incꞌaꞌ teꞌxchꞌaj li rukꞌeb joꞌ naxye li chakꞌrab li canabanbil reheb xbaneb lix xeꞌto̱nil yucuaꞌ. 
MRK.7.4	Ut nak nequeꞌsukꞌi chak saꞌ cꞌayil incꞌaꞌ nequeꞌcuaꞌac cui incꞌaꞌ nequeꞌchꞌajoc joꞌ naxye lix chakꞌrabeb. Ut cuan cuiꞌchic nabal li naꞌleb li nequeꞌxba̱nu joꞌ canabanbil reheb xbaneb li xeꞌto̱nil yucuaꞌ, joꞌ li xchꞌajbal lix secꞌ, lix xar, li ucꞌal chꞌi̱chꞌ ut lix chꞌa̱t. 
MRK.7.5	Eb laj fariseo ut eb laj tzꞌi̱b queꞌxpatzꞌ re li Jesús: —¿Cꞌaꞌut nak eb la̱ tzolom incꞌaꞌ nequeꞌxba̱nu li kachakꞌrabinquil canabanbil ke xbaneb li kaxeꞌ kato̱n? Eb aꞌan nequeꞌcuaꞌac chi incꞌaꞌ nequeꞌxchꞌaj li rukꞌeb joꞌ naxye li kachakꞌrabinquil, chanqueb. 
MRK.7.6	Nak quichakꞌoc li Jesús quixye reheb: —Ya̱l ajcuiꞌ li quixye laj Isaías che̱rix la̱ex aj caꞌ pacꞌal u nak quixye chi joꞌcaꞌin:
MRK.7.6	Li tenamit aꞌin niquineꞌx-oxlokꞌi caꞌaj cuiꞌ riqꞌuin xtzꞌu̱maleb re. Moco nequeꞌxba̱nu ta chi anchal xchꞌo̱leb.
MRK.7.7	Ma̱cꞌaꞌ aj e nak niquineꞌxlokꞌoni xban nak li tijleb li nequeꞌxcꞌut aꞌan yal xchakꞌrab eb li cui̱nk. (Isa. 29:13)
MRK.7.8	La̱ex nequetzꞌekta̱na lix chakꞌrab li Dios, ut aꞌ chic le̱ najter naꞌleb nequeba̱nu, joꞌ riqꞌuin xchꞌajbal li secꞌ ut li xar ut li cꞌaꞌak ru chi chakꞌrabil reheb li cui̱nk.— 
MRK.7.9	Li Jesús quixye ajcuiꞌ reheb: —La̱ex nequetzꞌekta̱na lix chakꞌrab li Dios re nak te̱ba̱nu li najter naꞌleb canabanbil e̱re xbaneb le̱ xeꞌto̱nil yucuaꞌ. 
MRK.7.10	Laj Moisés quixye, “Cha-oxlokꞌi la̱ naꞌ la̱ yucuaꞌ ut ani tixhob xnaꞌ xyucuaꞌ, ta̱camsi̱k.” 
MRK.7.11	Aꞌut la̱ex nequeye cui cuan junak li cui̱nk incꞌaꞌ naraj xtenkꞌanquil lix naꞌ xyucuaꞌ, aꞌan naru tixye, “Corbán”, chirix li cꞌaꞌak re ru tixtenkꞌa cuiꞌ raj lix naꞌ xyucuaꞌ. Li a̱tin aꞌan naraj naxye “yechiꞌinbil re li Dios”. 
MRK.7.12	Riqꞌuin xba̱nunquil aꞌan li cui̱nk incꞌaꞌ chic naru tixtenkꞌa lix naꞌ xyucuaꞌ, chanquex. 
MRK.7.13	Ut cuan nabal chic cꞌaꞌak re ru chi naꞌlebil nalaje̱ba̱nu. Riqꞌuin xba̱nunquil li najter naꞌleb canabanbil e̱re, yo̱quex chixtzꞌekta̱nanquil lix chakꞌrab li Dios, chan li Jesús reheb. 
MRK.7.14	Ut li Jesús quixbokeb li tenamit ut quixye reheb: —Abihomak che̱junilex li cꞌaꞌru tinye ut qꞌuehomak retal re nak te̱tau xya̱lal. 
MRK.7.15	Ma̱cuaꞌ li cꞌaꞌru naxtzaca li cui̱nk nama̱coꞌ cuiꞌ; aban li cꞌaꞌru incꞌaꞌ us naxcꞌoxla, aꞌan nama̱coꞌ cuiꞌ. 
MRK.7.16	Li ani naraj rabinquil, chixqꞌuehak retal li ninye.— 
MRK.7.17	Nak li Jesús qui-el saꞌ xya̱nkeb li qꞌuila tenamit, qui-oc saꞌ cab. Ut eb lix tzolom queꞌxpatzꞌ re: —¿Cꞌaꞌru xya̱lal li a̱tin xaye?— 
MRK.7.18	Ut li Jesús quixye reheb: —¿Ma incꞌaꞌ ajcuiꞌ xetau ru la̱ex li xinye? ¿Ma incꞌaꞌ nequenau nak ma̱cuaꞌ li cꞌaꞌru naxtzaca junak nama̱coꞌ cuiꞌ? 
MRK.7.19	Li cꞌaꞌru naxtzaca junak, aꞌan moco saꞌ ra̱m ta naxic. Ti̱c saꞌ xsaꞌ naxic ut chirix aꞌan naxtzꞌek cuiꞌchic, chan. Joꞌcan nak quixye nak chixjunil li natzacaman moco ma̱c ta xtzacanquil. 
MRK.7.20	Ut quixye ajcuiꞌ li Jesús reheb: —Li incꞌaꞌ us naxcꞌoxla saꞌ xchꞌo̱l, aꞌan nama̱cob cuiꞌ. 
MRK.7.21	Saꞌ xcꞌaꞌux junak nachal chak li ma̱us aj naꞌleb, li muxuc caxa̱r, li coꞌbe̱tac yumbe̱tac, ut li xcamsinquil ras ri̱tzꞌin. 
MRK.7.22	Ut saꞌ xcꞌaꞌux ajcuiꞌ nachal li elkꞌac, lix rahinquil ru cꞌaꞌru re ras ri̱tzꞌin, li ma̱usilal, li balakꞌi̱nc, li xba̱nunquil li xuta̱nalil naꞌleb, li cakali̱nc, li majecua̱nc, li kꞌetkꞌetil, ut lix majelil naꞌleb. 
MRK.7.23	Chixjunil li ma̱us aj naꞌleb aꞌin saꞌ xcꞌaꞌux junak nachal chak ut aꞌan nama̱cob cuiꞌ li junju̱nk.—
MRK.7.24	Li Jesús co̱ saꞌ jalan naꞌajej xcue̱nt Tiro ut xcue̱nt Sidón. Cox-oc saꞌ jun li cab. Incꞌaꞌ raj quiraj quinauheꞌ nak cuan aran. Abanan incꞌaꞌ quiru quixmuk rib. 
MRK.7.25	Saꞌ junpa̱t qui-abi̱c resil xban jun li ixk nak cuan aran. Li ixk aꞌan cuan jun lix coꞌ cuan ma̱us aj musikꞌej riqꞌuin. Co̱ riqꞌuin li Jesús ut quixcuikꞌib rib chiru. 
MRK.7.26	Li ixk aꞌan ma̱cuaꞌ aj judío, aꞌan aj Sirofenicia. Quixtzꞌa̱ma chiru li Jesús nak ta̱risi li ma̱us aj musikꞌej riqꞌuin lix coꞌ. 
MRK.7.27	Ut li Jesús quixye re: —Cuaꞌakeb cuan junxil li cocꞌal. Incꞌaꞌ us xmakꞌbal xcuaheb li cocꞌal ut xqꞌuebal reheb li tzꞌiꞌ, chan.
MRK.7.28	Ut li ixk quichakꞌoc ut quixye re: —Ya̱l li nacaye, Ka̱cuaꞌ, abanan eb li tzꞌiꞌ nequeꞌxxoc xcꞌaj xcua li cocꞌal rubel li me̱x nak yo̱queb chi cuaꞌac, chan. 
MRK.7.29	Li Jesús quixye re li ixk: —Us li xaye. Ayu saꞌ la̱ cuochoch. Ac x-el li ma̱us aj musikꞌej riqꞌuin la̱ coꞌ, chan. 
MRK.7.30	Co̱ li ixk saꞌ li rochoch ut coxtau lix coꞌ chi yocyo chiru lix chꞌa̱t. Ma̱cꞌaꞌ chic li ma̱us aj musikꞌej riqꞌuin.
MRK.7.31	Nak qui-el li Jesús rochbeneb lix tzolom saꞌ li naꞌajej xcue̱nt Tiro, queꞌnumeꞌ saꞌ li tenamit Sidón. Ut queꞌnumeꞌ ajcuiꞌ saꞌ li naꞌajej xcue̱nt Decápolis, ut queꞌcuulac cuan cuiꞌ li palau Galilea. 
MRK.7.32	Ut quicꞌameꞌ chak jun li cui̱nk riqꞌuin li Jesús tzꞌap xic ut tat re. Queꞌxtzꞌa̱ma chiru nak tixqꞌue li rukꞌ saꞌ xbe̱n. 
MRK.7.33	Li Jesús quirisi li cui̱nk saꞌ xya̱nkeb li tenamit ut quixcꞌam xjunes. Quixchꞌic li ruꞌuj rukꞌ saꞌ xxic li cui̱nk. Quixtꞌakresi li ruꞌuj rukꞌ riqꞌuin li xyaꞌal re ut quixchꞌeꞌ li ruꞌuj rakꞌ li cui̱nk. 
MRK.7.34	Qui-iloc saꞌ choxa, quixjikꞌ xchꞌo̱l ut quixye: —Efata.— Saꞌ li ra̱tinoba̱l naraj naxye, “Chiteli̱k la̱ xic ut chat-abi̱nk.” 
MRK.7.35	Saꞌ junpa̱t quiteli lix xic ut na-abin chic ut sa chic naa̱tinac. 
MRK.7.36	Ut li Jesús quixye reheb li qꞌuila tenamit: —Ma̱ ani aj e te̱serakꞌi li cꞌaꞌru yo̱quin chixba̱nunquil, chan. Quixkꞌuseb chi us. Abanan eb aꞌan kꞌaxal cuiꞌchic nak queꞌoc chixserakꞌinquil. 
MRK.7.37	Cꞌajoꞌ nak queꞌsach xchꞌo̱leb chirilbal ut queꞌxye: —Cha̱bil chixjunil li naxba̱nu. Naxqꞌue chi abi̱nc li tzꞌap xic ut naxqꞌue chi a̱tinac li mem, chanqueb.
MRK.8.1	Saꞌ jun chic li cutan queꞌxchꞌutub rib nabal li tenamit riqꞌuin li Jesús. Xban nak ma̱cꞌaꞌ xcuaheb quixbokeb lix tzolom ut quixye reheb: 
MRK.8.2	—Tokꞌobeb ru li qꞌuila tenamit aꞌin. Ac cuan oxib cutan roquiqueb arin cuiqꞌuin ut ma̱cꞌaꞌ chic xcuaheb. 
MRK.8.3	Cui tebintakla saꞌ rochocheb chi incꞌaꞌ teꞌcuaꞌak, naru nequeꞌlub saꞌ be xban nak cuan najt xeꞌchal chak.— 
MRK.8.4	Lix tzolom queꞌxye re: —¿Bar takatau cua saꞌ li naꞌajej aꞌin re takaqꞌueheb chi cuaꞌac? Arin ma̱cꞌaꞌ cuan, chanqueb. 
MRK.8.5	Ut li Jesús quixpatzꞌ reheb: —¿Jarub li caxlan cua cuan e̱riqꞌuin? chan. —Cuukub ajcuiꞌ, chanqueb. 
MRK.8.6	Tojoꞌnak quixye reheb li tenamit nak teꞌchunla̱k chiru chꞌochꞌ. Quixchap li cuukub chi caxlan cua. Quixbantioxi chiru li Dios ut quixjachi. Ut quixqꞌue reheb lix tzolom re nak teꞌxjeqꞌui reheb li tenamit. 
MRK.8.7	Ut cuan cuib oxib li cocꞌ car riqꞌuineb. Nak quirosobtesi quixye reheb nak teꞌxjeqꞌui ajcuiꞌ reheb li tenamit. 
MRK.8.8	Queꞌcuaꞌac chi us ut queꞌcꞌojla xchꞌo̱l. Ut cuukub chacach chic li qui-elaꞌan. 
MRK.8.9	Cuanqueb na ca̱hibak mil li queꞌcuaꞌac ut nak ac xeꞌcuaꞌac, queꞌchakꞌrabi̱c xban li Jesús. 
MRK.8.10	Ut saꞌ junpa̱t qui-oc li Jesús saꞌ li jucub rochbeneb lix tzolom ut queꞌco̱eb saꞌ li naꞌajej xcue̱nt Dalmanuta.
MRK.8.11	Queꞌcuulac laj fariseo riqꞌuin li Jesús. Queꞌoc chixcuechꞌinquil yal re xyalbal. Queꞌxye re nak tixba̱nu junak milagro chiruheb re rilbal ma ya̱l na nak riqꞌuin li Dios nachal lix cuanquil. 
MRK.8.12	Quixjikꞌ xchꞌo̱l li Jesús xban nak quititzꞌ xbaneb, ut quixye: —Caꞌaj cuiꞌ milagro yo̱queb chixpatzꞌbal eb li tenamit aꞌin. Relic chi ya̱l tinye e̱re nak ma̱ jun milagro tinba̱nu chiruheb.— 
MRK.8.13	Qui-el riqꞌuineb laj fariseo. Qui-oc saꞌ li jucub rochbeneb lix tzolom. Yo̱queb chi xic jun pacꞌal li palau.
MRK.8.14	Ut quisach saꞌ xchꞌo̱leb xcꞌambal xcuaheb. Ac cuanqueb saꞌ li jucub nak queꞌxqꞌue retal nak jun ajcuiꞌ li caxlan cua cuan riqꞌuineb. 
MRK.8.15	Li Jesús quixye reheb: —Cheba̱nu cue̱nt. Micuan xchꞌamal xcaxlan cuaheb laj fariseo e̱riqꞌuin chi moco xchꞌamal xcaxlan cua laj Herodes.— 
MRK.8.16	Eb lix tzolom queꞌoc chi a̱tinac chi ribileb rib ut queꞌxye: —¿Cꞌaꞌru xya̱lal aꞌin? ¿Ma xban nak ma̱cꞌaꞌ li caxlan cua kiqꞌuin nak xye ke chi joꞌcan? chanqueb. 
MRK.8.17	Li Jesús quixnau cꞌaꞌru yo̱queb chixyebal chi ribileb rib ut quixye reheb: —¿Cꞌaꞌut nak yo̱quex chixyebal nak ma̱cꞌaꞌ e̱cua? ¿Ma incꞌaꞌ nequetau ru nak ma̱cuaꞌ chirix xchꞌamal li caxlan cua yo̱quin chi a̱tinac? Chirix ban xtijlebeb laj fariseo yo̱quin chi a̱tinac. La̱ex cꞌajoꞌ xcacuil e̱chꞌo̱l. 
MRK.8.18	Incꞌaꞌ nequetau xya̱lal. Cuan xnakꞌ e̱ru ut incꞌaꞌ nequex-iloc. Cuan e̱xic ut incꞌaꞌ nequex-abin. 
MRK.8.19	¿Ma incꞌaꞌ najulticoꞌ e̱re nak xinjachi li o̱b chi caxlan cua reheb li o̱b mil chi cui̱nk? Ut, ¿jarub chacach qui-elaꞌan? chan reheb. —Cablaju, chanqueb. 
MRK.8.20	—¿Ma incꞌaꞌ najulticoꞌ e̱re nak xinjachi li cuukub chi caxlan cua reheb li ca̱hib mil. Ut jarub chacach qui-elaꞌan? chan reheb. —Cuukub chacach, chanqueb. 
MRK.8.21	Ut li Jesús quixye reheb: —¿Ma toj ma̱jiꞌ ajcuiꞌ nequetau xya̱lal chi joꞌcanan?—
MRK.8.22	Queꞌcuulac li Jesús rochbeneb lix tzolom aran Betsaida. Quicꞌameꞌ chak jun li cui̱nk riqꞌuin. Mutzꞌ ru li cui̱nk. Queꞌxtzꞌa̱ma chiru nak tixqꞌue li rukꞌ saꞌ xbe̱n re nak ta̱ilok. 
MRK.8.23	Li Jesús quixchap li rukꞌ li mutzꞌ ut quixcꞌam chire li tenamit. Ut quixchu̱ba saꞌ xnakꞌ ru li mutzꞌ. Quixqꞌue li rukꞌ saꞌ xbe̱n ut quixpatzꞌ re: —¿Ma nacat-iloc bayak anakcuan? chan re. 
MRK.8.24	Li mutzꞌ qui-iloc ut quixye: —Nin-iloc caꞌchꞌin. Nacuileb li cui̱nk chanchaneb li cheꞌ nak yo̱queb chi be̱c.— 
MRK.8.25	Tojoꞌnak li Jesús quixqꞌue cuiꞌchic li rukꞌ saꞌ li xnakꞌ ru li mutzꞌ ut quiqꞌuira li ru. Nak qui-iloc li cui̱nk, tzꞌakal chic naril chixjunil. 
MRK.8.26	Li Jesús quixtakla li cui̱nk saꞌ rochoch ut quixye re: —Matxic saꞌ li tenamit ut ma̱ ani aj e ta̱ye nak xatinqꞌuirtesi, chan re.
MRK.8.27	Chirix aꞌan co̱ li Jesús rochbeneb lix tzolom saꞌ li cocꞌ tenamit xcue̱nt Cesarea Filipo. Nak yo̱queb chi xic, quixpatzꞌ reheb lix tzolom: —¿Anihin la̱in nak nequeꞌxye li tenamit? chan. 
MRK.8.28	Queꞌxye re: —Cuan nequeꞌyehoc re nak la̱at laj Juan laj Cubsihom Haꞌ xcuacli cuiꞌchic chi yoꞌyo. Ut cuan nequeꞌyehoc re nak la̱at li profeta Elías, li quicuan najter. Ut cuan cuiꞌchic nequeꞌyehoc re nak la̱at jun chic li profeta, chanqueb. 
MRK.8.29	—Ut la̱ex ¿anihin la̱in nak nequeye? chan cuiꞌchic reheb. Ut laj Pedro quixye: —La̱at li Cristo.— 
MRK.8.30	Li Jesús quixye reheb nak ma̱ ani aj e teꞌxye nak aꞌan li Cristo.
MRK.8.31	Li Jesús quixchꞌolob xya̱lal chiruheb nak aꞌan li Alalbej ut nak nabal li raylal cha̱lc re saꞌ xbe̱n. Quixye reheb nak ta̱tzꞌekta̱na̱k xbaneb li xakabanbileb chi cꞌanjelac saꞌ li templo. Ta̱tzꞌekta̱na̱k ajcuiꞌ xbaneb li xbe̱nil aj tij. Joꞌ ajcuiꞌ xbaneb laj tzꞌi̱b ut quixye ajcuiꞌ reheb nak ta̱camsi̱k ut ta̱cuacli̱k cuiꞌchic chi yoꞌyo saꞌ rox li cutan. 
MRK.8.32	Quixye chi tzꞌakal li cꞌaꞌru tixcꞌul. Nak quirabi aꞌan laj Pedro quirisi xjunes li Jesús ut qui-oc chixkꞌusbal ut quixye re: —Ma̱ye chi joꞌcan Ka̱cuaꞌ.— 
MRK.8.33	Ut li Jesús quixsukꞌisi rib. Quirileb lix tzolom ut quixkꞌus laj Pedro. Quixye re: —Elen arin saꞌ xnakꞌ cuu. La̱at chanchanat aj tza. La̱at incꞌaꞌ yo̱cat chixcꞌoxlanquil joꞌ naxcꞌoxla li Dios. La̱at yo̱cat chixcꞌoxlanquil joꞌ naxcꞌoxla li cui̱nk, chan. 
MRK.8.34	Tojoꞌnak quixbokeb li qꞌuila tenamit rochbeneb lix tzolom ut quixye reheb: —Li ani ta̱raj inpa̱banquil, tento nak tixtzꞌekta̱na li cꞌaꞌru naxrahi ru lix chꞌo̱l. Tixcuy xnumsinquil li raylal li tixcꞌul usta ta̱camsi̱k saꞌ incꞌabaꞌ. Ut chinixta̱kehak. 
MRK.8.35	Li ani ta̱tzꞌekta̱na̱nk cue re xcolbal lix yuꞌam arin saꞌ ruchichꞌochꞌ, tixtzꞌek li junelic yuꞌam. Aꞌut li naxsach lix yuꞌam saꞌ incꞌabaꞌ la̱in malaj ut saꞌ xcꞌabaꞌ li evangelio, aꞌan ta̱re̱chani li junelic yuꞌam. 
MRK.8.36	¿Cꞌaꞌru tixra junak cui̱nk nak ta̱re̱chani chixjunil lix biomal li ruchichꞌochꞌ ut tixtzꞌekta̱na li junelic yuꞌam xban li biomal? 
MRK.8.37	¿Ma cuan ta biꞌ li cꞌaꞌru tixtoj cuiꞌ li yuꞌam chi junelic? 
MRK.8.38	Li ani ta̱xuta̱na̱k chiruheb li tenamit aj ma̱c inban la̱in malaj ut xban li cua̱tin, la̱in li Alalbej tinxuta̱na̱k ajcuiꞌ xbaneb nak tincha̱lk chak riqꞌuin xnimal xlokꞌal lin Yucuaꞌ cuochbeneb li santil ángel.—
MRK.9.1	Ut li Jesús quixye: —Relic chi ya̱l tinye e̱re nak cuanqueb arin saꞌ e̱ya̱nk li incꞌaꞌ teꞌca̱mk toj teꞌril lix nimajcual cuanquilal li Dios nak ta̱cha̱lk riqꞌuin lix xcuanquil.—
MRK.9.2	Cuakib cutan chic xyebal aꞌan xban li Jesús nak quixcꞌameb laj Pedro, laj Jacobo, ut laj Juan saꞌ xbe̱n jun li nimla tzu̱l. Nak cuanqueb aran xjuneseb, quijalanoꞌ li riloba̱l li Jesús chiruheb. 
MRK.9.3	Ut li rakꞌ quijalanoꞌ rilbal. Nalemtzꞌun chic li rakꞌ. Saksakpotzꞌin nacꞌutun, chanchan li ratzꞌam que. Ma̱ jun aj puchꞌunel arin saꞌ ruchichꞌochꞌ tixsakobresi junak tꞌicr joꞌ nak quisakobresi̱c li rakꞌ li Jesús. 
MRK.9.4	Ac xaka̱mil laj Elías ut laj Moisés chiruheb nak queꞌril. Ut yo̱queb chi a̱tinac riqꞌuin li Jesús. 
MRK.9.5	Laj Pedro quixye: —Ka̱cuaꞌ, cꞌajoꞌ xchakꞌal ru nak cuanco arin. Xkayi̱b ta oxibak muheba̱l arin. Jun a̱cue, jun re laj Moisés, ut jun re laj Elías.— 
MRK.9.6	Quixye chi joꞌcan xban nak incꞌaꞌ chic naxnau cꞌaꞌru tixye xban nak cꞌajoꞌ lix xiuheb. 
MRK.9.7	Ut quichal jun nimla chok saꞌ xbe̱neb. Li Dios quia̱tinac chak saꞌ li chok, ut quixye: —Aꞌin li cualal, raro inban. Cherabi li cꞌaꞌru tixye.— 
MRK.9.8	Ut nak quiril ac ma̱ aniheb chic laj Elías ut laj Moisés. Caꞌaj chic li Jesús quicana xjunes. 
MRK.9.9	Nak yo̱queb chak chi cubec saꞌ li tzu̱l quixye li Jesús reheb nak ma̱ ani aj e teꞌxye li cꞌaꞌru queꞌril toj ta̱cuacli̱k cuiꞌchic li Alalbej chi yoꞌyo saꞌ xya̱nkeb li camenak. 
MRK.9.10	Eb aꞌan ma̱ ani aj e queꞌxye, caꞌaj cuiꞌ chi ribileb rib queꞌa̱tinac. Queꞌxye: —¿Cꞌaꞌru xya̱lal aꞌan nak li Jesús quixye nak ta̱cuacli̱k cuiꞌchic chi yoꞌyo saꞌ xya̱nkeb li camenak?— 
MRK.9.11	Queꞌxpatzꞌ re li Jesús: —¿Cꞌaꞌut nak nequeꞌxye laj tzꞌi̱b nak xbe̱n cua ta̱cha̱lk laj Elías tojoꞌnak tol-e̱lk li Cristo? chanqueb. 
MRK.9.12	Ut nak quichakꞌoc li Jesús quixye reheb: —Ya̱l ajcuiꞌ tzꞌi̱banbil retalil nak laj Elías xbe̱n cua ta̱cha̱lk chixcꞌu̱banquil chixjunil li cꞌaꞌak re ru. Ut tzꞌi̱banbil ajcuiꞌ saꞌ li Santil Hu chicuix la̱in li Alalbej nak nabal li raylal tincꞌul ut tineꞌxtzꞌekta̱na. 
MRK.9.13	Abanan tinye e̱re nak laj Elías ac xcꞌulun ut cꞌajoꞌ li raylal queꞌxba̱nu re joꞌ tzꞌi̱banbil saꞌ li Santil Hu chanru ta̱cꞌulma̱nk.—
MRK.9.14	Nak coxeꞌe̱lk cuanqueb cuiꞌ li bele̱b chic lix tzolom li Jesús, queꞌril nak cuan nabal li tenamit riqꞌuineb. Ut eb laj tzꞌi̱b yo̱queb chixcuechꞌinquil lix tzolom li Jesús. 
MRK.9.15	Ut eb li qꞌuila tenamit queꞌsach xchꞌo̱l chirilbal li Jesús, ut queꞌco̱eb saꞌ a̱nil chixcꞌulbal ut queꞌxqꞌue xsahil xchꞌo̱l. 
MRK.9.16	Li Jesús quixpatzꞌ reheb: —¿Cꞌaꞌru nequecuechꞌi cuiꞌ e̱rib? chan. 
MRK.9.17	Quichakꞌoc jun saꞌ xya̱nkeb li qꞌuila tenamit ut quixye re: —At Ka̱cuaꞌ, xincꞌam chak jun li cualal arin. Mem ut cuan ma̱us aj musikꞌej riqꞌuin. 
MRK.9.18	Yalak bar nacuteꞌ saꞌ chꞌochꞌ xban li ma̱us aj musikꞌej. Na-el cuokx saꞌ re ut naxcꞌuxuxi li ruch re ut naxchecꞌ rib. Xintzꞌa̱ma chiruheb la̱ tzolom nak teꞌrisi li ma̱us aj musikꞌej; abanan incꞌaꞌ xeꞌru chirisinquil.— 
MRK.9.19	Nak li Jesús quichakꞌoc, quixye reheb: —Ti̱c incꞌaꞌ nequexpa̱ban. ¿Joꞌ najtil chic tincua̱nk e̱riqꞌuin re nak texpa̱ba̱nk? ¿Joꞌ najtil chic texincuy nak nequecꞌoxla? Cꞌam chak li al arin cuiqꞌuin, chan li Jesús. 
MRK.9.20	Queꞌxcꞌam li al riqꞌuin ut li ma̱us aj musikꞌej nak quiril li Jesús quixchꞌikle li al, quixcut saꞌ chꞌochꞌ ut quixtolcꞌosi ut qui-oc chi e̱lc cuokx saꞌ re. 
MRK.9.21	Ut li Jesús quixpatzꞌ re lix yucuaꞌ: —¿Jokꞌe xticla lix yajel li al aꞌin? chan. —Toj caꞌchꞌin nak quixtiquib xcꞌulbal chi joꞌcaꞌin, chan lix yucuaꞌ. 
MRK.9.22	—Nabal sut nacuteꞌ saꞌ xam. Nabal sut nacuteꞌ saꞌ haꞌ xban li ma̱us aj musikꞌej re xcamsinquil. Cui cuan cꞌaꞌru naru ta̱ba̱nu re, ba̱nu usilal, il xtokꞌoba ku ut choa̱tenkꞌa, chan. 
MRK.9.23	Li Jesús quixye: —¿Cꞌaꞌut nak nacaye “cui naru”? ¿Ma incꞌaꞌ nacanau nak cui nacatpa̱ban chixjunil naru xba̱nunquil? chan. 
MRK.9.24	Saꞌ junpa̱t quia̱tinac lix yucuaꞌ li al ut quixye chi cau, —La̱in ninpa̱b. China̱tenkꞌa re nak tinpa̱b chi tzꞌakal.— 
MRK.9.25	Nak li Jesús quiril nak saꞌ junpa̱t yo̱queb chi chꞌutla̱c nabal li tenamit, quixchꞌila li ma̱us aj musikꞌej. Quixye re: —At ma̱us aj musikꞌej, la̱at nacatmemobresin. La̱at nacattzꞌapoc xic. La̱in tinye a̱cue, elen riqꞌuin li al aꞌin ut mat-oc chic riqꞌuin, chan. 
MRK.9.26	Ut li ma̱us aj musikꞌej quixjap re ut quixchꞌikle chi cau li al. Tojoꞌnak qui-el riqꞌuin. Ut li al chanchan camenak quicana. Nabal li tenamit queꞌyehoc re nak xcam. 
MRK.9.27	Ut li Jesús quixchap chi rukꞌ li al ut quixcuaclesi ut li al quixakli. 
MRK.9.28	Nak qui-oc li Jesús saꞌ cab xjunes rochbeneb lix tzolom, queꞌxpatzꞌ re: —¿Cꞌaꞌut nak incꞌaꞌ xoru la̱o chirisinquil li ma̱us aj musikꞌej? chanqueb. 
MRK.9.29	Ut li Jesús quixye reheb: —Caꞌaj cuiꞌ riqꞌuin ayu̱n ut riqꞌuin tijoc naru risinquil li ma̱us aj musikꞌej aꞌin.—
MRK.9.30	Ut nak queꞌel aran, queꞌnumeꞌ saꞌ li naꞌajej Galilea. Ut li Jesús incꞌaꞌ quiraj nak teꞌxnau nak cuan aran. 
MRK.9.31	Yo̱ chixchꞌolobanquil xya̱lal chiruheb lix tzolom. Quixye reheb: —La̱in li Alalbej, tineꞌxkꞌaxtesi saꞌ rukꞌeb li cui̱nk li teꞌcamsi̱nk cue. Ut nak ac xineꞌxcamsi, tincuacli̱k cuiꞌchic chi yoꞌyo saꞌ xya̱nkeb li camenak saꞌ rox li cutan.— 
MRK.9.32	Aban eb aꞌan incꞌaꞌ queꞌxtau ru li cꞌaꞌru quixye reheb, ut queꞌxucuac chixpatzꞌbal cꞌaꞌru xya̱lal li quixye.
MRK.9.33	Queꞌcuulac saꞌ li tenamit Capernaum. Nak cuanqueb saꞌ cab quixpatzꞌ reheb lix tzolom: —¿Cꞌaꞌru li yo̱quex chixcuechꞌinquil rix nak yo̱co chi cha̱lc? chan. 
MRK.9.34	Mem queꞌcana ut incꞌaꞌ chic queꞌchakꞌoc xban nak yo̱queb chixcuechꞌinquil rix ani reheb li nim xcuanquil. 
MRK.9.35	Li Jesús quicꞌojla ut quixbokeb li cablaju chi xtzolom riqꞌuin ut quixye reheb: —Li ani ta̱raj nak ta̱qꞌuehekꞌ xcuanquil, chixcubsihak rib ut chicꞌanjelak chiruheb chixjunileb.— 
MRK.9.36	Quixchap chi rukꞌ jun li chꞌina al ut quixqꞌue saꞌ xyiheb. Quixkꞌalu ut quixye reheb: 
MRK.9.37	—Li ani naxqꞌue xlokꞌal li toj kꞌun xchꞌo̱l joꞌ li chꞌina al aꞌin saꞌ incꞌabaꞌ la̱in, naxqꞌue ajcuiꞌ inlokꞌal la̱in. Ut ma̱cuaꞌ caꞌaj cuiꞌ la̱in naxqꞌue inlokꞌal. Naxqꞌue aj ban cuiꞌ xlokꞌal li Dios li quitaklan chak cue.—
MRK.9.38	Laj Juan quixye re li Jesús: —At Ka̱cuaꞌ, jun cui̱nk xkil chak leꞌ. Yo̱ chi isi̱nc ma̱us aj musikꞌej saꞌ a̱cꞌabaꞌ. Ut la̱o xkaye re nak incꞌaꞌ tixba̱nu aꞌan xban nak moco kacomon ta.— 
MRK.9.39	Ut li Jesús quixye reheb: —Me̱kꞌus xban nak ma̱ ani ta̱ba̱nu̱nk junak milagro saꞌ incꞌabaꞌ la̱in ut mokon ta̱oc ta chintzꞌekta̱nanquil. 
MRK.9.40	Li ani incꞌaꞌ xicꞌ na-iloc ke, aꞌan na-oquen chikix. 
MRK.9.41	Li ani ta̱qꞌuehok jun secꞌak haꞌ e̱re saꞌ incꞌabaꞌ la̱in xban nak la̱ex cualal incꞌajol, relic chi ya̱l tinye e̱re nak tixcꞌul lix kꞌajca̱munquil.—
MRK.9.42	Li ani ta̱poꞌok xchꞌo̱leb li toj kꞌuneb xchꞌo̱l, us raj xcutbal saꞌ li palau chi bacꞌbo junak nimla pec chi xcux. 
MRK.9.43	Cui la̱ cuukꞌ ta̱qꞌuehok a̱cue chi ma̱cobc, us raj cui ta̱yocꞌ. Mas us nak cua̱nk la̱ yuꞌam chi junelic riqꞌuin jun ajcuiꞌ la̱ cuukꞌ chiru nak tatxic riqꞌuin cuib la̱ cuukꞌ saꞌ li xbalba, bar cuiꞌ incꞌaꞌ ta̱chupk li xam. 
MRK.9.44	Aran incꞌaꞌ teꞌca̱mk li motzoꞌ chi moco li xam ta̱chupk. 
MRK.9.45	Cui la̱ cuok ta̱qꞌuehok a̱cue chi ma̱cobc, us raj cui ta̱yocꞌ. Mas us nak cua̱nk la̱ yuꞌam chi junelic riqꞌuin jun la̱ cuok chiru nak tatxic riqꞌuin cuib la̱ cuok saꞌ li xbalba, bar cuiꞌ incꞌaꞌ ta̱chupk li xam. 
MRK.9.46	Aran incꞌaꞌ teꞌca̱mk li motzoꞌ chi moco li xam ta̱chupk. 
MRK.9.47	Cui li xnakꞌ a̱cuu ta̱qꞌuehok a̱cue chi ma̱cobc, us raj cui ta̱cuisi. Mas us nak tat-oc saꞌ xnimajcual cuanquilal li Dios riqꞌuin jun li xnakꞌ a̱cuu chiru nak tatxic saꞌ li xbalba riqꞌuin cuib xnakꞌ a̱cuu. 
MRK.9.48	Aran incꞌaꞌ teꞌca̱mk li motzoꞌ chi moco li xam ta̱chupk. 
MRK.9.49	Joꞌ nak naqꞌueman li atzꞌam chiru li tib re nak incꞌaꞌ nachuhoꞌ, joꞌcan ajcuiꞌ nak nayaleꞌ rix li kapa̱ba̱l. Chanchan riqꞌuin xam nayaleꞌ rix xban li raylal nakacꞌul. 
MRK.9.50	Cha̱bil li atzꞌam, abanan cui na-osoꞌ lix quiꞌal ma̱cꞌaꞌ chic na-oc cuiꞌ. Joꞌcan ajcuiꞌ la̱ex chi cua̱nk e̱cha̱bilal ut cua̱nkex saꞌ usilal chi ribil e̱rib.
MRK.10.1	Ut qui-el li Jesús Capernaum. Queꞌco̱eb saꞌ jun li naꞌajej cuan xcue̱nt Judea ut queꞌco̱eb ajcuiꞌ toj jun pacꞌal li nimaꞌ Jordán. 
MRK.10.2	Ut queꞌcuulac laj fariseo riqꞌuin chi patzꞌoc yal re xyalbal rix ut queꞌxye re: —¿Cꞌaꞌru nacaye la̱at? ¿Ma ta̱ru̱k tixjach rib junak cui̱nk riqꞌuin li rixakil? chanqueb re. 
MRK.10.3	Ut nak quichakꞌoc li Jesús, quixye reheb: —¿Cꞌaꞌru le̱ chakꞌrabinquil quixcanab e̱re laj Moisés?— 
MRK.10.4	Eb aꞌan queꞌxye: —Laj Moisés quixye nak junak li cui̱nk ta̱ru̱k tixyi̱b lix hu re jachoc ib ut riqꞌuin aꞌan naru tixjach rib riqꞌuin li rixakil.— 
MRK.10.5	Li Jesús quichakꞌoc ut quixye: —Xban nak kꞌaxal cau e̱chꞌo̱l, joꞌcan nak quixqꞌue li chakꞌrab chi joꞌcan. 
MRK.10.6	Abanan ma̱cuaꞌ joꞌcan saꞌ xticlajic li ruchichꞌochꞌ. Nak quixyi̱b li ruchichꞌochꞌ li Dios, quixyoꞌobtesi li cui̱nk ut quixyoꞌobtesi li ixk. 
MRK.10.7	Joꞌcan nak li cui̱nk tixcanab xnaꞌ xyucuaꞌ ut tixlakꞌab rib riqꞌuin li rixakil. 
MRK.10.8	Li ani teꞌxlakꞌab rib junajeb chic. Moco cuibeb ta chic. 
MRK.10.9	Li ani naxlakꞌab li Dios, ma̱ ani chic naru najachoc re, chan li Jesús. 
MRK.10.10	Ut nak ac cuanqueb saꞌ cab, lix tzolom li Jesús queꞌxpatzꞌ cuiꞌchic re chirix li naꞌleb aꞌin. 
MRK.10.11	Ut li Jesús quixye reheb: —Li ani tixjach rib riqꞌuin li rixakil ut tixcꞌam jalan chic ixk, aꞌan tixmux ru lix sumlajic. 
MRK.10.12	Ut cui junak ixk tixjach rib riqꞌuin lix be̱lom, ut ta̱cꞌamekꞌ xban jalan chic cui̱nk, aꞌan tixmux ru lix sumlajic.—
MRK.10.13	Saꞌ jun li cutan cuan li cocꞌal queꞌcꞌameꞌ chak riqꞌuin li Jesús re nak tixqꞌue li rukꞌ saꞌ xbe̱neb ut ta̱rosobtesiheb. Ut lix tzolom queꞌxkꞌus li queꞌcꞌamoc chak reheb li cocꞌal. 
MRK.10.14	Nak li Jesús quixqꞌue retal li yo̱queb chixba̱nunquil, cꞌajoꞌ nak quipoꞌ ut quixye reheb lix tzolom: —Canabomakeb li cocꞌal chi cha̱lc cuiqꞌuin. Me̱ram chiruheb xban nak lix nimajcual cuanquilal li Dios, aꞌan reheb li nequeꞌpa̱ban joꞌ nak nequeꞌpa̱ban li cocꞌal. 
MRK.10.15	Relic chi ya̱l tinye e̱re li ani incꞌaꞌ napa̱ban joꞌ li cocꞌal, aꞌan incꞌaꞌ ta̱re̱chani lix nimajcual cuanquilal li Dios, chan. 
MRK.10.16	Ut li Jesús quixkꞌaluheb li cocꞌal, quixqꞌue li rukꞌ saꞌ xbe̱neb, ut quirosobtesiheb.
MRK.10.17	Nak ac xic re li Jesús saꞌ jalan chic naꞌajej, quichal jun li cui̱nk saꞌ a̱nil, colxcuikꞌib rib chiru ut quixye re: —At cha̱bil tzolonel, ¿cꞌaꞌru ta̱ru̱k tinba̱nu re nak tincue̱chani li yuꞌam chi junelic?— 
MRK.10.18	Li Jesús quixye: —¿Cꞌaꞌut nak nacaye cha̱bil cue cui incꞌaꞌ nacanau anihin la̱in? Jun ajcuiꞌ li cha̱bil ut aꞌan li Dios. 
MRK.10.19	La̱at nacanau cꞌaꞌru naxye li chakꞌrab: Matmuxuc caxa̱r. Ma̱camsi a̱cuas a̱cui̱tzꞌin. Mat-elkꞌac. Matyoꞌoban a̱tin chirix a̱cuas a̱cui̱tzꞌin. Matbalakꞌic. Cha-oxlokꞌi la̱ naꞌ a̱yucuaꞌ.— 
MRK.10.20	Nak quichakꞌoc li cui̱nk quixye: —At tzolonel, chixjunil aꞌin ac xinba̱nu ajcuiꞌ chak chalen saꞌ incaꞌchꞌinal.— 
MRK.10.21	Li Jesús cꞌajoꞌ nak quixra li cui̱nk. Quixcaꞌya ut quixye re: —Jun chic toj ma̱jiꞌ nacaba̱nu. Ayu, cꞌayi chixjunil li cꞌaꞌru cuan a̱cue ut ta̱si lix tzꞌak reheb li nebaꞌ re nak ta̱cua̱nk a̱biomal saꞌ choxa. Nak ac xaba̱nu aꞌan, tatcha̱lk cuiqꞌuin ut tina̱ta̱ke usta ca̱mc ta̱cꞌul saꞌ incꞌabaꞌ, chan. 
MRK.10.22	Nak quirabi aꞌan, li cui̱nk co̱ chi ra saꞌ xchꞌo̱l xban nak nabal lix biomal cuan. 
MRK.10.23	Li Jesús quirileb lix tzolom ut quixye reheb: —Cꞌajoꞌ xchꞌaꞌajquil chokꞌ re junak biom re̱chaninquil lix nimajcual cuanquilal li Dios.— 
MRK.10.24	Lix tzolom queꞌsach xchꞌo̱leb nak queꞌrabi aꞌan. Aban li Jesús quixye cuiꞌchic reheb: —Ex cualal incꞌajol, cꞌajoꞌ xchꞌaꞌajquil nak teꞌoc saꞌ xnimajcual cuanquilal li Dios li nequeꞌxic xchꞌo̱l chirix lix biomal. 
MRK.10.25	Ma̱min ta̱ru̱k ta̱numekꞌ junak nimla xul camello saꞌ ru junak cu̱x. Joꞌcan ajcuiꞌ eb li biom. Ma̱ jokꞌe ta̱ru̱k teꞌoc saꞌ xnimajcual cuanquilal li Dios cui caꞌaj cuiꞌ lix biomal nequeꞌxcꞌoxla.— 
MRK.10.26	Eb lix tzolom cꞌajoꞌ nak queꞌsach xchꞌo̱leb ut queꞌxye: —¿Ani put ta̱ru̱k ta̱colekꞌ chi joꞌcanan?— 
MRK.10.27	Li Jesús quirileb ut quixye reheb: —Li cui̱nk incꞌaꞌ naru tixba̱nu aꞌan, aban li Dios ma̱cꞌaꞌ chꞌaꞌaj chiru. Aꞌan naru tixba̱nu chixjunil.— 
MRK.10.28	Laj Pedro quixye re li Jesús: —La̱o xkacanab chixjunil li cꞌaꞌru cuan ke xban a̱ta̱kenquil.— 
MRK.10.29	Li Jesús quixye: —Relic chi ya̱l tinye e̱re, li ani naxcanab cꞌaꞌru re saꞌ incꞌabaꞌ la̱in, tixcꞌul re̱kaj. Li ani naxcanab xnaꞌ xyucuaꞌ, li ras ut li ri̱tzꞌin ut li ralal xcꞌajol saꞌ incꞌabaꞌ la̱in malaj ut saꞌ xcꞌabaꞌ li evangelio, aꞌan tixcꞌul re̱kaj. Joꞌcan ajcuiꞌ li naxcanab xchꞌochꞌ ut li rochoch saꞌ incꞌabaꞌ la̱in, tixcꞌul ajcuiꞌ re̱kaj. 
MRK.10.30	Aꞌan tixcꞌul oꞌtakcꞌa̱l (100) chic chokꞌ re̱kaj li cꞌaꞌru re li tixcanab joꞌ rochoch, joꞌ li ras, joꞌ li ri̱tzꞌin, joꞌ li ralal xcꞌajol, joꞌ xnaꞌ xyucuaꞌ ut joꞌ lix chꞌochꞌ. Usta naxcꞌul ra xi̱cꞌ arin saꞌ ruchichꞌochꞌ, abanan ta̱re̱chani li junelic yuꞌam saꞌ eb li cutan cha̱lel. 
MRK.10.31	Li cuanqueb xcuanquil anakcuan, ma̱cꞌaꞌak chic xcuanquileb mokon. Ut li ma̱cꞌaꞌeb xcuanquil anakcuan, aꞌaneb chic li teꞌcua̱nk xcuanquil mokon,— chan li Jesús.
MRK.10.32	Nak yo̱queb chi xic Jerusalén cꞌamol be li Jesús chiruheb. Nak cuanqueb chiru be sachso̱queb xchꞌo̱l lix tzolom ut li yo̱queb chi ta̱ke̱nc reheb teꞌxucuak ajcuiꞌ. Tojoꞌnak li Jesús quixcꞌameb cuiꞌchic lix cablaju chi tzolom xjuneseb ut qui-oc chixyebal reheb li cꞌaꞌru tixcꞌul. 
MRK.10.33	Quixye reheb: —Qꞌuehomak retal. Anakcuan yo̱co chi xic Jerusalén. Aran tinkꞌaxtesi̱k la̱in li Cꞌajolbej saꞌ rukꞌeb lix be̱nil aj tij joꞌ ajcuiꞌ saꞌ rukꞌeb laj tzꞌi̱b. Eb aꞌan teꞌxteneb ca̱mc saꞌ inbe̱n ut tineꞌxkꞌaxtesi saꞌ rukꞌeb li ma̱cuaꞌeb aj judío. 
MRK.10.34	Ut tineꞌxhob, tineꞌxsacꞌ, tineꞌxchu̱ba ut tineꞌxcamsi. Aban saꞌ rox li cutan tincuacli̱k cuiꞌchic chi yoꞌyo saꞌ xya̱nkeb li camenak.—
MRK.10.35	Laj Jacobo ut laj Juan, eb li ralal laj Zebedeo, queꞌjiloc chixcꞌatk li Jesús ut queꞌxye re: —Ka̱cuaꞌ, la̱o nakaj nak ta̱ba̱nu li usilal li takatzꞌa̱ma cha̱cuu.— 
MRK.10.36	Ut li Jesús quixye reheb: —¿Cꞌaꞌru li usilal te̱raj tinba̱nu e̱re? chan reheb. 
MRK.10.37	Queꞌxye re: —Nak ac xat-oc saꞌ la̱ lokꞌal, nakatzꞌa̱ma cha̱cuu nak jun ke ta̱cua̱nk saꞌ la̱ nim ut jun ta̱cua̱nk saꞌ la̱ tzꞌe.— Queꞌxye chi joꞌcan xban nak teꞌraj oc saꞌ xcuanquileb. 
MRK.10.38	Ut li Jesús quixye reheb: —La̱ex incꞌaꞌ nequenau xya̱lal li yo̱quex chixtzꞌa̱manquil chicuu. ¿Ma te̱cuy xcꞌulbal li raylal li oc cue chixcꞌulbal la̱in? Ut, ¿ma te̱cuy xnumsinquil li raylal joꞌ li tincꞌul la̱in?— 
MRK.10.39	—¡Takacuy! chanqueb. Ut li Jesús quichakꞌoc ut quixye: —Ya̱l ajcuiꞌ nak la̱ex te̱cꞌul li raylal joꞌ li tincꞌul la̱in. Ut te̱cuy xnumsinquil li raylal joꞌ li tincuy xnumsinquil la̱in. 
MRK.10.40	Abanan li naꞌajej saꞌ lin nim ut saꞌ lin tzꞌe ma̱cuaꞌ la̱in tinqꞌuehok re li naꞌajej aꞌan, xban nak ac chꞌolchꞌo chiru li Dios ani aj e li naꞌajej aꞌan, chan li Jesús reheb. 
MRK.10.41	Ut nak queꞌrabi li cꞌaꞌru queꞌxpatzꞌ laj Jacobo ut laj Juan, li laje̱b chic lix tzolom queꞌpoꞌ riqꞌuineb. 
MRK.10.42	Ut li Jesús quixbokeb riqꞌuin ut quixye reheb: —La̱ex nequenau nak li nequeꞌtaklan saꞌ ruchichꞌochꞌ nequeꞌnumta saꞌ xbe̱n li tenamit. Li ni̱nkeb xcuanquil, aꞌaneb li nequeꞌtaklan. 
MRK.10.43	Abanan ma̱cuaꞌ joꞌcan te̱ba̱nu la̱ex. Li ani naraj xcuanquil saꞌ e̱ya̱nk, tento nak tixcubsi rib ut ta̱cꞌanjelak che̱ru. 
MRK.10.44	Li ani naraj nima̱k xcuanquil saꞌ e̱ya̱nk, tento tixcubsi rib ut ta̱cꞌanjelak chiruheb li ras ri̱tzꞌin. 
MRK.10.45	La̱in li Cꞌajolbej. Abanan incꞌaꞌ xinchal re nak teꞌcꞌanjelak chicuu. Xinchal ban re nak tincꞌanjelak chiruheb chixjunileb ut chixqꞌuebal lin yuꞌam re xtojbal rix lix ma̱queb, chan li Jesús reheb.
MRK.10.46	Queꞌcuulac Jericó ut nak qui-el chak li Jesús saꞌ li tenamit aꞌan rochbeneb lix tzolom nabal li tenamit queꞌta̱ken re. Ut chunchu jun li mutzꞌ chire be. Yo̱ chi lemoxnic. Lix xcꞌabaꞌ, aꞌan aj Bartimeo, ralal laj Timeo. 
MRK.10.47	Nak quirabi li mutzꞌ nak yo̱ chi cha̱lc li Jesús aj Nazaret, quixjap re chixyebal: —¡At Jesús, ralalat xcꞌajol laj David, chacuuxta̱na taxak cuu! chan. 
MRK.10.48	Ut nabaleb li tenamit queꞌkꞌusuc re ut queꞌxye re, —¡Matchokin! chanqueb re. Ut aꞌan kꞌaxal cuiꞌchic cau quixjap re ut quixye, —¡At ralalat xcꞌajol laj David, chacuuxta̱na taxak cuu!— 
MRK.10.49	Nak quirabi aꞌan li Jesús quixakli ut quixtakla xbokbal li mutzꞌ. Queꞌco̱eb chixcꞌambal ut queꞌxye re: —Ma̱chꞌina a̱chꞌo̱l. Quim. Yo̱ cha̱bokbal li Ka̱cuaꞌ.— 
MRK.10.50	Li mutzꞌ quirisi lix tꞌicr lanlo cuiꞌ. Quicuacli saꞌ junpa̱t ut co̱ riqꞌuin li Jesús. 
MRK.10.51	Li Jesús quixye re: —¿Cꞌaꞌru ta̱cuaj tinba̱nu a̱cue?— Ut li mutzꞌ quixye: —Ka̱cuaꞌ, tincuaj nak ta̱ilok li xnakꞌ cuu.— 
MRK.10.52	Li Jesús quixye re: —Anakcuan naru tatxic. Xatqꞌuira xban nak xapa̱b nak cuan incuanquil cha̱qꞌuirtesinquil, chan re. Ut saꞌ junpa̱t qui-iloc li mutzꞌ ut co̱ chirixeb.
MRK.11.1	Queꞌnachꞌoc Jerusalén bar cuan cuiꞌ li cuib chi tenamit Betfagé ut Betania. Cuanqueb chiru li tzu̱l Olivos nak li Jesús quia̱tinac riqꞌuin cuibeb lix tzolom. 
MRK.11.2	Quixye reheb: —Ayukex saꞌ li chꞌina tenamit aꞌan, ut nak texcuulak, te̱tau jun li chꞌina bu̱r bacꞌbo. Li chꞌina bu̱r aꞌan toj ma̱ ani nabe̱c chirix. Te̱hit chak ut te̱cꞌam chak arin. 
MRK.11.3	Ut cui ani nayehoc e̱re, “¿Cꞌaꞌru yo̱quex?”, te̱ye reheb nak li Ka̱cuaꞌ ta̱ajok re li chꞌina bu̱r ut a que ajcuiꞌ tixtakla chak ho̱n, chaꞌkex reheb.— 
MRK.11.4	Queꞌco̱eb ut queꞌxtau li chꞌina bu̱r bacꞌbo saꞌ be chire puerta. Ut que-oc chixhitbal. 
MRK.11.5	Eb li cuanqueb aran queꞌxye: —¿Cꞌaꞌru yo̱quex? ¿Cꞌaꞌut nak yo̱quex chixhitbal li chꞌina bu̱r?— 
MRK.11.6	Eb lix tzolom queꞌxye reheb li cꞌaꞌru quixye li Jesús, ut eb aꞌan queꞌcanaba̱c re nak teꞌxcꞌam li chꞌina bu̱r. 
MRK.11.7	Queꞌxcꞌam riqꞌuin li Jesús ut queꞌxqꞌue li rakꞌeb chirix li chꞌina bu̱r ut li Jesús quitakeꞌ chirix. 
MRK.11.8	Nabaleb queꞌxhel li rakꞌeb saꞌ be bar ta̱numekꞌ cuiꞌ li Jesús. Cuan queꞌxyocꞌ chak rukꞌ cheꞌ ut queꞌxqꞌue li xak saꞌ be. 
MRK.11.9	Nak yo̱ chi xic li Jesús cuan li yo̱queb chi xic chiru ut cuan li yo̱queb chi xic chirix. Japjo̱queb re chixyebal: —¡Aj Colol ke taxak! ¡Osobtesinbil taxak li xchal saꞌ xcꞌabaꞌ li Ka̱cuaꞌ Dios! 
MRK.11.10	Osobtesinbil taxak li tenamit ta̱takla̱nk cuiꞌ li xchal chokꞌ re̱kaj laj David li kaxeꞌto̱nil yucuaꞌ. Aj Colol ke taxak li xchal chak riqꞌuin li Dios,— chanqueb. 
MRK.11.11	Nak quicuulac Jerusalén, li Jesús qui-oc saꞌ li rochoch li Dios. Quixsuti rilbal chixjunil li cꞌaꞌak re ru cuan aran. Xban nak qui-ecuu co̱ aran Betania rochbeneb lix tzolom cablaju.
MRK.11.12	Joꞌ cuulajak chic nak queꞌel aran Betania, quichal xtzꞌocajic li Jesús. 
MRK.11.13	Toj najt ajcuiꞌ cuan chak nak quiril jun to̱n li cheꞌ higo ut co̱ chirilbal ma cuan ru. Nak quicuulac cuan cuiꞌ li cheꞌ quiril nak ma̱cꞌaꞌ ru. Junes xak cuan xban nak toj ma̱jiꞌ xkꞌehil ta̱u̱chi̱nk. 
MRK.11.14	Ut li Jesús quixye re li jun to̱n chi higo: —Ma̱ ani chic ta̱tzaca̱nk re li nacacuu̱chin xban nak ma̱ jun cua chic tatu̱chi̱nk, chan. Ut eb lix tzolom queꞌrabi li cꞌaꞌru quixye.
MRK.11.15	Nak queꞌcuulac Jerusalén, li Jesús qui-oc saꞌ li rochoch li Dios. Quiril nak yo̱queb chi cꞌayi̱nc ut yo̱queb chi lokꞌoc aran. Qui-oc chixyolesinquileb. Quixbalkꞌusi lix me̱xeb laj jalol tumin ut quixbalkꞌusi ajcuiꞌ lix temeb li yo̱queb chi cꞌayi̱nc paloma. 
MRK.11.16	Ut incꞌaꞌ chic quixcanabeb li tenamit chi numecꞌ saꞌ rochoch li Dios chi cuan ri̱keb. 
MRK.11.17	Ut qui-oc xchꞌolobanquil xya̱lal chiruheb ut quixye: —¿Ma incꞌaꞌ ta biꞌ tzꞌi̱banbil saꞌ li Santil Hu li cꞌaꞌru quixye li Dios? “Li cuochoch, aꞌan re teꞌtijok cuiꞌ chixjunileb li tenamit.” Abanan la̱ex xeqꞌue li rochoch li Dios chokꞌ xnaꞌajeb laj e̱lkꞌ, chan li Jesús. 
MRK.11.18	Eb li xbe̱nil aj tij ut eb laj tzꞌi̱b nak queꞌrabi aꞌan queꞌoc chixcꞌu̱banquil chanru nak teꞌxcamsi li Jesús. Cꞌajoꞌ nak queꞌxucuac xban nak queꞌril nak sachso̱queb xchꞌo̱l li qꞌuila tenamit chirabinquil li tijleb li yo̱ chixyebal li Jesús. 
MRK.11.19	Nak qui-ecuu, qui-el li Jesús saꞌ li tenamit Jerusalén rochbeneb lix tzolom. 
MRK.11.20	Joꞌ cuulajak chic nak queꞌnumeꞌ cuan cuiꞌ li xto̱nal li higo, queꞌril nak ac xchakic chi junaj cua. 
MRK.11.21	Ut laj Pedro quinak saꞌ xchꞌo̱l nak li Jesús quixtzꞌekta̱na li cheꞌ ut quixye re: —Ka̱cuaꞌ, il li cheꞌ li xatzꞌekta̱na. Xchakic chi junaj cua.— 
MRK.11.22	Ut li Jesús quixye reheb: —Chepa̱b nak nim xcuanquil li Dios. 
MRK.11.23	Relic chi ya̱l tinye e̱re li ani tixye re junak tzu̱l, “Elen arin ut cut a̱cuib saꞌ li palau”, ut cui incꞌaꞌ tixcuiba xchꞌo̱l, ut cui tixpa̱b chi tzꞌakal nak ta̱uxk li tixye, ta̱uxma̱nk li cꞌaꞌru tixye. 
MRK.11.24	Joꞌcan nak tinye e̱re nak chixjunil li cꞌaꞌru te̱tzꞌa̱ma chiru li Dios nak yo̱quex chi tijoc, chepa̱b chi tzꞌakal nak ta̱qꞌuehekꞌ e̱re ut te̱cꞌul li cꞌaꞌru te̱tzꞌa̱ma. 
MRK.11.25	Nak yo̱kex chi tijoc, checuy xma̱c li ani cuan xma̱c che̱ru re nak li kaYucuaꞌ li cuan saꞌ choxa tixcuy ajcuiꞌ e̱ma̱c la̱ex. 
MRK.11.26	Ut cui incꞌaꞌ nequecuyeb xma̱c li cuanqueb xma̱c che̱ru, incꞌaꞌ ajcuiꞌ tixcuy e̱ma̱c la̱ex li kaYucuaꞌ li cuan saꞌ choxa, chan li Jesús.
MRK.11.27	Queꞌsukꞌi cuiꞌchic aran Jerusalén. Nak yo̱ chi be̱c li Jesús saꞌ li rochoch li Dios queꞌcuulac li xbe̱nileb aj tij riqꞌuin. Ut queꞌcuulac laj tzꞌi̱b ut joꞌcan ajcuiꞌ li xakabanbileb chi cꞌanjelac saꞌ li rochoch li Dios. 
MRK.11.28	Queꞌxye re li Jesús: —¿Ani xtaklan chak a̱cue chixba̱nunquil li cꞌaꞌru yo̱cat chixba̱nunquil? Ut, ¿ani xqꞌuehoc a̱cuanquil? chanqueb. 
MRK.11.29	Li Jesús quixye: —La̱in tincuaj ajcuiꞌ patzꞌoc e̱re. Cui te̱sume li cꞌaꞌru tinpatzꞌ e̱re, la̱in tinye e̱re ani xqꞌuehoc incuanquil chixba̱nunquil li cꞌaꞌru ninba̱nu. 
MRK.11.30	¿Ani quitaklan chak re laj Juan chi cubsi̱nc haꞌ? ¿Ma li Dios malaj ut cui̱nk quitaklan chak re? Yehomak cue anakcuan, chan reheb. 
MRK.11.31	Ut queꞌoc chixyebal chi ribileb rib: —¿Cꞌaꞌru takasume cuiꞌ? Cui takaye nak li Dios xtaklan chak re, aꞌan tixye ke cꞌaꞌut nak incꞌaꞌ xkapa̱b li cꞌaꞌru quixye laj Juan. 
MRK.11.32	Ut cui takaye nak cui̱nk xtaklan chak re, teꞌpokꞌ li tenamit saꞌ kabe̱n, chanqueb. Eb aꞌan queꞌxxucua ru li tenamit xban nak chixjunileb nequeꞌxnau nak laj Juan, aꞌan tzꞌakal profeta. 
MRK.11.33	Ut eb aꞌan queꞌchakꞌoc ut queꞌxye re li Jesús: —La̱o incꞌaꞌ nakanau, chanqueb. Tojoꞌnak li Jesús quixye reheb: —Chi moco la̱in tinye e̱re ani quiqꞌuehoc incuanquil, chan reheb.
MRK.12.1	Li Jesús qui-oc chixyebal li jaljo̱quil ru a̱tin reheb ut quixye chi joꞌcaꞌin:
MRK.12.1	Jun li cui̱nk quirau jun si̱r li racui̱mk uvas ut quixsut saꞌ corral. Quixyi̱b jun xnaꞌaj bar teꞌxyatzꞌ cuiꞌ li uvas ut quixyi̱b ajcuiꞌ jun chꞌina cab najt xteram re li ta̱cꞌacꞌale̱nk re li acui̱mk. Quixsiqꞌueb laj ilol re li racui̱mk. Ut laj e̱chal re li acui̱mk co̱ saꞌ jalanil tenamit. 
MRK.12.2	Nak quicuulac xkꞌehil xsicꞌbal ru li acui̱mk, laj e̱chal re quixtakla jun lix mo̱s riqꞌuineb laj ilol re chixcꞌulbal li ru li racui̱mk li joꞌ qꞌuial ta̱tzꞌak aꞌan. 
MRK.12.3	Aꞌut eb laj ilol re li acui̱mk queꞌxchap li mo̱s ut queꞌxsacꞌ. Ut queꞌxtakla chi ma̱cꞌaꞌ queꞌxqꞌue re. 
MRK.12.4	Laj e̱chal re li acui̱mk quixtakla jun chic lix mo̱s riqꞌuineb. Ut queꞌxjor xjolom chi pec. Kꞌaxal ra queꞌxba̱nu re. 
MRK.12.5	Ut laj e̱chal re quixtakla cuiꞌchic jun lix mo̱s ut li jun aꞌan queꞌxcamsi. Ut toj nabal cuiꞌchic lix mo̱s quixtakla riqꞌuineb laj ilol re li racui̱mk. Cuan yal queꞌxsacꞌ ut cuan queꞌxcamsi. 
MRK.12.6	Caꞌaj chic li ralal quicana, li kꞌaxal naxra. —Li cualal teꞌx-oxlokꞌi, chan saꞌ xchꞌo̱l. Joꞌcan nak quixtakla li ralal riqꞌuineb. 
MRK.12.7	Nak quicuulac li ralal, eb laj ilol re li acui̱mk queꞌxye chi ribileb rib, —Aꞌan li ralal li ta̱e̱chani̱nk re li naꞌajej. Kacamsihak, chanqueb, ut la̱o chic toe̱chani̱nk re.— 
MRK.12.8	Joꞌcan nak queꞌxchap. Nak ac queꞌxcamsi queꞌxcut chak jun pacꞌal li chꞌochꞌ. 
MRK.12.9	Ut li Jesús quixye reheb: —¿Cꞌaꞌru tixba̱nu laj e̱chal re li acui̱mk nak nequecꞌoxla la̱ex? Ta̱cha̱lk ut tixcamsiheb laj ilol re li racui̱mk, ut jalan chic aj e tixqꞌue li jun si̱r chi uvas. 
MRK.12.10	¿Ma incꞌaꞌ xeril saꞌ li Santil Hu li naxye chi joꞌcaꞌin?
MRK.12.10	Li pec li queꞌxtzꞌekta̱na laj cablanel, aꞌan li kꞌaxal lokꞌ li quiqꞌueman chokꞌ xxuc li cab.
MRK.12.11	Li Ka̱cuaꞌ aꞌan quixqꞌue xlokꞌal li pec. Ut aꞌan xsachba chꞌo̱lej chokꞌ ke la̱o.— (Sal. 118:22, 23)
MRK.12.12	Eb laj tij ut eb laj tzꞌi̱b ut eb li xakabanbileb chi cꞌanjelac saꞌ rochoch li Dios queꞌxcꞌoxla raj xchapbal li Jesús re teꞌxqꞌue saꞌ tzꞌalam xban nak queꞌxtau ru nak chirixeb aꞌan yo̱ chi a̱tinac nak quixye li jaljo̱quil ru a̱tin aꞌan. Abanan queꞌxucuac xbaneb li tenamit. Joꞌcan nak queꞌxcanab ut queꞌel saꞌ li naꞌajej aꞌan.
MRK.12.13	Mokon chic queꞌxtakla riqꞌuin li Jesús cuib oxibeb laj fariseo rochbeneb cuib oxibeb li nequeꞌoquen chirix laj Herodes re xsicꞌbal cꞌaꞌru ta̱paltok cuiꞌ riqꞌuin li ra̱tin re nak teꞌxchap. 
MRK.12.14	Queꞌcuulac riqꞌuin li Jesús ut queꞌxye re: —At tzolonel, nakanau nak la̱at ya̱l nacat-a̱tinac ut incꞌaꞌ nacaxucua ruheb li tenamit. Yalak ani aj e nacaye lix ya̱lal. Ut nacacꞌut chiruheb li cꞌaꞌru naraj li Dios. Ye ke, ¿ma us xqꞌuebal li toj re li acuabej malaj ut incꞌaꞌ? ¿Ma takaqꞌue malaj ut incꞌaꞌ? chanqueb. 
MRK.12.15	Li Jesús naxnau nak aj caꞌpacꞌaleb. Quixye reheb: —¿Cꞌaꞌut nak nequeraj xyalbal cuix? Cꞌamomak chak li tumin. Cuilak, chan reheb. 
MRK.12.16	Ut eb aꞌan queꞌxcꞌut li tumin chiru. Ut li Jesús quixye reheb: —¿Ani aj e li jalam u̱ch li cuan chiru? Ut, ¿ani aj cꞌabaꞌ li tzꞌi̱banbil chiru?— Eb aꞌan queꞌchakꞌoc ut queꞌxye: —Re li acuabej, chanqueb. 
MRK.12.17	Ut li Jesús quixye reheb: —Tojomak re li acuabej li cꞌaꞌru re li acuabej ut tojomak re li Dios li cꞌaꞌru re li Dios, chan. Ut cꞌajoꞌ nak queꞌsach xchꞌo̱leb xban li ra̱tin.
MRK.12.18	Tojoꞌnak queꞌcuulac riqꞌuin li Jesús cuib oxib laj saduceo. Eb aꞌan incꞌaꞌ nequeꞌxpa̱b nak teꞌcuacli̱k cuiꞌchic chi yoꞌyo li camenak. Queꞌxye re li Jesús: 
MRK.12.19	—At tzolonel, laj Moisés quixtzꞌi̱ba jun kachakꞌrabinquil ut quixye chi joꞌcaꞌin: Cui junak cui̱nk ta̱ca̱mk ut tixcanab li rixakil chi ma̱cꞌaꞌ ralal xcꞌajol, tento nak ta̱cꞌamekꞌ li rixakil xban li ri̱tzꞌin li camenak re nak ta̱cua̱nk ralal xcꞌajol saꞌ xcꞌabaꞌ li camenak. 
MRK.12.20	Queꞌcuan cuukub li cui̱nk ri̱tzꞌineb rib. Li asbej quixcꞌam rixakil ut quicam chi incꞌaꞌ quixcanab ralal xcꞌajol. 
MRK.12.21	Ut quicꞌameꞌ li ixk xban li i̱tzꞌinbej. Ut quicam ajcuiꞌ aꞌan chi incꞌaꞌ quixcanab ralal xcꞌajol. Ut joꞌcan cuiꞌchic li rox i̱tzꞌinbej. 
MRK.12.22	Li ixk aꞌan quicꞌameꞌ xbaneb li cuukub. Ut ma̱ jun reheb quixcanab ralal xcꞌajol. Ut quicam ajcuiꞌ li ixk. 
MRK.12.23	Saꞌ xcuaclijiqueb li camenak chi yoꞌyo, nak teꞌcuacli̱k eb aꞌan, ¿ani aj ixakil ta̱cana̱k cuiꞌ li ixk aꞌan xban nak cuukub lix be̱lom quicuan? chanqueb. 
MRK.12.24	Quichakꞌoc li Jesús ut quixye reheb: —La̱ex incꞌaꞌ nequetau xya̱lal xban nak incꞌaꞌ nequetau ru li Santil Hu chi moco lix nimal xcuanquil li Dios. 
MRK.12.25	Nak teꞌcuacli̱k chi yoꞌyo saꞌ xya̱nkeb li camenak, incꞌaꞌ chic teꞌsumla̱k chi moco teꞌsumuba̱k chic. Joꞌkeb ban chic li ángel saꞌ choxa. 
MRK.12.26	Ut chirix lix cuaclijiqueb li camenak chi yoꞌyo, ¿ma incꞌaꞌ e̱rilom saꞌ lix hu laj Moisés li cꞌaꞌru quiyeheꞌ re xban li Dios nak quia̱tinac chak saꞌ li qꞌuix li yo̱ chi cꞌatc? Quixye chi joꞌcaꞌin, “La̱in lix Dios laj Abraham, lix Dios laj Isaac ut lix Dios laj Jacob”, chan li Dios. 
MRK.12.27	Aꞌan retalil chokꞌ ke nak toj yoꞌyo̱queb chiru li Dios usta queꞌcam. Li Dios moco xDioseb ta li camenakeb; xDioseb ban li yoꞌyo̱queb. Joꞌcan nak la̱ex chi ti̱c incꞌaꞌ nequetau xya̱lal, chan li Jesús reheb.
MRK.12.28	Quicuulac jun reheb laj tzꞌi̱b. Ut quirabi nak yo̱queb chixcuechꞌinquil ribeb. Quixqꞌue retal nak li Jesús quixchakꞌbeheb chi us, ut quixpatzꞌ re li Jesús: —¿Bar cuan reheb li chakꞌrab li kꞌaxal nim xcuanquil?— 
MRK.12.29	Li Jesús quichakꞌoc ut quixye re: —Li xbe̱n chakꞌrab, li kꞌaxal nim xcuanquil, aꞌan aꞌin: Abihomak la̱ex aj Israel, li Ka̱cuaꞌ li kaDios jun ajcuiꞌ. 
MRK.12.30	Ta̱ra li Ka̱cuaꞌ la̱ Dios chi anchal a̱chꞌo̱l ut chi anchal la̱ cua̱m ut chi anchal la̱ cꞌaꞌux ut chi anchal la̱ metzꞌe̱u. Aꞌan aꞌin li chakꞌrab li kꞌaxal nim xcuanquil. 
MRK.12.31	Ut li xcab chanchan ajcuiꞌ aꞌan: Ta̱ra la̱ cuas a̱cui̱tzꞌin joꞌ nak nacara a̱cuib la̱at. Ma̱cꞌaꞌ chic junak chakꞌrab nim xcuanquil chiruheb li cuib aꞌin, chan. 
MRK.12.32	Laj tzꞌi̱b quichakꞌoc ut quixye re: —Us li xaye at tzolonel. Ya̱l li xaye nak jun ajcuiꞌ li Dios cuan ut ma̱cꞌaꞌ chic junak chirix aꞌan. 
MRK.12.33	Tento nak takara li Dios chi anchal li kachꞌo̱l, chi anchal li kacꞌaꞌux, chi anchal li ka̱m ut chi anchal li kametzꞌe̱u. Ut takara li kas ki̱tzꞌin joꞌ nak nakara kib la̱o. Aꞌan kꞌaxal nim xcuanquil chiruheb chixjunil li cꞌatbil mayej ut li mayejanbil xul, chan. 
MRK.12.34	Li Jesús quixqꞌue retal nak li cui̱nk quixnau xsumenquil ut quixye re: —Yal caꞌchꞌin aj chic ma̱ nacakꞌaxtesi a̱cuib rubel xcuanquil li Dios, chan. Ut ma̱ jun chic queꞌraj patzꞌoc xban nak qui-oc xcꞌaꞌuxeb.
MRK.12.35	Mokon chic nak cuan saꞌ rochoch li Dios, li Jesús yo̱ chixchꞌolobanquil lix ya̱lal chiruheb ut quixye: —¿Cꞌaꞌut nak eb laj tzꞌi̱b nequeꞌxye nak li Cristo, aꞌan xcomoneb li ralal xcꞌajol laj David? 
MRK.12.36	Laj David quixye li cꞌaꞌru quirecꞌa saꞌ xchꞌo̱l xban li Santil Musikꞌej ut quixye chi joꞌcaꞌin:
MRK.12.36	Li Ka̱cuaꞌ Dios quixye re laj Colol cue, Cꞌojlan saꞌ lin nim ukꞌ toj retal tinqꞌueheb li xicꞌ nequeꞌiloc a̱cue rubel la̱ cuanquil. (Sal. 110:1)
MRK.12.37	Li rey David quixye “aj Colol cue” re li Ka̱cuaꞌ usta aꞌan xcomoneb li ralal xcꞌajol, chan li Jesús. Ut li qꞌuila tenamit queꞌrabi li ra̱tin chi sa saꞌ xchꞌo̱leb.
MRK.12.38	Nak yo̱ chixchꞌolobanquil lix ya̱lal chiruheb, li Jesús quixye: —Me̱tzol e̱rib riqꞌuineb laj tzꞌi̱b li nequeꞌraj be̱c chi najt rok li rakꞌeb re xcꞌutbal nak cuanqueb xcuanquil. Eb aꞌan nequeꞌcuulac chiruheb nak teꞌqꞌuehekꞌ xlokꞌal saꞌ eb li be. 
MRK.12.39	Ut nak cuanqueb saꞌ li cab li nequeꞌxchꞌutub cuiꞌ ribeb laj judío, nequeꞌraj cꞌojla̱c saꞌ li naꞌajej kꞌaxal lokꞌ ut nequeꞌraj cua̱nc chi xjolomil li me̱x nak nequeꞌxic chi cuaꞌac saꞌ junak ninkꞌe. 
MRK.12.40	Nequeꞌxmakꞌ li cꞌaꞌru cuan reheb li xma̱lcaꞌan ut re xmukbal li ma̱usilal nequeꞌxba̱nu, najt rok nequeꞌtijoc chiruheb li tenamit. Ut xban aꞌan kꞌaxal ra cuiꞌchic teꞌxtoj cuiꞌ li ma̱c nequeꞌxba̱nu.—
MRK.12.41	Saꞌ jun cutan quicuulac li Jesús saꞌ rochoch li Dios. Quicꞌojla chixcꞌatk lix ca̱xil li mayej. Yo̱ chirilbal li tenamit nak yo̱queb chixqꞌuebal li tumin saꞌ li ca̱x. Nabaleb li biom nabal lix mayej yo̱queb chixqꞌuebal. 
MRK.12.42	Quichal ajcuiꞌ jun xma̱lcaꞌan nebaꞌ. Ut quixqꞌue cuib chi tumin joꞌ tana li jun centavo. 
MRK.12.43	Tojoꞌnak li Jesús quixbokeb lix tzolom ut quixye reheb: —Relic chi ya̱l tinye e̱re nak li xma̱lcaꞌan nebaꞌ nabal xqꞌue chiru li mayej li xeꞌxqꞌue chixjunileb. 
MRK.12.44	Chixjunileb aꞌan xeꞌxqꞌue li na-elaꞌan chiruheb. Aꞌut li ixk aꞌin saꞌ nebaꞌil xqꞌue chixjunil li joꞌ nimal cuan re.—
MRK.13.1	Nak qui-el chak li Jesús saꞌ rochoch li Dios, jun reheb lix tzolom quixye re: —At tzolonel, il, ma̱ cꞌajoꞌ xchakꞌal ru li cab aꞌin ut ma̱ cꞌajoꞌ xchakꞌal ru li pec yi̱banbil cuiꞌ.— 
MRK.13.2	Li Jesús quichakꞌoc ut quixye re: —Us ajcuiꞌ nak te̱ril chi us xban nak ta̱cuulak xkꞌehil nak ma̱ jun chic li pec aꞌan ta̱cana̱k saꞌ xnaꞌaj chi incꞌaꞌ ta ta̱juqꞌuekꞌ, chan li Jesús.
MRK.13.3	Queꞌco̱eb saꞌ li tzu̱l Olivos saꞌ xcaꞌyaba̱l li rochoch li Dios. Li Jesús quicꞌojla aran ut nak cuan xjunes quipatzꞌeꞌ re xbaneb laj Pedro, laj Jacobo, laj Juan ut laj Andrés. 
MRK.13.4	—Ye ke jokꞌe ta̱cꞌulma̱nk li yo̱cat chixyebal chirix li rochoch li Dios ut ¿cꞌaꞌru retalil ta̱cua̱nk nak talajcꞌulma̱nk li cꞌaꞌak re ru aꞌin?— 
MRK.13.5	Li Jesús quichakꞌoc ut quixye: —Cheqꞌue retal re nak ma̱ ani ta̱balakꞌi̱nk e̱re. 
MRK.13.6	Nabal teꞌcha̱lk chi balakꞌi̱nc ut toleꞌxye, “La̱in li Cristo”, chaꞌkeb. Ut nabal teꞌbalakꞌi̱k xbaneb. 
MRK.13.7	Nak te̱rabi nak yo̱ li ple̱t ut nak te̱rabi resil nak ticla̱c re li ple̱t yalak bar, mexxucuac xban nak tento nak ta̱cꞌulma̱nk chi joꞌcan. Abanan moco ac aꞌan ta rosoꞌjiqueb li cutan. 
MRK.13.8	Nabal li tenamit teꞌpletik riqꞌuin jalan chic tenamit. Ut eb li acuabej teꞌxpleti ribeb. Talajcua̱nk hi̱c saꞌ nabal chi naꞌajej ut ta̱cua̱nk cueꞌej. Abanan aꞌan yal xticlajic li raylal ta̱cha̱lk. 
MRK.13.9	Aꞌut la̱ex cheqꞌuehak retal li raylal ta̱cha̱lk saꞌ e̱be̱n. Texkꞌaxtesi̱k chiruheb laj rakol a̱tin ut texsaqꞌuekꞌ saꞌ li cab li nequeꞌxchꞌutub cuiꞌ ribeb laj judío. Texcꞌamekꞌ chiruheb li acuabej ut chiruheb li rey saꞌ incꞌabaꞌ la̱in ut ta̱ru̱k te̱chꞌolob xya̱lal li cua̱tin chiruheb. 
MRK.13.10	Tento nak xbe̱n cua ta̱sutu̱nk xchꞌolobanquil resilal li colba-ib chiruheb chixjunil li tenamit nak toj ma̱jiꞌ na-osoꞌ li ruchichꞌochꞌ. 
MRK.13.11	Ut nak texchapekꞌ ut texkꞌaxtesi̱k chiruheb li acuabej, mexcꞌoxlac chirix li cꞌaꞌru te̱ye. Li cꞌaꞌru te̱ye saꞌ li ho̱nal aꞌan ma̱cuaꞌ cꞌoxlanbil a̱tin li te̱ye. Aban li tixye e̱re li Santil Musikꞌej, aꞌan li te̱ye. 
MRK.13.12	Eb li cui̱nk teꞌxkꞌaxtesi chi camsi̱c li ras ri̱tzꞌin. Ut li yucuaꞌbej tixkꞌaxtesi li ralal. Ut li alalbej cꞌajolbej teꞌxqꞌue chi camsi̱c li naꞌbej yucuaꞌbej. 
MRK.13.13	Ut xicꞌ tex-ilekꞌ xbaneb chixjunileb saꞌ incꞌabaꞌ la̱in. Ut li tixcuy xnumsinquil li raylal aꞌin toj saꞌ rosoꞌjic lix yuꞌam, aꞌan ta̱colekꞌ xban li Dios. 
MRK.13.14	Chetzolak rix chi us li cꞌaꞌru quixye li profeta Daniel re nak te̱tau ru li cꞌaꞌru ta̱cꞌulma̱nk. Aꞌan quixye nak eb laj balakꞌ teꞌcha̱lk ut toleꞌxqꞌue li kꞌaxal yibru ut xucuajel rilbal saꞌ li rochoch li Dios li ma̱cuaꞌ xcꞌulub cuiꞌ cua̱nc. Nak te̱ril nak yo̱queb chixmuxbal ru li rochoch li Dios, la̱ex li cuanquex Judea chex-e̱lelik saꞌ junpa̱t ut texxic toj saꞌ li tzu̱l. 
MRK.13.15	Cui cuan chak junak saꞌ xbe̱n li rochoch nak ta̱cꞌulma̱nk aꞌan, chi cubec chak ut ti̱c ta̱e̱lelik ut incꞌaꞌ chic ta̱oc saꞌ rochoch chirisinquil li cꞌaꞌru cuan re. 
MRK.13.16	Cui ani cuan chak saꞌ xcꞌaleba̱l incꞌaꞌ chic ta̱sukꞌi̱k saꞌ cab chixxocbal li rakꞌ. 
MRK.13.17	Kꞌaxal ra cuiꞌchic li e̱lelic chokꞌ reheb li yaj aj ixk ut li yo̱queb chi tuꞌresi̱nk saꞌ eb a cutan aꞌan. 
MRK.13.18	Chextijok ut chetzꞌa̱ma chiru li Dios re nak incꞌaꞌ ta̱cꞌulma̱nk a raylal aꞌin saꞌ habalkꞌe. 
MRK.13.19	Saꞌ eb li cutan aꞌan ma̱ caꞌchꞌin li raylal ta̱cua̱nk. Ma̱ jun cua quicꞌulman chi joꞌcan chalen chak saꞌ xticlajic nak li Dios quixyi̱b li ruchichꞌochꞌ, chi moco ta̱cꞌulma̱nk chi joꞌcan mokon. 
MRK.13.20	Cui ta ma̱cꞌaꞌ saꞌ xchꞌo̱l li Ka̱cuaꞌ xrakbaleb li cutan aꞌan ma̱ ani raj ta̱colekꞌ. Abanan nim xrahom li Ka̱cuaꞌ saꞌ xbe̱neb li sicꞌbileb ru xban. Joꞌcan nak cuan saꞌ xchꞌo̱l li Ka̱cuaꞌ xrakbal eb li cutan aꞌan re nak teꞌcolekꞌ. 
MRK.13.21	Joꞌcan nak ani ta̱yehok e̱re, “Cueꞌ li Cristo”, malaj, “leꞌ cuan li Cristo”, me̱pa̱b li cꞌaꞌru teꞌxye. 
MRK.13.22	Nabaleb aj balakꞌ teꞌcꞌulu̱nk ut teꞌxye nak aꞌaneb li Cristo. Ut cuan teꞌxye nak aꞌaneb li profeta. Nabal li cꞌaꞌak re ru teꞌxcꞌutbesi ut sachba chꞌo̱lej telajeꞌxba̱nu re xbalakꞌinquileb li sicꞌbileb ru xban li Dios. 
MRK.13.23	Abanan ac xinye e̱re li cꞌaꞌru ta̱cꞌulma̱nk. Joꞌcan nak me̱qꞌue e̱rib chi balakꞌi̱c.
MRK.13.24	Ut saꞌ eb li cutan aꞌan nak ta̱cꞌulma̱nk li raylal, ta̱kꞌojyi̱nokꞌ ru li sakꞌe ut li po incꞌaꞌ chic ta̱cutanokꞌ ru. 
MRK.13.25	Ta̱ecꞌa̱nk ru li choxa ut li chahim telajeꞌtꞌanekꞌ. 
MRK.13.26	Nak acak x-ecꞌan ru li choxa, teꞌril cuu la̱in li Cꞌajolbej nak yo̱kin chak chi cha̱lc saꞌ li chok riqꞌuin lix nimal incuanquil ut lin lokꞌal. 
MRK.13.27	Tojoꞌnak tintaklaheb lin ángel ut teꞌxchꞌutub li sicꞌbileb ru inban li cua̱nkeb yalak bar saꞌ chixjunil li ruchichꞌochꞌ. 
MRK.13.28	Cheqꞌuehak retal cꞌaꞌru naxba̱nu li jun to̱n chi higo. Nak nakꞌunkꞌut chak li xak chi e̱lc, riqꞌuin aꞌan te̱nau nak yo̱ chak chi nachꞌoc li sakꞌehil. 
MRK.13.29	Joꞌ nak li higo naxcꞌutbesi retalil li sakꞌehil, joꞌcan ajcuiꞌ nak li raylal talajeꞌcꞌulma̱nk tixcꞌutbesi retalil nak yo̱ chi cuulac xkꞌehil nak toline̱lk cuiꞌchic la̱in li Cꞌajolbej. 
MRK.13.30	Relic chi ya̱l tinye e̱re nak talajeꞌcꞌulma̱nk chixjunil li cꞌaꞌak re ru aꞌin nak toj ma̱jiꞌ nequeꞌosoꞌ li tenamit aꞌin. 
MRK.13.31	Li choxa ut li ruchichꞌochꞌ talajeꞌosokꞌ. Abanan li cꞌaꞌru ninye incꞌaꞌ ta̱cana̱k yal chi joꞌcan. Talajcꞌulma̱nk ban chixjunil li cꞌaꞌak re ru xinye. 
MRK.13.32	Abanan ma̱ ani nanaꞌoc re jokꞌe ta̱cuulak xkꞌehil li cutan aꞌan chi moco li ho̱nal jokꞌe ta̱cꞌulma̱nk. Eb li ángel saꞌ choxa incꞌaꞌ nequeꞌxnau chi moco la̱in li Cꞌajolbej ninnaꞌoc re. Caꞌaj cuiꞌ li Dios Acuabej nanaꞌoc re jokꞌe ta̱cꞌulma̱nk aꞌin. 
MRK.13.33	Joꞌcan nak yoꞌon cua̱nkex. Chexyoꞌlek ut chextijok xban nak incꞌaꞌ nequenau jokꞌe ta̱cuulak xkꞌehil incꞌulunic. 
MRK.13.34	Chanchan jun li cui̱nk najt co̱ saꞌ xvia̱j. Toj ma̱jiꞌ naxic nak quixqꞌueheb xcuanquileb laj cꞌanjel chiru. Quixcanab xcꞌanjel li junju̱nk. Ut quixye re laj ilol cab nak junelic yoꞌon cua̱nk. 
MRK.13.35	Joꞌcan ajcuiꞌ la̱ex. Junelic yoꞌon cua̱nkex xban nak incꞌaꞌ nequenau jokꞌe ho̱nal tincꞌulu̱nk. Ma̱re tincha̱lk ecuu, malaj tuktu kꞌojyi̱n, malaj ut nak naya̱bac laj tzoꞌ xul malaj ut ekꞌela. 
MRK.13.36	Yoꞌon cua̱nkex re nak incꞌaꞌ tolexintau chi cua̱rc xban nak incꞌaꞌ nequenau jokꞌe tincꞌulu̱nk. 
MRK.13.37	Ut li cꞌaꞌak re ru ninye e̱re la̱in, aꞌan ajcuiꞌ ninye reheb chixjunileb re nak yoꞌon cua̱nkeb, chan li Jesús.
MRK.14.1	Cuib cutan chic ma̱ nacuulac xkꞌehil li ninkꞌe re xjulticanquil li reliqueb laj Israel saꞌ li tenamit Egipto. Pascua nayeman re li ninkꞌe aꞌan. Aꞌan ajcuiꞌ xkꞌehil li ninkꞌe nak nequeꞌxcuaꞌ li caxlan cua chi ma̱cꞌaꞌ xchꞌamal. Saꞌ eb li cutan aꞌan eb lix be̱nil aj tij ut eb laj tzꞌi̱b yo̱queb chixsicꞌbal chanru nak teꞌxyoꞌob a̱tin chirix li Jesús re nak teꞌxqꞌue chi camsi̱c. 
MRK.14.2	Ut queꞌxye chi ribileb rib: —Incꞌaꞌ takachap li Jesús nak yo̱k li ninkꞌe xban nak teꞌpokꞌ li tenamit kiqꞌuin ut teꞌoc chi pletic, chanqueb.
MRK.14.3	Li Jesús cuan aran Betania saꞌ rochoch laj Simón li saklep rix. Chunchu saꞌ me̱x nak quichal jun li ixk. Cuan chak jun chꞌina botella sununquil ban riqꞌuin. Lix naꞌaj li ban aꞌan yi̱banbil riqꞌuin cha̱bil pec alabastro xcꞌabaꞌ ut li sununquil ban aꞌan nardo xcꞌabaꞌ ut kꞌaxal terto xtzꞌak. Li ixk quixtok xcux li chꞌina botella ut quixqꞌue li ban saꞌ xjolom li Jesús. 
MRK.14.4	Cuan li queꞌjoskꞌoꞌ ut queꞌxye chi ribileb rib: —¿Cꞌaꞌut nak xsach li sununquil ban aꞌan chi ma̱cꞌaꞌ rajbal? 
MRK.14.5	Xru raj xcꞌayiman chi numenak oxib ciento denarios (Q150) ut xkajeqꞌui raj reheb li nebaꞌ, chanqueb. Ut queꞌoc chixcuechꞌinquil li ixk. 
MRK.14.6	Ut li Jesús quixye reheb: —¿Cꞌaꞌut nak yo̱quex chixchꞌiꞌchꞌiꞌinquil li ixk? Canabomak xcuechꞌinquil xban nak us li xba̱nu cue. 
MRK.14.7	Li nebaꞌ junelic cuanqueb saꞌ e̱ya̱nk. Yalak jokꞌe naru te̱tenkꞌaheb. Abanan la̱in moco cua̱nkin ta junelic e̱riqꞌuin. 
MRK.14.8	Li ixk aꞌin xba̱nu li joꞌ qꞌuial xru xba̱nunquil. Ma̱jiꞌ nincam abanan ac xinixban re lin mukbal. 
MRK.14.9	Relic chi ya̱l tinye e̱re nak ta̱yema̱nk resil li colba-ib yalak bar, ta̱yema̱nk ajcuiꞌ resil li cꞌaꞌru xba̱nu li ixk aꞌin re xjulticanquil aꞌan, chan. 
MRK.14.10	Ut laj Judas Iscariote, xcomoneb li cablaju, co̱ riqꞌuineb lix be̱nil aj tij chixyebal reheb nak tixkꞌaxtesi li Jesús saꞌ rukꞌeb. 
MRK.14.11	Ut eb laj tij nak queꞌrabi aꞌan cꞌajoꞌ nak queꞌsahoꞌ saꞌ xchꞌo̱leb ut queꞌxyechiꞌi xtumin. Ut laj Judas quixsicꞌ xya̱lal chanru nak tixkꞌaxtesi li Jesús saꞌ rukꞌeb.
MRK.14.12	Saꞌ li xbe̱n cutan re li ninkꞌe nak nequeꞌxcuaꞌ li caxlan cua chi ma̱cꞌaꞌ xchꞌamal, nequeꞌxmayeja jun li carner. Li ninkꞌe aꞌan re xjulticanquil li reliqueb laj Israel saꞌ li tenamit Egipto. Eb lix tzolom queꞌxye re li Jesús: —¿Bar ta̱cuaj takacauresi chak li naꞌajej re ta̱tzaca cuiꞌ li mayejanbil xul? chanqueb. 
MRK.14.13	Li Jesús quixye reheb cuib lix tzolom: —Ayukex saꞌ li tenamit. Aran te̱cꞌul jun li cui̱nk yo̱ chak chixcꞌambal jun cuc xhaꞌ. Te̱ta̱ke aꞌan. 
MRK.14.14	Bar ta̱oc aꞌan aran ajcuiꞌ tex-oc la̱ex. Ut te̱ye re laj e̱chal cab, “Chan laj tzolonel, ¿bar len cuan li naꞌajej ta̱cuaꞌak cuiꞌ rochbeneb lix tzolom?” chaꞌkex re. 
MRK.14.15	Ut aꞌan tixcꞌut che̱ru jun nimla naꞌajej takecꞌ saꞌ xcaꞌ tasalil li cab. Ac yi̱banbil li naꞌajej. Ut aran toxe̱cauresi li ninkꞌe chokꞌ ke, chan li Jesús. 
MRK.14.16	Queꞌco̱eb saꞌ li tenamit ut qui-uxman joꞌ quixye li Jesús. Ut aran queꞌxcauresi li ninkꞌe. 
MRK.14.17	Nak qui-ecuu, quicuulac li Jesús rochbeneb lix tzolom. 
MRK.14.18	Nak ac yo̱queb chi cuaꞌac saꞌ li me̱x, li Jesús quixye reheb lix tzolom, —Relic chi ya̱l tinye e̱re nak jun e̱re la̱ex ta̱kꞌaxtesi̱nk cue saꞌ rukꞌeb li xicꞌ nequeꞌiloc cue, chan. 
MRK.14.19	Ut eb aꞌan queꞌrahoꞌ saꞌ xchꞌo̱leb ut eb li junju̱nk queꞌoc chixyebal re li Jesús: —¿Ma la̱in ta biꞌ tinkꞌaxtesi̱nk a̱cue, Ka̱cuaꞌ? chanqueb. 
MRK.14.20	Ut li Jesús quichakꞌoc ut quixye reheb: —Li ta̱kꞌaxtesi̱nk cue, aꞌan jun e̱re la̱ex li yo̱ chixtzꞌabal lix caxlan cua cuochben saꞌ li secꞌ. 
MRK.14.21	Relic chi ya̱l la̱in li Cꞌajolbej tincꞌul li cꞌaꞌru tzꞌi̱banbil chak retalil chicuix. Abanan raylal cuan saꞌ xbe̱n li cui̱nk li ta̱kꞌaxtesi̱nk cue. Kꞌaxal us raj chokꞌ re li cui̱nk aꞌan nak incꞌaꞌ ta quiyoꞌla.— 
MRK.14.22	Ut nak yo̱queb chi cuaꞌac, li Jesús quixchap li caxlan cua. Quixbantioxi chiru li Dios, quixjachi, tojoꞌnak quixjeqꞌui reheb lix tzolom. Ut quixye reheb: —Cuaꞌinkex. Aꞌan aꞌin intzꞌejcual.— 
MRK.14.23	Ut quixchap ajcuiꞌ li secꞌ re ucꞌac ut quixbantioxi chiru li Dios, tojoꞌnak quixqꞌue reheb ut chixjunileb queꞌucꞌac. 
MRK.14.24	Ut li Jesús quixye reheb: —Aꞌan aꞌin lin quiqꞌuel li ta̱hoyekꞌ saꞌ xcꞌabaꞌeb chixjunileb ut aꞌan ta̱xakaba̱nk xcuanquil li Acꞌ Contrato. 
MRK.14.25	Relic chi ya̱l tinye e̱re nak incꞌaꞌ chic tincuucꞌ lix yaꞌal ru li uva toj ta̱cuulak xkꞌehil nak tincuucꞌ cuiꞌchic saꞌ lix nimajcual cuanquilal li Dios, chan li Jesús.
MRK.14.26	Ut nak ac xeꞌrakeꞌ xbichanquil jun li bich, queꞌco̱eb saꞌ li tzu̱l Olivos. 
MRK.14.27	Ut li Jesús quixye reheb: —Che̱junilex la̱ex ta̱chꞌina̱k le̱ chꞌo̱l ut tine̱canab injunes chiru a kꞌojyi̱n aꞌin xban nak joꞌcaꞌin tzꞌi̱banbil retalil xbaneb li profeta: Tincanab chi camsi̱c laj ilol reheb li carner ut eb li carner teꞌxchaꞌchaꞌi ribeb. 
MRK.14.28	Ut nak acak xincuacli cuiꞌchic chi yoꞌyo saꞌ xya̱nkeb li camenak, la̱in xbe̱n cua tinxic che̱ru aran Galilea.— 
MRK.14.29	Ut laj Pedro quixye re: —Usta chixjunileb tateꞌxcanab abanan la̱in incꞌaꞌ tatincanab.— 
MRK.14.30	Ut li Jesús quichakꞌoc ut quixye re: —Relic chi ya̱l tinye a̱cue nak toj ma̱jiꞌ naya̱bac xcaꞌ sut li tzoꞌ xul nak la̱at ac xaye oxib sut nak incꞌaꞌ nacanau cuu.— 
MRK.14.31	Ut laj Pedro quixye cuiꞌchic chi cau: —Ma̱ jokꞌe tinye nak incꞌaꞌ ninnau a̱cuu usta tineꞌxcamsi a̱cuochben, chan. Ut joꞌcan queꞌxye chixjunileb lix tzolom.
MRK.14.32	Li Jesús quicuulac rochbeneb lix tzolom saꞌ li naꞌajej Getsemaní xcꞌabaꞌ. Li Jesús quixye reheb lix tzolom: —Cana̱kex arin. Xic cue chi tijoc la̱in.— 
MRK.14.33	Ut quixcꞌam oxib lix tzolom chirix. Aꞌaneb laj Pedro, laj Jacobo ut laj Juan. Ut cꞌajoꞌ nak qui-oc chi yotꞌecꞌ xchꞌo̱l li Jesús. 
MRK.14.34	Quixye reheb lix tzolom: —Cuan jun raylal saꞌ inchꞌo̱l yo̱ chinyotꞌbal. La̱in nacuecꞌa nak incꞌaꞌ chic tincuy. Cana̱kex arin ut yoꞌlenkex.— 
MRK.14.35	Ut li Jesús quibe̱c chic caꞌchꞌin ut quixcuikꞌib rib saꞌ chꞌochꞌ ut qui-oc chi tijoc ut quixtzꞌa̱ma re li Ka̱cuaꞌ Dios ut quixye: —Cui ta tixqꞌue rib, incꞌaꞌ raj tincꞌul li raylal aꞌin.— 
MRK.14.36	Ut quixye ajcuiꞌ: —At inYucuaꞌ, la̱in ninnau nak chixjunil naru xba̱nunquil cha̱cuu. Cui ta naru incꞌaꞌ raj tincꞌul li raylal aꞌin. Abanan chi-uxma̱nk li cꞌaꞌru nacacuaj la̱at ut ma̱cuaꞌ li nacuaj la̱in.— 
MRK.14.37	Ut nak quisukꞌi chak li Jesús, quixtauheb chi cua̱rc lix tzolom. Ut quixye re laj Pedro: —At Simón, ¿ma yo̱quex chi cua̱rc? ¿Ma incꞌaꞌ xru xexyoꞌlec jun o̱rak cuochben? 
MRK.14.38	Chexyoꞌlek ut chextijok re nak incꞌaꞌ te̱qꞌue e̱rib chi a̱le̱c. La̱ex nequeraj raj xba̱nunquil li us, abanan e̱junes incꞌaꞌ texru̱k.— 
MRK.14.39	Ut li Jesús co̱ cuiꞌchic chi tijoc ut quixtzꞌa̱ma cuiꞌchic saꞌ lix tij nak incꞌaꞌ raj tixcꞌul li raylal. 
MRK.14.40	Ut nak quisukꞌi cuiꞌchic li Jesús quixtauheb cuiꞌchic chi cua̱rc lix tzolom xban nak ma̱ caꞌchꞌin lix cuaraheb. Ut eb aꞌan incꞌaꞌ chic nequeꞌxtau cꞌaꞌru teꞌxye. 
MRK.14.41	Ut quisukꞌi cuiꞌchic saꞌ rox sut, coxtauheb cuiꞌchic chi cua̱rc ut quixye reheb: —¿Ma toj yo̱quex ajcuiꞌ chi cua̱rc? Tzꞌakalak li hila̱nc xeba̱nu. Ac xtau xkꞌehil nak la̱in li Cꞌajolbej tinkꞌaxtesi̱k saꞌ rukꞌeb laj ma̱c. 
MRK.14.42	Cuaclinkex anakcuan, ut yoꞌkeb chixcꞌulbal li yo̱ chi cha̱lc chi kꞌaxtesi̱nc cue, chan.
MRK.14.43	Toj yo̱ ajcuiꞌ chi a̱tinac li Jesús riqꞌuineb lix tzolom nak quicuulac laj Judas. Aꞌan jun reheb li cablaju. Nabal queꞌchal rochben laj Judas taklanbileb chak xbaneb li xbe̱nil aj tij ut xbaneb laj tzꞌi̱b. Taklanbileb ajcuiꞌ xbaneb laj cꞌamol be saꞌ li rochoch li Dios. Cuanqueb xchꞌi̱chꞌ ut cuanqueb xcheꞌ. 
MRK.14.44	Ut laj Judas quixye reheb nak tixqꞌue jun retalil chanru nak tixkꞌaxtesi li Jesús. Ac quixye reheb: —Li ani tincuutzꞌ ru, aꞌan li te̱chap ut te̱cꞌam.— 
MRK.14.45	Ut nak quicuulac laj Judas quijiloc chixcꞌatk, ut quixye: —At Ka̱cuaꞌ,— ut quirutzꞌ ru. 
MRK.14.46	Ut eb aꞌan queꞌxchap li Jesús re nak teꞌxcꞌam riqꞌuin laj rakol a̱tin. 
MRK.14.47	Ut jun reheb li rochben li Jesús quirisi chak lix chꞌi̱chꞌ ut quixchꞌot lix xic lix mo̱s li xyucuaꞌileb aj tij. 
MRK.14.48	Ut li Jesús quixye reheb li tenamit: —¿Ma la̱in ta biꞌ aj e̱lkꞌ nak xexchal chinchapbal riqꞌuin cheꞌ ut riqꞌuin chꞌi̱chꞌ? 
MRK.14.49	Rajlal cutan cuanquin saꞌ e̱ya̱nk che̱tzolbal saꞌ rochoch li Dios ut incꞌaꞌ quine̱chap. Abanan xcꞌulman chi joꞌcaꞌin re nak ta̱tzꞌaklok ru li tzꞌi̱banbil saꞌ li Santil Hu,— chan li Jesús. 
MRK.14.50	Ut chixjunileb lix tzolom queꞌe̱lelic ut queꞌxcanab xjunes li Jesús saꞌ rukꞌeb li xicꞌ nequeꞌiloc re. 
MRK.14.51	Jun li al yo̱ chi ta̱ke̱nc re li Jesús lanlo saꞌ xtꞌicr. Aꞌan queꞌxchap raj. 
MRK.14.52	Abanan aꞌan quie̱lelic chiruheb. Quicana lix tꞌicr saꞌ rukꞌeb ut quie̱lelic chi tꞌustꞌu.
MRK.14.53	Tojoꞌnak queꞌxcꞌam li Jesús riqꞌuin lix yucuaꞌileb aj tij ut queꞌchꞌutla chixjunileb lix be̱nil aj tij. Ut queꞌchꞌutla ajcuiꞌ eb laj cꞌamol be saꞌ rochoch li Dios ut eb laj tzꞌi̱b. 
MRK.14.54	Ut laj Pedro chi najt yo̱ chixta̱kenquil li Jesús ut quicuulac toj chi ruꞌuj neba̱l saꞌ rochoch lix yucuaꞌil eb aj tij ut aran quicꞌojla chire xam chi kꞌixi̱nc rochbeneb laj cꞌacꞌalenel. 
MRK.14.55	Eb li xbe̱nil aj tij ut li nequeꞌtzꞌiloc a̱tin yo̱queb chixsicꞌbal chanru nak teꞌxyoꞌob junak a̱tin chirix li Jesús re nak teꞌxqꞌue chi camsi̱c. Abanan incꞌaꞌ queꞌxtau. 
MRK.14.56	Nabal li queꞌyoꞌoban ticꞌtiꞌ chirix ut incꞌaꞌ natukla ru li ra̱tineb xban nak jalan jala̱nk nequeꞌxye li junju̱nk. 
MRK.14.57	Cuan li queꞌxakli chixyebal li yoꞌobanbil a̱tin chirix. 
MRK.14.58	Ut queꞌxye: —La̱o quikabi nak quixye, “La̱in tinjucꞌ li rochoch li Dios li yi̱banbil xbaneb li cui̱nk, ut la̱in chiru oxib cutan tinyi̱b jun chic, aban ma̱cuaꞌ yi̱banbil xbaneb li cui̱nk.” Joꞌcan quixye li cui̱nk aꞌin, chanqueb. 
MRK.14.59	Abanan incꞌaꞌ nachꞌola ru li ra̱tineb xban nak jalan jala̱nk nequeꞌxye li junju̱nk. 
MRK.14.60	Ut li xyucuaꞌileb aj tij quixakli saꞌ xya̱nkeb ut quixye re li Jesús, —¿Ma ma̱cꞌaꞌ nacaye la̱at chirix li yo̱queb chixyebal cha̱cuix?— 
MRK.14.61	Ut li Jesús ma̱ jun a̱tin quixye. Ut li xyucuaꞌileb aj tij quixpatzꞌ cuiꞌchic re li Jesús ut quixye re: —¿Ma la̱at li Cristo li Ralal li nimajcual Dios? chan re. 
MRK.14.62	Ut li Jesús quixye: —La̱in. Ut saꞌ jun cutan tine̱ril la̱in li Cꞌajolbej nak cꞌojcꞌo̱kin saꞌ xnim ukꞌ li nimajcual Dios ut te̱ril ajcuiꞌ nak yo̱kin chak chi cha̱lc saꞌ li chok saꞌ choxa, chan. 
MRK.14.63	Nak quirabi li quixye li Jesús, li xyucuaꞌil eb aj tij quixpej li rakꞌ xban xjoskꞌil ut quixye: —¿Cꞌaꞌ chic ru aj e nak toj teꞌxye ke cꞌaꞌru xma̱c? 
MRK.14.64	Ac xerabi nak xjuntakꞌe̱ta rib riqꞌuin li Dios. ¿Cꞌaꞌru nequeye? ¿Ma cuan xma̱c malaj ut incꞌaꞌ? chan. Ut chixjunileb queꞌxye nak cuan xma̱c re camsi̱c. 
MRK.14.65	Cuan li yo̱queb chi chu̱ba̱nc re ut cuan ajcuiꞌ queꞌtzꞌapoc re li ru li Jesús riqꞌuin tꞌicr re nak incꞌaꞌ ta̱ilok, ut queꞌxsacꞌ ut queꞌxye re: —Ye ke ani xsacꞌoc a̱cue, chanqueb. Tojoꞌnak queꞌxkꞌaxtesi saꞌ rukꞌeb laj cꞌacꞌalenel pre̱x ut eb aꞌan queꞌxsacꞌ cuiꞌchic.
MRK.14.66	Ut nak cuan laj Pedro takꞌa chi ruꞌuj neba̱l, quicuulac jun li ixk, xmo̱s li xyucuaꞌil eb aj tij. 
MRK.14.67	Ut li ixk aꞌan quiril laj Pedro nak yo̱ chi kꞌixi̱nc chire li xam. Quixcaꞌya ut quixye re: —La̱at xat-ochbenin re li Jesús aj Nazaret, chan re laj Pedro. 
MRK.14.68	Ut nak quichakꞌoc laj Pedro, quiticꞌtiꞌic ut quixye: —¿Ani nacaye? La̱in incꞌaꞌ ninnau ru ani li nacaye.— Ut laj Pedro qui-el chire li oqueba̱l ut li tzoꞌ xul quiya̱bac. 
MRK.14.69	Ut li ixk nak quiril cuiꞌchic laj Pedro, qui-oc chixyebal reheb li cuanqueb aran: —Li cui̱nk aꞌin, aꞌan jun reheb lix tzolom li Jesús, chan. 
MRK.14.70	Ut laj Pedro quiticꞌtiꞌic cuiꞌchic. Ut ac junpa̱t na chic nak eb li cuanqueb aran queꞌxye cuiꞌchic re laj Pedro: —Ya̱l. La̱at xcomoneb xban nak la̱ cua̱tinoba̱l nacꞌutuc re nak la̱at aj Galilea.— 
MRK.14.71	Ut laj Pedro qui-oc chi majecua̱nc ut quixye: —Cutan saken chiru li Dios nak incꞌaꞌ ninnau ru li cui̱nk li nequeye. Cui ticꞌtiꞌ li yo̱quin chixyebal, chinixtzꞌekta̱na̱k li Dios, chan. 
MRK.14.72	Tojoꞌnak quiya̱bac cuiꞌchic xcaꞌ sut li tzoꞌ xul. Ut quinak saꞌ xchꞌo̱l laj Pedro li a̱tin quiyeheꞌ re xban li Jesús, “Nak toj ma̱jiꞌ naya̱bac xcaꞌ sut li tzoꞌ xul, la̱at ac xaye oxib sut nak incꞌaꞌ nacanau cuu”. Nak quijulticoꞌ re laj Pedro li a̱tin aꞌin, cꞌajoꞌ nak quirahoꞌ saꞌ xchꞌo̱l ut qui-oc chi ya̱bac.
MRK.15.1	Nak quisake̱u eb lix be̱nil aj tij queꞌxchꞌutub cuiꞌchic rib riqꞌuineb laj cꞌamol be saꞌ rochoch li Dios, ut riqꞌuineb laj tzꞌi̱b ut riqꞌuin chixjunileb laj qꞌuehol naꞌleb ut queꞌxcꞌu̱b chanru teꞌxba̱nu. Ut queꞌxcꞌam li Jesús chi bacꞌbo ut queꞌxkꞌaxtesi saꞌ rukꞌ laj Pilato. 
MRK.15.2	Laj Pilato quixye re li Jesús: —¿Ma la̱at lix reyeb laj judío?— Li Jesús quichakꞌoc ut quixye re: —Ya̱l li xaye nak la̱in.— 
MRK.15.3	Ut eb lix be̱nil aj tij nabal li cꞌaꞌak re ru yo̱queb cuiꞌ chixjitbal. 
MRK.15.4	Ut laj Pilato quixpatzꞌ cuiꞌchic re: —¿Ma incꞌaꞌ nacatchakꞌoc? ¿Ma incꞌaꞌ nacacuabi li joꞌ qꞌuial yo̱queb chixyebal cha̱cuix? chan laj Pilato re. 
MRK.15.5	Aban li Jesús ma̱ jun a̱tin quixye re xcolbal rib ut riqꞌuin aꞌan quisach xchꞌo̱l laj Pilato.
MRK.15.6	Rajlal chihab saꞌ li ninkꞌe Pascua laj Pilato narachꞌab jun li pre̱x, aꞌ ya̱l bar cuan teꞌraj li tenamit. 
MRK.15.7	Jun li cui̱nk aj Barrabás xcꞌabaꞌ cuan saꞌ tzꞌalam rochbeneb lix comon xban li camsi̱nc queꞌxba̱nu nak yo̱queb chi pletic chirix li acuabej. 
MRK.15.8	Ut queꞌchal li qꞌuila tenamit riqꞌuin laj Pilato chixtzꞌa̱manquil chiru nak ta̱rachꞌab junak pre̱x joꞌ cꞌaynakeb xba̱nunquil. 
MRK.15.9	Laj Pilato quichakꞌoc ut quixye reheb: —¿Ma te̱raj nak tincuachꞌab lix reyeb laj judío?— 
MRK.15.10	Laj Pilato naxnau nak xban xcakaleb xchꞌo̱l lix be̱nil aj tij nak queꞌxkꞌaxtesi li Jesús saꞌ rakleb a̱tin. 
MRK.15.11	Aban eb lix be̱nil aj tij queꞌxtacchiꞌi li qꞌuila tenamit re nak aꞌ laj Barrabás li teꞌxtzꞌa̱ma re nak ta̱achꞌaba̱k. 
MRK.15.12	Ut laj Pilato quixpatzꞌ cuiꞌchic reheb: —¿Cꞌaꞌru nequeye? ¿Cꞌaꞌru te̱raj tinba̱nu riqꞌuin lix reyeb laj judío?— 
MRK.15.13	Ut eb li qꞌuila tenamit queꞌxjap cuiꞌchic re chixyebal: —¡Qꞌue chiru cruz! chanqueb. 
MRK.15.14	Aꞌut laj Pilato quixpatzꞌ cuiꞌchic reheb: —¿Cꞌaꞌut? ¿Cꞌaꞌru tzꞌakal xma̱c e̱re? chan. Ut eb aꞌan kꞌaxal cuiꞌchic cau queꞌxjap re chixyebal: —¡Qꞌue chiru cruz!— 
MRK.15.15	Ut laj Pilato ta̱raj nak sahakeb saꞌ xchꞌo̱l li tenamit riqꞌuin. Joꞌcan nak quirachꞌab laj Barrabás chiruheb. Tojoꞌnak quixtakla xsacꞌbal li Jesús riqꞌuin tzꞌu̱m ut quixkꞌaxtesi saꞌ rukꞌeb li soldado re nak teꞌxqꞌue chiru cruz.
MRK.15.16	Ut eb li soldado queꞌxcꞌam li Jesús saꞌ li po̱pol ut queꞌxchꞌutub ribeb chixjunileb li soldado. 
MRK.15.17	Queꞌxqꞌue jun caki akꞌ chirix li Jesús joꞌ nequeꞌrocsi li rey. Ut queꞌxqꞌue ajcuiꞌ jun tzꞌulbil corona qꞌuix saꞌ xjolom. 
MRK.15.18	Tojoꞌnak queꞌoc chixjapbal reheb chixyebal: —Sahak taxak saꞌ a̱chꞌo̱l, at xReyeb laj judío, chanqueb. 
MRK.15.19	Ut yo̱queb chixsaqꞌuinquil saꞌ xjolom riqꞌuin cheꞌ. Cuan queꞌchu̱ban re ut cuan ajcuiꞌ queꞌxcuikꞌib ribeb chiru re retzꞌunquil. 
MRK.15.20	Ut nak ac queꞌxtacuasi, queꞌrisi li caki akꞌ chirix ut queꞌxqꞌue cuiꞌchic li rakꞌ chirix. Tojoꞌnak queꞌxcꞌam re teꞌxqꞌue chiru cruz.
MRK.15.21	Jun li cui̱nk aj Simón xcꞌabaꞌ yo̱ chi cha̱lc saꞌ cꞌaleba̱l. Cirene lix tenamit. Li cui̱nk aꞌan xyucuaꞌ laj Alejandro ut laj Rufo. Eb li soldado queꞌxmin ru laj Simón chixpakonquil lix cruz li Jesús. 
MRK.15.22	Queꞌxcꞌam li Jesús saꞌ li naꞌajej Gólgota xcꞌabaꞌ. Chi jalbil ru naraj naxye: Xnaꞌaj Xbakel Xjolom Camenak. 
MRK.15.23	Ut queꞌxqꞌue vino re li Jesús yubil riqꞌuin cꞌahil ban re xcꞌosbal li raylal aban li Jesús incꞌaꞌ quirucꞌ. 
MRK.15.24	Tojoꞌnak queꞌxqꞌue chiru cruz. Ut eb li soldado queꞌbu̱lic chirix li rakꞌ re rilbal ani na ta̱e̱chani̱nk re li junju̱nk. 
MRK.15.25	Bele̱b o̱r re ekꞌela queꞌxqꞌue li Jesús chiru cruz. 
MRK.15.26	Saꞌ xbe̱n li cruz queꞌxqꞌue jun retalil cꞌaꞌut nak queꞌxcamsi ut naxye: Aꞌan aꞌin lix reyeb laj judío. 
MRK.15.27	Ut cuib laj e̱lkꞌ queꞌqꞌueheꞌ chiru cruz rochben, jun saꞌ xnim ukꞌ ut jun saꞌ xtzꞌe. 
MRK.15.28	Joꞌcan nak quitzꞌakloc ru li naxye saꞌ li Santil Hu: Aꞌan quiqꞌueheꞌ saꞌ ajl saꞌ xya̱nkeb laj ma̱c. (Isa. 53:12) 
MRK.15.29	Ut eb li tenamit nak queꞌnumeꞌ aran queꞌxhob li Jesús. Queꞌrecꞌasi xjolomeb ut queꞌxye: —La̱at peꞌ xatjucꞌuc raj re rochoch li Dios, ut yal chiru oxib cutan raj xayi̱b cuiꞌchic. 
MRK.15.30	Col a̱cuib anakcuan ut cuben chak chiru li cruz, chanqueb. 
MRK.15.31	Joꞌcan ajcuiꞌ queꞌxba̱nu eb li xbe̱nil aj tij. Queꞌxhob li Jesús nak queꞌxye chi ribileb rib rochbeneb laj tzꞌi̱b: —Jalan chic xcoleb ut aꞌan incꞌaꞌ naru naxcol rib xjunes. 
MRK.15.32	Chicubek chak chiru li cruz anakcuan li Cristo lix Reyeb laj judío re nak takil ut takapa̱b, chanqueb. Ut eb li queꞌqꞌueheꞌ chiru cruz rochben queꞌxhob ajcuiꞌ li Jesús.
MRK.15.33	Tuktu li cuaꞌleb nak quikꞌojyi̱noꞌ saꞌ chixjunil li ruchichꞌochꞌ ut oxib o̱r re ecuu quicutanoꞌ cuiꞌchic. 
MRK.15.34	Ut saꞌ li o̱r aꞌan li Jesús quia̱tinac chi cau ut quixye: —Eloi, Eloi, ¿lama sabactani?— Chi jalbil ru naraj naxye, “At inDios, at inDios, ¿cꞌaꞌut nak xina̱canab injunes?” 
MRK.15.35	Nak li cuanqueb aran queꞌrabi li ra̱tin, cuan li queꞌxye: —Abihomak, yo̱ chixbokbal li profeta Elías,— chanqueb. 
MRK.15.36	Ut jun saꞌ xya̱nkeb co̱o saꞌ a̱nil ut coxtzꞌa chak jun li esponja saꞌ vinagre ut quixtaksi saꞌ ruꞌuj jun cheꞌ re xqꞌuebal chi rucꞌ li Jesús ut quixye: —Kilak cuan ma ta̱cha̱lk na laj Elías chixcubsinquil, chan. 
MRK.15.37	Aꞌut li Jesús quixjap re chi cau ut qui-el xchꞌo̱l. 
MRK.15.38	Ut lix tꞌicrul li rochoch li Dios quikꞌicheꞌ, ut lix pejelal quiticla chak takecꞌ ut toj takꞌa coxrakeꞌ. Caꞌ jachal qui-el. 
MRK.15.39	Jun li capitán aj Roma cuan aran xakxo chiru li Jesús. Nak quiril chanru nak quicam, li capitán quixye: —Ya̱l nak li cui̱nk aꞌin tzꞌakal Ralal li Dios.— 
MRK.15.40	Cuanqueb ajcuiꞌ ixk yo̱queb chi iloc chi najt. Saꞌ xya̱nkeb aꞌan cuan lix María aj Magdala, lix Salomé ut lix María xnaꞌeb laj José ut laj Jacobo li i̱tzꞌinbej. 
MRK.15.41	Eb li ixk aꞌin, aꞌan li queꞌta̱ken re li Jesús nak toj cuan chak Galilea ut queꞌcꞌanjelac chiru. Ut cuanqueb nabal chic li ixk cuotz queꞌcuulac Jerusalén rochben li Jesús.
MRK.15.42	Nak ac oc re li kꞌojyi̱n, ac nachꞌoc chak re li hiloba̱l cutan. Yo̱queb chixcauresinquil ribeb re li hiloba̱l cutan. 
MRK.15.43	Quicuan jun li cui̱nk aj José xcꞌabaꞌ Arimatea xtenamit. Aꞌan jun xnimal ru cui̱nk saꞌ xya̱nkeb li nequeꞌtzꞌiloc a̱tin ut yo̱ chixyoꞌoninquil lix nimal xcuanquil li Dios. Incꞌaꞌ quixucuac laj José nak quicuulac chixtzꞌa̱manquil chiru laj Pilato nak aꞌan ta̱mukuk re lix tzꞌejcual li Jesús. 
MRK.15.44	Laj Pilato quisach xchꞌo̱l chirabinquil nak ac xcam li Jesús. Ut quixtakla xbokbal li capitán ut quixpatzꞌ re: —¿Ma ya̱l nak ac xcam li Jesús? chan re. 
MRK.15.45	Li capitán quixye re nak ac xcam. Tojoꞌnak laj Pilato quixye re laj José nak naru tixcꞌam. 
MRK.15.46	Ut laj José quixlokꞌ jun cha̱bil tꞌicr lino. Quixcubsi chak li camenak chiru li cruz ut quixlan saꞌ li cha̱bil tꞌicr. Ut quixqꞌue saꞌ jun mukleba̱l yi̱banbil saꞌ jun sako̱nac. Ut quixbalkꞌusi jun nimla pec chire li mukleba̱l. 
MRK.15.47	Ut lix María aj Magdala ut lix María xnaꞌ laj José queꞌril bar quixmuk.
MRK.16.1	Nak quinumeꞌ li hiloba̱l cutan, lix María aj Magdala ut lix Salomé ut lix María xnaꞌ laj Jacobo queꞌxlokꞌ li sununquil ban re teꞌxic chixqꞌuebal saꞌ xbe̱n li camenak. 
MRK.16.2	Toj ekꞌela queꞌco̱eb saꞌ li xbe̱n li cutan re li xama̱n. Ac x-el chak li sakꞌe nak yo̱queb chi xic saꞌ li mukleba̱l. 
MRK.16.3	Ut yo̱queb chixyebal chi ribileb rib: —¿Ani ta̱isi̱nk re li pec li cuan chire li mukleba̱l? chanqueb. 
MRK.16.4	Ut nak queꞌcuulac cuan cuiꞌ li mukleba̱l, queꞌril nak ac isinbil chic li nimla pec chire li mukleba̱l. 
MRK.16.5	Ut nak queꞌoc saꞌ li mukleba̱l queꞌril jun li sa̱j cui̱nk chunchu chak saꞌ li mukleba̱l saꞌ xnim ukꞌeb. Li sa̱j cui̱nk aꞌan tikto riqꞌuin jun saki tꞌicr nim xbas ut eb li ixk cꞌajoꞌ nak queꞌxucuac chirilbal. 
MRK.16.6	Ut li cui̱nk quixye reheb: —Mexxucuac. La̱in ninnau nak yo̱quex chixsicꞌbal li Jesús aj Nazaret li queꞌxcamsi chiru cruz. Aꞌan ma̱ ani chic arin. Ac xcuacli cuiꞌchic chi yoꞌyo. Ilomak lix naꞌaj li xcuan cuiꞌ li camenak. 
MRK.16.7	Ayukex, yehomak chak reheb lix tzolom, joꞌ ajcuiꞌ re laj Pedro, nak aꞌan xbe̱n cua ta̱xic Galilea che̱ru la̱ex. Aran toxe̱ril ru joꞌ quixye e̱re, chan. 
MRK.16.8	Ut eb li ixk queꞌel aran ut queꞌco̱eb saꞌ a̱nil ut nequeꞌsicsot xbaneb xxiu. Ut ma̱ ani aj e queꞌxye xban nak teꞌxucuak.
MRK.16.9	Toj ekꞌela saꞌ li xbe̱n li cutan re li xama̱n quicuacli li Jesús chi yoꞌyo saꞌ xya̱nkeb li camenak. Li xbe̱n li quixcꞌutbesi cuiꞌ rib li Jesús, aꞌan lix María aj Magdala. Aꞌan li ixk li qui-isi̱c li cuukub chi ma̱us aj musikꞌej riqꞌuin xban li Jesús. 
MRK.16.10	Li ixk aꞌan co̱ chixyebal reheb lix tzolom li Jesús. Nak quicuulac riqꞌuineb, coxtauheb chi ya̱bac xban xrahil xchꞌo̱leb. 
MRK.16.11	Ut lix María quixserakꞌi reheb nak yoꞌyo li Jesús ut nak quiril ru. Abanan eb aꞌan incꞌaꞌ queꞌxpa̱b li cꞌaꞌru quixye. 
MRK.16.12	Ut chirix aꞌan, li Jesús quixcꞌutbesi cuiꞌchic rib chiruheb cuib lix tzolom nak yo̱queb chi xic saꞌ cꞌaleba̱l. Jalan chic rilbal nak quixcꞌutbesi rib chiruheb. 
MRK.16.13	Eb aꞌan queꞌco̱eb ut coxeꞌxye resil reheb li jun chꞌol chic. Ut chi moco li cuib aꞌan queꞌxpa̱b.
MRK.16.14	Mokon chic eb li junlaju chi xtzolom cuanqueb saꞌ me̱x nak quixcꞌutbesi rib li Jesús chiruheb. Ut quixkꞌuseb xban nak incꞌaꞌ queꞌpa̱ban ut xban xcacuil lix chꞌo̱leb. Incꞌaꞌ queꞌxpa̱b li cꞌaꞌru queꞌxye li queꞌiloc ru li Jesús xbe̱n cua nak ac xcuacli cuiꞌchic chi yoꞌyo saꞌ xya̱nkeb li camenak. 
MRK.16.15	Ut li Jesús quixye reheb: —Texxic saꞌ chixjunil li ruchichꞌochꞌ ut te̱chꞌolob xya̱lal li colba-ib chiruheb chixjunileb li tenamit jun sut rubel choxa. 
MRK.16.16	Li ani ta̱pa̱ba̱nk ut ta̱cube̱k xhaꞌ, aꞌan ta̱colekꞌ; aꞌut li ani incꞌaꞌ ta̱pa̱ba̱nk, aꞌan ta̱xic saꞌ tojba ma̱c. 
MRK.16.17	Aꞌan aꞌin li retalil li talajeꞌxba̱nu li teꞌpa̱ba̱nk. Saꞌ incꞌabaꞌ la̱in teꞌisi̱nk ma̱us aj musikꞌej ut teꞌa̱tinak saꞌ jalan a̱tinoba̱l. 
MRK.16.18	Cui teꞌxchap cꞌantiꞌ chi rukꞌeb, ma̱cꞌaꞌ teꞌxcꞌul ut cui teꞌrucꞌ li cꞌaꞌak re ru nacamsin, ma̱cꞌaꞌ teꞌxcꞌul. Cui teꞌxqꞌue li rukꞌ saꞌ xbe̱neb li yaj, teꞌqꞌuira̱k, chan li Jesús.
MRK.16.19	Nak ac xra̱tinaheb lix tzolom li Ka̱cuaꞌ Jesucristo, quicꞌameꞌ saꞌ choxa xban li Dios, ut quicꞌojla saꞌ xnim ukꞌ li Acuabej Dios. 
MRK.16.20	Ut eb lix tzolom queꞌco̱eb saꞌ chixjunil li naꞌajej chixchꞌolobanquil xya̱lal li colba-ib. Ut li Ka̱cuaꞌ yo̱ chi tenkꞌa̱nc reheb. Ut qꞌuebil xcuanquil li ra̱tineb xban li Dios riqꞌuin li milagro quilajeꞌxba̱nu chiruheb li tenamit. Joꞌcan taxak.
LUK.1.1	Nabaleb li queꞌyaloc re xtzꞌi̱banquil chi tzꞌakal re ru chanru lix naꞌleb li Jesucristo nak quicuan saꞌ kaya̱nk. 
LUK.1.2	Li queꞌcꞌutuc chak chiku, aꞌan eb li tzꞌakal queꞌiloc chak re riqꞌuin xnakꞌeb ru chanru quicꞌulman chalen nak quixtiquib chak lix cꞌanjel ut queꞌxchꞌolob lix ya̱lal. 
LUK.1.3	At Ka̱cuaꞌ Teófilo, la̱at cuan a̱cuanquil. Nak ac xintzꞌili rix chi us chixjunil li cꞌaꞌru quicꞌulman, xincꞌoxla nak us tintzꞌi̱bak a̱cuiqꞌuin re xyebal a̱cue chi tzꞌakal re ru chanru tzꞌakal quicꞌulman. 
LUK.1.4	Yo̱quin chi tzꞌi̱bac a̱cuiqꞌuin re nak ta̱qꞌue retal chi tzꞌakal lix ya̱lal li xatzol cuiꞌ a̱cuib.
LUK.1.5	Saꞌ eb li cutan nak quicuan chokꞌ rey laj Herodes aran Judea, quicuan jun laj tij aj Zacarías xcꞌabaꞌ. Aꞌan xcomoneb li ralal xcꞌajol laj Abías. Li rixakil xElisabet xcꞌabaꞌ. Aꞌan xcomoneb li ralal xcꞌajol laj Aarón. 
LUK.1.6	Laj Zacarías ut li rixakil, aꞌan ti̱queb xchꞌo̱l chiru li Dios. Junelic nequeꞌxqꞌue xchꞌo̱leb chixba̱nunquil chi tzꞌakal lix chakꞌrabinquileb ut lix taklanquileb xban li Ka̱cuaꞌ Dios. 
LUK.1.7	Abanan ma̱cꞌaꞌ xcocꞌaleb xban nak lix Elisabet incꞌaꞌ naqꞌuiresin ut xban ajcuiꞌ nak ac che̱queb chic. 
LUK.1.8	Saꞌ jun li cutan laj Zacarías yo̱ chixba̱nunquil lix cꞌanjel chiru li Dios saꞌ li templo joꞌ cꞌaynakeb xba̱nunquil. 
LUK.1.9	Quitꞌaneꞌ saꞌ xbe̱n laj Zacarías oc saꞌ li Santil Naꞌajej saꞌ li templo chixcꞌatbal li incienso. 
LUK.1.10	Nak yo̱ chi cꞌatc li incienso chixjunileb li tenamit chꞌutchꞌu̱queb chirix cab ut yo̱queb chi tijoc. 
LUK.1.11	Saꞌ li ho̱nal aꞌan quixcꞌutbesi rib chiru laj Zacarías jun x-ángel li Ka̱cuaꞌ Dios. Xakxo saꞌ xnim chixcꞌatk li artal li nacꞌatman cuiꞌ li incienso. 
LUK.1.12	Cꞌajoꞌ nak quisach xchꞌo̱l laj Zacarías nak quiril li ángel ut quixucuac. 
LUK.1.13	Ut li ángel quixye: —At Zacarías, matxucuac. Li Dios xrabi li cꞌaꞌru xatzꞌa̱ma. Lix Elisabet la̱ cuixakil ta̱cua̱nk jun xcꞌulaꞌal ut Juan ta̱qꞌue chokꞌ xcꞌabaꞌ. 
LUK.1.14	Nak ta̱yoꞌla̱k la̱ cualal, cꞌajoꞌ nak ta̱sahokꞌ saꞌ a̱chꞌo̱l la̱at ut nabaleb ajcuiꞌ li cristian teꞌsahokꞌ saꞌ xchꞌo̱leb. 
LUK.1.15	La̱ cualal li ta̱yoꞌla̱k ta̱qꞌuehekꞌ xcuanquil xban li Dios. Aꞌan incꞌaꞌ ta̱ucꞌak vino chi moco li haꞌ li nacaltesin. Ut ac cua̱nk chak li Santil Musikꞌej riqꞌuin nak toj ma̱jiꞌak nayoꞌla. 
LUK.1.16	Ut saꞌ xcꞌabaꞌ aꞌan nabaleb li ralal xcꞌajol laj Israel teꞌxsicꞌ cuiꞌchic li Ka̱cuaꞌ Dios. 
LUK.1.17	Aꞌan xbe̱n cua ta̱xic chiru li Ka̱cuaꞌ chixchꞌolobanquil lix ya̱lal. Cua̱nk li Santil Musikꞌej riqꞌuin ut cua̱nk xcuanquil joꞌ li cuanquilal li quiqꞌueheꞌ re laj Elías xban li Dios. Ut saꞌ xcꞌabaꞌ aꞌan teꞌxcꞌam cuiꞌchic rib saꞌ usilal li yucuaꞌbej riqꞌuineb li alalbej. Eb laj kꞌetol a̱tin teꞌxjal xnaꞌleb ut teꞌxtzol ribeb riqꞌuineb li ti̱queb xchꞌo̱l. Tixcauresi li tenamit chixcꞌulbal li Ka̱cuaꞌ, chan li ángel. 
LUK.1.18	Quichakꞌoc laj Zacarías ut quixye: —¿Chanru nak tinnau nak ya̱l li yo̱cat chixyebal cue? La̱in ti̱xin chic. Joꞌcan ajcuiꞌ li cuixakil, chan. 
LUK.1.19	Ut li ángel quixye: —La̱in li ángel Gabriel li nincꞌanjelac chiru li Dios. Ut aꞌan xtaklan chak cue xyebal a̱cue li cha̱bil esilal aꞌin. 
LUK.1.20	Anakcuan la̱at tatcana̱k chi mem xban nak incꞌaꞌ xapa̱b li cꞌaꞌru xinye. Incꞌaꞌ tat-a̱tinak toj ta̱cuulak xkꞌehil nak ta̱cꞌulma̱nk chixjunil aꞌin, chan li ángel. 
LUK.1.21	Eb li tenamit cuanqueb chirix cab. Yo̱queb chiroybeninquil laj Zacarías. Yo̱queb chixcꞌoxlanquil cꞌaꞌru xcꞌul nak xbay chak saꞌ li templo. 
LUK.1.22	Ut nak qui-el chak saꞌ li templo mem chic laj Zacarías. Incꞌaꞌ chic naa̱tinac. Yal rukꞌ aj chic naxcꞌut chiruheb li nequeꞌa̱tinan re. Ticto queꞌxtau ru nak quicꞌutbesi̱c chak chiru jun li visión saꞌ li templo. 
LUK.1.23	Nak ac xrakeꞌ xba̱nunquil lix cꞌanjel saꞌ li templo, laj Zacarías quisukꞌi saꞌ rochoch. 
LUK.1.24	Ut chirix chic aꞌan lix Elisabet, li rixakil laj Zacarías, quicana chi yaj aj ixk. Ut chiru o̱b po quicana saꞌ li rochoch. Ma̱ bar qui-el ut yo̱ chixyebal saꞌ xchꞌo̱l: 
LUK.1.25	—Joꞌcaꞌin nak xruxta̱na cuu li Ka̱cuaꞌ. Xrisi lin xuta̱n chiruheb li tenamit nak xqꞌue jun lin cꞌulaꞌal, chan.
LUK.1.26	Nak ac yo̱ chic xcuak po xcanajic chi yaj aj ixk lix Elisabet, li ángel Gabriel quitakla̱c xban li Dios saꞌ jun li tenamit Nazaret xcꞌabaꞌ li cuan xcue̱nt Galilea. 
LUK.1.27	Quitakla̱c riqꞌuin jun li xkaꞌal xMaría xcꞌabaꞌ toj ma̱jiꞌ cuanjenak riqꞌuin cui̱nk. Ac tzꞌa̱manbil xban jun li cui̱nk aj José xcꞌabaꞌ. Li cui̱nk aꞌan xcomoneb li ralal xcꞌajol li rey David. 
LUK.1.28	Li ángel quicuulac riqꞌuin lix María ut quixye re: —Sahak taxak saꞌ la̱ chꞌo̱l xban nak la̱at li sicꞌbil a̱cuu. Li Ka̱cuaꞌ cuan a̱cuiqꞌuin ut osobtesinbilat saꞌ xya̱nkeb li ixk, chan li ángel. 
LUK.1.29	Ut lix María quisach xchꞌo̱l chirabinquil li quixye li ángel. —¿Cꞌaꞌru xya̱lal li a̱tin li xye cue? chan saꞌ xchꞌo̱l. 
LUK.1.30	Ut li ángel quixye re: —Matxucuac, María. Li Dios xsicꞌoc a̱cuu xban nak cha̱bil a̱naꞌleb. 
LUK.1.31	Anakcuan tatcana̱k chi yaj aj ixk. Li Dios tixqꞌue jun a̱cꞌulaꞌal te̱lom ut Jesús lix cꞌabaꞌ ta̱qꞌue. 
LUK.1.32	Nimak xcuanquil nak ta̱cua̱nk ut chixjunileb teꞌnaꞌok re nak aꞌan tzꞌakal Ralal li Dios. Ut li Ka̱cuaꞌ ta̱qꞌuehok xcuanquil chi takla̱nc joꞌ nak quicuan chi takla̱nc li rey David lix xeꞌto̱nil yucuaꞌ. 
LUK.1.33	Aꞌanak chic li cua̱nk xcuanquil chi takla̱nc saꞌ xbe̱neb li ralal xcꞌajol laj Jacob. Ut lix cuanquilal ta̱cua̱nk chi junelic. Incꞌaꞌ ta̱osokꞌ, chan li ángel. 
LUK.1.34	Quichakꞌoc lix María ut quixye: —¿Chanru nak ta̱cua̱nk incꞌulaꞌal xban nak la̱in moco cuanquin ta riqꞌuin cui̱nk? chan lix María. 
LUK.1.35	Li ángel quixye re: —Riqꞌuin xcuanquil li Santil Musikꞌej tatcana̱k chi yaj aj ixk. Lix cuanquil li nimajcual Dios ta̱cua̱nk a̱cuiqꞌuin. Ut li cꞌulaꞌal li ta̱yoꞌla̱k, aꞌan santo ut tzꞌakal ralal li Dios. 
LUK.1.36	Joꞌcan ajcuiꞌ lix Elisabet la̱ cuechꞌalal yaj aj ixk anakcuan. Ac cuakib po chic xcanajic chi yaj aj ixk, usta ac ti̱x chic ut usta chixjunileb queꞌxye nak aꞌan incꞌaꞌ ta̱cua̱nk xcocꞌal. 
LUK.1.37	Riqꞌuin aꞌin nacꞌutun nak ma̱cꞌaꞌ chꞌaꞌaj chiru li Dios, chan li ángel. 
LUK.1.38	Ut lix María quixye: —La̱in aj cꞌanjel chiru li Ka̱cuaꞌ Dios. Xba̱nuhak cuiqꞌuin li cꞌaꞌru xaye, chan. Ut chirix chic aꞌan, co̱ li ángel.
LUK.1.39	Ac xnumeꞌ chic cuib oxib cutan nak lix María co̱ saꞌ junpa̱t saꞌ jun li naꞌajej tzu̱l ru cuan saꞌ xcue̱nt Judea. 
LUK.1.40	Quicuulac saꞌ rochoch laj Zacarías ut quixqꞌue xsahil xchꞌo̱l lix Elisabet. 
LUK.1.41	Nak quirabi lix sahil xchꞌo̱l lix Elisabet li quiqꞌueheꞌ xban lix María, quirecꞌa nak qui-ecꞌan chak lix cꞌulaꞌal. Ut saꞌ ajcuiꞌ li ho̱nal aꞌan lix Elisabet quinujac chi Santil Musikꞌej. 
LUK.1.42	Ut lix Elisabet quixye chi cau xya̱b xcux: —Osobtesinbilat saꞌ xya̱nkeb chixjunileb li ixk ut osobtesinbil ajcuiꞌ la̱ cꞌulaꞌal li ta̱yoꞌla̱k. 
LUK.1.43	La̱in moco incꞌulub ta nak tatcha̱lk chicuilbal xban nak la̱at lix naꞌ li Ka̱cuaꞌ, li ninlokꞌoni la̱in. 
LUK.1.44	Nak xcuabi lix sahil inchꞌo̱l xaqꞌue, xcuecꞌa nak lin cꞌulaꞌal x-ecꞌan chak xban xsahil xchꞌo̱l. 
LUK.1.45	Us xak a̱cue xban nak xapa̱b nak ta̱cꞌulma̱nk li cꞌaꞌru xye li Ka̱cuaꞌ, chan lix Elisabet.
LUK.1.46	Ut lix María quixye:
LUK.1.46	—Chi anchal inchꞌo̱l ninqꞌue xlokꞌal li Ka̱cuaꞌ.
LUK.1.47	Nasahoꞌ saꞌ inchꞌo̱l riqꞌuin li Dios laj Colol cue,
LUK.1.48	xban nak xruxta̱na cuu la̱in aj cꞌanjel chiru, usta ma̱cꞌaꞌ incuanquil. Chalen anakcuan us xak re chaꞌkeb cue chixjunileb li tenamit.
LUK.1.49	Lokꞌoninbil taxak ru li Ka̱cuaꞌ li kꞌaxal nim xcuanquil xban nak quixcꞌutbesi chicuu lix nimal lix cuanquilal. Aꞌan tzꞌakal santo.
LUK.1.50	Li Ka̱cuaꞌ junelic na-uxta̱nan u. Naruxta̱na ruheb li nequeꞌxucuan ru.
LUK.1.51	Sachba chꞌo̱lej li quixba̱nu riqꞌuin xnimal xcuanquil. Quixpoꞌ ru li yo̱queb chixcꞌoxlanquil xba̱nunquil li kꞌetkꞌeteb, li nequeꞌrecꞌa saꞌ xchꞌo̱leb nak ni̱nkeb xcuanquil.
LUK.1.52	Quirisi saꞌ xnaꞌajeb li cuanqueb saꞌ xcuanquil. Ut quixqꞌueheb xlokꞌal li ma̱cꞌaꞌeb xcuanquil.
LUK.1.53	Li ma̱cꞌaꞌ cuan reheb naxqꞌue chi nabal cꞌaꞌru reheb. Ut eb li biom naxtaklaheb chi ma̱cꞌaꞌ cuan reheb.
LUK.1.54	Aꞌan junelic quixtenkꞌaheb laj Israel lix tenamit ut incꞌaꞌ quisach saꞌ xchꞌo̱l ruxta̱nanquil ruheb,
LUK.1.55	xban nak joꞌcan quixyechiꞌi reheb li kaxeꞌto̱nil yucuaꞌ. Quixyechiꞌi re laj Abraham nak ta̱ruxta̱na ruheb li ralal xcꞌajol chi junelic, chan lix María.
LUK.1.56	Ut lix María quicuan oxib po riqꞌuin lix Elisabet. Ut chirix aꞌan quisukꞌi saꞌ rochoch.
LUK.1.57	Quicuulac xkꞌehil nak ta̱yoꞌla̱k lix cꞌulaꞌal lix Elisabet ut quicuan jun lix cꞌulaꞌal chꞌina te̱lom. 
LUK.1.58	Nak queꞌrabi resil li rech cabal joꞌ cuiꞌ eb li rechꞌalal nak qui-uxta̱na̱c ru lix Elisabet xban li Ka̱cuaꞌ, queꞌsahoꞌ ajcuiꞌ saꞌ xchꞌo̱leb aꞌan. 
LUK.1.59	Ac cuan cuakxakib cutan re li cꞌulaꞌal, nak quixcꞌul li circuncisión.
LUK.1.60	Abanan li naꞌbej quixye: —Incꞌaꞌ. Aj Juan takaqꞌue chokꞌ xcꞌabaꞌ, chan. 
LUK.1.61	Queꞌchakꞌoc ut queꞌxye re: —¿Cꞌaꞌut nak ta̱cuaj xqꞌuebal aj Juan chokꞌ xcꞌabaꞌ? Ma̱ jun saꞌ xya̱nkeb la̱ cuechꞌalal cuan ta xcꞌabaꞌ joꞌ aꞌan, chanqueb. 
LUK.1.62	Queꞌxcꞌut li rukꞌeb chiru laj Zacarías re xpatzꞌbal re cꞌaꞌru cꞌabaꞌej ta̱raj xqꞌuebal chokꞌ xcꞌabaꞌ li ralal. 
LUK.1.63	Laj Zacarías quixpatzꞌ jun xhu reheb re tixtzꞌi̱ba li cꞌabaꞌej chiru. Ut saꞌ li hu quixtzꞌi̱ba “Juan lix cꞌabaꞌ te̱qꞌue”. Nak queꞌril li hu, queꞌsach xchꞌo̱leb chixjunileb. 
LUK.1.64	Ut saꞌ ajcuiꞌ li ho̱nal aꞌan laj Zacarías quiru chic chi a̱tinac ut qui-oc chixlokꞌoninquil li Ka̱cuaꞌ Dios. 
LUK.1.65	Cꞌajoꞌ nak queꞌoc xxiuheb chixjunileb li rech cabal ut yalak bar saꞌ li naꞌajej tzu̱l ru li cuan saꞌ xcue̱nt Judea qui-el resil li cꞌaꞌru quicꞌulman. 
LUK.1.66	Ut chixjunileb li queꞌabin re queꞌxqꞌue saꞌ xchꞌo̱leb ut queꞌxye: —¿Cꞌaꞌru anchal tixcꞌanjela li cꞌulaꞌal aꞌin nak ta̱nima̱nk? Nacꞌutun nak cuan xcuanquil li Dios riqꞌuin, chanqueb.
LUK.1.67	Ut laj Zacarías lix yucuaꞌ laj Juan quinujac chi Santil Musikꞌej. Qui-oc chi a̱tinac ut quixye li cꞌaꞌru quicꞌutbesi̱c chiru xban li Dios. Ut quixye chi joꞌcaꞌin:
LUK.1.68	—Lokꞌoninbil taxak li Ka̱cuaꞌ Dios li nequeꞌxlokꞌoni laj Israel xban nak xril xtokꞌoba̱l ruheb lix tenamit ut xcoleb.
LUK.1.69	Xqꞌue jun laj Colol ke kꞌaxal nim xcuanquil. Quixsicꞌ ru saꞌ xya̱nkeb li ralal xcꞌajol li rey David laj cꞌanjel chiru.
LUK.1.70	Aꞌin quixyechiꞌi chak junxilaj joꞌ queꞌxye ke li santil profetas.
LUK.1.71	Quixye reheb nak toxcol chiruheb li xicꞌ nequeꞌiloc ke ut torisi rubeleb xcuanquil.
LUK.1.72	Quixye nak ta̱ruxta̱na ruheb li kaxeꞌto̱nil yucuaꞌ xban nak jultic re li quixye saꞌ li santil contrato.
LUK.1.73	Li Ka̱cuaꞌ riqꞌuin juramento quixyechiꞌi aꞌan re laj Abraham li kaxeꞌto̱nil yucuaꞌ.
LUK.1.74	Quixye re nak aꞌan ta̱colok ke chiruheb li xicꞌ nequeꞌiloc ke re nak tocꞌanjelak chiru aꞌan chi ma̱cꞌaꞌak kaxiu,
LUK.1.75	ut re ajcuiꞌ nak junelic tocua̱nk saꞌ santilal ut saꞌ ti̱quilal chiru li Dios.
LUK.1.76	At cualal, la̱at xprofeta li nimajcual Dios. La̱at tatxic xbe̱n cua chiru li Ka̱cuaꞌ ut ta̱chꞌolob lix ya̱lal chiruheb li tenamit re nak teꞌxcauresi ribeb chixcꞌulbal li Ka̱cuaꞌ.
LUK.1.77	Ta̱cꞌut chiruheb li tenamit chanru nak teꞌcuyekꞌ teꞌsachekꞌ lix ma̱queb ut teꞌcolekꞌ.
LUK.1.78	Xban nak kꞌaxal nim ruxta̱n li Ka̱cuaꞌ Dios, xtakla chak li Jun li ta̱cutanobresi̱nk re li kacꞌaꞌux.
LUK.1.79	Ut tixcutanobresi xcꞌaꞌuxeb li cuanqueb saꞌ xkꞌojyi̱nal ru li ma̱c, li ca̱mqueb re saꞌ li ma̱usilal. Ut aꞌan ta̱beresi̱nk ke saꞌ li tuktu̱quilal, chan laj Zacarías.
LUK.1.80	Ut li cꞌulaꞌal yo̱ chi qꞌui̱c ut yo̱ chi cacuu̱c saꞌ xpa̱ba̱l. Ut quicuan saꞌ li chaki chꞌochꞌ bar incꞌaꞌ qꞌuiheb li tenamit toj quicuulac xkꞌehil nak quixtiquib xchꞌolobanquil lix ya̱lal chiruheb laj Israel.
LUK.2.1	Saꞌ eb li cutan aꞌan li acuabej César Augusto quixqꞌue jun li chakꞌrab re nak chixjunileb li tenamit teꞌajla̱k ut teꞌxqꞌue xcꞌabaꞌeb chi tzꞌi̱ba̱c.
LUK.2.2	Aꞌin li xbe̱n sut nak queꞌxtzꞌi̱ba xcꞌabaꞌeb li tenamit. Aꞌan quicꞌulman nak cua̱nk laj Cirenio chi takla̱nc saꞌ li naꞌajej Siria. 
LUK.2.3	Chixjunileb queꞌco̱eb xqꞌuebaleb xcꞌabaꞌ chi tzꞌi̱ba̱c. Ac saꞌ xtenamiteb li junju̱nk queꞌco̱eb chixtzꞌi̱banquileb lix cꞌabaꞌ. 
LUK.2.4	Laj José qui-el saꞌ li tenamit Nazaret li cuan saꞌ xcue̱nt Galilea ut co̱ Belén li cuan xcue̱nt Judea. Aꞌan xtenamit li rey David. Aran co̱ xban nak aꞌan xcomoneb li ralal xcꞌajol laj David. 
LUK.2.5	Aran quixqꞌue xcꞌabaꞌ chi tzꞌi̱ba̱c rochben lix María li ac tzꞌa̱manbil xban. Lix María ac yaj aj ixk. 
LUK.2.6	Nak ac cuanqueb aran Belén quicuulac xkꞌehil nak ta̱yoꞌla̱k lix cꞌulaꞌal. 
LUK.2.7	Ut quiyoꞌla li xbe̱n xcꞌulaꞌal, quixlan saꞌ tꞌicr ut quixyocob saꞌ xnaꞌaj xcuaheb li cuacax xban nak ma̱cꞌaꞌ xnaꞌajeb saꞌ eb li ochoch.
LUK.2.8	Nachꞌ riqꞌuin li tenamit Belén cuanqueb aj ilol xul yo̱queb chixcꞌacꞌalenquil lix queto̱mk chi kꞌek. 
LUK.2.9	Ma̱cꞌaꞌ saꞌ xchꞌo̱leb nak xaka̱mil jun x-ángel li Ka̱cuaꞌ chiruheb. Ut quisakenoꞌ chi xjun sutam li cuanqueb cuiꞌ. Ut eb laj ilol xul cꞌajoꞌ nak queꞌxucuac. 
LUK.2.10	Abanan li ángel quixye reheb: —Mexxucuac xban nak la̱in xinchal xyebal e̱re jun cha̱bil esilal. Aꞌin jun sahil chꞌo̱lej chokꞌ reheb chixjunileb li tenamit. 
LUK.2.11	Anakcuan xyoꞌla jun laj Colol e̱re saꞌ lix tenamit laj David ut aꞌan li Cristo li Ka̱cuaꞌ li yechiꞌinbil xban li Dios. 
LUK.2.12	Joꞌcaꞌin nak te̱tau. Li cꞌulaꞌal lanbil saꞌ tꞌicr ut yocyo saꞌ xbe̱n li qꞌuim saꞌ xnaꞌaj xcuaheb li cuacax. Aꞌin li retalil nak aꞌan li te̱tau, chan li ángel. 
LUK.2.13	Ut saꞌ junpa̱t queꞌchal nabaleb chic li ángel saꞌ choxa. Yo̱queb chixlokꞌoninquil li Ka̱cuaꞌ ut yo̱queb chixyebal: 
LUK.2.14	—Chinima̱k taxak xlokꞌal li Ka̱cuaꞌ Dios li cuan saꞌ choxa ut chicua̱nk taxak li tuktu̱quilal saꞌ xya̱nkeb li cristian li raro̱queb xban li Dios.— 
LUK.2.15	Nak ac xco̱eb li ángel saꞌ choxa, eb laj ilol xul queꞌoc chixyebal chi ribileb rib: —Yo̱keb Belén ut takil chak li cꞌaꞌru xcꞌulman, li xtakla xyebal ke li Ka̱cuaꞌ, chanqueb. 
LUK.2.16	Co̱eb saꞌ a̱nil ut queꞌxtau lix María rochben laj José ut li cꞌulaꞌal yocyo saꞌ xnaꞌaj xcuaheb li xul. 
LUK.2.17	Ut nak ac xeꞌxtau, queꞌxserakꞌi reheb li cꞌaꞌru quiyeheꞌ reheb chirix li cꞌulaꞌal. 
LUK.2.18	Ut chixjunileb li queꞌabin re li cꞌaꞌru queꞌxye laj ilol xul, sachso̱queb xchꞌo̱l queꞌcana. 
LUK.2.19	Ut lix María quixcꞌu̱la saꞌ xchꞌo̱l chixjunil li cꞌaꞌru quicꞌulman ut yo̱ chixcꞌoxlanquil rix. 
LUK.2.20	Ut chirix chic aꞌan eb laj ilol xul queꞌsukꞌi saꞌ lix naꞌajeb. Yo̱queb chixlokꞌoninquil ut yo̱queb chixnimanquil ru li Ka̱cuaꞌ riqꞌuin li cꞌaꞌru queꞌrabi ut queꞌril xban nak chixjunil li queꞌril, aꞌan joꞌ li quiyeheꞌ reheb.
LUK.2.21	Cuakxakib cutan cuan re li cꞌulaꞌal nak quixcꞌul li circuncisión ut Jesús queꞌxqꞌue chokꞌ xcꞌabaꞌ, joꞌ quiyeheꞌ re lix María xban li ángel nak toj ma̱jiꞌ nacana chi yaj. 
LUK.2.22	Lix María quixba̱nu joꞌ naxye saꞌ lix chakꞌrab laj Moisés. Nak ac xnumeꞌ caꞌcꞌa̱l cutan, lix María rochben laj José queꞌxcꞌam li cꞌulaꞌal Jerusalén ut queꞌxkꞌaxtesi chiru li Ka̱cuaꞌ. 
LUK.2.23	Queꞌxba̱nu chi joꞌcan xban nak saꞌ li chakꞌrab li quiqꞌueheꞌ reheb xban li Ka̱cuaꞌ naxye nak li xbe̱n alalbej tento ta̱kꞌaxtesi̱k saꞌ rukꞌ li Ka̱cuaꞌ. 
LUK.2.24	Ut teꞌxqꞌue chokꞌ xmayejeb jun sumalak li mucuy malaj ut cuibak li paloma li toj sa̱jeb, joꞌ naxye saꞌ li chakꞌrab.
LUK.2.25	Aran Jerusalén cuan jun li cui̱nk aj Simeón xcꞌabaꞌ. Li cui̱nk aꞌan ti̱c xchꞌo̱l ut naxqꞌue xlokꞌal li Dios. Yo̱ chiroybeninquil nak li Dios ta̱risiheb saꞌ raylal laj Israel. Ut cuan li Santil Musikꞌej riqꞌuin. 
LUK.2.26	Li Santil Musikꞌej quixcꞌutbesi chiru laj Simeón nak aꞌan incꞌaꞌ ta̱ca̱mk toj ta̱ril ru li Cristo li Colonel li quixyechiꞌi li Ka̱cuaꞌ Dios. 
LUK.2.27	Li Santil Musikꞌej quixcꞌut chiru laj Simeón nak ta̱xic saꞌ li templo xban nak saꞌ li ho̱nal aꞌan quicꞌameꞌ li Jesús saꞌ li templo xban laj José ut lix María re nak teꞌxkꞌaxtesi saꞌ rukꞌ li Dios joꞌ naxye saꞌ li chakꞌrab. 
LUK.2.28	Ut laj Simeón quixkꞌalu li Jesús, quixqꞌue xlokꞌal li Ka̱cuaꞌ ut quixye:
LUK.2.29	—At Ka̱cuaꞌ, anakcuan xaba̱nu joꞌ xayechiꞌi cue. Anakcuan naru tinca̱mk chi cꞌojcꞌo inchꞌo̱l,
LUK.2.30	xban nak riqꞌuin xnakꞌ cuu xcuil li Colonel li yechiꞌinbil a̱ban,
LUK.2.31	li xaqꞌue chak re xcolbaleb chixjunileb li cuanqueb saꞌ ruchichꞌochꞌ.
LUK.2.32	Aꞌan li ta̱cutanobresi̱nk re lix cꞌaꞌuxeb li ma̱cuaꞌeb aj Israel ut aꞌan lix lokꞌaleb la̱ tenamit Israel, chan laj Simeón.
LUK.2.33	Laj José ut li naꞌbej sachso̱queb xchꞌo̱l queꞌcana chirabinquil li yo̱ chixyebal laj Simeón chirix li Jesús. 
LUK.2.34	Ut laj Simeón quixtzꞌa̱ma rusilal li Dios saꞌ xbe̱neb ut quixye re lix María li naꞌbej: —Chacuabi li oc cue xyebal a̱cue. Saꞌ xcꞌabaꞌ li cꞌulaꞌal aꞌin, nabaleb laj Israel teꞌcolekꞌ ut saꞌ xcꞌabaꞌ ajcuiꞌ aꞌan nabaleb li teꞌsachk. Ut nabaleb li teꞌtzꞌekta̱na̱nk re. 
LUK.2.35	Riqꞌuin li raylal teꞌxba̱nu re, ta̱cꞌutu̱nk chi tzꞌakal li cꞌaꞌru cuan saꞌ xchꞌo̱leb li xicꞌ nequeꞌiloc re. Ut cꞌajoꞌ nak ta̱rahokꞌ a̱chꞌo̱l la̱at xban li raylal teꞌxba̱nu re. Chanchan nak teꞌxnumsi jun chꞌi̱chꞌ saꞌ la̱ cua̱m, chan laj Simeón. 
LUK.2.36	Ut cuan ajcuiꞌ jun li xma̱lcaꞌan aran profeta, xAna xcꞌabaꞌ. Aꞌan xrabin laj Fanuel xcomoneb li ralal xcꞌajol laj Aser. Ac ti̱x chic. Toj sa̱j nak quisumla ut cuukub chihab ajcuiꞌ quicuan rochben lix be̱lom. 
LUK.2.37	Ac cuan chic ca̱hib roꞌcꞌa̱l chihab (84) xcanajic xjunes. Aꞌan cuan junelic saꞌ li templo. Yo̱ chi cꞌanjelac chiru li Ka̱cuaꞌ chi kꞌek chi cutan. Junelic yo̱ chi tijoc ut yo̱ chixba̱nunquil x-ayu̱n. 
LUK.2.38	Saꞌ li ho̱nal aꞌan quicuulac cuan cuiꞌ li Jesús. Yo̱ chixlokꞌoninquil li Dios ut qui-oc chi a̱tinac chirix li cꞌulaꞌal riqꞌuineb laj Jerusalén li yo̱queb chiroybeninquil lix colbaleb. 
LUK.2.39	Nak ac queꞌxba̱nu chixjunil li naxye saꞌ li chakꞌrab li quixqꞌue li Ka̱cuaꞌ, laj José ut lix María queꞌsukꞌi saꞌ li tenamit Nazaret li cuan saꞌ xcue̱nt Galilea. 
LUK.2.40	Ut li cꞌulaꞌal yo̱ chi qꞌui̱c ut yo̱ chi cacuu̱c xchꞌo̱l. Ut yo̱ chixtaubal xnaꞌleb. Ut li rusilal li Ka̱cuaꞌ cuan riqꞌuin.
LUK.2.41	Rajlal chihab nequeꞌxic lix naꞌ xyucuaꞌ aran Jerusalén chixninkꞌeinquil li reliqueb Egipto. Pascua nequeꞌxye re li ninkꞌe aꞌan. 
LUK.2.42	Nak ac cuan cablaju chihab re li Jesús, co̱eb aran Jerusalén saꞌ li ninkꞌe joꞌ cꞌaynakeb xba̱nunquil. 
LUK.2.43	Ut nak ac xrakeꞌ li ninkꞌe queꞌsukꞌi saꞌ lix tenamiteb. Ut li Jesús quicana Jerusalén chi incꞌaꞌ naxnau laj José chi moco li naꞌbej. 
LUK.2.44	Saꞌ xchꞌo̱leb aꞌan nak cuan saꞌ xya̱nkeb li rochben. Jun cutan ac xeꞌbe̱c nak queꞌxqꞌue retal nak ma̱ ani. Ut queꞌoc chixsicꞌbal saꞌ xya̱nkeb li rechꞌalal ut saꞌ xya̱nkeb li nequeꞌnaꞌoc ru. 
LUK.2.45	Queꞌril nak incꞌaꞌ queꞌxtau. Queꞌsukꞌi cuiꞌchic Jerusalén chixsicꞌbal. 
LUK.2.46	Nak ac xnumeꞌ chic oxib cutan, queꞌxtau aran saꞌ li templo. Cꞌojcꞌo saꞌ xya̱nkeb li nequeꞌxnau chi us li cꞌaꞌru naxye saꞌ li chakꞌrab. Yo̱ chirabinquil li yo̱queb chixyebal ut yo̱ ajcuiꞌ chi patzꞌoc reheb. 
LUK.2.47	Ut chixjunileb li yo̱queb chi abi̱nc re sachso̱queb xchꞌo̱l nequeꞌcana xban nak cuan xnaꞌleb ut naxnau xsumenquil li cꞌaꞌru nequeꞌxpatzꞌ re. 
LUK.2.48	Lix naꞌ xyucuaꞌ sachso̱queb xchꞌo̱l queꞌcana nak queꞌril nak li Jesús yo̱ chi a̱tinac riqꞌuineb. Ut lix naꞌ quixye re: —At inyum, ¿cꞌaꞌut nak xaba̱nu ke chi joꞌcaꞌin? Cꞌajoꞌ kacꞌaꞌux cha̱cuix. La̱ yucuaꞌ ut la̱in yo̱co cha̱sicꞌbal, chan lix María. 
LUK.2.49	Quichakꞌoc li Jesús ut quixye re: —¿Cꞌaꞌut nak yo̱quex chinsicꞌbal? ¿Ma incꞌaꞌ ta biꞌ nequenau nak tento tinba̱nu lix cꞌanjel lin Yucuaꞌ? chan li Jesús. 
LUK.2.50	Ut eb aꞌan incꞌaꞌ queꞌxtau ru cꞌaꞌut nak quixye reheb chi joꞌcan. 
LUK.2.51	Li Jesús quisukꞌi Jerusalén rochbeneb lix naꞌ xyucuaꞌ ut na-abin chiruheb. Ut lix naꞌ quixcꞌu̱la saꞌ xchꞌo̱l chixjunil li quicꞌulman. 
LUK.2.52	Li Jesús yo̱ chi qꞌui̱c ut yo̱ ajcuiꞌ chixtaubal xnaꞌleb. Quiraheꞌ xban li Dios ut quiraheꞌ ajcuiꞌ xbaneb li tenamit.
LUK.3.1	Yo̱ oꞌlaju chihab roquic chokꞌ acuabej laj Tiberio César, nak cua̱nk laj Poncio Pilato chi takla̱nc saꞌ li tenamit Judea. Laj Herodes aꞌan cua̱nk chi takla̱nc saꞌ li tenamit Galilea. Ut laj Felipe li ri̱tzꞌin cua̱nk chi takla̱nc saꞌ li tenamit Iturea ut saꞌ li naꞌajej Traconite, ut laj Lisanias cua̱nk chi takla̱nc saꞌ li tenamit Abilinia. 
LUK.3.2	Ut cuanqueb chokꞌ xbe̱nil aj tij laj Anás ut laj Caifás. Saꞌ eb li cutan aꞌan laj Juan li ralal laj Zacarías quia̱tina̱c xban li Dios nak cuan chak saꞌ li chaki chꞌochꞌ. 
LUK.3.3	Laj Juan co̱ saꞌ li naꞌajej cuan cuiꞌ li nimaꞌ Jordán ut qui-oc chixchꞌolobanquil lix ya̱lal chiruheb li tenamit li cuanqueb aran. Quixye reheb nak tento teꞌyotꞌekꞌ xchꞌo̱l teꞌxjal xcꞌaꞌux ut teꞌxcꞌul li cubi haꞌ re nak li Dios tixcuy tixsach lix ma̱queb. 
LUK.3.4	Li profeta Isaías quia̱tinac chirix laj Juan nak quixye chi joꞌcaꞌin:
LUK.3.4	Aꞌan ta̱chꞌoloba̱nk xya̱lal chi cau xya̱b xcux saꞌ li chaki chꞌochꞌ ut tixye: Yi̱bomak le̱ yuꞌam ut yoꞌon cua̱nkex chixcꞌulbal li Ka̱cuaꞌ joꞌ nak nequeꞌxyi̱b li be re xcꞌulbal junak nim xcuanquil.
LUK.3.5	Teꞌtꞌanekꞌ li tzu̱l ut eb li cocꞌ bol ut teꞌbutꞌekꞌ eb li takꞌa ruheb. Ta̱ti̱cobresi̱k li be re nak ti̱c ru ta̱cana̱k.
LUK.3.6	Ut chixjunileb li cuanqueb saꞌ ruchichꞌochꞌ teꞌril ru laj Colonel li xtakla chak li Dios. (Isa. 40:3-5)
LUK.3.7	Quiril nak nabaleb li yo̱queb chi cuulac yal re ta̱cubsi̱k xhaꞌeb. Joꞌcan nak quixye reheb: —La̱ex chanchanex li ral li cꞌambolay. ¿Ani xyehoc e̱re nak ta̱ru̱k te̱col e̱rib chiru lix joskꞌil li Dios li ta̱cha̱lk saꞌ e̱be̱n? 
LUK.3.8	Cheba̱nuhak ban li us re nak ta̱cꞌutu̱nk nak xyotꞌeꞌ e̱chꞌo̱l ut xejal e̱cꞌaꞌux. Chanchanakex li cheꞌ cha̱bil li ru naxqꞌue. Me̱cꞌoxla nak incꞌaꞌ te̱cꞌul xjoskꞌil li Dios yal xban nak la̱ex li ralal xcꞌajol laj Abraham. La̱in tinye e̱re nak li Dios ta̱ru̱k tixyoꞌobtesi li pec aꞌin chokꞌ ralal xcꞌajol laj Abraham. 
LUK.3.9	Qꞌuehomak retal xban nak cha̱lc re li rakba a̱tin saꞌ e̱be̱n joꞌ nak ac cauresinbil li ma̱l re xyocꞌbal lix xeꞌ li cheꞌ. Ut chixjunil li cheꞌ incꞌaꞌ cha̱bil li ru naxqꞌue, nayocꞌman ut naqꞌueman saꞌ xam, chan laj Juan. 
LUK.3.10	Ut eb li tenamit yo̱queb chixpatzꞌbal re: —¿Cꞌaꞌru tento takaba̱nu re nak incꞌaꞌ ta̱rakekꞌ a̱tin saꞌ kabe̱n? chanqueb. 
LUK.3.11	Quichakꞌoc laj Juan ut quixye reheb: —Li ani cuan cuibak sumal rakꞌ chixqꞌuehak jun sumalak re li ma̱cꞌaꞌ re. Ut li ani cuan xtzacae̱mk, chixqꞌuehak re li ma̱cꞌaꞌ re, chan. 
LUK.3.12	Cuanqueb ajcuiꞌ aj titzꞌol toj queꞌchal re teꞌcubsi̱k xhaꞌ xban laj Juan ut queꞌxye re: —¿Cꞌaꞌru takaba̱nu la̱o? chanqueb. 
LUK.3.13	Ut aꞌan quixye reheb: —Me̱patzꞌ xbe̱n li toj li ac yebil reheb nak teꞌxqꞌue, chan. 
LUK.3.14	Ut cuanqueb ajcuiꞌ soldado queꞌpatzꞌoc ut queꞌxye re: —Ut la̱o, ¿cꞌaꞌru takaba̱nu? chanqueb. Quixye reheb: —Ma̱ ani te̱makꞌ cꞌaꞌru re ut ma̱ ani te̱kꞌaba chi ma̱cꞌaꞌ rajbal. Chicꞌojla̱k ban e̱chꞌo̱l riqꞌuin li joꞌ qꞌuial nequextojeꞌ cuiꞌ, chan. 
LUK.3.15	Chixjunileb li tenamit yo̱queb chixcꞌoxlanquil ut queꞌxye saꞌ xchꞌo̱leb: —¿Ma ma̱cuaꞌ ta cuiꞌ aꞌan li Cristo, laj Colonel li yo̱co chiroybeninquil? chanqueb. 
LUK.3.16	Laj Juan quichakꞌoc ut quixye reheb chixjunileb: —Ya̱l nak la̱in nincubsin haꞌ riqꞌuin haꞌ. Abanan cha̱lc re li kꞌaxal nim xcuanquil. Xban nak kꞌaxal nim xcuanquil chicuu la̱in, moco incꞌulub ta nak tinhit xcꞌa̱mal lix xa̱b. Aꞌan tixcubsi e̱haꞌ riqꞌuin li Santil Musikꞌej ut riqꞌuin xam. 
LUK.3.17	Aꞌan chanchan jun aj acuinel ac cuan chak xcꞌanjeleba̱l saꞌ rukꞌ. Ta̱rapu chi us li ru li trigo ut tixxoc lix trigo saꞌ lix cꞌu̱leba̱l ut li rix tixcꞌat saꞌ li xam. Joꞌcan ajcuiꞌ nak li Dios ta̱risiheb li incꞌaꞌ nequeꞌpa̱ban saꞌ xya̱nkeb li ralal xcꞌajol ut tixtaklaheb saꞌ li xam li incꞌaꞌ nachup. Li ralal xcꞌajol ta̱cua̱nk xyuꞌameb chi junelic, chan laj Juan. 
LUK.3.18	Joꞌcan nak yo̱ chixchꞌolobanquil xnaꞌlebeb li tenamit. Naxsicꞌ chanru nak naxchꞌolob chi tzꞌakal li cha̱bil esilal chiruheb. 
LUK.3.19	Ut laj Herodes, li nataklan saꞌ li tenamit Galilea, quikꞌuseꞌ chi cau xban laj Juan xban nak quixcꞌam chokꞌ rixakil lix Herodías, li rixakil laj Felipe li ri̱tzꞌin. Ut quikꞌuseꞌ ajcuiꞌ riqꞌuin chixjunil li ma̱usilal naxba̱nu. 
LUK.3.20	Ut kꞌaxal cuiꞌchic numtajenak li ma̱usilal quixba̱nu nak quixqꞌue saꞌ tzꞌalam laj Juan.
LUK.3.21	Saꞌ jun li cutan nak toj ma̱jiꞌ quiqꞌueheꞌ saꞌ tzꞌalam laj Juan, yo̱ chixcubsinquil xhaꞌeb nabal li tenamit, ut quixcubsi ajcuiꞌ xhaꞌ li Jesús. Ut nak yo̱ chi tijoc li Jesús, quiril nak quiteli li choxa chiru. 
LUK.3.22	Li Santil Musikꞌej chanchan jun li paloma nak yo̱ chak chi cubec saꞌ xbe̱n li Jesús ut qui-abi̱c xya̱b xcux li Dios toj saꞌ choxa nak quixye: —La̱at li cualal raro̱cat inban. Nasahoꞌ inchꞌo̱l a̱cuiqꞌuin, chan.
LUK.3.23	Ac cuan tana laje̱b xcaꞌcꞌa̱l (30) chihab re li Jesús nak quixtiquib lix cꞌanjel. Chiruheb chixjunileb, li Jesús aꞌan ralal laj José, li ralal laj Elí. 
LUK.3.24	Ut laj Elí, aꞌan li ralal laj Matat. Laj Matat, aꞌan li ralal laj Leví. Ut laj Leví, aꞌan li ralal laj Melqui. Ut laj Melqui, aꞌan li ralal laj Jana. Ut laj Jana, aꞌan li ralal laj José. 
LUK.3.25	Laj José, aꞌan li ralal laj Matatías. Ut laj Matatías, aꞌan li ralal laj Amós. Ut laj Amós, aꞌan li ralal laj Nahum. Ut laj Nahum, aꞌan li ralal laj Esli. Ut laj Esli, aꞌan li ralal laj Nagai. 
LUK.3.26	Ut laj Nagai, aꞌan li ralal laj Maat. Ut laj Maat, aꞌan li ralal laj Matatías. Ut laj Matatías, aꞌan li ralal laj Simei. Ut laj Simei, aꞌan li ralal laj José. Ut laj José, aꞌan li ralal laj Judá. 
LUK.3.27	Laj Judá, aꞌan li ralal laj Joana. Ut laj Joana, aꞌan li ralal laj Resa. Ut laj Resa, aꞌan li ralal laj Zorobabel. Ut laj Zorobabel, aꞌan li ralal laj Salatiel. Ut laj Salatiel, aꞌan li ralal laj Neri. 
LUK.3.28	Ut laj Neri, aꞌan li ralal laj Melqui. Ut laj Melqui, aꞌan li ralal laj Adi. Ut laj Adi, aꞌan li ralal laj Cosam. Ut laj Cosam, aꞌan li ralal laj Elmodam. Ut laj Elmodam, aꞌan li ralal laj Er. 
LUK.3.29	Ut laj Er, aꞌan li ralal laj Josué. Ut laj Josué, aꞌan li ralal laj Eliezer. Ut laj Eliezer, aꞌan li ralal laj Jorim. Ut laj Jorim, aꞌan li ralal laj Matat. 
LUK.3.30	Ut laj Matat, aꞌan li ralal laj Leví. Ut laj Leví, aꞌan li ralal laj Simeón. Ut laj Simeón, aꞌan li ralal laj Judá. Ut laj Judá, aꞌan li ralal laj José. Ut laj José, aꞌan li ralal laj Jonán. Ut laj Jonán, aꞌan li ralal laj Eliaquim. 
LUK.3.31	Ut laj Eliaquim, aꞌan li ralal laj Melea. Ut laj Melea, aꞌan li ralal laj Mainán. Ut laj Mainán, aꞌan li ralal laj Matata. Ut laj Matata, aꞌan li ralal laj Natán. 
LUK.3.32	Ut laj Natán, aꞌan li ralal laj David. Ut laj David, aꞌan li ralal laj Isaí. Ut laj Isaí, aꞌan li ralal laj Obed. Ut laj Obed, aꞌan li ralal laj Booz. Ut laj Booz, aꞌan li ralal laj Salmón. Ut laj Salmón, aꞌan li ralal laj Naasón. 
LUK.3.33	Ut laj Naasón, aꞌan li ralal laj Aminadab. Ut laj Aminadab, aꞌan li ralal laj Aram. Ut laj Aram, aꞌan li ralal laj Esrom. Ut laj Esrom, aꞌan li ralal laj Fares. Ut laj Fares, aꞌan li ralal laj Judá. 
LUK.3.34	Ut laj Judá, aꞌan li ralal laj Jacob. Ut laj Jacob, aꞌan li ralal laj Isaac. Ut laj Isaac, aꞌan li ralal laj Abraham. Ut laj Abraham, aꞌan li ralal laj Taré. Ut laj Taré, aꞌan li ralal laj Nacor. 
LUK.3.35	Ut laj Nacor, aꞌan li ralal laj Serug. Ut laj Serug, aꞌan li ralal laj Ragau. Ut laj Ragau, aꞌan li ralal laj Peleg. Ut laj Peleg, aꞌan li ralal laj Heber. Ut laj Heber, aꞌan li ralal laj Sala. 
LUK.3.36	Ut laj Sala, aꞌan li ralal laj Cainán. Ut laj Cainán, aꞌan li ralal laj Arfaxad. Ut laj Arfaxad, aꞌan li ralal laj Sem. Ut laj Sem, aꞌan li ralal laj Noé. Ut laj Noé, aꞌan li ralal laj Lamec. 
LUK.3.37	Ut laj Lamec, aꞌan li ralal laj Matusalén. Ut laj Matusalén, aꞌan li ralal laj Enoc. Ut laj Enoc, aꞌan li ralal laj Jared. Ut laj Jared, aꞌan li ralal laj Mahalaleel. Ut laj Mahalaleel, aꞌan li ralal laj Cainán. 
LUK.3.38	Ut laj Cainán, aꞌan li ralal laj Enós. Ut laj Enós, aꞌan li ralal laj Set. Ut laj Set, aꞌan li ralal laj Adán. Ut laj Adán, aꞌan li ralal li Dios.
LUK.4.1	Li Jesús nujenak chi Santil Musikꞌej nak qui-el saꞌ li naꞌajej cuan cuiꞌ li nimaꞌ Jordán. Li Santil Musikꞌej quixcꞌut chiru nak tento ta̱xic saꞌ li chaki chꞌochꞌ bar ma̱cꞌaꞌ cuiꞌ cristian. 
LUK.4.2	Ut aran quicuan caꞌcꞌa̱l cutan. Ut laj tza quixyal ra̱lenquil. Abanan incꞌaꞌ quixqꞌue rib chi a̱le̱c. Chiruheb li cutan aꞌan ma̱cꞌaꞌ naxtzaca ut saꞌ xrakic li caꞌcꞌa̱l cutan quichal xtzꞌocajic. 
LUK.4.3	Laj tza quixye re: —Cui tzꞌakal ya̱l nak la̱at Ralal li Dios, sukꞌisi chokꞌ caxlan cua li pec aꞌin, chan. 
LUK.4.4	Li Jesús quichakꞌoc ut quixye: —Tzꞌi̱banbil saꞌ li Santil Hu chi joꞌcaꞌin: Ma̱cuaꞌ caꞌaj cuiꞌ riqꞌuin li naxtzaca yoꞌyo̱k cuiꞌ li cui̱nk, chan. (Deut. 8:3a) 
LUK.4.5	Tojoꞌnak laj tza quixcꞌam li Jesús saꞌ jun li tzu̱l kꞌaxal najt xteram ut saꞌ li ho̱nal ajcuiꞌ aꞌan quixcꞌut chiru chixjunileb li xni̱nkal ru tenamit li cuan saꞌ ruchichꞌochꞌ. 
LUK.4.6	Laj tza quixye re li Jesús: —Tinkꞌaxtesi saꞌ a̱cuukꞌ li xni̱nkal ru tenamit aꞌan ut lix lokꞌal. Eb li tenamit aꞌan kꞌaxtesinbileb saꞌ cuukꞌ la̱in ut naru ninqꞌue re li ani tincuaj la̱in. 
LUK.4.7	Chixjunil aꞌan tinqꞌue a̱cue cui la̱at ta̱cuikꞌib a̱cuib chicuu ut tina̱lokꞌoni, chan. 
LUK.4.8	Quichakꞌoc li Jesús ut quixye re: —Elen chicuu la̱at aj tza xban nak joꞌcaꞌin tzꞌi̱banbil saꞌ li Santil Hu: Li Ka̱cuaꞌ la̱ Dios ta̱lokꞌoni ut caꞌaj cuiꞌ chiru aꞌan tatcꞌanjelak, chan. (Deut. 6:13) 
LUK.4.9	Ut laj tza quixcꞌam li Jesús saꞌ li tenamit Jerusalén ut coxxakab toj takecꞌ saꞌ xbe̱n li templo. Quixye re: —Cui tzꞌakal ya̱l nak la̱at Ralal li Dios, cut a̱cuib takꞌa. 
LUK.4.10	Ma̱cꞌaꞌ ta̱cꞌul xban nak joꞌcaꞌin tzꞌi̱banbil saꞌ li Santil Hu:
LUK.4.10	Tixtaklaheb lix ángel cha̱cuilbal.
LUK.4.11	Ut riqꞌuin rukꞌeb tateꞌxchap re nak incꞌaꞌ ta̱tochꞌ la̱ cuok chiru pec, chan. (Sal. 91:11-12)
LUK.4.12	Li Jesús quichakꞌoc ut quixye re: —Tzꞌi̱banbil ajcuiꞌ saꞌ li Santil Hu chi joꞌcaꞌin:
LUK.4.12	Ma̱tzꞌa̱ma xmilagro li Ka̱cuaꞌ la̱ Dios yal chi ma̱cꞌaꞌ rajbal. (Deut. 6:16)
LUK.4.13	Quiril laj tza nak incꞌaꞌ quiru ra̱lenquil li Jesús, toj quixcanab cuan.
LUK.4.14	Ut quisukꞌi li Jesús Galilea chi cuan xcuanquil li Santil Musikꞌej riqꞌuin. Saꞌ chixjunil li naꞌajej li cuanqueb chi xjun sutam li tenamit Galilea, queꞌrabi resil li Jesús. 
LUK.4.15	Yo̱ chixchꞌolobanquil lix ya̱lal saꞌ eb li cab li nequeꞌxchꞌutub cuiꞌ ribeb laj judío. Ut chixjunileb yo̱queb chixqꞌuebal xlokꞌal.
LUK.4.16	Saꞌ jun li cutan quicuulac li Jesús saꞌ li tenamit Nazaret li quiqꞌui cuiꞌ. Saꞌ li hiloba̱l cutan co̱ saꞌ li cab li nequeꞌxchꞌutub cuiꞌ ribeb laj judío joꞌ cꞌaynak xba̱nunquil. Ut quixakli chiruheb re ta̱ril xsaꞌ li Santil Hu. 
LUK.4.17	Quiqꞌueheꞌ re li hu li quixtzꞌi̱ba li profeta Isaías. Nak quixte, quixtau aran li a̱tin li naxye chi joꞌcaꞌin:
LUK.4.18	Lix musikꞌ li nimajcual Dios cuan cuiqꞌuin xban nak li Dios quixsicꞌ cuu chixyebal li cha̱bil esil reheb li cuanqueb saꞌ nebaꞌil. Quinixtakla chixcolbaleb li cuanqueb saꞌ raylal ut chixyebal resil nak teꞌachꞌaba̱k li cuanqueb chi pre̱xil ut re ajcuiꞌ nak tinqꞌueheb chi iloc li mutzꞌ ut teꞌcuisi ajcuiꞌ saꞌ raylal li rahobtesinbileb.
LUK.4.19	Quinixtakla xyebal resil nak ac xcuulac xkꞌehil nak li Ka̱cuaꞌ tixcoleb lix tenamit. (Isa. 61:1-2)
LUK.4.20	Nak quixbot li hu, quixkꞌaxtesi re li nacꞌanjelac saꞌ li cab aꞌan ut quicꞌojla chiruheb. Ut chixjunileb li cuanqueb aran queꞌcana chirilbal li Jesús. 
LUK.4.21	Quixye reheb: —Anakcuan xtzꞌakloc ru che̱ru li cꞌaꞌru tzꞌi̱banbil chak saꞌ li Santil Hu aꞌin, chan. 
LUK.4.22	Chixjunileb li cuanqueb aran cha̱bil yo̱queb chixyebal chirix li Jesús ut sachso̱queb xchꞌo̱l chirabinquil li cha̱bil a̱tin li yo̱ chixyebal. Ut queꞌxye: —¿Ma ma̱cuaꞌ ta biꞌ aꞌin li ralal laj José? chanqueb. 
LUK.4.23	Ut li Jesús quixye reheb: —Ma̱re te̱ye cue jun li a̱tin li naxye: “At aj banonel, ban a̱cuib a̱junes. La̱o xkabi resil nak nabal li cꞌaꞌak re ru xaba̱nu Capernaum. ¿Cꞌaꞌut nak incꞌaꞌ ta̱ba̱nu aꞌan arin saꞌ la̱ tenamit?” ma̱re chaꞌkex cue. 
LUK.4.24	Ut quixye ajcuiꞌ reheb: —Chi ya̱l tinye a̱cue ma̱ jun profeta nacꞌuleꞌ ta chi cha̱bil saꞌ lix tenamit. 
LUK.4.25	Relic chi ya̱l nak nabaleb li xma̱lcaꞌan saꞌ li tenamit Israel nak quicuan laj Elías chokꞌ profeta. Saꞌ eb li cutan aꞌan incꞌaꞌ quixqꞌue hab chiru oxib chihab riqꞌuin cuakib po. Ut cꞌajoꞌ li cueꞌej quicuan saꞌ li tenamit aꞌan. 
LUK.4.26	Usta ra queꞌxcꞌul eb aꞌan, aban incꞌaꞌ quitakla̱c li profeta Elías chixtenkꞌanquileb li xma̱lcaꞌan aj judío. Quitakla̱c ban chixtenkꞌanquil jun li xma̱lcaꞌan li ma̱cuaꞌ aj judío cuan saꞌ li naꞌajej Sarepta li cuan nachꞌ riqꞌuin li tenamit Sidón. 
LUK.4.27	Joꞌcan ajcuiꞌ saꞌ eb li cutan nak cua̱nk chokꞌ profeta laj Eliseo, nabaleb li saklep rixeb aran Israel. Abanan ma̱ jun reheb laj judío quiqꞌuirtesi̱c. Caꞌaj cuiꞌ jun li cui̱nk li ma̱cuaꞌ aj judío. Li cui̱nk aꞌan aj Naamán xcꞌabaꞌ. Siria xtenamit, chan li Jesús. 
LUK.4.28	Nak queꞌrabi li a̱tin aꞌin chixjunileb li chꞌutchꞌu̱queb aran, cꞌajoꞌ nak queꞌjoskꞌoꞌ. 
LUK.4.29	Quilajeꞌcuacli chixjunileb li cuanqueb aran ut queꞌrisi li Jesús saꞌ li tenamit ut queꞌxcꞌam toj saꞌ xbe̱n li tzu̱l li cꞌojcꞌo cuiꞌ lix tenamiteb re nak teꞌxcut chak toj takꞌa. 
LUK.4.30	Abanan li Jesús quinumeꞌ saꞌ xya̱nkeb ut co̱.
LUK.4.31	Li Jesús co̱ saꞌ li tenamit Capernaum li cuan saꞌ xcue̱nt Galilea. Yo̱ chixchꞌolobanquil lix ya̱lal chiruheb li tenamit saꞌ eb li hiloba̱l cutan saꞌ li cab li nequeꞌxchꞌutub cuiꞌ ribeb laj judío. 
LUK.4.32	Naxcꞌut lix ya̱lal chiruheb chi cuan xcuanquil. Ut chixjunileb li yo̱queb chi abi̱nc re queꞌsach xchꞌo̱l chirabinquil li tijleb li yo̱ chixyebal xban nak naxcꞌut lix ya̱lal chiruheb chi cuan xcuanquil. 
LUK.4.33	Cuan jun li cui̱nk saꞌ xya̱nkeb cuan ma̱us aj musikꞌej riqꞌuin. Qui-oc chixjapbal re chi cau ut quixye: 
LUK.4.34	—Canabo kajunes. ¿Cꞌaꞌru ta̱cuaj kiqꞌuin, at Jesús aj Nazaret? ¿Ma xatchal chikasachbal? La̱in ninnau nak la̱at lix Santil Alal li Dios, chan. 
LUK.4.35	Abanan li Jesús quixkꞌus li ma̱us aj musikꞌej ut quixye re: —La̱at ma̱us aj musikꞌej, matchokin. Elen riqꞌuin li cui̱nk aꞌin, chan li Jesús. Ut li ma̱us aj musikꞌej quixtꞌan li cui̱nk chiruheb aꞌan, ut qui-el riqꞌuin ut ma̱cꞌaꞌ quixba̱nu re. 
LUK.4.36	Chixjunileb li queꞌiloc re, cꞌajoꞌ nak queꞌxucuac ut yo̱queb chixyebal chi ribileb rib: —¿Cꞌaꞌru xya̱lal aꞌin? ¿Cꞌaꞌru li tijleb aꞌin? Li cui̱nk aꞌin cuan xcuanquil saꞌ xbe̱neb li ma̱us aj musikꞌej ut li cꞌaꞌru naxye, aꞌan nequeꞌxba̱nu, chanqueb. 
LUK.4.37	Ut queꞌrabi resil saꞌ chixjunileb li tenamit xcue̱nt Galilea cꞌaꞌru quixba̱nu li Jesús.
LUK.4.38	Nak qui-el saꞌ li cab li nequeꞌxchꞌutub cuiꞌ ribeb laj judío, li Jesús co̱ saꞌ li rochoch laj Simón. Lix naꞌ li rixakil laj Simón yocyo. Yo̱ xtik. Queꞌxtzꞌa̱ma chiru li Jesús nak tixqꞌuirtesi. 
LUK.4.39	Li Jesús quijiloc riqꞌuin li yaj ut quixqꞌuirtesi. Ut saꞌ ajcuiꞌ li ho̱nal aꞌan quicuacli li ixk ut qui-oc chi cꞌanjelac chiruheb. 
LUK.4.40	Nak ac yo̱ chi ecuu̱c, chixjunileb li cuanqueb xyaj, aꞌ yal cꞌaꞌru xyajeleb, quilajeꞌxcꞌam chak riqꞌuin li Jesús. Ut aꞌan quixqꞌue li rukꞌ saꞌ xbe̱neb ut quixqꞌuirtesiheb. 
LUK.4.41	Ut nabaleb ajcuiꞌ li quirisi ma̱us aj musikꞌej riqꞌuineb. Li ma̱us aj musikꞌej nak nequeꞌel riqꞌuineb, japjo̱queb re chixyebal: —La̱at Ralal li Dios, chanqueb. Abanan li Jesús quixkꞌuseb ut incꞌaꞌ quixcanabeb chi a̱tinac xban nak eb aꞌan queꞌxnau nak aꞌan li Cristo, laj Colonel li yechiꞌinbil xban li Dios. 
LUK.4.42	Cuulajak chic nak ac xsake̱u, li Jesús co̱ saꞌ jun naꞌajej bar ma̱cꞌaꞌ cuan. Ut eb li tenamit yo̱queb chixsicꞌbal. Queꞌcuulac toj bar cuan cuiꞌ aꞌan ut queꞌraj raj nak quicana riqꞌuineb. Incꞌaꞌ raj queꞌraj nak ta̱xic. 
LUK.4.43	Abanan li Jesús quixye reheb: —Tento nak tinxic saꞌ jalan tenamit chixchꞌolobanquil li cha̱bil esilal chirix lix nimajcual cuanquilal li Dios xban nak aꞌan aj e nak xintakla̱c chak arin, chan. 
LUK.4.44	Ut yo̱ chixchꞌolobanquil lix ya̱lal saꞌ eb li cab li nequeꞌxchꞌutub cuiꞌ ribeb laj judío aran Galilea.
LUK.5.1	Saꞌ jun li cutan li Jesús cuan chire li palau Genesaret ut kꞌaxal cuiꞌchic nabal li tenamit queꞌchꞌutla chirabinquil li ra̱tin li Dios. 
LUK.5.2	Quiril cuib li jucub cuan chire li palau. Eb laj car ma̱ aniheb chi saꞌ. Yo̱queb chak chixchꞌajbal lix yoy. 
LUK.5.3	Qui-oc li Jesús saꞌ jun li jucub. Li jucub aꞌan re laj Simón. Li Jesús quixtzꞌa̱ma chiru laj Simón nak tixjil caꞌchꞌinak li jucub saꞌ li haꞌ. Ut quicꞌojla saꞌ li jucub ut qui-oc chixchꞌolobanquil lix ya̱lal chiruheb li tenamit li cuanqueb chire li palau. 
LUK.5.4	Ut nak ac xrakeꞌ chi a̱tinac, quixye re laj Simón: —Cꞌam li jucub saꞌ xchamal li haꞌ ut ta̱qꞌue la̱ yoy saꞌ li haꞌ re nak ta̱chap la̱ car, chan li Jesús. 
LUK.5.5	Quichakꞌoc laj Simón ut quixye re: —At tzolonel, chixjunil li kꞌojyi̱n xkaqꞌue li kayoy saꞌ li haꞌ ut ma̱ jun li car xkachap. Abanan xban nak la̱at xatyehoc cue, tinqꞌue cuiꞌchic lin yoy saꞌ li haꞌ, chan. 
LUK.5.6	Nak queꞌxqꞌue lix yoy saꞌ li haꞌ, kꞌaxal cuiꞌchic nabal li car queꞌxchap ut yo̱ chi pejecꞌ lix yoyeb. 
LUK.5.7	Ut queꞌxcꞌut rukꞌeb chiruheb li rochben li cuanqueb saꞌ li jucub jun chic re xbokbaleb re nak teꞌcha̱lk chixtenkꞌanquil. Ut eb aꞌan queꞌchal ut queꞌxnujtesi xcaꞌbichal li jucub ut caꞌchꞌin chic ma̱ nasubun saꞌ li haꞌ xban xqꞌuial li car. 
LUK.5.8	Nak quiril chixjunil aꞌin laj Simón Pedro, quixcuikꞌib rib chiru li Jesús ut quixye re: —Canabin injunes, at Ka̱cuaꞌ. Ma̱cuaꞌ incꞌulub nak cua̱nkat cuiqꞌuin xban nak la̱in jun cui̱nk aj ma̱c, chan. 
LUK.5.9	Ut quisach xchꞌo̱l laj Simón joꞌqueb ajcuiꞌ li cuanqueb rochben xban nak kꞌaxal cuiꞌchic nabal li car queꞌxchap. 
LUK.5.10	Ut joꞌcan ajcuiꞌ laj Jacobo ut laj Juan, eb li ralal laj Zebedeo. Aꞌan eb li rochben laj Simón. Ut li Jesús quixye re laj Simón: —Matcꞌoxlac. Chalen anakcuan ma̱cuaꞌ chic caribc ta̱ba̱nu. A̱cuas a̱cui̱tzꞌin ban chic ta̱sicꞌ re teꞌpa̱ba̱nk, chan li Jesús. 
LUK.5.11	Ut queꞌxcꞌam li jucub chire li palau ut aran queꞌxcanab chixjunil ut queꞌxta̱ke li Jesús.
LUK.5.12	Nak cuan li Jesús saꞌ jun li tenamit, quicuulac jun li cui̱nk riqꞌuin saklep rix. Nak quiril li Jesús quixxulub rib saꞌ chꞌochꞌ, ut quixtzꞌa̱ma chiru li Jesús ut quixye re: —Ka̱cuaꞌ, la̱in ninnau nak la̱at naru tina̱qꞌuirtesi. Cui ta̱ba̱nu li usilal, china̱qꞌuirtesi, chan. 
LUK.5.13	Li Jesús quixchꞌeꞌ li cui̱nk riqꞌuin rukꞌ ut quixye re: —La̱in tincuaj nak tatqꞌuira̱k. Anakcuan tatinqꞌuirtesi, chan. Ut saꞌ ajcuiꞌ li ho̱nal aꞌan quiqꞌuira li cui̱nk. 
LUK.5.14	Ut li Jesús quixye re: —Ma̱ ani aj e ta̱serakꞌi chanru nak xatqꞌuira. Ayu ban riqꞌuin laj tij re nak aꞌan ta̱ril nak xatqꞌuira. Ut ta̱qꞌue la̱ mayej joꞌ naxye saꞌ lix chakꞌrab laj Moisés chokꞌ retalil chiruheb chixjunileb nak xatqꞌuira, chan li Jesús. 
LUK.5.15	Abanan yalak bar yo̱ chi abi̱c resil chixjunil li cꞌaꞌru yo̱ chixba̱nunquil li Jesús. Nabaleb li tenamit nequeꞌxchꞌutub ribeb chirabinquil li cꞌaꞌru naxye ut re ajcuiꞌ nak teꞌqꞌuirtesi̱k. 
LUK.5.16	Ut li Jesús rajlal naxic xjunes chi tijoc saꞌ eb li naꞌajej bar ma̱cꞌaꞌ cuan.
LUK.5.17	Saꞌ jun li cutan nak li Jesús yo̱ chixchꞌolobanquil lix ya̱lal chiruheb li tenamit cuanqueb cuib oxib laj fariseo saꞌ xya̱nkeb. Ut cuanqueb ajcuiꞌ aj tzolol chakꞌrab. Queꞌchal chak saꞌ eb li naꞌajej Galilea, Judea ut Jerusalén. Ut li Jesús yo̱ chixqꞌuirtesinquileb li yaj riqꞌuin xcuanquil li Dios. 
LUK.5.18	Saꞌ li ho̱nal aꞌan queꞌcuulac cuib oxib li cui̱nk ut yo̱queb chixcꞌambal jun li cui̱nk sic li rok ut sic li rukꞌ yocyo chiru lix cuarib. Ut teꞌraj rocsinquil li cui̱nk cuan cuiꞌ li Jesús. 
LUK.5.19	Abanan queꞌril nak incꞌaꞌ queꞌru chi oc saꞌ li cab xban li qꞌuila tenamit. Joꞌcan nak queꞌtakeꞌ saꞌ xbe̱n li cab. Queꞌxte caꞌchꞌin li xbe̱n li cab ut aran queꞌxcubsi li yaj chi yocyo saꞌ lix cuarib. Coxeꞌxqꞌue saꞌ xyiheb li tenamit bar cuan cuiꞌ li Jesús. 
LUK.5.20	Quixqꞌue retal li Jesús nak eb li cui̱nk aꞌan queꞌxpa̱b nak naru tixqꞌuirtesi li yaj. Joꞌcan nak quixye re li yaj: —At cui̱nk, cuybil sachbil chic la̱ ma̱c, chan. 
LUK.5.21	Ut eb laj fariseo ut eb laj tzolol chakꞌrab queꞌoc chixyebal chi ribileb rib: —¿Ani li cui̱nk aꞌan nak naxjuntakꞌe̱ta rib riqꞌuin li Dios nak naxye chi joꞌcan? ¿Ma aꞌan ta biꞌ li Dios? ¿Ma ma̱cuaꞌ ta biꞌ caꞌaj cuiꞌ li Dios naru nacuyuc ma̱c? chanqueb. 
LUK.5.22	Quixnau li Jesús cꞌaꞌru yo̱queb chixcꞌoxlanquil. Quichakꞌoc ut quixye reheb: —¿Cꞌaꞌut nak yo̱quex chixcꞌoxlanquil chi joꞌcan? 
LUK.5.23	¿Bar cuan li us tinye re li yaj re nak ta̱cꞌutu̱nk che̱ru nak cuan incuanquil? ¿Ma tinye re, “cuybil sachbil la̱ ma̱c” malaj ut tinye re, “tatinqꞌuirtesi”? 
LUK.5.24	La̱in tincꞌut che̱ru nak la̱in li Cristo li Cꞌajolbej ut cuan incuanquil saꞌ ruchichꞌochꞌ chixcuybal xsachbal li ma̱c, chan reheb. Tojoꞌnak li Jesús quixye re li yaj, —At cui̱nk, la̱in tinye a̱cue, cuaclin, cꞌam la̱ cuarib ut ayu saꞌ la̱ cuochoch, chan. 
LUK.5.25	Ut saꞌ ajcuiꞌ li ho̱nal aꞌan li cui̱nk li yaj nak quicuan quicuacli chiruheb chixjunileb li cuanqueb aran. Quixchap lix cuarib ut yo̱ chixlokꞌoninquil li Dios nak co̱ saꞌ rochoch. 
LUK.5.26	Ut chixjunileb li cuanqueb aran sachso̱queb xchꞌo̱l queꞌcana chirilbal li quicꞌulman. Queꞌxlokꞌoni li Dios ut yo̱ xcꞌaꞌuxeb nak queꞌxye: —Sachba chꞌo̱lej li xkil anakcuan, chanqueb.
LUK.5.27	Nak qui-el saꞌ li tenamit aꞌan, li Jesús quixtau jun li cui̱nk aj titzꞌol toj aj Leví xcꞌabaꞌ. Chunchu cuan cuiꞌ li me̱x li nequeꞌcꞌuluc cuiꞌ toj. Li Jesús quixye re: —China̱ta̱ke, chan. 
LUK.5.28	Quicuacli laj Leví. Quixcanab chixjunil ut quixta̱ke li Jesús. 
LUK.5.29	Quixba̱nu jun li nimla ninkꞌe laj Leví chokꞌ re li Jesús. Cuanqueb nabaleb xcomoneb laj titzꞌol toj ut cuanqueb ajcuiꞌ nabaleb jalan chic chi cuaꞌac saꞌ li me̱x rochbeneb. 
LUK.5.30	Eb laj fariseo ut eb laj tzolol chakꞌrab queꞌoc chixcuechꞌinquil rixeb lix tzolom li Jesús ut queꞌxye reheb: —¿Cꞌaꞌut nak nequexcuaꞌac ut nequex-ucꞌac rochbeneb laj titzꞌol toj ut rochbeneb laj ma̱c? chanqueb. 
LUK.5.31	Li Jesús quixye reheb: —Li cauheb ma̱cꞌaꞌ na-oc cuiꞌ aj banonel reheb. Aban li yajeb, aꞌaneb li teꞌraj banecꞌ. 
LUK.5.32	Joꞌcan nak la̱in incꞌaꞌ xinchal chixsicꞌbal li ti̱queb xchꞌo̱l. Xinchal ban chixsicꞌbaleb laj ma̱c re nak teꞌyotꞌekꞌ xchꞌo̱l ut teꞌxjal xcꞌaꞌuxeb, chan li Jesús.
LUK.5.33	Ut queꞌxye cuiꞌchic re li Jesús: —Eb lix tzolom laj Juan rajlal nequeꞌxba̱nu x-ayu̱n ut rajlal nequeꞌtijoc. Joꞌcan ajcuiꞌ nequeꞌxba̱nu lix tzolomeb laj fariseo. Ut eb la̱ tzolom la̱at, ¿cꞌaꞌut nak incꞌaꞌ nequeꞌxba̱nu chi joꞌcan? Eb aꞌan nequeꞌcuaꞌac nequeꞌucꞌac chi ma̱cꞌaꞌeb xcꞌaꞌux, chanqueb. 
LUK.5.34	Tojoꞌnak quichakꞌoc li Jesús ut quixye reheb: —La̱in joꞌ jun be̱lomej nak cuanquin. ¿Ma naru teꞌayunik li nequeꞌxic riqꞌuin sumla̱c nak cuan li be̱lomej riqꞌuineb? Nak toj cuan li be̱lomej riqꞌuineb incꞌaꞌ naru nequeꞌxba̱nu x-ayu̱n. 
LUK.5.35	Ut joꞌcan ajcuiꞌ lin tzolom. Ta̱cuulak xkꞌehil nak tin-isi̱k saꞌ xya̱nkeb. Toj saꞌ li cutan aꞌan teꞌxba̱nu x-ayu̱n, chan reheb.
LUK.5.36	Ut li Jesús quixye cuiꞌchic reheb li jaljo̱quil ru a̱tin aꞌin: Ma̱ ani naxxi̱ti junak kꞌel tꞌicr riqꞌuin acꞌ tꞌicr. Cui ut naxxi̱ti riqꞌuin acꞌ tꞌicr, naxnimobresi xpejelal li kꞌel tꞌicr. Ut incꞌaꞌ naxcꞌam rib li acꞌ tꞌicr riqꞌuin li kꞌel. 
LUK.5.37	Ut ma̱ ani naqꞌuehoc acꞌ vino saꞌ junak kꞌel bo̱ls tzꞌu̱m. Cui tixqꞌue li acꞌ vino saꞌ junak kꞌel bo̱ls tzꞌu̱m, ta̱puqꞌuekꞌ li kꞌel tzꞌu̱m ut ta̱hoyekꞌ li vino. Ta̱sachk li vino ut ta̱sachk ajcuiꞌ li bo̱ls tzꞌu̱m. 
LUK.5.38	Joꞌcan nak li acꞌ vino saꞌ li acꞌ bo̱ls tzꞌu̱m naqꞌueman re nak ma̱cꞌaꞌ tixcꞌul li vino chi moco li bo̱ls tzꞌu̱m. 
LUK.5.39	Ut li ani ac xrucꞌ li vino re junxil incꞌaꞌ chic ta̱raj rucꞌbal li acꞌ vino, xban nak nequeꞌxcꞌoxla nak li vino re junxil, aꞌan li cha̱bil, chan li Jesús reheb.
LUK.6.1	Saꞌ jun li hiloba̱l cutan li Jesús yo̱ chi numecꞌ saꞌ jun si̱r li acui̱mk trigo rochbeneb lix tzolom. Eb lix tzolom queꞌxchꞌot ru li trigo nak yo̱queb chi numecꞌ ut queꞌrisi li rix saꞌ rukꞌeb ut queꞌxcuaꞌ. 
LUK.6.2	Cuanqueb cuib oxib eb laj fariseo queꞌril nak yo̱queb chixsicꞌbal ru li trigo. Queꞌxye reheb: —¿Cꞌaꞌut nak yo̱quex chixsicꞌbal ru li trigo saꞌ li hiloba̱l cutan? ¿Cꞌaꞌut nak nequeba̱nu li cꞌanjel moco uxc ta naraj saꞌ li hiloba̱l cutan? chanqueb. 
LUK.6.3	Li Jesús quichakꞌoc ut quixye reheb: —¿Ma ma̱ jun cua e̱rilom saꞌ li Santil Hu li cꞌaꞌru quixba̱nu laj David nak aꞌan ut eb li rochben teꞌtzꞌoca̱k? 
LUK.6.4	Laj David qui-oc saꞌ li rochoch li Dios ut quixchap li caxlan cua li ac mayejanbil chiru li Dios. Juneseb raj laj tij naru teꞌtzaca̱nk re li caxlan cua aꞌan. Abanan laj David quixcuaꞌ ut quixqꞌue ajcuiꞌ reheb li cuanqueb rochben xban nak teꞌtzꞌoca̱k. 
LUK.6.5	Ut li Jesús quixye cuiꞌchic reheb: —Joꞌcan nak la̱in li Cꞌajolbej cuan incuanquil chixyebal cꞌaꞌru ta̱uxma̱nk saꞌ li hiloba̱l cutan, chan reheb.
LUK.6.6	Saꞌ jun chic li hiloba̱l cutan qui-oc li Jesús saꞌ li cab li nequeꞌxchꞌutub cuiꞌ ribeb laj judío ut quixchꞌolob lix ya̱lal chiruheb li tenamit. Aran cuan jun li cui̱nk sic lix nim ukꞌ. 
LUK.6.7	Cuanqueb cuib oxib aj fariseo ut aj tzolol chakꞌrab aran. Yo̱queb chirilbal ma tixqꞌuirtesi tana li rukꞌ li cui̱nk aꞌin saꞌ li hiloba̱l cutan re nak naru teꞌxjit li Jesús. 
LUK.6.8	Li Jesús quixnau cꞌaꞌru yo̱queb chixcꞌoxlanquil. Joꞌcan nak quixye re li cui̱nk li sic rukꞌ: —Cuaclin. Xakab a̱cuib chiruheb, chan. Ut li cui̱nk quicuacli ut quixakli chiruheb. 
LUK.6.9	Li Jesús quixye reheb: —Cuan cꞌaꞌru nacuaj xpatzꞌbal e̱re. ¿Cꞌaꞌru us xba̱nunquil saꞌ li hiloba̱l cutan? ¿Ma naru xba̱nunquil li us malaj li incꞌaꞌ us? ¿Ma us xcolbal xyuꞌam junak malaj xsachbal? chan reheb. 
LUK.6.10	Li Jesús quicana chirilbaleb chixju̱nkaleb, ut quixye re li cui̱nk li sic rukꞌ: —Yeꞌ la̱ cuukꞌ, chan. Ut li cui̱nk quixyeꞌ li rukꞌ ut saꞌ ajcuiꞌ li ho̱nal aꞌan quiqꞌuira li rukꞌ. 
LUK.6.11	Cꞌajoꞌ nak queꞌjoskꞌoꞌ eb laj fariseo ut laj tzolol chakꞌrab, ut queꞌoc chixyebal chi ribileb rib chanru nak teꞌxjit li Jesús.
LUK.6.12	Saꞌ jun li cutan co̱ li Jesús chi tijoc saꞌ xbe̱n jun li tzu̱l. Quixnumsi li kꞌojyi̱n chi tijoc chiru li Dios. 
LUK.6.13	Nak ac xsake̱u quixbokeb lix tzolom ut quixsicꞌ ruheb li cablaju saꞌ xya̱nkeb ut quixqꞌueheb chokꞌ apóstol. Aꞌaneb aꞌin li apóstol li quixsicꞌ ruheb: 
LUK.6.14	laj Simón li quixqꞌue ajcuiꞌ Pedro chokꞌ xcꞌabaꞌ; laj Andrés li ri̱tzꞌin laj Pedro; laj Jacobo; laj Juan; laj Felipe; laj Bartolomé; 
LUK.6.15	laj Mateo; laj Tomás; laj Jacobo li ralal laj Alfeo; laj Simón li nequeꞌxye ajcuiꞌ Zelote re; 
LUK.6.16	laj Judas li ri̱tzꞌin laj Jacobo ut laj Judas Iscariote li quikꞌaxtesin re li Jesús mokon saꞌ rukꞌeb li xicꞌ nequeꞌiloc re.
LUK.6.17	Li Jesús quicube saꞌ li tzu̱l rochbeneb lix tzolom ut quicana saꞌ jun naꞌajej takꞌa ru rochbeneb lix qꞌuialeb chic lix tzolom ut li qꞌuila tenamit li queꞌchal chak saꞌ eb li tenamit Judea ut Jerusalén. Ut cuan ajcuiꞌ li queꞌchal saꞌ eb li tenamit li cuanqueb chire li palau joꞌ Tiro ut Sidón. Quilajeꞌchal re nak teꞌrabi li cꞌaꞌru tixye li Jesús ut re ajcuiꞌ nak li Jesús tixqꞌuirtesiheb li yaj. 
LUK.6.18	Ut quixqꞌuirtesiheb ajcuiꞌ li cuanqueb ma̱us aj musikꞌej riqꞌuineb. 
LUK.6.19	Ut li qꞌuila tenamit teꞌraj xchꞌeꞌbal li Jesús re nak teꞌqꞌuirtesi̱k. Aꞌan naxqꞌuirtesiheb riqꞌuin lix cuanquilal. 
LUK.6.20	Ut li Jesús quirileb lix tzolom ut qui-oc chixyebal: —Us xak e̱re la̱ex li nebaꞌex, xban nak cuanquex chic rubel xcuanquil li Dios. 
LUK.6.21	Us xak e̱re la̱ex li textzꞌoca̱k anakcuan xban nak ta̱cꞌojoba̱k e̱chꞌo̱l. Us xak e̱re la̱ex li yo̱quex chi ya̱bac anakcuan xban xrahil e̱chꞌo̱l xban nak saꞌ jun cutan texseꞌek xban xsahil e̱chꞌo̱l. 
LUK.6.22	Us xak e̱re la̱ex nak xicꞌ tex-ilekꞌ saꞌ incꞌabaꞌ la̱in li Cꞌajolbej. Us xak e̱re la̱ex nak tex-isi̱k saꞌ xya̱nkeb ut texhobekꞌ saꞌ incꞌabaꞌ la̱in ut ta̱yehekꞌ e̱re nak incꞌaꞌ us e̱naꞌleb. 
LUK.6.23	Chisahokꞌ saꞌ e̱chꞌo̱l nak teꞌxba̱nu e̱re chi joꞌcan. Chicꞌojla̱k e̱chꞌo̱l xban nak cuan jun le̱ kꞌajca̱munquil riqꞌuin li Dios saꞌ choxa. Joꞌcan ajcuiꞌ nak queꞌxtzꞌekta̱na eb li profeta junxil eb lix xeꞌto̱nil xyucuaꞌeb li tenamit aꞌin. 
LUK.6.24	Abanan, la̱ex li biomex raylal cha̱lel saꞌ e̱be̱n xban nak ac xecꞌojob e̱chꞌo̱l arin saꞌ ruchichꞌochꞌ. 
LUK.6.25	Raylal cha̱lel saꞌ e̱be̱n la̱ex li cuan nabal cꞌaꞌru e̱re xban nak ta̱cuulak xkꞌehil nak ma̱cꞌaꞌ chic cua̱nk e̱re re textzaca̱nk. Raylal cha̱lel saꞌ e̱be̱n la̱ex li nequexseꞌec anakcuan xban xsahil e̱chꞌo̱l xban nak mokon texya̱bak xban xrahil e̱chꞌo̱l. 
LUK.6.26	Raylal cha̱lel saꞌ e̱be̱n la̱ex li naqꞌueheꞌ e̱lokꞌal arin saꞌ ruchichꞌochꞌ xbaneb li tenamit. Joꞌcaꞌin ajcuiꞌ nak queꞌqꞌueheꞌ xlokꞌal eb li profeta aj balakꞌ xbaneb le̱ xeꞌto̱nil yucuaꞌ.
LUK.6.27	Ut la̱ex li yo̱quex chi abi̱nc re li yo̱quin chixyebal, cheqꞌuehak retal li tinye e̱re. Cherahakeb li xicꞌ nequeꞌiloc e̱re. Ut cheba̱nuhak usilal reheb li nequeꞌtzꞌekta̱nan e̱re. 
LUK.6.28	Chetzꞌa̱ma̱k rusilal li Dios saꞌ xbe̱neb li nequeꞌma̱usilan e̱re. Ut chextijok ajcuiꞌ chirixeb li nequeꞌhoboc e̱re. 
LUK.6.29	Cui ani ta̱sacꞌok xnakꞌ a̱cuu, qꞌue li jun pacꞌal re, re tixsacꞌ. Cui ani ta̱raj xmakꞌbal la̱ chaque̱t, qꞌue ajcuiꞌ la̱ cami̱s re. 
LUK.6.30	Li ani tixtzꞌa̱ma cꞌaꞌru re a̱cue, qꞌue re. Ut cui ani tixmakꞌ cꞌaꞌru a̱cue cha̱cuu, ma̱patzꞌ chic re̱kaj re. 
LUK.6.31	Cui la̱ex te̱raj nak cha̱bilakeb le̱ ras e̱ri̱tzꞌin e̱riqꞌuin, cha̱bilakex ajcuiꞌ la̱ex riqꞌuineb aꞌan. 
LUK.6.32	Cui caꞌaj cuiꞌ li ani narahoc e̱re nequera, ma̱cꞌaꞌ xjalanil li yo̱quex chixba̱nunquil, riqꞌuin li nequeꞌxba̱nu li ma̱jiꞌ nequeꞌpa̱ban xban nak caꞌaj cuiꞌ li ani narahoc reheb nequeꞌxra. 
LUK.6.33	Cui caꞌaj cuiꞌ li nequeꞌba̱nun usilal e̱re, nequeba̱nu usilal reheb, ma̱cꞌaꞌ xjalanil li yo̱quex chixba̱nunquil riqꞌuin li nequeꞌxba̱nu li ma̱jiꞌ nequeꞌpa̱ban. Xban nak caꞌaj cuiꞌ li ani naba̱nun usilal reheb nequeꞌxba̱nu usilal re. 
LUK.6.34	Cui la̱ex nequetoꞌoni tumin caꞌaj cuiꞌ reheb li nequenau nak teꞌxqꞌue re̱kaj, ma̱cꞌaꞌ xjalanil li yo̱quex chixba̱nunquil riqꞌuin li nequeꞌxba̱nu li toj ma̱jiꞌ nequeꞌpa̱ban xban nak nequeꞌxtoꞌoni tumin caꞌaj cuiꞌ reheb li nequeꞌxnau nak teꞌxqꞌue re̱kaj. 
LUK.6.35	Joꞌcan ut nak cherahakeb li ani xicꞌ nequeꞌiloc e̱re. Cheba̱nuhak usilal reheb. Ut cheqꞌuehak chi toꞌ re li cꞌaꞌru tixpatzꞌ e̱re chi incꞌaꞌ te̱roybeni re̱kaj. Cui te̱ba̱nu aꞌan, kꞌaxal nim le̱ kꞌajca̱munquil li ta̱qꞌuehekꞌ e̱re ut la̱exak li ralal xcꞌajol li nimajcual Dios. Aꞌan kꞌaxal nim xcuyum saꞌ xbe̱neb li incꞌaꞌ useb xnaꞌleb li incꞌaꞌ nequeꞌxnau bantioxi̱nc. 
LUK.6.36	Chex-uxta̱na̱nk biꞌ u xban nak le̱ yucuaꞌ cuan saꞌ choxa na-uxta̱nan u. 
LUK.6.37	Mextzꞌiloc a̱tin chirixeb le̱ ras e̱ri̱tzꞌin re nak li Dios incꞌaꞌ ta̱tzꞌilok a̱tin che̱rix la̱ex. Me̱tzꞌekta̱na le̱ ras e̱ri̱tzꞌin re nak li Dios incꞌaꞌ textzꞌekta̱na la̱ex. Checuyak xma̱queb le̱ ras e̱ri̱tzꞌin re nak li Dios tixcuy e̱ma̱c la̱ex. 
LUK.6.38	Chesi cꞌaꞌru re le̱ ras e̱ri̱tzꞌin ut li Dios tixqꞌue re̱kaj e̱re. Tixqꞌue re̱kaj e̱re chi nabal chiru li xeqꞌue la̱ex. Tixqꞌue chi nujenak li bisleb, chi yo̱k chi pajecꞌ xban nak kꞌaxal cuiꞌchic nabal li tixqꞌue e̱re. Riqꞌuin li bisleb li texbisok cuiꞌ la̱ex, aꞌan ajcuiꞌ li ta̱bisekꞌ cuiꞌ li ta̱qꞌuehekꞌ e̱re, chan. 
LUK.6.39	Li Jesús quixye li jaljo̱quil ru a̱tin aꞌin reheb li tenamit ut quixye: —Junak mutzꞌ, ¿Ma naru ta biꞌ tixcꞌut xbe junak chic mutzꞌ? ¿Ma incꞌaꞌ ta biꞌ saꞌ cuibal teꞌtꞌanekꞌ saꞌ jul xban nak mutzꞌeb? 
LUK.6.40	Ma̱ jun aj tzolonel naxkꞌax xcuanquil laj tzolol re. Abanan nak acak xtzol rib chi tzꞌakal, tixtau ajcuiꞌ xcuanquil laj tzolol re. 
LUK.6.41	¿Cꞌaꞌut nak nacaqꞌue retal li cꞌaj cheꞌ cuan saꞌ xnakꞌ ru la̱ cuas a̱cui̱tzꞌin ut incꞌaꞌ nacaqꞌue retal li tzꞌamba cuan saꞌ xnakꞌ a̱cuu la̱at? 
LUK.6.42	¿Chanru nak ta̱ye re la̱ cuas a̱cui̱tzꞌin, “Cuisihak li cꞌaj cheꞌ saꞌ xnakꞌ a̱cuu”, nak toj cuan li tzꞌamba saꞌ xnakꞌ a̱cuu la̱at? At aj caꞌ pacꞌal u, xbe̱n cua isi li tzꞌamba cuan saꞌ li xnakꞌ a̱cuu la̱at, re nak tat-ilok chi tzꞌakal re risinquil li cꞌaj cheꞌ cuan saꞌ xnakꞌ ru la̱ cuas a̱cui̱tzꞌin. 
LUK.6.43	Joꞌcan ajcuiꞌ riqꞌuin li cheꞌ. Cui cha̱bil junak cheꞌ, cha̱bil ajcuiꞌ li ru naru̱chin. Ut cui incꞌaꞌ us li cheꞌ, li ru li naru̱chin incꞌaꞌ ajcuiꞌ us. Li cha̱bil cheꞌ incꞌaꞌ naru naru̱chin li incꞌaꞌ us, chi moco li cheꞌ incꞌaꞌ us naru naru̱chin li us. 
LUK.6.44	Ut riqꞌuin li ru naru̱chin nanauman ru li cheꞌ. Li tun qꞌuix incꞌaꞌ naru naru̱chin li higos chi moco li qꞌuix naru naru̱chin li uvas. 
LUK.6.45	Joꞌcan ajcuiꞌ riqꞌuin li cristian. Li ani cha̱bil, cha̱bil ajcuiꞌ lix yehom xba̱nuhom xban nak cuan li cha̱bilal riqꞌuin. Ut li ani incꞌaꞌ cha̱bil, incꞌaꞌ cha̱bil lix yehom xba̱nuhom xban nak ma̱cꞌaꞌ li cha̱bilal riqꞌuin. Riqꞌuin li ra̱tin li junju̱nk nacꞌutun chanru li ra̱m. 
LUK.6.46	¿Cꞌaꞌut nak nequeye, “Ka̱cuaꞌ, Ka̱cuaꞌ” cue cui incꞌaꞌ nequeba̱nu li cꞌaꞌru ninye? 
LUK.6.47	Joꞌcan nak li ani na-abin re li cua̱tin ut naxba̱nu li cꞌaꞌru ninye, li jun aꞌan tinjuntakꞌe̱ta riqꞌuin jun li cui̱nk quixyi̱b li rochoch. 
LUK.6.48	Quixbec chi cham ut quixqꞌue li cimiento saꞌ xbe̱n li pec. Quichal li hab ut quibutꞌir li nimaꞌ. Coxsacꞌ rib li haꞌ chiru li cab ut incꞌaꞌ quirecꞌasi li cab saꞌ xnaꞌaj xban nak yi̱banbil chi us saꞌ xbe̱n pec. 
LUK.6.49	Ut li ani na-abin re li cua̱tin ut incꞌaꞌ naxba̱nu li cꞌaꞌru ninye, li jun aꞌan tinjuntakꞌe̱ta riqꞌuin li cui̱nk li quixyi̱b li rochoch saꞌ xbe̱n chꞌochꞌ ut incꞌaꞌ quixbec xnaꞌaj lix cimiento. Nak quibutꞌir li nimaꞌ, li haꞌ coxsacꞌ rib chiru li cab. Quitꞌaneꞌ li cab ut quisach chi jun aj cua, chan li Jesús reheb.
LUK.7.1	Nak quirakeꞌ xchꞌolobanquil lix ya̱lal chiruheb li tenamit, li Jesús co̱ Capernaum. 
LUK.7.2	Ut aran cuan jun li capitán aj Roma cuan jun lix mo̱s kꞌaxal naxra. Yaj ut ca̱mc re. 
LUK.7.3	Li capitán quirabi resil nak cuan li Jesús aran. Quixtaklaheb cuib oxib laj judío xcomoneb li nequeꞌcꞌamoc be saꞌ li tenamit re nak teꞌxtzꞌa̱ma chiru li Jesús nak ta̱xic saꞌ rochoch li capitán chixqꞌuirtesinquil lix mo̱s. 
LUK.7.4	Queꞌcuulac riqꞌuin li Jesús ut queꞌxtzꞌa̱ma chiru nak tixba̱nu li yo̱ chixtzꞌa̱manquil li capitán. Queꞌxye re li Jesús: —Us cui ta̱ba̱nu li usilal re li capitán, 
LUK.7.5	xban nak aꞌan nocoxra la̱o aj judío ut aꞌan quitaklan re xyi̱banquil li cab nakachꞌutub cuiꞌ kib, chanqueb re li Jesús. 
LUK.7.6	Ut li Jesús co̱ chirixeb. Nak ac cuulaqueb re cuan cuiꞌ li rochoch, li capitán quixtaklaheb li rami̱g chi a̱tinac riqꞌuin li Jesús ut queꞌxye re: —Joꞌcaꞌin xye li capitán a̱cue: Ma̱chꞌiꞌchꞌiꞌi a̱cuib chi cha̱lc saꞌ cuochoch xban nak moco incꞌulub ta nak tatcha̱lk saꞌ cuochoch. 
LUK.7.7	Joꞌcan nak incꞌaꞌ xco̱in la̱in chi a̱tinac a̱cuiqꞌuin. Ninnau nak moco incꞌulub ta nak tincuulak a̱cuiqꞌuin. Caꞌaj cuiꞌ nacuaj nak ta̱ye nak ta̱qꞌuira̱k lin mo̱s ut ninnau nak ta̱qꞌuira̱k. 
LUK.7.8	La̱in cuan ani nataklan cue ut cuanqueb lin soldado rubel incuanquil. Nak ninye re li jun “ayu”, naxic. Ut nak ninye re li jun chic “quim”, nachal. Ut nak ninye re lin mo̱s, “ba̱nu aꞌin”, naxba̱nu, chan li capitán. 
LUK.7.9	Nak li Jesús quirabi aꞌin, quisach xchꞌo̱l ut quixye reheb li cuanqueb rochben: —Relic chi ya̱l tinye e̱re nak ma̱ jun intauhom chi moco saꞌ xya̱nkeb laj Israel cuan tzꞌakal xpa̱ba̱l joꞌ li jun aꞌin, usta ma̱cuaꞌ aj judío, chan. 
LUK.7.10	Nak queꞌcuulac eb li takl saꞌ rochoch li capitán, ac xqꞌuira chic lix mo̱s.
LUK.7.11	Chirix aꞌin li Jesús qui-el Capernaum ut co̱ saꞌ jun chic li tenamit Naín xcꞌabaꞌ rochbeneb lix tzolom. Ut cuanqueb ajcuiꞌ nabaleb li tenamit yo̱queb chi xic chirix. 
LUK.7.12	Nak yo̱ chi cuulac cuan cuiꞌ li oqueba̱l re li tenamit quiril nak nabaleb li cristian yo̱queb chi xic chixmukbal jun li camenak. Li camenak aꞌan xyum jun li xma̱lcaꞌan. Jun ajcuiꞌ chiru nak quicuan. 
LUK.7.13	Nak li Ka̱cuaꞌ Jesús quiril li xnaꞌ li camenak, quiril xtokꞌoba̱l ru ut quixye re: —Matya̱bac, chan. 
LUK.7.14	Li Jesús quinachꞌoc riqꞌuineb ut quixchꞌeꞌ li tusbil cheꞌ li yo̱queb chixpakonquil cuiꞌ li camenak. Ut eb li yo̱queb chi cꞌamoc re li camenak queꞌxakli ut li Jesús quixye re li camenak: —At sa̱j cui̱nk, la̱in tinye a̱cue, cuaclin, chan. 
LUK.7.15	Ut li camenak quicuacli ut quichunla ut qui-oc chi a̱tinac riqꞌuineb. Ut li Jesús quixkꞌaxtesi re lix naꞌ. 
LUK.7.16	Nak queꞌril li cꞌaꞌru quicꞌulman chixjunileb li cuanqueb aran, cꞌajoꞌ nak queꞌxucuac ut queꞌoc chixqꞌuebal xlokꞌal li Dios. Ut queꞌxye: —Jun xnimal ru profeta xcꞌulun saꞌ kaya̱nk.— Ut queꞌxye ajcuiꞌ: —Li Dios xchal chixtenkꞌanquil lix tenamit, chanqueb. 
LUK.7.17	Ut qui-abi̱c resil li cꞌaꞌru quixba̱nu li Jesús saꞌ chixjunil li naꞌajej Judea joꞌ ajcuiꞌ saꞌ eb li naꞌajej li cuanqueb chi xjun sutam.
LUK.7.18	Lix tzolom laj Juan laj Cubsihom Haꞌ queꞌxserakꞌi re cꞌaꞌru yo̱ chi cꞌulma̱nc. Nak ac xrabi aꞌan, laj Juan quixtakla cuib lix tzolom riqꞌuin li Jesús chixpatzꞌbal re: 
LUK.7.19	—¿Ma la̱at laj Colonel li yechiꞌinbil li yo̱co chiroybeninquil? ¿Malaj toj takoybeni junak chic?— 
LUK.7.20	Nak queꞌcuulac lix tzolom laj Juan riqꞌuin li Jesús, queꞌxye re: —Xoxtakla chak laj Juan laj Cubsihom Haꞌ a̱cuiqꞌuin chixpatzꞌbal a̱cue, “¿Ma la̱at laj Colonel li yechiꞌinbil li yo̱co chiroybeninquil? ¿Malaj ut toj takoybeni junak chic?” chanqueb re li Jesús. 
LUK.7.21	Ut saꞌ li ho̱nal aꞌan li Jesús yo̱ chixqꞌuirtesinquileb nabaleb li cristian li cuanqueb saꞌ raylal. Cuanqueb li yaj quixqꞌuirtesiheb. Ut cuanqueb li cuan ma̱us aj musikꞌej riqꞌuin ut li Jesús quirisi li ma̱us aj musikꞌej riqꞌuineb. Ut cuanqueb nabaleb li mutzꞌ li quixqꞌueheb chi iloc. 
LUK.7.22	Ut li Jesús quixye reheb: —Ayukex ut te̱serakꞌi re laj Juan li cꞌaꞌru xeril ut li cꞌaꞌru xerabi. Yehomak re nak eb li mutzꞌ nequeꞌiloc chic; eb li ye̱k rok nequeꞌbe̱c chic; eb li saklep rix qꞌuirtesinbileb chic; eb li tzꞌap xic nequeꞌabin chic; eb li camenak xeꞌcuaclesi̱c cuiꞌchic chi yoꞌyo ut eb li nebaꞌ yo̱queb chirabinquil resil li usilal. 
LUK.7.23	Us xak reheb li ani incꞌaꞌ ta̱chꞌina̱nk xchꞌo̱l chinpa̱banquil, chaꞌkex re, chan li Jesús. 
LUK.7.24	Ut nak queꞌel lix takl laj Juan riqꞌuin, li Jesús qui-oc chi a̱tinac riqꞌuineb li tenamit chirix laj Juan ut quixye chi joꞌcaꞌin: —¿Cꞌaꞌru queril chak saꞌ li chaki chꞌochꞌ nak co̱ex chirilbal laj Juan? ¿Ma junak cui̱nk nacuiban xchꞌo̱l chanchan li caxlan aj yo̱ recꞌasinquil xban ikꞌ queril chak? 
LUK.7.25	¿Cꞌaꞌru queril chak? ¿Ma junak cui̱nk cha̱bil xtikibanquil queril chak? Li cha̱bileb rakꞌ ut li cuanqueb saꞌ sahil chꞌo̱lej, eb aꞌan saꞌ rochoch eb li rey cuanqueb. 
LUK.7.26	¿Cꞌaꞌru queril chak? ¿Ma junak profeta queril chak? Ya̱l nak aꞌan jun profeta. Abanan la̱in tinye e̱re nak li jun aꞌin naxkꞌax ru xcuanquil junak profeta. 
LUK.7.27	Chirix laj Juan tzꞌi̱banbil saꞌ li Santil Hu li naxye chi joꞌcaꞌin:
LUK.7.27	Aꞌut la̱in tintakla lin takl aj cꞌamol be cha̱cuu. Aꞌan ta̱chꞌoloba̱nk xya̱lal chiruheb li tenamit re nak eb aꞌan yoꞌon cua̱nkeb cha̱cꞌulbal la̱at. (Mal. 3:1)
LUK.7.28	Relic chi ya̱l tinye e̱re nak ma̱ jun reheb li nequeꞌyoꞌla arin saꞌ ruchichꞌochꞌ naxkꞌax xcuanquil laj Juan laj Cubsihom Haꞌ. Aban li kꞌaxal cubenak xcuanquil saꞌ lix nimajcual cuanquil li Dios, kꞌaxal us chokꞌ re aꞌan chiru laj Juan, chan li Jesús. (Quixye chi joꞌcan xban nak laj Juan incꞌaꞌ ta̱ril lix nimajcual cuanquilal li Dios arin saꞌ ruchichꞌochꞌ). 
LUK.7.29	Chixjunileb li tenamit ut eb laj titzꞌol toj li queꞌabin re li cꞌaꞌru quixye laj Juan, queꞌxqꞌue retal nak ti̱c xchꞌo̱l li Dios ut queꞌxcꞌul li cubi haꞌ riqꞌuin laj Juan. 
LUK.7.30	Abanan eb laj fariseo ut eb laj tzolol chakꞌrab queꞌxtzꞌekta̱na li rusilal li Dios li quixcꞌoxla xba̱nunquil reheb. Ut incꞌaꞌ queꞌxcꞌul li cubi haꞌ riqꞌuin laj Juan. 
LUK.7.31	Ut quixye ajcuiꞌ li Jesús: —¿Ani aj iqꞌuin ta̱ru̱k tebinjuntakꞌe̱ta li cuanqueb saꞌ ruchichꞌochꞌ anakcuan? Ma̱cꞌaꞌ nacuulac chiruheb. 
LUK.7.32	Chanchaneb li cocꞌal li nequeꞌcꞌojla chi batzꞌu̱nc saꞌ eb li cꞌayil ut nequeꞌxjap re chixyebal reheb lix comon, “Xkaya̱basi li kaxo̱lb ut incꞌaꞌ xexxajoc; xobichan chi ra saꞌ kachꞌo̱l ut incꞌaꞌ xexya̱bac xban”, chanqueb. 
LUK.7.33	Nak quicꞌulun laj Juan laj Cubsihom haꞌ, cuan li tzacae̱mk incꞌaꞌ quixtzaca ut cuan li incꞌaꞌ quirucꞌ, ut eb li tenamit incꞌaꞌ queꞌxcꞌul ut queꞌxye: “Ma̱us aj musikꞌej cuan riqꞌuin”, chanqueb. 
LUK.7.34	Ut nak xincꞌulun la̱in li Cꞌajolbej incꞌaꞌ ajcuiꞌ xineꞌxcꞌul saꞌ xya̱lal usta nincuaꞌac ut nin-ucꞌac. Queꞌxye ajcuiꞌ chicuix, “Li cui̱nk aꞌan junes cuaꞌac naxba̱nu ut ucꞌac vino. Aꞌan rami̱gueb laj ma̱c ut eb laj titzꞌol toj”, chanqueb. 
LUK.7.35	Nacꞌutun nak cha̱bil li naꞌleb li naxqꞌue li Dios xban li cha̱bilal li nequeꞌxba̱nu li ralal xcꞌajol, chan li Jesús.
LUK.7.36	Jun li cui̱nk aj Simón xcꞌabaꞌ xcomoneb laj fariseo quixbok li Jesús chi cuaꞌac saꞌ rochoch. Ut li Jesús co̱ saꞌ rochoch li cui̱nk aꞌan ut quichunla saꞌ me̱x. 
LUK.7.37	Cuan saꞌ li tenamit aꞌan jun li ixk xcomoneb li incꞌaꞌ useb xnaꞌleb. Quirabi resil nak li Jesús cuan chi cuaꞌac saꞌ li rochoch laj fariseo. Co̱ aran ut quixcꞌam jun chꞌina botella li sununquil ban. Li chꞌina botella yi̱banbil riqꞌuin li cha̱bil pec alabastro xcꞌabaꞌ. 
LUK.7.38	Li ixk quijiloc riqꞌuin li Jesús. Qui-oc chi ya̱bac saꞌ xbe̱n li rok ut riqꞌuin lix yaꞌal ru quixchꞌaj. Ut quixmes riqꞌuin rismal xjolom. Quirutzꞌ li rok ut quixyul riqꞌuin li sununquil ban. 
LUK.7.39	Nak quiril aꞌin laj fariseo li quibokoc re li Jesús chi cuaꞌac, quixye saꞌ xchꞌo̱l: Cui ta tzꞌakal profeta li cui̱nk aꞌin tixnau raj chanru lix yuꞌam li ixk aꞌin li yo̱ chi chꞌeꞌoc re li rok. Tixnau raj nak li ixk aꞌin incꞌaꞌ us xnaꞌleb. 
LUK.7.40	Ut li Jesús quixye re laj fariseo: —At Simón, cuan cꞌaꞌru nacuaj xyebal a̱cue, chan re. Ut laj Simón quixye re: —Us. Ye cue, at tzolonel.— 
LUK.7.41	Ut li Jesús quixye re: —Cuan jun li cui̱nk quixqꞌue chi toꞌ lix tumin reheb cuib chi cui̱nk. Li jun oꞌcꞌa̱l pe̱s lix cꞌas ut li jun chic laje̱b pe̱s. 
LUK.7.42	Ut xban nak incꞌaꞌ queꞌru xqꞌuebal re̱kaj li tumin queꞌxtoꞌoni, laj e̱chal re li tumin quixcuyeb xma̱c xcaꞌbichaleb. Anakcuan ye cue, ¿ani reheb a cuib aꞌin kꞌaxal ta̱rahok re laj e̱chal re li tumin? chan li Jesús. 
LUK.7.43	Quichakꞌoc laj Simón ut quixye re li Jesús: —La̱in nincꞌoxla nak li ani nabal xcꞌas, aꞌan li kꞌaxal ta̱rahok re, chan. Ut li Jesús quixye cuiꞌchic re: —Ya̱l nak joꞌcan, chan. 
LUK.7.44	Ut li Jesús quiril li ixk ut quixye re laj Simón: —Il a ixk aꞌin. Nak xincꞌulun saꞌ la̱ cuochoch, la̱at incꞌaꞌ xaqꞌue inhaꞌ re xchꞌajbal li cuok joꞌ cꞌaynako xba̱nunquil. Ut li ixk aꞌin xchꞌaj li cuok riqꞌuin xyaꞌal ru ut xmes riqꞌuin rismal xjolom. 
LUK.7.45	La̱at incꞌaꞌ xacuutzꞌ li cuu nak xincꞌulun joꞌ cꞌaynako xba̱nunquil. Abanan li ixk aꞌin chalen xcꞌulunic arin incꞌaꞌ naxcanab rutzꞌbal li cuok. 
LUK.7.46	La̱at incꞌaꞌ xaqꞌue li aceite saꞌ lin jolom joꞌ cꞌaynako xba̱nunquil, abanan li ixk aꞌin xyuli li cuok saꞌ sununquil ban. 
LUK.7.47	Joꞌcan nak tinye a̱cue nak li ixk aꞌin kꞌaxal nabal lix ma̱c. Abanan cuybil sachbil chic. Joꞌcan nak kꞌaxal cuiꞌchic xinixra. Ut li ani caꞌchꞌin ajcuiꞌ lix ma̱c nacuyeꞌ, caꞌchꞌin ajcuiꞌ narahoc, chan. 
LUK.7.48	Ut li Jesús quixye re li ixk: —Ac cuybil sachbil chic la̱ ma̱c, chan. 
LUK.7.49	Ut eb li cuanqueb rochbeneb saꞌ li me̱x queꞌoc chixyebal: —¿Ani a cui̱nk aꞌin nak naxcuy naxsach li ma̱c? chanqueb. 
LUK.7.50	Ut li Jesús quixye cuiꞌchic re li ixk: —Xban nak cuan a̱pa̱ba̱l, xatcoleꞌ. Joꞌcan nak ayu chi sa saꞌ a̱chꞌo̱l, chan re.
LUK.8.1	Li Jesús co̱ saꞌ eb li tenamit chixyebal resil li cha̱bil esilal. Ut quilajeꞌxbeni chixjunileb li tenamit ut li cꞌaleba̱l rochbeneb lix tzolom cablaju. Yo̱ chixchꞌolobanquil lix ya̱lal chirix lix nimajcual cuanquilal li Dios. 
LUK.8.2	Cuanqueb ajcuiꞌ ixk yo̱queb chi ochbeni̱nc reheb. Eb li ixk aꞌin, aꞌan eb li queꞌqꞌuirtesi̱c xyajeleb ut eb li queꞌisi̱c ma̱us aj musikꞌej riqꞌuineb xban li Jesús. Saꞌ xya̱nkeb aꞌan cuan lix María. Lix Magdalena nequeꞌxye ajcuiꞌ re. Aꞌan li ixk li qui-isi̱c cuukub li ma̱us aj musikꞌej riqꞌuin. 
LUK.8.3	Cuan lix Susana saꞌ xya̱nkeb. Ut cuan ajcuiꞌ lix Juana li rixakil laj Chuza li quicuan chokꞌ merto̱m riqꞌuin laj Herodes. Ut cuanqueb ajcuiꞌ nabaleb chic li ixk rochbeneb. Aꞌan eb li nequeꞌtenkꞌan reheb riqꞌuin li cꞌaꞌruheb re.
LUK.8.4	Nabaleb li tenamit queꞌchꞌutla riqꞌuin li Jesús. Queꞌchal chak saꞌ eb li naꞌajej yalak bar. Ut li Jesús qui-oc chixyebal jun li jaljo̱quil ru a̱tin reheb. Ut quixye: 
LUK.8.5	—Jun aj acuinel co̱ chi a̱uc. Ut nak yo̱ chixhirbal li iyaj, cuan li quinak chire be ut quiyekꞌi̱c. Queꞌchal li xul li nequeꞌxicꞌan ut queꞌxcuaꞌ li iyaj. 
LUK.8.6	Ut cuan ajcuiꞌ li iyaj quinak saꞌ xya̱nk li pec. Quimok, abanan saꞌ junpa̱t quichakic xban nak chaki li chꞌochꞌ. 
LUK.8.7	Ut cuan cuiꞌchic li iyaj quinak saꞌ xya̱nk li qꞌuix. Ut nak quichamoꞌ li qꞌuix saꞌ xbe̱n, quixnatꞌ li acui̱mk. 
LUK.8.8	Ut cuan cuiꞌchic li iyaj quinak saꞌ li cha̱bil chꞌochꞌ. Quimok ut quiqꞌui ut quiu̱chin chi us. Quixqꞌue oꞌtakcꞌa̱l (100) ru li junju̱nk chi rok. Ut quixye cuiꞌchic li Jesús, —Li ani ta̱raj rabinquil li cꞌaꞌru yo̱quin chixyebal, chixqꞌuehak retal li yo̱quin chixyebal, chan. 
LUK.8.9	Ut eb lix tzolom queꞌxpatzꞌ re: —¿Cꞌaꞌru xya̱lal li jaljo̱quil ru a̱tin li xaye? chanqueb. 
LUK.8.10	Quichakꞌoc li Jesús ut quixye reheb: —La̱ex qꞌuebil e̱re xnaubal xya̱lal li mukmu̱quil naꞌleb chirix lix nimajcual cuanquilal li Dios. Aꞌut li jun chꞌol chic li incꞌaꞌ nequeꞌpa̱ban, riqꞌuin jaljo̱quil ru a̱tin ta̱yema̱nk reheb. Usta yo̱queb chi iloc, abanan incꞌaꞌ teꞌxqꞌue retal. Usta yo̱queb chi abi̱nc, abanan incꞌaꞌ teꞌxtau xya̱lal. 
LUK.8.11	Aꞌan aꞌin lix ya̱lal li jaljo̱quil ru a̱tin li xinye. Li iyaj, aꞌan retalil li ra̱tin li Dios. 
LUK.8.12	Ut li iyaj li quinak chire li be, aꞌan retalileb li nequeꞌabin re li ra̱tin li Dios. Nak ac xeꞌrabi li a̱tin, laj tza incꞌaꞌ naxcanabeb re teꞌxtau ru lix ya̱lal li ra̱tin li Dios re nak incꞌaꞌ teꞌpa̱ba̱nk ut teꞌcolekꞌ. 
LUK.8.13	Ut li iyaj li quinak saꞌ xya̱nk li pec, aꞌan retalileb li nequeꞌabin re li ra̱tin li Dios ut nequeꞌxpa̱b chi saheb saꞌ xchꞌo̱l. Abanan incꞌaꞌ nacana saꞌ xchꞌo̱leb. Nak nayaleꞌ rix lix pa̱ba̱leb, incꞌaꞌ nequeꞌxcuy xnumsinquil. Nachꞌinan ban xchꞌo̱leb. 
LUK.8.14	Ut li iyaj li quinak saꞌ xya̱nk li qꞌuix, aꞌan retalileb li nequeꞌabin re li ra̱tin li Dios. Nequeꞌxpa̱b, abanan incꞌaꞌ nequeꞌqꞌui saꞌ xpa̱ba̱leb xban nak caꞌaj cuiꞌ li cꞌaꞌak re ru cuan saꞌ ruchichꞌochꞌ nequeꞌxcꞌoxla, li biomal ut xra̱bal ru li cꞌaꞌak chic re ru. Aꞌan li naramoc lix ya̱lal chiruheb. 
LUK.8.15	Ut li iyaj li quitꞌaneꞌ saꞌ cha̱bil chꞌochꞌ, aꞌan retalileb li nequeꞌabin re li ra̱tin li Dios. Nequeꞌxpa̱b li ra̱tin chi anchaleb xchꞌo̱l ut nequeꞌqꞌui saꞌ xpa̱ba̱leb, chan li Jesús.
LUK.8.16	Ut li Jesús quixye ajcuiꞌ reheb: —Ma̱ ani tixloch junak candil ut tixqꞌue ta rubel junak ucꞌal malaj ut tixqꞌue ta rubel chꞌa̱t. Tixqꞌue ban saꞌ junak naꞌajej najt xteram re nak cua̱nkeb saꞌ cutan li ani teꞌoc saꞌ li cab. 
LUK.8.17	Joꞌcan ajcuiꞌ ma̱cꞌaꞌ cuan chi mukmu chi incꞌaꞌ ta ta̱nauma̱nk mokon. Ut li incꞌaꞌ natauman ru anakcuan, ta̱tauma̱nk ru mokon. 
LUK.8.18	Joꞌcan ut cheqꞌuehak retal li cꞌaꞌru te̱rabi xban nak li ani naxqꞌue xchꞌo̱l chixtaubal ru lix ya̱lal, ta̱qꞌuehekꞌ mas xnaꞌleb. Abanan li incꞌaꞌ naxqꞌue xchꞌo̱l chixtaubal ru, ta̱makꞌekꞌ chiru li naxcꞌoxla nak naxnau, chan.
LUK.8.19	Ut eb li ri̱tzꞌin li Jesús rochbeneb lix naꞌ queꞌcuulac chi a̱tinac riqꞌuin. Abanan incꞌaꞌ queꞌru chi oc cuan cuiꞌ li Jesús xban nak kꞌaxal cuiꞌchic nabaleb li cristian. 
LUK.8.20	Ut quiyeheꞌ resil re li Jesús: —La̱ naꞌ ut eb la̱ cui̱tzꞌin cuanqueb chirix cab ut teꞌraj a̱cua̱tinanquil, chan. 
LUK.8.21	Quichakꞌoc li Jesús ut quixye reheb: —Li ani nequeꞌabin re li ra̱tin li Dios ut nequeꞌxba̱nu li cꞌaꞌru naxye, aꞌaneb lin naꞌ ut li cui̱tzꞌin, chan li Jesús reheb.
LUK.8.22	Saꞌ jun li cutan li Jesús quixye reheb lix tzolom: —Kꞌaxonko jun pacꞌal li palau, chan reheb. Ut qui-oc saꞌ jun li jucub rochbeneb lix tzolom ut co̱eb. 
LUK.8.23	Nak ac yo̱queb chi xic chiru li palau, li Jesús quicuar. Saꞌ li ho̱nal aꞌan quichal jun li ca̱k-sut-ikꞌ ut qui-oc chi nujac li haꞌ saꞌ li jucub ut yo̱queb re chi subu̱nc saꞌ li palau. 
LUK.8.24	Eb lix tzolom co̱eb cuan cuiꞌ li Jesús ut queꞌrajsi. Ut queꞌxye re: —At tzolonel, at tzolonel, osocꞌ ke, chanqueb. Ut li Jesús qui-aj ru ut quixkꞌus li ikꞌ ut quixkꞌus li palau ut chꞌanamil quicana. Incꞌaꞌ chic qui-ecꞌan. 
LUK.8.25	Ut li Jesús quixye reheb: —¿Cꞌaꞌru xecꞌul? ¿Ma ma̱cꞌaꞌ chic e̱pa̱ba̱l? chan. Cꞌajoꞌ nak qui-oc xcꞌaꞌuxeb ut queꞌxsach xchꞌo̱l. Queꞌxye chi ribileb rib, —¿Chanru nak nequeꞌabin li ikꞌ ut li palau chiru li cui̱nk aꞌin? Ut, ¿chanru nak cuan xcuanquil chixkꞌusbaleb? chanqueb.
LUK.8.26	Li Jesús ut eb lix tzolom queꞌcuulac saꞌ li naꞌajej Gadara li cuan jun pacꞌal li palau Galilea. 
LUK.8.27	Tojeꞌ ajcuiꞌ teꞌcuulak li Jesús nak quichal jun li cui̱nk li cuan saꞌ li tenamit aꞌan chi cꞌuluc re. Li cui̱nk aꞌan ac junxil cuan ma̱us aj musikꞌej riqꞌuin. Incꞌaꞌ chic nacuan saꞌ rochoch chi moco naxqꞌue chic rakꞌ. Junes saꞌ li naꞌajej li nequeꞌmukeꞌ cuiꞌ li camenak nacuan. 
LUK.8.28	Nak quiril li Jesús li cui̱nk quixcuikꞌib rib chiru. Quixjap re chixyebal: —¿Cꞌaꞌru ta̱cuaj cuiqꞌuin, at Jesús? La̱at li Ralal li nimajcual Dios. Nintzꞌa̱ma cha̱cuu nak mina̱chꞌiꞌchꞌiꞌi, chan re. 
LUK.8.29	Quixye chi joꞌcan xban nak li Jesús ac yo̱ chixyebal re li ma̱us aj musikꞌej nak ta̱e̱lk riqꞌuin li cui̱nk. Nabal sut narahobtesi̱c li cui̱nk xban li ma̱us aj musikꞌej. Nequeꞌxbacꞌ riqꞌuin chꞌi̱chꞌ ut riqꞌuin cadena. Abanan naxtꞌupi li cadena ut nacꞌameꞌ xban li ma̱us aj musikꞌej saꞌ eb li naꞌajej bar ma̱cꞌaꞌ cuan. 
LUK.8.30	Li Jesús quixye re: —¿Ani a̱cꞌabaꞌ? chan re. —Cuakib mil incꞌabaꞌ xban nak nabalo, chan nak quichakꞌoc. 
LUK.8.31	Ut eb li ma̱us aj musikꞌej queꞌxtzꞌa̱ma chiru li Jesús nak incꞌaꞌ tixtaklaheb saꞌ xbalba. 
LUK.8.32	Aran cuanqueb jun tu̱b li a̱k yo̱queb chi ichajibc chiru li tzu̱l. Eb li ma̱us aj musikꞌej queꞌxtzꞌa̱ma chiru li Jesús nak tixtaklaheb chi oc riqꞌuineb li a̱k. Ut li Jesús quixcanabeb chi oc riqꞌuineb. 
LUK.8.33	Queꞌel li ma̱us aj musikꞌej riqꞌuin li cui̱nk ut queꞌoc riqꞌuineb li a̱k. Eb li a̱k queꞌoc chi a̱linac. Saꞌ xbe̱n li u̱l queꞌel chak ut toj saꞌ li palau coxeꞌnak ut aran queꞌcam. 
LUK.8.34	Ut eb li yo̱queb chi iloc reheb li a̱k queꞌco̱eb saꞌ a̱nil ut coxeꞌxye resil saꞌ li tenamit li cꞌaꞌru quicꞌulman joꞌ ajcuiꞌ saꞌ li cꞌaleba̱l. 
LUK.8.35	Ut nabaleb li tenamit queꞌco̱eb chirilbal li cꞌaꞌru quicꞌulman. Queꞌcuulac cuan cuiꞌ li Jesús ut queꞌril li cui̱nk li qui-isi̱c nabal chi ma̱us aj musikꞌej riqꞌuin. Chunchu chiru li Jesús. Tikto chic ut tuktu chic xjolom. Riqꞌuin rilbal aꞌan queꞌsach xchꞌo̱leb li tenamit. 
LUK.8.36	Ut eb li queꞌiloc re li cꞌaꞌru quicꞌulman, queꞌxserakꞌi reheb li tenamit chanru nak quiqꞌuira li cui̱nk li quicuan ma̱us aj musikꞌej riqꞌuin. 
LUK.8.37	Cꞌajoꞌ nak queꞌxucuac chixjunileb li tenamit li cuanqueb saꞌ eb li naꞌajej li cuanqueb saꞌ xcue̱nt Gadara. Ut queꞌxtzꞌa̱ma chiru li Jesús nak ta̱e̱lk saꞌ lix naꞌajeb. Joꞌcan nak li Jesús qui-oc cuiꞌchic saꞌ li jucub ut qui-el saꞌ li naꞌajej aꞌan. 
LUK.8.38	Ut li cui̱nk li qui-isi̱c ma̱us aj musikꞌej riqꞌuin quixye re li Jesús: —Xicakin cha̱cuix, chan re. Abanan li Jesús quixye re: —Incꞌaꞌ. Cana̱kat. 
LUK.8.39	Ayu saꞌ la̱ cuochoch ut ta̱serakꞌi reheb chixjunileb chanru nak li Dios xruxta̱na a̱cuu, chan li Jesús. Joꞌcan nak co̱ li cui̱nk ut quixserakꞌi reheb chixjunileb li cuanqueb saꞌ li tenamit chanru nak li Jesús quiruxta̱na ru.
LUK.8.40	Nak li Jesús quinumeꞌ cuiꞌchic jun pacꞌal li palau, li qꞌuila tenamit yo̱queb chiroybeninquil chi saheb saꞌ xchꞌo̱l. 
LUK.8.41	Ut saꞌ li ho̱nal aꞌan quicuulac jun li cui̱nk aran aj Jairo xcꞌabaꞌ. Aꞌan li nataklan saꞌ li cab li nequeꞌxchꞌutub cuiꞌ ribeb laj judío. Nak quiril li Jesús, quixcuikꞌib rib chiru ut quixtzꞌa̱ma chiru nak ta̱xic saꞌ rochoch xban nak ca̱mc re lix rabin. 
LUK.8.42	Jun ajcuiꞌ lix rabin chiru. Cablaju chihab na cuan re. Ut eb li cristian yo̱queb chixlatzꞌanquil li Jesús nak yo̱ chi xic. 
LUK.8.43	Saꞌ xya̱nkeb cuan jun li ixk cablaju chihab xticlajic xyajel. Junelic yo̱ lix yajel li ixk aꞌan ut incꞌaꞌ chic natzꞌap lix quiqꞌuel. Quixqꞌue rib chi banecꞌ riqꞌuin nabaleb aj banonel ut nabal li tumin quixsach. Abanan ma̱ jun quiru chi banoc re. 
LUK.8.44	Li ixk aꞌan quijiloc riqꞌuin li Jesús ut quixchꞌeꞌ li rakꞌ. Ut saꞌ ajcuiꞌ li ho̱nal aꞌan quiqꞌuira li ixk. 
LUK.8.45	Ut li Jesús quixye: —¿Ani xchꞌeꞌoc cue?— Ut chixjunileb queꞌchakꞌoc ut queꞌxye: —La̱o incꞌaꞌ yo̱co cha̱chꞌeꞌbal.— Tojoꞌnak laj Pedro joꞌqueb ajcuiꞌ li cuanqueb rochben queꞌxye re: —At tzolonel, la̱at nacacuil chanru nak yo̱queb cha̱latzꞌanquil li tenamit. ¿Cꞌaꞌut nak nacapatzꞌ ani xchꞌeꞌoc a̱cue? chanqueb re. 
LUK.8.46	Ut li Jesús quixye cuiꞌchic reheb: —La̱in ninnau nak cuan ani xchꞌeꞌoc cue xban nak xcuecꞌa nak cuan ani xqꞌuira riqꞌuin incuanquil, chan. 
LUK.8.47	Li ixk quixqꞌue retal nak li Jesús naxnau nak xchꞌeꞌ li rakꞌ. Nasicsot xban xxiu li ixk. Saꞌ xchꞌo̱l aꞌan nak ta̱chꞌila̱k xban li Jesús. Quixcuikꞌib rib chiru li Jesús ut quixye re chiruheb chixjunileb li cristian cꞌaꞌut nak quixchꞌeꞌ li rakꞌ. Ut quixye ajcuiꞌ re nak saꞌ ajcuiꞌ li ho̱nal aꞌan xqꞌuira. 
LUK.8.48	Li Jesús quixye re: —Kanaꞌ, xban nak xapa̱b nak cuan incuanquil cha̱qꞌuirtesinquil, joꞌcan nak xatqꞌuira. Ayu chi sa saꞌ a̱chꞌo̱l, chan. 
LUK.8.49	Toj yo̱ ajcuiꞌ chi a̱tinac li Jesús nak quichal jun li cui̱nk saꞌ rochoch laj Jairo li nataklan saꞌ li cab li nequeꞌxchꞌutub cuiꞌ ribeb laj judío ut quixye re laj Jairo: —Xcam la̱ rabin. Ma̱chꞌiꞌchꞌiꞌi chic laj tzolonel, chan re. 
LUK.8.50	Nak quirabi li Jesús li cꞌaꞌru quixye li cui̱nk, quixye re laj Jairo: —Matcꞌoxlac. Caꞌaj cuiꞌ ta̱pa̱b ut la̱ rabin ta̱colekꞌ, chan. 
LUK.8.51	Nak quicuulac li Jesús, ma̱ ani quixcanab chi oc saꞌ li cab. Caꞌaj cuiꞌ laj Pedro, laj Jacobo ut laj Juan rochbeneb lix naꞌ xyucuaꞌ li xkaꞌal. 
LUK.8.52	Chixjunileb li cuanqueb aran japjo̱queb re chi ya̱bac xban nak ac xcam. Ut li Jesús quixye reheb: —Mexya̱bac. Li xkaꞌal aꞌin moco camenak ta. Cua̱rc yo̱, chan. 
LUK.8.53	Chixjunileb li cuanqueb aran queꞌxseꞌe li Jesús xban nak queꞌxnau nak li xkaꞌal camenak chic. 
LUK.8.54	Abanan li Jesús quixchap chi rukꞌ li xkaꞌal, ut quixye re: —At chꞌina xkaꞌal, cuaclin, chan. 
LUK.8.55	Saꞌ li ho̱nal aꞌan quicuacli cuiꞌchic chi yoꞌyo li xkaꞌal. Ut li Jesús quixye reheb nak teꞌxqꞌue chi cuaꞌac. 
LUK.8.56	Ut eb lix naꞌ xyucuaꞌ sachso̱queb xchꞌo̱l riqꞌuin li quicꞌulman. Abanan li Jesús quixye reheb nak ma̱ ani aj e teꞌxserakꞌi li cꞌaꞌru quicꞌulman.
LUK.9.1	Li Jesús quixchꞌutubeb lix tzolom cablaju ut quixqꞌueheb xcuanquil chirisinquileb li ma̱us aj musikꞌej ut quixqꞌueheb ajcuiꞌ xcuanquil chixqꞌuirtesinquileb li yaj. 
LUK.9.2	Quixtaklaheb chixchꞌolobanquil resil lix nimajcual cuanquilal li Dios ut chixqꞌuirtesinquileb li yaj. 
LUK.9.3	Quixye reheb: —Ma̱cꞌaꞌ te̱cꞌam e̱re nak texxic. Incꞌaꞌ te̱cꞌam e̱xukꞌ, chi moco e̱bo̱ls, chi moco e̱tzacae̱mk chi moco e̱tumin. Caꞌaj cuiꞌ le̱ rakꞌ li cuan che̱rix te̱cꞌam. 
LUK.9.4	Nak texcꞌulekꞌ saꞌ junak cab, aran texcana̱k. Toj ta̱cuulak xkꞌehil nak texxic, tex-e̱lk saꞌ li naꞌajej aꞌan. 
LUK.9.5	Cui texcuulak saꞌ junak naꞌajej bar cuiꞌ incꞌaꞌ texcꞌulekꞌ, tex-e̱lk riqꞌuineb ut te̱chikꞌ li poks che̱rok joꞌ retalil li raylal teꞌxcꞌul xban nak incꞌaꞌ queꞌraj rabinquil li ra̱tin li Dios, chan li Jesús. 
LUK.9.6	Co̱eb ut lix tzolom li Jesús saꞌ eb li junju̱nk chi naꞌajej ut yo̱queb chixchꞌolobanquil resil li colba-ib. Ut yo̱queb ajcuiꞌ chixqꞌuirtesinquileb li yaj.
LUK.9.7	Laj Herodes li nataklan aran Galilea quirabi resil chixjunil li yo̱ chixba̱nunquil li Jesús ut qui-oc xcꞌaꞌux xban nak cuan yo̱queb chi yehoc re nak aꞌan laj Juan li xcuacli cuiꞌchic chi yoꞌyo saꞌ xya̱nkeb li camenak. 
LUK.9.8	Ut cuan ajcuiꞌ li yo̱queb chi yehoc re nak aꞌan li profeta Elías li xchal cuiꞌchic. Ut cuan cuiꞌchic li yo̱queb chi yehoc re nak ma̱re aꞌan jun xcomoneb li profeta li queꞌcuan junxil li xcuacli cuiꞌchic chi yoꞌyo saꞌ xya̱nkeb li camenak. 
LUK.9.9	Laj Herodes quixye saꞌ xchꞌo̱l: —Aꞌan ma̱cuaꞌ laj Juan xban nak la̱in quintaklan re xchꞌotbal xcux. ¿Ani anchal aꞌan li yo̱quin chirabinquil resil? chan. Joꞌcan nak ta̱raj rilbal ru.
LUK.9.10	Nak queꞌsukꞌi chak lix tzolom chixba̱nunquil li cꞌanjel queꞌtakla̱c cuiꞌ, queꞌxserakꞌi re li Jesús li cꞌaꞌru quilajeꞌxba̱nu chak. Li Jesús quixcꞌameb xjuneseb saꞌ jun naꞌajej bar ma̱cꞌaꞌ cuan, li cuan xcue̱nt li tenamit Betsaida. 
LUK.9.11	Abanan li qꞌuila tenamit queꞌxqꞌue retal nak li Jesús yo̱queb chi xic saꞌ li naꞌajej aꞌan, ut queꞌco̱eb chirix. Li Jesús quixcꞌuleb ut qui-oc chixchꞌolobanquil xya̱lal chiruheb chirix lix nimajcual cuanquilal li Dios. Ut quixqꞌuirtesiheb ajcuiꞌ li yaj. 
LUK.9.12	Nak ac yo̱ chi ecuu̱c, lix tzolom cablaju queꞌco̱eb bar cuan cuiꞌ li Jesús ut queꞌxye re: —Chakꞌrabiheb li tenamit re nak teꞌxic xsicꞌbal lix naꞌajeb bar teꞌhila̱nk cuiꞌ ut teꞌxsicꞌ ajcuiꞌ lix tzacae̱mk saꞌ eb li cꞌaleba̱l ut saꞌ eb li naꞌajej li cuanqueb chi nachꞌ, chanqueb re. 
LUK.9.13	Li Jesús quixye reheb: —Qꞌuehomak xcuaheb la̱ex. Ut eb aꞌan queꞌxye: —Ma̱cꞌaꞌ tzacae̱mk kiqꞌuin la̱o. O̱b ajcuiꞌ li caxlan cua ut cuib ajcuiꞌ li car cuan. ¿Malaj ut yo̱cat chixcꞌoxlanquil nak la̱o toxic chixlokꞌbal xtzacae̱mkeb li qꞌuila tenamit aꞌin? chanqueb lix tzolom. 
LUK.9.14	Chixjunileb li cuanqueb aran cuanqueb tana o̱b mil chi cui̱nk. Li Jesús quixye reheb lix tzolom nak teꞌxchunub ribeb chi chꞌu̱tal, chi laje̱tk roxcꞌa̱l. (50) 
LUK.9.15	Eb lix tzolom li Jesús queꞌxba̱nu joꞌ quiyeheꞌ reheb. Ut li cristian queꞌchunla chi chꞌu̱tal. 
LUK.9.16	Li Jesús quixchap li o̱b chi caxlan cua ut li cuib chi car. Qui-iloc saꞌ choxa. Quixbantioxi chiru li Dios. Quixjachi ut quixqꞌue reheb lix tzolom re nak teꞌxjeqꞌui reheb li qꞌuila tenamit. 
LUK.9.17	Queꞌcuaꞌac chixjunileb toj retal queꞌcꞌojla xchꞌo̱l. Ut cablaju chacach chic li relaꞌ quicana.
LUK.9.18	Saꞌ jun li cutan li Jesús yo̱ chi tijoc xjunes nak queꞌcuulac lix tzolom riqꞌuin. Li Jesús quixpatzꞌ reheb lix tzolom ut quixye: —¿Anihin la̱in nak nequeꞌxye li tenamit? chan. 
LUK.9.19	Eb aꞌan queꞌxye re: —Cuan nequeꞌyehoc re nak la̱at laj Juan laj Cubsihom Haꞌ. Ut cuan ajcuiꞌ nequeꞌyehoc re nak la̱at li profeta Elías. Ut cuan cuiꞌchic nequeꞌyehoc re nak la̱at jun reheb li profeta li queꞌcuan najter li xcuacli cuiꞌchic chi yoꞌyo, chanqueb. 
LUK.9.20	—Ut la̱ex, ¿anihin la̱in nak nequecꞌoxla? chan li Jesús reheb. Quichakꞌoc laj Pedro ut quixye re: —La̱at li Cristo, laj Colonel li yechiꞌinbil xban li Dios, chan. 
LUK.9.21	Ut li Jesús quixtzꞌa̱ma chiruheb lix tzolom ut quixye reheb: —Ma̱ ani aj e te̱ye nak la̱in li Cristo, chan reheb.
LUK.9.22	Ut quixye ajcuiꞌ reheb: —La̱in li Cꞌajolbej. Tento nak tincꞌul nabal li raylal. Tintzꞌekta̱na̱k xbaneb li xakabanbileb chi cꞌanjelac saꞌ li templo, joꞌ ajcuiꞌ xbaneb li xbe̱nil aj tij, ut xbaneb laj tzꞌi̱b. Tincamsi̱k, abanan tincuacli̱k cuiꞌchic chi yoꞌyo saꞌ rox li cutan, chan li Jesús. 
LUK.9.23	Li Jesús quixye reheb chixjunileb li cuanqueb aran: —Li ani ta̱raj inpa̱banquil tento nak tixtzꞌekta̱na li cꞌaꞌru naxrahi ru lix chꞌo̱l. Tixcuy xnumsinquil li raylal li tixcꞌul, usta ta̱camsi̱k saꞌ incꞌabaꞌ. Ut chinixta̱kehak. 
LUK.9.24	Li ani ta̱tzꞌekta̱na̱nk cue re xcolbal rix lix yuꞌam arin saꞌ ruchichꞌochꞌ, tixtzꞌek li junelic yuꞌam. Aꞌut li ani naxsach lix yuꞌam arin saꞌ ruchichꞌochꞌ saꞌ incꞌabaꞌ la̱in, aꞌan ta̱re̱chani li junelic yuꞌam. 
LUK.9.25	¿Cꞌaꞌru tixra junak li cui̱nk cui ta̱re̱chani chixjunil xbiomal li ruchichꞌochꞌ ut tixtzꞌekta̱na li junelic yuꞌam? 
LUK.9.26	Li ani ta̱xuta̱na̱k inban malaj ut xban li cua̱tin, la̱in li Alalbej tinxuta̱na̱k ajcuiꞌ xbaneb nak tincha̱lk chak riqꞌuin inlokꞌal ut riqꞌuin xlokꞌal lin Yucuaꞌ cuochbeneb li santil ángel, chan li Jesús. 
LUK.9.27	Ut quixye ajcuiꞌ: —Relic chi ya̱l tinye e̱re nak cuanqueb arin saꞌ e̱ya̱nk li incꞌaꞌ teꞌca̱mk toj teꞌril lix nimajcual cuanquilal li Dios, chan li Jesús.
LUK.9.28	Cuakxakib cutan na chic xyebal eb a a̱tin aꞌin nak li Jesús co̱ chi tijoc saꞌ xbe̱n jun li tzu̱l rochbeneb laj Pedro, laj Jacobo ut laj Juan. 
LUK.9.29	Nak yo̱ chi tijoc li Jesús, quijalanoꞌ li riloba̱l chiruheb. Ut li rakꞌ sak sak ut nalemtzꞌun. 
LUK.9.30	Ut queꞌril nak cuibeb li cui̱nk yo̱queb chi a̱tinac riqꞌuin li Jesús. Aꞌaneb laj Moisés ut laj Elías. 
LUK.9.31	Nequeꞌlemtzꞌun ut cꞌajoꞌ lix lokꞌaleb nak yo̱queb chi a̱tinac chirix lix camic li Jesús li tenebanbil saꞌ xbe̱n aran Jerusalén. 
LUK.9.32	Usta yo̱queb xcuara laj Pedro ut li cuanqueb rochben, abanan incꞌaꞌ queꞌcuar. Yo̱queb ban chirilbal lix lokꞌal li Jesús joꞌ ajcuiꞌ li cuib chi cui̱nk li cuanqueb rochben. 
LUK.9.33	Nak ac oqueb re xcanabanquil li Jesús li cuib chi cui̱nk, laj Pedro quixye re li Jesús: —Ka̱cuaꞌ, cꞌajoꞌ xchakꞌal ru nak cuanco arin. Xkayi̱b ta oxibak muheba̱l arin. Jun a̱cue, jun re laj Moisés ut jun re laj Elías, chan. Quixye chi joꞌcan xban nak incꞌaꞌ quixtau ru lix ya̱lal li quiril. 
LUK.9.34	Nak toj yo̱ chi a̱tinac laj Pedro, quichal jun li chok saꞌ xbe̱neb. Cꞌajoꞌ nak queꞌxucuac nak queꞌmukun saꞌ li chok. 
LUK.9.35	Queꞌrabi nak li Dios quia̱tinac saꞌ li chok ut quixye: —Aꞌin li cualal li sicꞌbil ru inban. Cherabi li cꞌaꞌru tixye, chan. 
LUK.9.36	Nak quicana li a̱tinac, xjunes chic li Jesús quicana. Ut eb aꞌan ma̱cꞌaꞌ chic queꞌxye. Ut chiruheb li cutan aꞌan ma̱ ani aj e queꞌxye li cꞌaꞌru queꞌril.
LUK.9.37	Joꞌ cuulajak chic nak quicube saꞌ li tzu̱l, nabaleb li qꞌuila tenamit queꞌcuulac chi cꞌuluc re li Jesús. 
LUK.9.38	Jun li cui̱nk quia̱tinac chak saꞌ xya̱nkeb li tenamit ut quixye chi cau xya̱b xcux: —At tzolonel, nintzꞌa̱ma cha̱cuu nak ta̱cuil li cualal xban nak caꞌaj cuiꞌ aꞌan chicuu. 
LUK.9.39	Cuan ma̱us aj musikꞌej riqꞌuin. Nak naniman xyajel naxjap re ut nachꞌikchꞌiki̱c chi cau xban li ma̱us aj musikꞌej ut na-el xcuokx saꞌ re. Ut incꞌaꞌ naraj xcanabanquil li cualal. 
LUK.9.40	Xintzꞌa̱ma chiruheb la̱ tzolom nak teꞌrisi li ma̱us aj musikꞌej, abanan incꞌaꞌ xeꞌru chirisinquil, chan li cui̱nk. 
LUK.9.41	Quichakꞌoc li Jesús ut quixye reheb: —La̱ex tenamit li cuanquex anakcuan, chi ti̱c incꞌaꞌ nequexpa̱ban ut incꞌaꞌ us e̱naꞌleb. ¿Joꞌ najtil chic tincua̱nk e̱riqꞌuin re nak texpa̱ba̱nk? ¿Joꞌ najtil chic texincuy nak nequecꞌoxla? Cꞌam chak li al arin cuiqꞌuin, chan li Jesús. 
LUK.9.42	Nak yo̱ chi xic li al riqꞌuin li Jesús, li ma̱us aj musikꞌej quixcut li al saꞌ chꞌochꞌ ut quixchꞌikle chi cau. Abanan li Jesús quixkꞌus li ma̱us aj musikꞌej. Quixqꞌuirtesi li al ut quixkꞌaxtesi re lix yucuaꞌ. 
LUK.9.43	Ut chixjunileb li cuanqueb aran sachso̱queb xchꞌo̱l chirilbal nak kꞌaxal nim xcuanquil li Dios. Nak toj sachso̱queb xchꞌo̱l li tenamit chi cꞌoxlac chirix li quicꞌulman, li Jesús quixye reheb lix tzolom: 
LUK.9.44	—Cherabihak chi us li tinye e̱re. Tento nak la̱in li Cꞌajolbej tinkꞌaxtesi̱k saꞌ rukꞌeb li cui̱nk li xicꞌ nequeꞌiloc cue, chan li Jesús. 
LUK.9.45	Abanan eb lix tzolom incꞌaꞌ queꞌxtau ru li cꞌaꞌru quixye, xban nak toj ma̱jiꞌ nacuulac xkꞌehil nak teꞌxtau ru. Ut queꞌxuta̱nac chixpatzꞌbal re cꞌaꞌru xya̱lal li quixye li Jesús reheb.
LUK.9.46	Eb lix tzolom li Jesús queꞌoc chixcuechꞌinquil ribeb. Ut yo̱queb chixpatzꞌbal ani reheb li nimak xcuanquil. 
LUK.9.47	Nak li Jesús quixqꞌue retal li cꞌaꞌru yo̱queb chixcꞌoxlanquil, quixcꞌam jun li chꞌina al ut quixxakab chiru. 
LUK.9.48	Ut quixye reheb: —Li ani ta̱cꞌuluk re junak chꞌina al joꞌ aꞌin saꞌ incꞌabaꞌ la̱in, tinixcꞌul ajcuiꞌ la̱in; ut li ani ta̱cꞌuluk cue la̱in, tixcꞌul ajcuiꞌ li ani xtaklan chak cue. Joꞌcan nak li ani cubenak xcuanquil saꞌ e̱ya̱nk anakcuan, aꞌanak chic li nimak xcuanquil. 
LUK.9.49	Laj Juan quixye re li Jesús: —At Ka̱cuaꞌ, xkil jun li cui̱nk yo̱ chi isi̱nc ma̱us aj musikꞌej saꞌ a̱cꞌabaꞌ. Ut la̱o xkaye re nak incꞌaꞌ tixba̱nu aꞌan xban nak moco kacomon ta, chan. 
LUK.9.50	Ut li Jesús quichakꞌoc ut quixye re: —Me̱kꞌus li cui̱nk aꞌan xban nak li ani incꞌaꞌ xicꞌ na-iloc ke, aꞌan na-oquen chikix, chan.
LUK.9.51	Nak ac cuulac re xkꞌehil nak li Jesús ta̱cꞌamekꞌ cuiꞌchic xban li Dios saꞌ choxa, quixcacuubresi xchꞌo̱l chi xic Jerusalén. 
LUK.9.52	Li Jesús quixtakla xtakl saꞌ jun tenamit cuan saꞌ xcue̱nt Samaria, re nak teꞌxcauresi xnaꞌaj re ta̱hila̱nk cuiꞌ. 
LUK.9.53	Abanan li cuanqueb saꞌ li tenamit aꞌan incꞌaꞌ queꞌraj xcꞌulbal li Jesús xban nak queꞌxqꞌue retal nak yo̱ chi xic Jerusalén.
LUK.9.54	Nak laj Jacobo ut laj Juan queꞌxqꞌue retal nak incꞌaꞌ quicꞌuleꞌ li Jesús saꞌ li tenamit aꞌan, queꞌxye re: —¿Ma ta̱cuaj nak takatzꞌa̱ma nak ta̱cubek chak xam saꞌ choxa re nak ta̱cꞌatekꞌ li tenamit aꞌan joꞌ quixba̱nu laj Elías? chanqueb. 
LUK.9.55	Quixsukꞌisi rib li Jesús ut quixkꞌuseb. Quixye reheb: —¿Cꞌaꞌru musikꞌejil cuan e̱riqꞌuin la̱ex nak incꞌaꞌ nequetau ru? 
LUK.9.56	La̱in li Cꞌajolbej incꞌaꞌ xinchal chixsachbal ruheb li cristian. Xinchal ban chixcolbaleb, chan li Jesús. Ut chirix aꞌan, queꞌco̱eb saꞌ jalan chic naꞌajej.
LUK.9.57	Nak yo̱queb chi xic li Jesús, jun li cui̱nk quicuulac riqꞌuin ut quixye re: —At tzolonel, tincuaj a̱ta̱kenquil yalak bar tatxic, chan re. 
LUK.9.58	Li Jesús quichakꞌoc ut quixye re: —Cꞌoxla chi us ma ta̱cuy inta̱kenquil. Li yac cuanqueb xjul saꞌ pec, ut li xul li nequeꞌrupupic chiru choxa cuanqueb xsoc. Abanan la̱in li Cꞌajolbej ma̱cꞌaꞌ innaꞌaj bar ta̱ru̱k tinhila̱nk cuiꞌ.— 
LUK.9.59	Li Jesús quixye re jun chic: —China̱ta̱ke, chan. Quichakꞌoc li cui̱nk ut quixye: —Ka̱cuaꞌ, china̱cuy. Inmukak cuan lin yucuaꞌ tojoꞌnak tinxic cha̱cuix, chan. 
LUK.9.60	Li Jesús quixye re: —Canabeb li toj camenakeb saꞌ li ma̱c xmukakeb cuan lix camenak. Ut la̱at, ayu. Ye chak resil lix nimajcual cuanquilal li Dios, chan. 
LUK.9.61	Ut jun chic li cui̱nk quixye: —At Ka̱cuaꞌ, tatinta̱ke. Abanan inchakꞌrabihakeb cuan chak li cuanqueb saꞌ cuochoch, chan re. 
LUK.9.62	Ut li Jesús quixye re: —Li ani naxtiquib cꞌanjelac chiru li Dios ut cui toj yo̱ chixcꞌoxlanquil li cꞌaꞌru re, li jun aꞌan incꞌaꞌ us chokꞌ aj cꞌanjel saꞌ lix nimajcual cuanquilal li Dios, chan li Jesús.
LUK.10.1	Ut chirix chic a cꞌaꞌak re ru aꞌin, li Ka̱cuaꞌ quixsiqꞌueb ru laje̱b xca̱cꞌa̱leb (70) chic chi cui̱nk ut quixtaklaheb chi caꞌcabil saꞌ eb li junju̱nk chi tenamit ut saꞌ eb li naꞌajej li bar talajeꞌnumekꞌ cuiꞌ. 
LUK.10.2	Ut quixye reheb, —Relic chi ya̱l nabaleb li incꞌaꞌ nequeꞌxnau xya̱lal. Abanan moco qꞌuiheb ta li teꞌxye lix ya̱lal reheb. Chanchaneb li ru li acui̱mk li ma̱cꞌaꞌ aj sicꞌol re. Joꞌcan ut tinye e̱re nak te̱tzꞌa̱ma chiru li Ka̱cuaꞌ re nak aꞌan tixtaklaheb laj cꞌanjel chixchꞌolobanquil lix ya̱lal chiruheb. 
LUK.10.3	Ayukex biꞌ ut chenauhak nak la̱in yo̱quin chi takla̱nc e̱re saꞌ xya̱nkeb li xicꞌ nequeꞌiloc e̱re. Chanchanakex li cocꞌ carner saꞌ xya̱nkeb laj xoj. 
LUK.10.4	Incꞌaꞌ te̱cꞌam xnaꞌaj li cꞌaꞌak re ru ta̱cꞌanjelak e̱re saꞌ be, chi moco e̱tumin, chi moco xjalbal e̱xa̱b. Ut ma̱ ani aj iqꞌuin texxakli̱k chi serakꞌic saꞌ be. 
LUK.10.5	Nak texcuulak saꞌ junak cab, te̱qꞌue xsahileb xchꞌo̱l ut te̱ye, “Aꞌ taxak li tuktu̱quil usilal chi cua̱nk saꞌ li cab aꞌin,” chaꞌkex. 
LUK.10.6	Cui cha̱bileb li cuanqueb saꞌ li cab aꞌan, ta̱cua̱nk li tuktu̱quil usilal riqꞌuineb joꞌ xeye la̱ex. Cui ut incꞌaꞌ cha̱bileb, incꞌaꞌ ajcuiꞌ ta̱cua̱nk li tuktu̱quil usilal riqꞌuineb. Caꞌaj cuiꞌ e̱riqꞌuin ban la̱ex ta̱cana̱k. 
LUK.10.7	Nak tex-oc saꞌ junak cab, aran texcana̱k. Incꞌaꞌ yo̱kex chixbeninquil e̱rib. Ut chetzacahak li cꞌaꞌru ta̱qꞌuehekꞌ e̱re xban nak laj cꞌanjel tento tixcꞌul lix tojbal. 
LUK.10.8	Nak texcꞌulekꞌ saꞌ junak tenamit, checꞌulak ut chetzaca li cꞌaꞌru ta̱qꞌuehekꞌ e̱re. 
LUK.10.9	Te̱qꞌuirtesiheb li yaj li cuanqueb saꞌ li tenamit aꞌan ut te̱ye ajcuiꞌ reheb nak yo̱ chak chi nachꞌoc lix nimajcual cuanquilal li Dios. 
LUK.10.10	Abanan cui texcuulak saꞌ junak tenamit ut incꞌaꞌ texcꞌulekꞌ saꞌ xya̱lal, tex-e̱lk saꞌ be ut tex-oc xyebal, 
LUK.10.11	“Lix poksil le̱ tenamit li xletz chi kok takachikꞌchikꞌi chokꞌ retalil nak ta̱cha̱lk raylal saꞌ e̱be̱n. Julticak e̱re nak lix nimajcual cuanquilal li Dios xcꞌulun e̱riqꞌuin, abanan incꞌaꞌ xecꞌul”, chaꞌkex reheb. 
LUK.10.12	Relic chi ya̱l tinye e̱re nak toj cubenak caꞌchꞌin lix tojbal xma̱queb li tenamit Sodoma chiru lix tojbal xma̱queb li tenamit aꞌin saꞌ xkꞌehil li rakba a̱tin.
LUK.10.13	Raylal cha̱lel saꞌ e̱be̱n la̱ex li cuanquex saꞌ li tenamit Corazín. Raylal cha̱lel saꞌ e̱be̱n la̱ex li cuanquex saꞌ li tenamit Betsaida. Cui ta quinba̱nu aran Tiro li milagro aꞌin li xinba̱nu che̱ru ut cui ta quinba̱nu aran Sidón, ac najter raj queꞌxqꞌue li kꞌes ru tꞌicr chirixeb ut queꞌxchunub raj rib saꞌ cha ut queꞌyotꞌeꞌ raj xchꞌo̱leb ut queꞌxjal raj xcꞌaꞌuxeb. 
LUK.10.14	Joꞌcan ut tinye e̱re nak saꞌ xkꞌehil li rakba a̱tin, kꞌaxal cuiꞌchic li raylal li te̱cꞌul la̱ex chiru li raylal li teꞌxcꞌul eb laj Tiro ut eb laj Sidón. 
LUK.10.15	Ut la̱ex li cuanquex saꞌ li tenamit Capernaum, cꞌajoꞌ nak nequenimobresi e̱rib. ¿Ma nequecꞌoxla nak ta̱taksi̱k e̱cuanquil toj saꞌ choxa? Ta̱cubsi̱k ban e̱cuanquil nak textakla̱k saꞌ xnaꞌajeb li camenak. 
LUK.10.16	Li ani ta̱abi̱nk re le̱ ra̱tin la̱ex, ta̱rabi ajcuiꞌ li cua̱tin la̱in. Ut li ani ta̱tzꞌekta̱na̱nk e̱re la̱ex, tinixtzꞌekta̱na ajcuiꞌ la̱in. Ut li ani natzꞌekta̱nan cue la̱in, naxtzꞌekta̱na ajcuiꞌ li quitaklan chak cue, chan li Jesús.
LUK.10.17	Queꞌsukꞌi chak li laje̱b xca̱cꞌa̱l chi cui̱nk chi saheb saꞌ xchꞌo̱l ut queꞌxye re li Jesús: —At Ka̱cuaꞌ, saꞌ a̱cꞌabaꞌ la̱at nequeꞌpa̱ban chiku eb li ma̱us aj musikꞌej, chanqueb. 
LUK.10.18	Li Jesús quixye reheb: —La̱in quicuil laj tza chanchan rakꞌ ca̱k nak quitꞌaneꞌ chak saꞌ choxa. 
LUK.10.19	La̱in xinqꞌue e̱cuanquil. Usta te̱yekꞌ li cꞌantiꞌ ut laj xo̱cꞌ, ma̱cꞌaꞌ te̱cꞌul. Xinqꞌue e̱cuanquil saꞌ xbe̱n laj tza ut ma̱cꞌaꞌ ta̱ru̱k tixba̱nu e̱re. 
LUK.10.20	Misahoꞌ saꞌ e̱chꞌo̱l xban nak cuan e̱cuanquil saꞌ xbe̱neb li ma̱us aj musikꞌej. Chisahokꞌ ban e̱chꞌo̱l xban nak tzꞌi̱banbilak le̱ cꞌabaꞌ saꞌ choxa, chan. 
LUK.10.21	Saꞌ li ho̱nal aꞌan li Jesús quirecꞌa xsahil xchꞌo̱l xban li Santil Musikꞌej. Quitijoc ut quixye: —At inYucuaꞌ, la̱at laj e̱chal re li choxa joꞌ ajcuiꞌ li ruchichꞌochꞌ. Ninbantioxi cha̱cuu xban nak xamuk lix ya̱lal chiruheb li tzolbileb ut li cuanqueb xnaꞌleb. Ut xacꞌut lix ya̱lal chiruheb li cubenakeb xcuanquil. Chanchaneb cocꞌal. Xaba̱nu chi joꞌcan xban nak joꞌcan xcuulac cha̱cuu la̱at, chan li Jesús nak quitijoc. 
LUK.10.22	Ut quixye reheb li cuanqueb aran: —Chixjunil li cꞌaꞌak re ru xkꞌaxtesi saꞌ cuukꞌ lin Yucuaꞌ. Ma̱ ani nanaꞌoc cuu la̱in li Cꞌajolbej, caꞌaj cuiꞌ li Acuabej Dios. Ma̱ ani nanaꞌoc ru li Acuabej Dios, caꞌaj cuiꞌ la̱in li Cꞌajolbej. Ut ta̱naꞌekꞌ ajcuiꞌ ru xbaneb li ani tincꞌut cuiꞌ lix ya̱lal, chan li Jesús. 
LUK.10.23	Quixsukꞌisi rib riqꞌuineb lix tzolom ut quixye reheb xjuneseb: —Us xak e̱re la̱ex xban nak riqꞌuin xnakꞌ e̱ru yo̱quex chirilbal li cꞌaꞌru yo̱ chi cꞌulma̱nc. 
LUK.10.24	La̱in tinye e̱re nak nabaleb li profeta ut nabaleb li rey queꞌraj raj rilbal li cꞌaꞌru yo̱quex chirilbal la̱ex, abanan incꞌaꞌ queꞌru rilbal. Ut queꞌraj raj rabinquil li cꞌaꞌru yo̱quex chirabinquil la̱ex, abanan incꞌaꞌ queꞌru rabinquil, chan li Jesús reheb.
LUK.10.25	Jun aj tzolol chakꞌrab quixye re li Jesús yal re xyalbal rix: —At tzolonel: ¿Cꞌaꞌru us tinba̱nu re nak tincue̱chani li junelic yuꞌam? chan. 
LUK.10.26	Quichakꞌoc li Jesús ut quixye re: —La̱at nacacuil saꞌ li Santil Hu. ¿Cꞌaꞌru naxye saꞌ li chakꞌrab?— 
LUK.10.27	Ut aꞌan quichakꞌoc ut quixye: —Chara li Ka̱cuaꞌ la̱ Dios chi anchal a̱chꞌo̱l, chi anchal a̱cua̱m, chi anchal a̱metzꞌe̱u ut chi anchal a̱cꞌaꞌux. Ut chara la̱ cuas a̱cui̱tzꞌin joꞌ nak nacara a̱cuib la̱at, chan. 
LUK.10.28	Ut li Jesús quixye re: —Ya̱l li xaye. Ba̱nu aꞌin ut ta̱cua̱nk a̱yuꞌam chi junelic, chan. 
LUK.10.29	Aꞌan quiraj raj xti̱cobresinquil xchꞌo̱l xjunes rib. Quixye re li Jesús: —¿Ani tzꞌakal li cuas cui̱tzꞌin? chan. 
LUK.10.30	Li Jesús quichakꞌoc ut quixye re: —Cuan jun li cui̱nk aj judío qui-el Jerusalén ut yo̱ chi xic Jericó. Quicꞌuleꞌ xbaneb laj e̱lkꞌ. Queꞌxmakꞌ chiru chixjunil li cꞌaꞌru cuan re. Queꞌxtacuasi chi us ut co̱eb. Ca̱mc re li cui̱nk queꞌxcanab. 
LUK.10.31	Ut saꞌ li be aꞌan quinumeꞌ jun laj tij. Quiril li cui̱nk tꞌantꞌo aran, aban ti̱c quinumeꞌ. 
LUK.10.32	Ut joꞌcan ajcuiꞌ quixba̱nu jun laj levita xcomoneb li nequeꞌtenkꞌan reheb laj tij. Quinumeꞌ chixcꞌatk li cui̱nk li tꞌantꞌo aran, abanan quinumeꞌ chi ti̱c. 
LUK.10.33	Ut quinumeꞌ ajcuiꞌ jun chic li cui̱nk saꞌ li be aꞌan, Samaria xtenamit. Eb laj Samaria xicꞌ nequeꞌril rib riqꞌuineb laj judío. Abanan nak yo̱ chi numecꞌ quiril li cui̱nk tꞌantꞌo aran ut quiril xtokꞌoba̱l ru. 
LUK.10.34	Quicuulac riqꞌuin. Quixban lix yocꞌolal riqꞌuin vino ut aceite. Quixbati ru lix tochꞌolal. Quixqꞌue chirix lix cacua̱y ut quixcꞌam saꞌ jun li cab ut aran quixqꞌue chi hila̱nc ut aꞌan qui-iloc re. 
LUK.10.35	Joꞌ cuulajak chic nak ac xic re li cui̱nk aj Samaria, quixqꞌue cuib li tumin plata re laj e̱chal cab ut quixye re: —Chacuil chi us li cui̱nk aꞌin. Ut chixjunil li joꞌ qꞌuial chic ta̱sach, la̱in tintoj a̱cue saꞌ insukꞌijic, chan. 
LUK.10.36	¿Cꞌaꞌru nacacꞌoxla la̱at? ¿Bar cuan reheb li oxib li queꞌnumeꞌ li tzꞌakal ras ri̱tzꞌin li quitꞌaneꞌ saꞌ rukꞌeb laj e̱lkꞌ? chan. 
LUK.10.37	Laj tzolol chakꞌrab quichakꞌoc ut quixye: —Aꞌ li qui-uxta̱nan ru, chan. Ut li Jesús quixye re: —Ayu ut joꞌcan ajcuiꞌ chaba̱nu la̱at, chan.
LUK.10.38	Ut nak yo̱queb chi xic li Jesús, queꞌcuulac saꞌ jun chꞌina tenamit. Aran quihilan li Jesús saꞌ rochoch jun li ixk xMarta xcꞌabaꞌ. 
LUK.10.39	Lix Marta cuan jun li ri̱tzꞌin xMaría xcꞌabaꞌ. Lix María quixchunub rib chiru li Jesús chirabinquil li cꞌaꞌru yo̱ chixyebal. 
LUK.10.40	Abanan lix Marta caꞌaj cuiꞌ lix qꞌuila cꞌanjel yo̱ xcꞌaꞌux chirix. Quichal riqꞌuin li Jesús ut quixye re: —Ka̱cuaꞌ, ¿ma incꞌaꞌ chꞌaꞌaj nacacuecꞌa nak li cui̱tzꞌin niquinixcanab chi cꞌanjelac injunes? Ye re nak tinixtenkꞌa, chan. 
LUK.10.41	Li Jesús quichakꞌoc ut quixye re: —Marta, la̱at naxic a̱cꞌaꞌux chirix la̱ qꞌuila cꞌanjel xban nak caꞌaj cuiꞌ aꞌan nacacꞌoxla. 
LUK.10.42	Abanan jun ajcuiꞌ li cꞌaꞌru tento xba̱nunquil ut lix María xsicꞌ ru aꞌan. Li kꞌaxal us xba̱nunquil, aꞌan rabinquil li cꞌaꞌru ninye. Ut ma̱ ani ta̱ramok re chiru xba̱nunquil, chan li Jesús.
LUK.11.1	Saꞌ jun li cutan yo̱ chi tijoc li Jesús. Ut nak quirakeꞌ chi tijoc, jun reheb lix tzolom quixye re: —Ka̱cuaꞌ, cꞌut chiku li tijoc joꞌ nak laj Juan quixcꞌut li tijoc chiruheb lix tzolom, chan. 
LUK.11.2	Ut li Ka̱cuaꞌ quixye reheb: —Nak textijok, te̱ye chi joꞌcaꞌin:
LUK.11.2	Ka̱cuaꞌ, cuancat saꞌ li santil choxa, lokꞌoninbil taxak la̱ santil cꞌabaꞌ. Chicha̱lk ta la̱ nimajcual cuanquilal. Chi-uxk ta li nacacuaj joꞌ saꞌ choxa, joꞌ ta ajcuiꞌ saꞌ ruchichꞌochꞌ.
LUK.11.3	Chaqꞌue taxak ke li kacua kucꞌa chi cuulaj cuulaj.
LUK.11.4	Ut chacuy chasach ta li kama̱c joꞌ nak nakacuyeb xma̱c li nequeꞌma̱cob chiku. Ut moa̱qꞌue chi a̱le̱c. Choa̱col ban chiru li incꞌaꞌ us.
LUK.11.5	Ut quixye ajcuiꞌ reheb li Jesús: —Kayehak nak la̱ex cuan ta junak le̱ rami̱g. Ut texxic raj riqꞌuin tuktu kꞌojyi̱n ut te̱ye raj re, “At cuami̱g, ma̱re ta̱toꞌoni oxibak incua. 
LUK.11.6	Jun li cuami̱g xchal chak chi najt ut xcꞌulun cuiqꞌuin saꞌ cab. Ut ma̱cꞌaꞌ cuan cue re tinqꞌue re.” 
LUK.11.7	Ut li jun li cuan chak saꞌ cab ta̱chakꞌok chak ut tixye, “Mina̱chꞌiꞌchꞌiꞌi. Tzꞌaptzꞌo chic li cab. La̱in ut eb lin cocꞌal yo̱co chi hila̱nc. Incꞌaꞌ naru nincuacli chixqꞌuebal a̱cue li cꞌaꞌru ta̱cuaj.” 
LUK.11.8	Moco xban ta nak rami̱g nak ta̱cuacli̱k chixqꞌuebal re li cꞌaꞌru ta̱raj ru. Tixqꞌue ban re xban nak yo̱k chixpatzꞌbal ut re nak tixcanab xchꞌiꞌchꞌiꞌinquil. 
LUK.11.9	Joꞌcan ut nak ninye e̱re: —Nak ta̱paltok cꞌaꞌru e̱re, chextzꞌa̱ma̱nk chiru li Dios ut aꞌan tixqꞌue e̱re. Chesicꞌak ut te̱tau, chebokak ut li puerta ta̱tehekꞌ che̱ru. 
LUK.11.10	Cheba̱nu aꞌan xban nak li ani natzꞌa̱man chiru li Dios naqꞌueheꞌ re. Ut li ani naxsicꞌ, naxtau. Ut li ani nabokoc, li puerta nateheꞌ chiru. 
LUK.11.11	¿Ma cuan ta biꞌ junak yucuaꞌbej saꞌ e̱ya̱nk tixqꞌue junak pec re li ralal nak tixpatzꞌ xcua re? Ut nak tixpatzꞌ junak xcar re, ¿ma cꞌantiꞌ ta biꞌ tixqꞌue re? 
LUK.11.12	Ut nak tixpatzꞌ junak xmol, ¿ma aj xo̱cꞌ ta biꞌ tixqꞌue re? 
LUK.11.13	Cui la̱ex li moco cha̱bilex ta nequenau xqꞌuebal li cꞌaꞌru cha̱bil re le̱ ralal e̱cꞌajol, ¿ma tojaꞌ ta chic le̱ yucuaꞌ cuan saꞌ choxa incꞌaꞌ tixqꞌue li Santil Musikꞌej re li ani tixtzꞌa̱ma chiru? chan li Jesús reheb.
LUK.11.14	Li Jesús quirisi jun li ma̱us aj musikꞌej riqꞌuin jun li cui̱nk mem. Nak qui-el li ma̱us aj musikꞌej riqꞌuin, naa̱tinac chic li cui̱nk. Ut chixjunileb li cuanqueb aran queꞌsach xchꞌo̱l xban li cꞌaꞌru quicꞌulman. 
LUK.11.15	Abanan cuanqueb ajcuiꞌ li queꞌyehoc re: —Li cui̱nk aꞌin na-isin ma̱us aj musikꞌej riqꞌuin xcuanquil laj Beelzebú lix yucuaꞌileb li ma̱us aj musikꞌej, chanqueb. 
LUK.11.16	Ut cuanqueb ajcuiꞌ li queꞌxtzꞌa̱ma chiru li Jesús nak tixba̱nu junak li milagro yal re xyalbal rix. 
LUK.11.17	Li Jesús quixnau li cꞌaꞌru yo̱queb chixcꞌoxlanquil ut quixye reheb: —Cui cuan jun te̱pak chi tenamit xicꞌ teꞌril rib chi ribileb rib, li jun te̱p chi tenamit aꞌan tixsach xcuanquil xjunes rib. Ut cui cuan ta jun cabalak xicꞌ teꞌril rib chi ribileb rib, li jun cabal aꞌan teꞌxsach xcuanquil lix jun cablaleb. 
LUK.11.18	Joꞌcan ajcuiꞌ laj tza. Cui xicꞌ nequeꞌril rib chi ribileb rib, ¿chan ta cuiꞌ ru nak xakxo̱k lix cuanquilal? La̱ex nequeye nak riqꞌuin xcuanquil laj tza nacuisi li ma̱us aj musikꞌej. 
LUK.11.19	Cui la̱in yo̱quin chirisinquil ma̱us aj musikꞌej riqꞌuin xcuanquil laj tza, ¿ani aj cuanquil nequeꞌisin cuiꞌ ma̱us aj musikꞌej li nequeꞌta̱ken e̱re la̱ex? Joꞌcan nak aꞌan eb ajcuiꞌ teꞌyehok re nak incꞌaꞌ ya̱l li yo̱quex chixyebal. 
LUK.11.20	Cui ut riqꞌuin xcuanquil li Dios nacuisiheb li ma̱us aj musikꞌej, riqꞌuin aꞌan nacꞌutun nak relic chi ya̱l ac xcꞌulun saꞌ e̱ya̱nk lix nimajcual cuanquilal li Dios. 
LUK.11.21	Laj tza chanchan jun li cui̱nk cau rib ut cuan saꞌ rukꞌ lix chꞌi̱chꞌ re xcolbal rib. Yo̱k chixcꞌacꞌalenquil li rochoch. Ma̱cꞌaꞌ tixcꞌul li cꞌaꞌru re xban nak yo̱k chixcꞌacꞌalenquil. 
LUK.11.22	Abanan cui ta̱cha̱lk junak kꞌaxal cau rib chiru aꞌan, aꞌan chic ta̱numta̱k saꞌ xbe̱n ut ta̱makꞌekꞌ chiru lix chꞌi̱chꞌ li cau cuiꞌ xchꞌo̱l ut ta̱jeqꞌui̱k li cꞌaꞌru re. 
LUK.11.23	Li ani incꞌaꞌ na-oquen chicuix, aꞌan xicꞌ ninril. Ut ani incꞌaꞌ natenkꞌan cue, narisi xcuanquil li cꞌaꞌru ninba̱nu la̱in, chan li Jesús.
LUK.11.24	Nak ac x-el riqꞌuin junak cui̱nk, li ma̱us aj musikꞌej naxic saꞌ li naꞌajej bar ma̱cꞌaꞌ cuan chixsicꞌbal bar ta̱oc chi hila̱nc. Naril nak incꞌaꞌ naxtau xnaꞌaj. Naxye: —La̱in tinsukꞌi̱k cuiꞌchic riqꞌuin li cui̱nk bar xin-el cuiꞌ chak, chan. 
LUK.11.25	Ut nak nacuulac riqꞌuin naxtau li cui̱nk chanchan jun li cab ma̱cꞌaꞌ chic cuan chi saꞌ. Mesunbil ut ac cauresinbil roybeninquil li ani ta̱oc chi saꞌ. 
LUK.11.26	Ut li ma̱us aj musikꞌej naxsicꞌ cuukub chic chi ma̱us aj musikꞌej kꞌaxal cuiꞌchic numtajenak xma̱usilaleb chiru aꞌan. Nequeꞌoc chi cua̱nc riqꞌuin li cui̱nk. Ut lix naꞌleb li cui̱nk aꞌan numtajenak chic xyibal ru chiru nak quicuan junxil. 
LUK.11.27	Ut nak yo̱ chixyebal eb li a̱tin aꞌin li Jesús, jun li ixk quia̱tinac chak chi cau saꞌ xya̱nkeb li qꞌuila tenamit, ut quixye: —Us xak re li ixk li x-alan a̱cue ut xtuꞌresin a̱cue, chan. 
LUK.11.28	Li Jesús quichakꞌoc ut quixye: —Kꞌaxal cuiꞌchic us chokꞌ reheb li nequeꞌabin re li ra̱tin li Dios ut nequeꞌxba̱nu li cꞌaꞌru naxye.
LUK.11.29	Nak yo̱queb chi chꞌutla̱c li qꞌuila tenamit riqꞌuin, li Jesús quixye reheb: —Li cristian li cuanqueb saꞌ eb li cutan aꞌin incꞌaꞌ useb xnaꞌleb. Teꞌraj ta̱cꞌutbesi̱k junak milagro chiruheb. Abanan ma̱ jun milagro ta̱cꞌutbesi̱k chiruheb. Caꞌaj cuiꞌ li milagro li qui-ux re laj Jonás, li quicꞌutbesi̱c chiruheb junxil. 
LUK.11.30	Li milagro li quixcꞌul laj Jonás nak quicoleꞌ, aꞌan retalil chiruheb li tenamit Nínive nak aꞌan taklanbil xban li Dios. Joꞌcan ajcuiꞌ la̱in li Cꞌajolbej. Li milagro li tincꞌul la̱in, aꞌan jun retalil chiruheb li tenamit saꞌ eb li cutan aꞌin nak la̱in taklanbilin xban li Dios, chan. 
LUK.11.31	Li ixk li quicuan chokꞌ reina saꞌ li tenamit li cuan saꞌ li sur, ta̱cuacli̱k chak saꞌ xkꞌehil nak ta̱rakekꞌ a̱tin saꞌ e̱be̱n ut tixye nak cuan e̱ma̱c xban nak incꞌaꞌ xerabi li cua̱tin. Aꞌan quichal chak toj saꞌ xmaril li ruchichꞌochꞌ chirabinquil li cꞌaꞌru quixye laj Salomón xban nak cuan xnaꞌleb. Ut la̱in kꞌaxal cuiꞌchic innaꞌleb chiru laj Salomón ut cuanquin arin saꞌ e̱ya̱nk. Abanan incꞌaꞌ nequepa̱b li cua̱tin. 
LUK.11.32	Ut teꞌcuacli̱k ajcuiꞌ eb li queꞌcuan saꞌ li tenamit Nínive saꞌ xkꞌehil nak ta̱rakekꞌ a̱tin saꞌ e̱be̱n la̱ex li cuanquex saꞌ eb li cutan aꞌin. Ut teꞌxye nak cuan e̱ma̱c xban nak eb aꞌan queꞌyotꞌeꞌ xchꞌo̱l queꞌxjal xcꞌaꞌux ut queꞌpa̱ban nak quicuulac laj Jonás chixyebal ra̱tin li Dios reheb. Ut la̱in cuanquin arin saꞌ e̱ya̱nk ut kꞌaxal nim incuanquil chiru xcuanquil laj Jonás ut la̱ex incꞌaꞌ nayotꞌeꞌ e̱chꞌo̱l incꞌaꞌ nequejal e̱cꞌaꞌux, chan li Jesús.
LUK.11.33	Ma̱ ani tixloch junak candil ut tixqꞌue ta chi mukmu malaj ut tixqꞌue rubel chacach. Naxqꞌue ban saꞌ junak naꞌajej najt xteram re nak cua̱nkeb saꞌ cutan li ani teꞌoc saꞌ li cab. 
LUK.11.34	Li xnakꞌ e̱ru chanchan jun li lámpara. Xban nak na-iloc li xnakꞌ e̱ru cuanquex saꞌ cutan. Cui ta ma̱cꞌaꞌ li xnakꞌ e̱ru cuanquex raj saꞌ kꞌojyi̱n. 
LUK.11.35	Cui incꞌaꞌ us li kanaꞌleb, cuanco saꞌ kꞌojyi̱n. Chanchano jun li mutzꞌ li incꞌaꞌ na-iloc. Cheba̱nu cue̱nt re nak junelic cua̱nkex saꞌ cutan saken. 
LUK.11.36	Joꞌcan ut cui cuanquex saꞌ cutan saken, moco cuanquex ta chic saꞌ kꞌojyi̱n. Cha̱bilak ban chic le̱ naꞌleb. Xban nak cha̱bil le̱ naꞌleb, chanchanakex chic jun li xam li nacutanobresin, chan.
LUK.11.37	Ut nak li Jesús quirakeꞌ chi a̱tinac riqꞌuineb, jun reheb laj fariseo quixbok li Jesús chi cuaꞌac saꞌ rochoch. Qui-oc li Jesús saꞌ rochoch laj fariseo ut quichunla chi cuaꞌac saꞌ me̱x. 
LUK.11.38	Laj fariseo quisach xchꞌo̱l chirilbal nak li Jesús incꞌaꞌ quichꞌajoc joꞌ cꞌaynakeb xba̱nunquil eb laj judío. 
LUK.11.39	Li Jesús quixye re: —La̱ex aj fariseo nequechꞌaj li rix le̱ secꞌ ut le̱ plato; abanan tzꞌaj lix saꞌ. La̱ex chanchanex li secꞌ li tzꞌaj xsaꞌ xban nak numtajenak le̱ ma̱usilal ut li elkꞌac nequeba̱nu. 
LUK.11.40	La̱ex ma̱cꞌaꞌ e̱naꞌleb. ¿Ma incꞌaꞌ nequenau nak li ani quiyoꞌobtesin re li rix, aꞌan ajcuiꞌ li quiyoꞌobtesin re lix saꞌ? 
LUK.11.41	Me̱rahi ru li cꞌaꞌru re jalan. Chesihak ban li cꞌaꞌru cuan e̱re reheb li nebaꞌ. Cui te̱ba̱nu chi joꞌcan cha̱bilakex chic chiru li Dios, chan. 
LUK.11.42	Ra cha̱lel saꞌ e̱be̱n la̱ex aj fariseo. Nequemayeja li junju̱nk saꞌ xlaje̱tkil li isquiꞌij, li ruda ut li cꞌaꞌak re ru chi ichajil li natiꞌeꞌ. Abanan incꞌaꞌ nequera li Dios ut incꞌaꞌ nequeba̱nu li ti̱quilal. Us xqꞌuebal li junju̱nk saꞌ xlaje̱tkil, abanan kꞌaxal cuiꞌchic tento xra̱bal li Dios ut xba̱nunquil li ti̱quilal. 
LUK.11.43	Ra cha̱lel saꞌ e̱be̱n la̱ex aj fariseo li nacuulac che̱ru cꞌojla̱c saꞌ li naꞌajej kꞌaxal lokꞌ nak nequexxic saꞌ li cab li nequechꞌutub cuiꞌ e̱rib. Ut nacuulac che̱ru nak ta̱qꞌuehekꞌ e̱lokꞌal saꞌ eb li be. 
LUK.11.44	Ra cha̱lel saꞌ e̱be̱n la̱ex aj tzolol chakꞌrab ut la̱ex aj fariseo xban nak incꞌaꞌ us le̱ naꞌleb. La̱ex aj caꞌ pacꞌal u. Chanchanex li mukleba̱l li incꞌaꞌ nacꞌutun. Yalak ani nanumeꞌ saꞌ xbe̱n xban nak incꞌaꞌ nequeꞌxnau cꞌaꞌru cuan aran, chan. 
LUK.11.45	Quichakꞌoc jun reheb laj tzolol chakꞌrab ut quixye re li Jesús: —At tzolonel, riqꞌuin li cꞌaꞌru yo̱cat chixyebal, yo̱cat chixcꞌutbal kaxuta̱n la̱o.— 
LUK.11.46	Ut li Jesús quixye: —Ra ajcuiꞌ cha̱lel saꞌ e̱be̱n la̱ex aj tzolol chakꞌrab. Kꞌaxal a̱l li i̱k nequeqꞌue saꞌ xbe̱neb li cristian ut kꞌaxal chꞌaꞌaj xcꞌambal. La̱ex nequeye nak tento teꞌxba̱nu chixjunil li naxye li chakꞌrab. Abanan chi moco la̱ex nequexru xba̱nunquil. 
LUK.11.47	Ra cha̱lel saꞌ e̱be̱n la̱ex aj tzolol chakꞌrab xban nak la̱ex aj caꞌ pacꞌal u. Nequerutzꞌuꞌuji chak ru li queꞌmukeꞌ cuiꞌ li profetas li queꞌxcamsi le̱ xeꞌto̱nil yucuaꞌ. 
LUK.11.48	Riqꞌuin li ma̱usilal nequeba̱nu nacꞌutun nak juntakꞌe̱tex riqꞌuineb le̱ xeꞌto̱nil yucuaꞌ. Eb aꞌan queꞌcamsin reheb li profeta ut la̱ex nequeyi̱b lix mukleba̱leb. 
LUK.11.49	Li Dios, aꞌan cuan xnaꞌleb. Joꞌcan nak quixye, “La̱in tintaklaheb li profeta ut eb li apóstol riqꞌuineb. Saꞌ xya̱nkeb aꞌan cuan te̱camsiheb, ut cuan ajcuiꞌ te̱ta̱keheb re xchapbaleb.” 
LUK.11.50	Ut anakcuan la̱ex chic textojok rix lix camiqueb chixjunileb li profeta chalen chak saꞌ xticlajic li ruchichꞌochꞌ. 
LUK.11.51	Ya̱l nak la̱ex textojok rix lix camiqueb aꞌan. Ta̱ticla̱k riqꞌuin lix camic laj Abel ut toj riqꞌuin lix camic laj Zacarías li quicamsi̱c chiru neba̱l chixcꞌatk li templo ut li artal. 
LUK.11.52	Ra cha̱lel saꞌ e̱be̱n la̱ex, aj tzolol chakꞌrab, xban nak nequemuk lix ya̱lal chiruheb li tenamit. La̱ex incꞌaꞌ nequepa̱b li Dios, chi moco nequecanabeb chi pa̱ba̱nc li nequeꞌraj raj pa̱ba̱nc, chan li Jesús reheb. 
LUK.11.53	Ut nak quirakeꞌ chixyebal eb li a̱tin aꞌin, cꞌajoꞌ nak queꞌjoskꞌoꞌ eb laj tzolol chakꞌrab ut eb laj fariseo. Queꞌoc chixchꞌiꞌchꞌiꞌinquil ut nabal li cꞌaꞌak re ru yo̱queb chixpatzꞌbal re. 
LUK.11.54	Yo̱queb chi patzꞌoc re li Jesús yal re rilbal ma tixye junak a̱tin incꞌaꞌ us re nak ta̱ru̱k teꞌxjit.
LUK.12.1	Nak yo̱queb chi chꞌutla̱c li qꞌuila mil chi tenamit, yo̱queb chixtiquisinquil ribeb. Li Jesús qui-oc chi a̱tinac riqꞌuineb lix tzolom xbe̱n cua ut quixye: —Me̱ba̱nu joꞌ nequeꞌxba̱nu laj fariseo. Aꞌaneb aj caꞌ pacꞌal u. 
LUK.12.2	Ma̱cꞌaꞌ naru na-uxman chi mukmu chi incꞌaꞌ ta ta̱cꞌutu̱nk. Ma̱cꞌaꞌ cuan chi mukmu chi incꞌaꞌ ta ta̱naꞌekꞌ. 
LUK.12.3	Ma̱cꞌaꞌ naru nayeman saꞌ cab chi mukmu chiru kꞌojyi̱n chi incꞌaꞌ ta ta̱e̱lk resil chi cutanquil. Ut ma̱cꞌaꞌ naru nayeman chi hasbanbil saꞌ cab chi incꞌaꞌ ta ta̱abi̱k resil yalak bar.
LUK.12.4	Ex cuami̱g, la̱in ninye e̱re nak mexxucuac chiruheb li ani teꞌraj camsi̱nc e̱re xban nak ma̱cꞌaꞌ naru teꞌxba̱nu riqꞌuin le̱ ra̱m. 
LUK.12.5	La̱in tinye e̱re ani li tento te̱xucua ru. Chexucua̱k ru li Dios li naru ta̱risi xyuꞌam li junju̱nk ut cuan xcuanquil chixtaklanquil li a̱mej saꞌ xbalba. Aꞌan li tento te̱xucua ru. 
LUK.12.6	¿Ma incꞌaꞌ ta biꞌ nacꞌayi̱c o̱b chi tzentzeyul chi cuib centavo? Kꞌaxal cubenak xtzꞌak, abanan ma̱ jun reheb aꞌan nasach saꞌ xchꞌo̱l li Dios. 
LUK.12.7	Joꞌcan ajcuiꞌ li rismal le̱ jolom ajlanbileb chixjunil xban li Dios. Joꞌcan nak mexxucuac chiruheb li xicꞌ nequeꞌiloc e̱re xban nak la̱ex kꞌaxal terto e̱tzꞌak chiruheb nabal chi tzentzeyul. 
LUK.12.8	La̱in tinye e̱re nak li ani naxye chiruheb li tenamit nak niquinixpa̱b, la̱in tinye chiruheb lix ángel li Dios nak aꞌan cualal incꞌajol. 
LUK.12.9	Ut li ani ta̱tzꞌekta̱na̱nk cue chiruheb li tenamit, la̱in tintzꞌekta̱na ajcuiꞌ aꞌan chiruheb lix ángel li Dios. 
LUK.12.10	Li ani ta̱hobok cue la̱in li Cꞌajolbej, ta̱cuyekꞌ xma̱c xban li Dios. Abanan li ani ta̱majecua̱nk re li Santil Musikꞌej incꞌaꞌ ta̱cuyekꞌ xma̱c. 
LUK.12.11	Nak texcꞌamekꞌ chiruheb li nequeꞌtaklan saꞌ li cab li nequeꞌxchꞌutub cuiꞌ ribeb laj judío, malaj ut chiruheb laj rakol a̱tin ut chiruheb li cuanqueb saꞌ xcuanquil, incꞌaꞌ yo̱kex chixcꞌoxlanquil li cꞌaꞌru texsume̱nk cuiꞌ malaj ut li cꞌaꞌru te̱ye, 
LUK.12.12	xban nak li Santil Musikꞌej tixcꞌutbesi che̱ru saꞌ li ho̱nal aꞌan chanru texsume̱nk cuiꞌ, chan li Jesús.
LUK.12.13	Jun li cui̱nk quia̱tinac chak saꞌ xya̱nkeb li qꞌuila tenamit ut quixye re li Jesús: —At tzolonel, ye re li cuas nak xjachak li jun cablal li quicanaba̱c chokꞌ ke ut xqꞌuehak cue li joꞌ qꞌuial tintzꞌak la̱in, chan. 
LUK.12.14	Aꞌut li Jesús quixye re: —At cui̱nk, la̱in incꞌaꞌ xakabanbilin chi rakoc a̱tin saꞌ e̱be̱n chi moco xakabanbilin chixjachinquil le̱ jun cablal. 
LUK.12.15	Ut quixye ajcuiꞌ reheb chixjunileb li cuanqueb aran: —Qꞌuehomak retal li cꞌaꞌru te̱ba̱nu. Incꞌaꞌ yo̱kex chixrahinquil ru li biomal, xban nak moco riqꞌuin ta kabiomal yoꞌyo̱co, chan. 
LUK.12.16	Ut quixye ajcuiꞌ jun li jaljo̱quil ru a̱tin reheb. Quixye: —Cuan jun li cui̱nk biom. Cuan jun xchꞌochꞌ cha̱bil ut nabal li acui̱mk na-el chi saꞌ. 
LUK.12.17	Qui-oc chixcꞌoxlanquil ut quixye saꞌ xchꞌo̱l, “¿Cꞌaꞌru tinba̱nu? Ma̱cꞌaꞌ chic xnaꞌaj li ru li cuacui̱mk”, chan. 
LUK.12.18	Ut quixye, “Ninnau cꞌaꞌru tinba̱nu. Tinpoꞌ li rochochil li ru li cuacui̱mk li cuanqueb. Ut tinyi̱b chic jalan ni̱nk chokꞌ re̱kaj. Ut chi saꞌ aꞌan tinxoc chixjunil li ru li cuacui̱mk joꞌ ajcuiꞌ chixjunil li cꞌaꞌru cuan cue.” 
LUK.12.19	Ut tinye: “Us xak cue. Cuan nabal cꞌaꞌru cue xocxo inban re tinnumsi nabal chihab. Anakcuan tinhila̱nk, tincuaꞌak, tin-ucꞌak, ut ta̱sahokꞌ saꞌ inchꞌo̱l”, chan. 
LUK.12.20	Abanan li Dios quixye re, “Abi, at jip aj cui̱nk. Chiru a kꞌojyi̱n aꞌin tatca̱mk. Ut chixjunil li xocxo a̱ban, ¿ani aj e ta̱cana̱k cuiꞌ?” 
LUK.12.21	La̱in ninye e̱re: joꞌcaꞌin naxcꞌul li naxcꞌu̱la xbiomal saꞌ ruchichꞌochꞌ ut riqꞌuin li Dios ma̱cꞌaꞌ xbiomal, chan li Jesús.
LUK.12.22	Ut li Jesús quixye reheb lix tzolom: —Mixic e̱chꞌo̱l chixcꞌoxlanquil chanru nak te̱numsi li cutan junju̱nk, chi moco riqꞌuin li cꞌaꞌru te̱tzaca chi moco riqꞌuin lix tikibanquil e̱rib. 
LUK.12.23	Li kayuꞌam, aꞌan kꞌaxal lokꞌ chiru li katzacae̱mk. Ut li katibel, aꞌan kꞌaxal lokꞌ chiru li kakꞌ. 
LUK.12.24	Cheqꞌuehak retal li xul li nequeꞌrupupic chiru choxa. Eb aꞌan incꞌaꞌ nequeꞌau, chi moco nequeꞌkꞌoloc, chi moco nequeꞌxxoc xcuaheb chi moco cuan xcꞌulanquil xtzacae̱mkeb. Abanan li Dios naxqꞌue xtzacae̱mkeb. ¿Ma tojaꞌ ta chic la̱ex incꞌaꞌ tixqꞌue e̱tzacae̱mk? 
LUK.12.25	¿Ani e̱re la̱ex ta̱ru̱k tixtik ru lix yuꞌam usta naxtacuasi rib xcꞌoxlanquil? 
LUK.12.26	Cui incꞌaꞌ nequexru xba̱nunquil li cꞌaꞌak re ru aꞌin, ¿cꞌaꞌut nak nequetacuasi e̱rib chixcꞌoxlanquil? 
LUK.12.27	Qꞌuehomak retal li utzꞌuꞌuj chanru nak nequeꞌqꞌui chi incꞌaꞌ nequeꞌcꞌanjelac chi moco nequeꞌquemoc. Aꞌut la̱in tinye e̱re, usta cꞌajoꞌ xchakꞌal ru lix tikibanquil laj Salomón, abanan incꞌaꞌ quixtau xchakꞌal ru li utzꞌuꞌuj aꞌin. 
LUK.12.28	Ut cui li Dios naxqꞌue lix chꞌinaꞌusal li pim li cuan junpa̱t ajcuiꞌ ut cuulaj qꞌuebilak saꞌ xam, ¿ma tojaꞌ ta chic la̱ex incꞌaꞌ textikib? La̱ex incꞌaꞌ nequexpa̱ban chi tzꞌakal. 
LUK.12.29	Joꞌcan ut nak incꞌaꞌ yo̱k e̱cꞌaꞌux chirix le̱ cua e̱rucꞌa. 
LUK.12.30	Le̱ yucuaꞌ li cuan saꞌ choxa naxnau li cꞌaꞌru nequeraj ru. Li incꞌaꞌ nequeꞌxpa̱b li Dios, caꞌaj cuiꞌ lix tzacae̱mkeb nequeꞌxcꞌoxla. 
LUK.12.31	Abanan la̱ex te̱sicꞌ lix nimajcual cuanquilal li Dios ut chixjunil li cꞌaꞌak re ru aꞌin talajqꞌuehekꞌ e̱re chokꞌ xtzꞌakob.
LUK.12.32	Mexxucuac ex cualal incꞌajol. Usta incꞌaꞌ qꞌuihex, abanan le̱ yucuaꞌ cuan saꞌ choxa cꞌojcꞌo xchꞌo̱l chixqꞌuebal e̱re lix nimajcual cuanquilal. 
LUK.12.33	Cꞌayihomak li cꞌaꞌru cuan e̱re ut sihomak reheb li ma̱cꞌaꞌ cuan reheb re nak cua̱nk e̱biomal saꞌ choxa. Aran incꞌaꞌ na-oc laj e̱lkꞌ chi elkꞌac chi moco namaxen. Qꞌuehomak e̱chꞌo̱l chirix li biomal li incꞌaꞌ na-osoꞌ. 
LUK.12.34	Joꞌcan nak chenauhak nak bar cuan cuiꞌ le̱ biomal, aran ajcuiꞌ cua̱nk le̱ cꞌaꞌux.
LUK.12.35	Checauresihak e̱rib. Yo̱kex chiroybeninquil li Ka̱cuaꞌ. Chanchanakex li mo̱s li lochlo xxam ut yo̱ chiroybeninquil lix patrón. 
LUK.12.36	Chanchanakex li mo̱s li yo̱queb chiroybeninquil lix patroneb nak ta̱sukꞌi̱k chak saꞌ junak sumla̱c. Nak tixtochꞌ li puerta, saꞌ junpa̱t teꞌxte chiru. 
LUK.12.37	Us xak reheb li mo̱s li yo̱queb chiroybeninquil lix patroneb. Nak ta̱cuulak li patronej, tixtauheb chi ajo̱queb ru. Relic chi ya̱l ninye e̱re li patronej tixcauresi rib ut tixchunubeb lix mo̱s saꞌ me̱x ut aꞌan ajcuiꞌ ta̱qꞌuehok re lix tzacae̱mkeb. 
LUK.12.38	Us xak reheb li mo̱s li yo̱keb chiroybeninquil lix patrón, usta tuktu kꞌojyi̱n malaj ut sake̱uc re ta̱cuulak. 
LUK.12.39	Cheqꞌuehak retal aꞌin: Cui ta naxnau li yucuaꞌbej saꞌ li cab jokꞌe ho̱nal re li kꞌojyi̱n tol-e̱lk laj e̱lkꞌ, ta̱yoꞌlek raj ut incꞌaꞌ raj tixcanab chi elkꞌac li cꞌaꞌru cuan saꞌ li rochoch. 
LUK.12.40	Joꞌcan ajcuiꞌ la̱ex yoꞌon cua̱nkex chi oybeni̱nc xban nak incꞌaꞌ nequenau jokꞌe ho̱nal tincuulak la̱in li Cꞌajolbej. Tincuulak chi ma̱cꞌaꞌ saꞌ e̱chꞌo̱l, chan li Jesús. 
LUK.12.41	Laj Pedro quixye re li Jesús: —At Ka̱cuaꞌ, ¿ma caꞌaj cuiꞌ ke la̱o xaye li jaljo̱quil ru a̱tin aꞌan, malaj ut reheb ajcuiꞌ chixjunileb li tenamit?— 
LUK.12.42	Ut li Ka̱cuaꞌ quixye re: —Li mo̱s li cuan xnaꞌleb ut cha̱bil, aꞌan li ta̱qꞌuehekꞌ xcuanquil xban lix patrón saꞌ xbe̱neb li rech mo̱sil. Aꞌan chic ta̱qꞌuehok re xtzacae̱mkeb saꞌ x-o̱ril. 
LUK.12.43	Us xak re li mo̱s li yo̱k chixba̱nunquil lix cꞌanjel saꞌ xya̱lal nak ta̱cꞌulu̱nk lix patrón. 
LUK.12.44	Relic chi ya̱l tinye e̱re nak li patrón aꞌan, tixkꞌaxtesi sa rukꞌ chixjunil lix jun cablal. 
LUK.12.45	Abanan cui li mo̱s aꞌan incꞌaꞌ us lix naꞌleb, tixye saꞌ xchꞌo̱l, “Lin patrón ta̱ba̱yk chi cꞌulu̱nc”. Ut ta̱oc chixsacꞌbaleb li rech mo̱sil joꞌ cui̱nk joꞌ ixk ut ta̱oc chi cuaꞌac, chi ucꞌac ut chi cala̱c. 
LUK.12.46	Ma̱cꞌaꞌak saꞌ xchꞌo̱l nak ta̱cꞌulu̱nk lix patrón. Ut lix patrón tixqꞌue chixtojbal rix lix ma̱c ut tixtakla saꞌ xya̱nkeb li incꞌaꞌ useb xnaꞌleb. 
LUK.12.47	Li mo̱s li naxnau cꞌaꞌru naraj lix patrón ut chi ti̱c ma̱cꞌaꞌ naxba̱nu, li jun aꞌan ta̱saqꞌuekꞌ chi cau. 
LUK.12.48	Abanan li mo̱s li incꞌaꞌ naxba̱nu li us xban nak incꞌaꞌ naxnau cꞌaꞌru naraj lix patrón, li jun aꞌan tixcꞌul ajcuiꞌ xtojbal xma̱c. Abanan caꞌchꞌin ajcuiꞌ chiru li tixcꞌul li naxnau li cꞌaꞌru naraj lix patrón. Li ani naxnau xya̱lal, mas cuiꞌchic nabal li i̱k cuan saꞌ xbe̱n. Ut li ani cuan xnaꞌleb chi us, mas cuiꞌchic li i̱k cuan saꞌ xbe̱n chiru li jun li ma̱cꞌaꞌ xnaꞌleb, chan.
LUK.12.49	Li Jesús quixye ajcuiꞌ: —Chanchan li xinqꞌue xam saꞌ ruchichꞌochꞌ nak xinchal la̱in xban nak saꞌ incꞌabaꞌ la̱in nabal li chꞌaꞌajquilal ta̱cua̱nk. Nacuaj ta ac xnumeꞌ li chꞌaꞌajquilal aꞌin. 
LUK.12.50	Abanan tento tincꞌul jun li cubi haꞌ xbe̱n cua. Ut li cubi haꞌ, aꞌan li nimla raylal li tincꞌul. Ut yo̱kin chiroybeninquil li ho̱nal aꞌan chi ra saꞌ inchꞌo̱l toj ta̱cuulak xkꞌehil nak ta̱cꞌulma̱nk. 
LUK.12.51	Ma̱re la̱ex nequecꞌoxla nak junes tuktu̱quil usilal xincꞌam chak saꞌ ruchichꞌochꞌ. Incꞌaꞌ. Ta̱cua̱nk ajcuiꞌ nabal li chꞌaꞌajquilal. 
LUK.12.52	Chalen anakcuan incꞌaꞌ chic sa teꞌcua̱nk li ju̱nk cabal saꞌ rochocheb xban nak cuan li teꞌpa̱ba̱nk cue ut cuan incꞌaꞌ. Ma̱re cuan o̱b chi cristian saꞌ li jun cabal. Oxib xicꞌ teꞌril li cuib chic. Ut li cuib xicꞌ teꞌril li oxib chic. 
LUK.12.53	Li yucuaꞌbej xicꞌ ta̱ril li ralal, ut li alalbej xicꞌ ta̱ril lix yucuaꞌ. Li naꞌbej xicꞌ ta̱ril lix coꞌ ut li coꞌbej xicꞌ ta̱ril lix naꞌ. Ut li naꞌbej xicꞌ ta̱ril li ralib ut li alibej xicꞌ ta̱ril lix naꞌ lix be̱lom. 
LUK.12.54	Li Jesús quixye ajcuiꞌ reheb li qꞌuila tenamit: —Nak nequeril nak yo̱ chi cha̱lc li chok bar na-oc cuiꞌ li sakꞌe, nequeye, “Ho̱n naxqꞌue hab”, chanquex. Ut ya̱l ajcuiꞌ nak naxqꞌue li hab. 
LUK.12.55	Ut joꞌcan ajcuiꞌ nak nachal li ikꞌ saꞌ li sur. Nequeye, “Tik ru li cutan tixqꞌue anakcuan,” chanquex. Ut ya̱l ajcuiꞌ nak naxqꞌue li tik. 
LUK.12.56	La̱ex aj caꞌ pacꞌal u. Nequenau xqꞌuebal retal ru li choxa ut li ruchichꞌochꞌ. Abanan caꞌaj cuiꞌ aꞌan nequenau rilbal. Incꞌaꞌ nequeqꞌue retal li yo̱ chi cꞌulma̱nc saꞌ eb li cutan aꞌin. 
LUK.12.57	¿Cꞌaꞌut nak incꞌaꞌ nequeqꞌue retal cꞌaꞌru li us te̱ba̱nu? 
LUK.12.58	Nak yo̱quex chi xic riqꞌuin laj rakol a̱tin, yi̱bomak ru le̱ chꞌaꞌajquil saꞌ junpa̱t riqꞌuin li xicꞌ na-iloc a̱cue nak toj ma̱jiꞌ nequexcuulac. Cui incꞌaꞌ nacacꞌam a̱cuib saꞌ usilal chi junpa̱t, laj rakol a̱tin tatxtakla sa tzꞌalam. 
LUK.12.59	La̱in ninye a̱cue nak incꞌaꞌ tat-e̱lk aran cui incꞌaꞌ ta̱toj chixjunil li joꞌ qꞌuial teꞌxpatzꞌ a̱cue, chan li Jesús.
LUK.13.1	Saꞌ li ho̱nal aꞌan queꞌcuulac cuib oxibeb li cui̱nk riqꞌuin li Jesús ut queꞌxye re chanru nak laj Pilato quixtakla xcamsinquileb li cui̱nk aj Galilea nak yo̱queb chi mayejac saꞌ li templo. 
LUK.13.2	Ut li Jesús quixye reheb: —¿Ma nequecꞌoxla la̱ex nak eb li cui̱nk aꞌan kꞌaxal cuiꞌchic aj ma̱queb chiruheb li rech tenamitil? ¿Ma xban aꞌan nak queꞌxcꞌul a raylal aꞌan nak nequeye la̱ex? chan reheb. 
LUK.13.3	Tinye e̱re nak incꞌaꞌ. Cui la̱ex incꞌaꞌ te̱yotꞌ e̱chꞌo̱l ut te̱jal e̱cꞌaꞌux, tex-osokꞌ ajcuiꞌ la̱ex che̱junilex. 
LUK.13.4	¿Cꞌaꞌru nequecꞌoxla chirixeb li cuakxaklaju chi cui̱nk li queꞌcam nak li torre li cuan Siloé quitꞌaneꞌ saꞌ xbe̱neb? ¿Ma xban nak numtajenak lix ma̱queb aꞌan chiruheb chixjunileb li cuanqueb Jerusalén nak queꞌxcꞌul chi joꞌcan? 
LUK.13.5	La̱in ninye e̱re nak incꞌaꞌ. Ut cui la̱ex incꞌaꞌ te̱yotꞌ e̱chꞌo̱l ut te̱jal e̱cꞌaꞌux, tex-osokꞌ ajcuiꞌ la̱ex, chan li Jesús.
LUK.13.6	Quixye ajcuiꞌ li jaljo̱quil ru a̱tin aꞌin reheb: Jun li cui̱nk cuan jun to̱n xhigo aubil saꞌ lix chꞌochꞌ. Ut quichal chixsicꞌbal li ru, abanan ma̱cꞌaꞌ quixtau. 
LUK.13.7	Quixye re li cui̱nk li na-iloc re li acui̱mk: —Oxib chihab cuoquic chiroybeninquil ma ta̱u̱chi̱nk li cheꞌ aꞌin, ut incꞌaꞌ nau̱chin. Yocꞌ li cheꞌ aꞌin. ¿Cꞌaꞌru aj e nak yo̱k chixlatzꞌanquil li chꞌochꞌ chi incꞌaꞌ nau̱chin? chan. 
LUK.13.8	Ut li cui̱nk li na-iloc re li acui̱mk quixye re: —Ka̱cuaꞌ, cana̱k cuan chic jun chihabak. Ut tinbec li chꞌochꞌ saꞌ xto̱n ut tinqꞌue xkꞌemal li chꞌochꞌ. 
LUK.13.9	Ut cui ta̱u̱chi̱nk, us; ut cui incꞌaꞌ, ta̱yocꞌ mokon, chan.
LUK.13.10	Saꞌ jun li hiloba̱l cutan, li Jesús yo̱ chixcꞌutbal lix ya̱lal chiruheb saꞌ li cab li nequeꞌxchꞌutub cuiꞌ ribeb laj judío. 
LUK.13.11	Ut aran cuan jun li ixk cuan ma̱us aj musikꞌej riqꞌuin. Cuakxaklaju chihab roquic lix yajel. Cꞌutzcꞌu rix li ixk nak nabe̱c ut incꞌaꞌ naru naxakli chi ti̱c. 
LUK.13.12	Nak quiril li ixk li Jesús quixbok riqꞌuin ut quixye re: —At ixk, anakcuan qꞌuirtesinbilat chic.— 
LUK.13.13	Ut quixqꞌue li rukꞌ saꞌ xbe̱n li ixk. Ut saꞌ ajcuiꞌ li ho̱nal aꞌan li ixk quixakli chi ti̱c ut qui-oc chixlokꞌoninquil li Dios. 
LUK.13.14	Cꞌajoꞌ nak quijoskꞌoꞌ li nataklan saꞌ li cab li nequeꞌxchꞌutub cuiꞌ ribeb laj judío xban nak li Jesús quixqꞌuirtesi li ixk saꞌ li hiloba̱l cutan. Ut quixye reheb li cuanqueb aran: —Cuakib cutan cuan re nak naru texcꞌanjelak. Chiruheb a cutan aꞌan naru nequexchal chi banecꞌ ut incꞌaꞌ texcha̱lk chi banecꞌ saꞌ li hiloba̱l cutan, chan. 
LUK.13.15	Ut li Ka̱cuaꞌ quichakꞌoc ut quixye re: —¡Ex aj caꞌ pacꞌal u! ¿Ma incꞌaꞌ ta biꞌ te̱hit e̱bo̱yx malaj ut e̱bu̱r saꞌ li hiloba̱l cutan re nak te̱cꞌameb chi ucꞌac? 
LUK.13.16	Li ixk aꞌin, aꞌan xcomoneb li ralal xcꞌajol laj Abraham. Ac cuan cuakxaklaju chihab roquic laj tza xchꞌiꞌchꞌiꞌinquil. Cui la̱ex nequehit le̱ bo̱yx saꞌ li hiloba̱l cutan, ¿ma incꞌaꞌ ta biꞌ ta̱ru̱k tinqꞌuirtesi li ixk aꞌin saꞌ li hiloba̱l cutan? chan. 
LUK.13.17	Ut riqꞌuin li cꞌaꞌru quixye li Jesús, quixcꞌut xxuta̱neb chixjunileb li yo̱queb chixcuechꞌinquil rix. Abanan li qꞌuila tenamit queꞌsahoꞌ xchꞌo̱l xbaneb li milagro li yo̱ chixba̱nunquil li Jesús.
LUK.13.18	—¿Cꞌaꞌru ta̱ru̱k tinjuntakꞌe̱ta cuiꞌ lix nimajcual cuanquilal li Dios? chan li Jesús. Ut, ¿cꞌaꞌru chi jaljo̱quil ru a̱tin tinye re xchꞌolobanquil xya̱lal lix nimajcual cuanquilal li Dios? 
LUK.13.19	Lix nimajcual cuanquilal li Dios, aꞌan chanchan riyajil li mostaza, li quixcꞌam jun li cui̱nk ut quirau saꞌ lix chꞌochꞌ. Ut quimok ut quiniman chi us. Nimla cheꞌ quicuulac. Ut laj xicꞌanel xul nequeꞌxyi̱b xsoqueb saꞌ eb li rukꞌ. 
LUK.13.20	Ut quixye cuiꞌchic: ¿Cꞌaꞌru ta̱ru̱k tinjuntakꞌe̱ta cuiꞌ lix nimajcual cuanquilal li Dios? 
LUK.13.21	Lix nimajcual cuanquilal li Dios, aꞌan chanchan li na-oc chokꞌ xchꞌamal li caxlan cua. Li ixk quixqꞌue caꞌchꞌin saꞌ oxib bisoc li cꞌaj ut quisipoꞌ chixjunil li kꞌem xban.
LUK.13.22	Li Jesús quinumeꞌ saꞌ eb li tenamit ut saꞌ eb li cꞌaleba̱l nak yo̱ chi xic Jerusalén ut yo̱ chixchꞌolobanquil lix ya̱lal chiruheb li tenamit. 
LUK.13.23	Jun reheb li cuanqueb aran quixye re: —At Ka̱cuaꞌ, ¿ma ya̱l nak incꞌaꞌ qꞌuiheb li teꞌcolekꞌ? chan re. 
LUK.13.24	Li Jesús quichakꞌoc ut quixye: —Joꞌcan nak qꞌuehomak e̱chꞌo̱l chi oc saꞌ li oqueba̱l li caꞌchꞌin ru. Nabaleb raj li teꞌraj oc, abanan incꞌaꞌ teꞌru̱k chi oc. 
LUK.13.25	Nak acak xtzꞌap li oqueba̱l laj e̱chal re li cab, la̱ex texcana̱k chirix cab ut te̱tochꞌ raj chic li puerta ut te̱ye, “Ka̱cuaꞌ, Ka̱cuaꞌ, te li puerta chiku”, chaꞌkex. Abanan aꞌan ta̱chakꞌok ut tixye e̱re, “Incꞌaꞌ ninnau e̱ru bar xexchal chak”, chaꞌak. 
LUK.13.26	Ut la̱ex te̱ye cuiꞌchic re, “¿Cꞌaꞌut nak incꞌaꞌ ta̱nau ku? La̱o xocuaꞌac xo-ucꞌac kochbenat. Ut la̱at xatcꞌutuc lix ya̱lal chiku saꞌ li katenamit”, chaꞌkex. 
LUK.13.27	Ut laj e̱chal cab tixye cuiꞌchic e̱re, “Ninye e̱re nak incꞌaꞌ ninnau bar xexchal chak. Elenkex chicuu, la̱ex aj ba̱nuhom ma̱usilal”, chaꞌak. 
LUK.13.28	Nak te̱ril laj Abraham, laj Isaac, laj Jacob ut chixjunileb li profeta cua̱nkeb saꞌ lix nimajcual cuanquilal li Dios, ut la̱ex incꞌaꞌ tex-ocsi̱k, toj aran texya̱bak ut te̱cꞌuxuxi li ruch e̱re xban xrahil e̱chꞌo̱l. 
LUK.13.29	Nabaleb li telajeꞌcha̱lk chak yalak bar jun sut rubel choxa, ut teꞌcꞌojla̱k chi cuaꞌac saꞌ lix nimajcual cuanquilal li Dios. 
LUK.13.30	Cuanqueb li incꞌaꞌ qꞌuebileb xlokꞌal arin saꞌ ruchichꞌochꞌ teꞌqꞌuehekꞌ xlokꞌal riqꞌuin li Dios. Ut cuanqueb ajcuiꞌ li qꞌuebileb xlokꞌal arin saꞌ ruchichꞌochꞌ. Eb aꞌan incꞌaꞌ teꞌxcꞌul xlokꞌal riqꞌuin li Dios, chan li Jesús.
LUK.13.31	Ut saꞌ ajcuiꞌ li ho̱nal aꞌan cuanqueb aj fariseo queꞌcuulac riqꞌuin li Jesús chixyebal re: —Elen arin. Ayu xban nak laj Herodes ta̱raj a̱camsinquil, chanqueb. 
LUK.13.32	Li Jesús quixye reheb: —Ayukex ut yehomak re laj Herodes li chanchan yac nak anakcuan ut cuulaj la̱in yo̱kin chi isi̱nc ma̱us aj musikꞌej ut yo̱kin chi qꞌuirtesi̱nc. Ut saꞌ rox li cutan tinchoy lin cꞌanjel. 
LUK.13.33	Abanan tento nak yo̱kin chi xic anakcuan, cuulaj, ut caꞌbej. Tento tincuulak Jerusalén re nak tincamsi̱k aran xban nak incꞌaꞌ naru ta̱camsi̱k junak profeta saꞌ jalan naꞌajej. Tento nak aran Jerusalén tincamsi̱k, chaꞌkex re.
LUK.13.34	Ex aj Jerusalén, la̱ex nequecamsiheb li profeta ut nequecuti chi pec eb li nequeꞌtakla̱c e̱riqꞌuin xban li Dios. Nabal sut raj xcuaj e̱colbal joꞌ nak naxchꞌutubeb li ral li caxlan rubel lix xicꞌ. Abanan la̱ex incꞌaꞌ xeraj. 
LUK.13.35	Ut anakcuan le̱ tenamit ta̱cana̱k chi naqꞌuirnac aj chic ru. Tinye ut e̱re chalen anakcuan incꞌaꞌ chic te̱ril cuu toj nak te̱ye, “Osobtesinbil taxak li xchal saꞌ xcꞌabaꞌ li Ka̱cuaꞌ”, chan li Jesús.
LUK.14.1	Saꞌ jun li hiloba̱l cutan li Jesús co̱ chi cuaꞌac saꞌ rochoch jun laj fariseo nim xcuanquil. Ut cuanqueb ajcuiꞌ cuib oxib laj fariseo yo̱queb chixqꞌuebal retal li Jesús. 
LUK.14.2	Aran cuan jun li cui̱nk sip xakxo chiru li Jesús. 
LUK.14.3	Ut li Jesús quixye reheb laj tzolol chakꞌrab ut reheb laj fariseo: —¿Cꞌaꞌru naxye saꞌ li chakꞌrab? ¿Ma us qꞌuirtesi̱nc saꞌ li hiloba̱l cutan? ¿Malaj ut incꞌaꞌ us? chan reheb. 
LUK.14.4	Ut eb aꞌan ti̱c ma̱cꞌaꞌ queꞌxye. Tojoꞌnak li Jesús quixchap li rukꞌ li cui̱nk ut quixqꞌuirtesi ut quixye re nak naru ta̱xic. 
LUK.14.5	Nak quixsukꞌisi rib li Jesús, quixye reheb li cuanqueb aran: —¿Ani junak e̱re la̱ex ta̱tꞌanekꞌ ta junak xbu̱r malaj ut xbo̱yx saꞌ xjulel haꞌ, ma incꞌaꞌ ta biꞌ ta̱xic saꞌ junpa̱t chirisinquil usta hiloba̱l cutan? chan reheb. 
LUK.14.6	Ut eb aꞌan chi ti̱c incꞌaꞌ queꞌxnau xsumenquil.
LUK.14.7	Li Jesús quixqꞌue retal nak li bokbileb chi cuaꞌac saꞌ li cab aꞌan yo̱queb chixsicꞌbal ru li naꞌajej li nequeꞌqꞌueheꞌ cuiꞌ li cuanqueb xcuanquil. Joꞌcan nak quixye jun li jaljo̱quil ru a̱tin reheb. Quixye: 
LUK.14.8	—Nak texbokekꞌ saꞌ junak sumla̱c, mexcꞌojla saꞌ li naꞌajej li naqꞌueheꞌ reheb li cuanqueb xcuanquil. Ma̱re ta̱cuulak junak chic mas nim xcuanquil che̱ru la̱ex. 
LUK.14.9	Ut li xbokoc e̱re ta̱cha̱lk ut tixye e̱re, “Qꞌuehomak li naꞌajej aꞌin re li cui̱nk aꞌin”, chaꞌak e̱re. Yo̱k chic e̱xuta̱n nak texxic chi cꞌojla̱c saꞌ li naꞌajej li nequeꞌcꞌojla cuiꞌ li ma̱cꞌaꞌeb xcuanquil. 
LUK.14.10	Joꞌcan nak ninye e̱re nak texbokekꞌ saꞌ junak sumla̱c, chexcꞌojla̱k saꞌ li naꞌajej li nequeꞌcꞌojla cuiꞌ li ma̱cꞌaꞌeb xcuanquil. Ut li xbokoc e̱re, ta̱cha̱lk ut tixye e̱re, “Quimkex, cꞌojlankex arin saꞌ li cha̱bil naꞌajej”, chaꞌak e̱re. Chi joꞌcan ta̱qꞌuehekꞌ e̱lokꞌal chiruheb chixjunileb li cꞌojcꞌo̱queb saꞌ li me̱x e̱rochben. 
LUK.14.11	Joꞌcan nak chixjunileb li nequeꞌxnimobresi ribeb, ta̱cubsi̱k xcuanquileb. Ut chixjunileb li nequeꞌxcubsi ribeb, eb aꞌan teꞌqꞌuehekꞌ xcuanquil, chan li Jesús. 
LUK.14.12	Ut quixye ajcuiꞌ li Jesús re laj e̱chal cab: —Nak tatqꞌuehok chi tzaca̱nc, malaj ut ta̱ba̱nu junak ninkꞌe, moco caꞌaj cuiꞌ ta la̱ cuami̱g ta̱bokeb, chi moco caꞌaj cuiꞌ eb la̱ cuas ut eb la̱ cui̱tzꞌin, chi moco caꞌaj cuiꞌ la̱ cuechꞌalal, chi moco caꞌaj cuiꞌ la̱ cuech cabal li biomeb, xban nak eb aꞌan naru teꞌxba̱nu ajcuiꞌ jun ninkꞌe ut tateꞌxbok ut teꞌxqꞌue re̱kaj cha̱cuu. 
LUK.14.13	Nak ta̱ba̱nu junak li ninkꞌe, ta̱bok ajcuiꞌ eb li nebaꞌ ut eb li tokol rok rukꞌ, ut eb li ye̱k rok ut eb li mutzꞌ, 
LUK.14.14	xban nak eb aꞌan incꞌaꞌ ta̱ru̱k teꞌxqꞌue re̱kaj a̱cue. Abanan li Dios tatrosobtesi ut tixqꞌue re̱kaj a̱cue nak teꞌcuacli̱k cuiꞌchic chi yoꞌyo li ti̱queb xchꞌo̱l, chan li Jesús re.
LUK.14.15	Jun reheb li chunchu̱queb saꞌ li me̱x quirabi li cꞌaꞌru quixye li Jesús ut quixye re: —Us xak re li ani ta̱tzꞌako̱nk chi cuaꞌac saꞌ li ninkꞌe saꞌ lix nimajcual cuanquilal li Dios, chan. 
LUK.14.16	Nak quichakꞌoc, li Jesús quixye jun li jaljo̱quil ru a̱tin re: Quicuan jun li cui̱nk quixcꞌu̱b jun nimla ninkꞌe ut nabaleb li quixbokeb chi cuaꞌac. 
LUK.14.17	Nak quicuulac xkꞌehil li ninkꞌe, quixtakla lix mo̱s chixyebal reheb li bokbileb nak teꞌcha̱lk chi cuaꞌac xban nak ac xya̱loꞌ li tzacae̱mk. 
LUK.14.18	Abanan chixjunileb queꞌoc xpatzꞌbal xcuybaleb. Jun quiyehoc: —Xinlokꞌ jun inchꞌochꞌ. Tento nak tinxic chirilbal. Tintzꞌa̱ma cha̱cuu nak ta̱cuy inma̱c xban nak incꞌaꞌ tinxic, chan. 
LUK.14.19	Ut li jun chic quixye: —Xinlokꞌ o̱b sumal inbo̱yx. Xic cue chirilbaleb. Nintzꞌa̱ma cha̱cuu nak ta̱cuy inma̱c, chan. 
LUK.14.20	Ut li jun chic quixye: —Tojeꞌ xinsumla ut incꞌaꞌ chic naru tinxic, chan. 
LUK.14.21	Li mo̱s quisukꞌi riqꞌuin lix patrón ut quixye re li cꞌaꞌru queꞌxye li bokbileb. Quichal xjoskꞌil li patrón ut quixye re lix mo̱s: —Ayu saꞌ cꞌayil ut saꞌ eb li be ut ta̱bokeb li nebaꞌ, eb li tokol rok rukꞌeb, eb li ye̱k rokeb ut eb li mutzꞌ ut ta̱cꞌameb chak arin, chan. 
LUK.14.22	Co̱ li mo̱s ut quixba̱nu joꞌ quiyeheꞌ re. Nak quisukꞌi chak quixye re lix patrón: —Ka̱cuaꞌ, xinba̱nu joꞌ xaye cue ut toj cuan nabal li naꞌajej, chan. 
LUK.14.23	Li patrón quixye re lix mo̱s: —Tatxic chire li tenamit ut saꞌ cꞌaleba̱l ut ta̱cuelaji chak ruheb chi cha̱lc saꞌ li ninkꞌe re nak ta̱nujak li cuochoch, chan. 
LUK.14.24	La̱in ninye e̱re nak ma̱ jun reheb li bokbileb xbe̱n cua teꞌtzꞌako̱nk riqꞌuin li ninkꞌe li xinba̱nu, chan li patrón.
LUK.14.25	Nak yo̱ chi xic li Jesús nabaleb li tenamit yo̱queb chi ta̱ke̱nc re. Quixsukꞌisi rib li Jesús ut quixye reheb: 
LUK.14.26	—Li ani ta̱raj ta̱ke̱nc cue, tento nak tinixra chi tzꞌakal la̱in chiruheb lix naꞌ xyucuaꞌ, li rixakil ut eb lix cocꞌal, ut eb li rechꞌalal joꞌ ajcuiꞌ lix yuꞌam. Cui incꞌaꞌ tinixra chi tzꞌakal, li jun aꞌan moco us ta chokꞌ intzolom. 
LUK.14.27	Li ani ta̱raj oc chokꞌ intzolom, tento nak tinixta̱ke ut tixcuy xnumsinquil li raylal usta ta̱camsi̱k saꞌ incꞌabaꞌ. 
LUK.14.28	Cui cuan junak e̱re naraj tixyi̱b junak cab najt xteram, ¿ma incꞌaꞌ ta biꞌ ta̱cꞌojla̱k xbe̱n cua chixbirbal rix ma cuan tzꞌakal lix tumin re tixchoy xyi̱banquil li cab? 
LUK.14.29	Cui tixqꞌue lix cimiento li cab ut incꞌaꞌ chic ta̱ru̱k xchoybal, chixjunileb li teꞌilok re teꞌxtiquib xseꞌenquil. 
LUK.14.30	Ut teꞌxye, —Li cui̱nk aꞌin quixtiquib cablac ut incꞌaꞌ naru xchoybal, chaꞌkeb. 
LUK.14.31	¿Ma cuan ta biꞌ junak rey ta̱xic chi pletic riqꞌuin junak chic rey cui incꞌaꞌ ta̱cꞌojla̱k xbe̱n cua chixcꞌoxlanquil ma tixcuy pletic rochbeneb laje̱bak mil chi cui̱nk riqꞌuin li rey jun chic, li yo̱ chi cha̱lc chi pletic rochbeneb junmay mil chi cui̱nk? 
LUK.14.32	Ut cui naxcꞌoxla nak incꞌaꞌ ta̱ru̱k, tixtaklaheb lix takl nak toj cua̱nkeb chi najt chixtzꞌa̱manquil chiru li rey jun chic re nak teꞌcana̱k saꞌ usilal chi ribileb rib. 
LUK.14.33	Joꞌcan ajcuiꞌ la̱ex. Tento te̱cꞌoxla chi us cꞌaꞌru te̱ba̱nu xban nak li ani incꞌaꞌ naraj xcanabanquil li cꞌaꞌru cuan re, li jun aꞌan moco us ta ta̱oc chokꞌ intzolom.
LUK.14.34	Li atzꞌam, aꞌan cha̱bil. Abanan cui incꞌaꞌ chic quiꞌ, ma̱cꞌaꞌ chic ta̱oc cuiꞌ. 
LUK.14.35	Incꞌaꞌ chic ta̱usa̱k chokꞌ re li chꞌochꞌ, chi moco chokꞌ re li mul. Yal re tzꞌekecꞌ aj chic. Li ani ta̱raj rabinquil li cua̱tin, chixqꞌuehak retal li yo̱quin chixyebal.
LUK.15.1	Nabaleb laj titzꞌol toj ut eb laj ma̱c queꞌcuulac chirabinquil li cꞌaꞌru yo̱ chixyebal li Jesús. 
LUK.15.2	Eb laj fariseo ut eb laj tzꞌi̱b yo̱queb chi cuechꞌi̱nc ut yo̱queb chixyebal: —Li cui̱nk aꞌin naxcꞌam rib saꞌ usilal riqꞌuineb laj ma̱c ut nacuaꞌac rochbeneb, chanqueb. 
LUK.15.3	Li Jesús quixye reheb li jaljo̱quil ru a̱tin aꞌin: 
LUK.15.4	¿Ma cuan junak cui̱nk saꞌ e̱ya̱nk cua̱nk ta oꞌcꞌa̱lak (100) xcarner, cui ta̱sachk junak saꞌ xya̱nkeb aꞌan, ma incꞌaꞌ raj tixcanab li bele̱laju roꞌcꞌa̱l (99) saꞌ cꞌaleba̱l ut ta̱xic chixsicꞌbal li quisach toj retal tixtau chak? chan. 
LUK.15.5	Ut nak tixtau, ta̱sahokꞌ saꞌ xchꞌo̱l ut tixqꞌue saꞌ xbe̱n xtel, 
LUK.15.6	ut ta̱xic saꞌ rochoch. Tixchꞌutubeb li rami̱g ut li rech cabal ut tixye reheb: —Chisahokꞌ saꞌ kachꞌo̱l cuochbenex xban nak xintau lin carner li quisach, chaꞌak reheb. 
LUK.15.7	La̱in tinye e̱re nak joꞌcan ajcuiꞌ saꞌ choxa. Ta̱cua̱nk nimla sahil chꞌo̱lej nak junak aj ma̱c tixyotꞌ xchꞌo̱l tixjal xcꞌaꞌux chiruheb bele̱laju roꞌcꞌa̱l chi cristian li ac xeꞌpa̱ban ut ti̱queb chic xchꞌo̱leb.
LUK.15.8	Ut quixye ajcuiꞌ reheb: Kayehak nak junak ixk cuan laje̱bak xtumin. Cui ta̱sachk junak lix tumin, ¿ma incꞌaꞌ raj tixloch li xam ut ta̱oc chixmesunquil li cab ut tixsiqꞌui toj retal tixtau? 
LUK.15.9	Ut nak tixtau, tixchꞌutubeb li rami̱g ut eb li rech cabal ut tixye reheb: —Chisahokꞌ saꞌ kachꞌo̱l cuochbenex xban nak xintau lin tumin li quisach chicuu, chaꞌak. 
LUK.15.10	La̱in ninye e̱re nak joꞌcan ajcuiꞌ eb lix ángel li Dios teꞌsahokꞌ saꞌ xchꞌo̱leb nak junak aj ma̱c ta̱yotꞌekꞌ xchꞌo̱l ut tixjal xcꞌaꞌux.
LUK.15.11	Ut quixye ajcuiꞌ reheb li jaljo̱quil ru a̱tin aꞌin: Jun li cui̱nk quicuan cuib li ralal. 
LUK.15.12	Li i̱tzꞌinbej quixye re lix yucuaꞌ: —At inyucuaꞌ, qꞌue cue anakcuan la̱ jun cablal li joꞌ qꞌuial li tintzꞌak la̱in, chan. Tojoꞌnak li yucuaꞌbej quixjeqꞌui lix jun cablal reheb li ralal cuib. 
LUK.15.13	Ut ma̱jiꞌ ajcuiꞌ najterak nak li i̱tzꞌinbej quixchꞌutub chixjunil li cꞌaꞌru cuan re, ut co̱ chi najt saꞌ jalanil tenamit. Aran quixsach li cꞌaꞌru re nak yo̱ chixkꞌaxbal li cutan chi joꞌ ma̱joꞌ. 
LUK.15.14	Ut nak ac xsach chixjunil li cꞌaꞌru cuan re, quicuan jun nimla cueꞌej saꞌ li tenamit aꞌan. Ut li al yo̱ chixcuybal xtzꞌocajic. 
LUK.15.15	Joꞌcan nak co̱ riqꞌuin jun li cui̱nk cuan saꞌ li tenamit aꞌan chixpatzꞌbal xtrabaj. Ut li cui̱nk aꞌan quixtakla saꞌ cꞌaleba̱l chi iloc a̱k. 
LUK.15.16	Quiraj raj xcuaꞌbal xcuaheb li a̱k xban nak ta̱tzꞌoca̱k. Abanan incꞌaꞌ queꞌxqꞌue caꞌchꞌinak re. 
LUK.15.17	Quijulticoꞌ re chanru nak quicuan saꞌ rochoch lix yucuaꞌ ut quixye saꞌ xchꞌo̱l: —Nabaleb aj cꞌanjel cuanqueb saꞌ rochoch lin yucuaꞌ ut numtajenak xcuaheb. Ut la̱in arin osocꞌ cue xban tzꞌoca̱c. 
LUK.15.18	Tinxic cuiꞌchic saꞌ rochoch lin yucuaꞌ ut tinye re, “At inyucuaꞌ, xinma̱cob chiru li Dios joꞌ ajcuiꞌ cha̱cuu la̱at. 
LUK.15.19	Ma̱cuaꞌ chic incꞌulub nak tincꞌabaꞌin a̱cualal. China̱cꞌul ban joꞌ junak a̱mo̱s,” chaꞌakin re, chan saꞌ xchꞌo̱l. 
LUK.15.20	Saꞌ junpa̱t quicuacli ut quisukꞌi saꞌ rochoch lix yucuaꞌ. Toj cuan ajcuiꞌ chak chi najt nak qui-ileꞌ xban lix yucuaꞌ. Ut li yucuaꞌbej quiril xtokꞌoba̱l ru. Co̱ saꞌ a̱nil chixcꞌulbal li ralal. Quixkꞌalu ut quirutzꞌ ru. 
LUK.15.21	Ut li ralal quixye re: —At inyucuaꞌ, xinma̱cob chiru li Dios joꞌ ajcuiꞌ cha̱cuu la̱at. Ma̱cuaꞌ chic incꞌulub nak tincꞌabaꞌin a̱cualal, chan re lix yucuaꞌ. 
LUK.15.22	Aꞌut li yucuaꞌbej quixye reheb lix mo̱s: —Sicꞌomak chak saꞌ junpa̱t li cha̱bil tꞌicr ut qꞌuehomak chirix. Qꞌuehomak xmatkꞌab chi ruꞌuj rukꞌ ut qꞌuehomak xxa̱b chi rok. 
LUK.15.23	Ut cꞌamomak chak li chꞌina cuacax, li chꞌolaninbil chi us. Camsihomak ut toninkꞌei̱k, 
LUK.15.24	xban nak li cualal aꞌin chanchan camenak nak xcuan chak. Aꞌut anakcuan xsukꞌi cuiꞌchic chi yoꞌyo. Sachenak nak xcuan ut xtauman cuiꞌchic, chan. Ut queꞌoc chi ninkꞌei̱c. 
LUK.15.25	Ut li asbej cuan chak saꞌ cꞌaleba̱l. Nak yo̱ chi cuulac saꞌ cab, quirabi li son ut li xajoc. 
LUK.15.26	Quixbok jun li mo̱s ut quixpatzꞌ re cꞌaꞌru yo̱queb saꞌ cab. 
LUK.15.27	Li mo̱s quixye re: —Xsukꞌi chak la̱ cui̱tzꞌin ut la̱ yucuaꞌ xtakla xcamsinquil li ral li cuacax li chꞌolaninbil chi us, xban nak la̱ cui̱tzꞌin xsukꞌi cuiꞌchic chi cau ut chi sa saꞌ xchꞌo̱l, chan. 
LUK.15.28	Nak li asbej quirabi li cꞌaꞌru quixye li mo̱s, quichal xjoskꞌil, ut incꞌaꞌ quiraj oc saꞌ li rochoch. Ut li yucuaꞌbej qui-el chirix cab ut quixtzꞌa̱ma chiru nak ta̱oc. 
LUK.15.29	Li asbej quichakꞌoc ut quixye re lix yucuaꞌ: —At inyucuaꞌ, la̱at nacanau nak nabal chihab xincꞌanjelac cha̱cuu ut ma̱ jun sut xinkꞌet la̱ cua̱tin. Ut ma̱ jun cua xaqꞌue junak inchꞌina chiba̱t re nak tinninkꞌei̱k cuochbeneb li cuami̱g. 
LUK.15.30	Abanan anakcuan xcꞌulun la̱ cualal aꞌin li quisachoc re la̱ jun cablal riqꞌuineb li ixk li nequeꞌxcꞌayi rib ut la̱at xatakla xcamsinquil chokꞌ re li chꞌina cuacax li chꞌolaninbil chi us, chan li asbej. 
LUK.15.31	Li yucuaꞌbej quixye re: —At cualal, la̱at junelic cuancat cuiqꞌuin ut chixjunil li cꞌaꞌru cuan cue, aꞌan a̱cue ajcuiꞌ la̱at. 
LUK.15.32	Abanan tento nak toninkꞌei̱k anakcuan ut ta̱sahokꞌ saꞌ kachꞌo̱l xban nak la̱ cui̱tzꞌin chanchan camenak nak xcuan; abanan xsukꞌi cuiꞌchic chi yoꞌyo. Quisach ut xtauman cuiꞌchic, chan li yucuaꞌbej.
LUK.16.1	Li Jesús quixye reheb lix tzolom li jaljo̱quil ru a̱tin aꞌin: Quicuan jun li cui̱nk kꞌaxal biom ut quicuan jun xmerto̱m. Cuanqueb li queꞌjitoc chirix li merto̱m chiru li patrón ut queꞌxye re: —La̱ merto̱m yo̱ chixsachbal la̱ biomal, chanqueb re. 
LUK.16.2	Joꞌcan nak quixbok lix merto̱m ut quixye re: —¿Cꞌaꞌru xya̱lal li yo̱quin chirabinquil cha̱cuix? Ta̱kꞌaxtesi la̱ cue̱nt nak xatcuan chi cꞌanjelac xban nak incꞌaꞌ chic tatcana̱k chokꞌ inmerto̱m, chan re. 
LUK.16.3	Ut li merto̱m quixye saꞌ xchꞌo̱l: —¿Cꞌaꞌru tinba̱nu anakcuan xban nak lin patrón tinrisi saꞌ lin cꞌanjel? Incꞌaꞌ tincuy li cacuil cꞌanjel ut tinxuta̱na̱k chi xic chixtzꞌa̱manquil cꞌaꞌru cue chire cablal. 
LUK.16.4	Anakcuan ninnau cꞌaꞌru tinba̱nu re nak cua̱nkeb li tineꞌxcꞌul saꞌ rochocheb nak tin-isi̱k chi merto̱mil, chan saꞌ xchꞌo̱l. 
LUK.16.5	Quixbokeb chak chi xju̱nkaleb li cuanqueb xcꞌas riqꞌuin lix patrón. Ut quixye re li xbe̱n: —¿Joꞌ nimal la̱ cꞌas riqꞌuin lin patrón? chan. 
LUK.16.6	Ut li cui̱nk quixye re: —Oꞌcꞌa̱l (100) barril chi aceite, chan. Ut li merto̱m quixye re: —Cueꞌ li hu li tzꞌi̱banbil cuiꞌ retalil la̱ cꞌas. Chunlan ut jal saꞌ junpa̱t. Laje̱b roxcꞌa̱l (50) aj chic ta̱tzꞌi̱ba retalil chiru li hu aꞌin, chan. 
LUK.16.7	Ut quixye cuiꞌchic re li jun chic: —Ut la̱at, ¿joꞌ nimal la̱ cꞌas? chan. Ut li cui̱nk quixye: —Oꞌcꞌa̱l (100) bisoc chi trigo, chan. Li merto̱m quixye re: —Cueꞌ li hu li tzꞌi̱banbil cuiꞌ retalil la̱ cꞌas. Jal ut ca̱cꞌa̱l (80) bisoc aj chic ta̱tzꞌi̱ba retalil chiru li hu aꞌin, chan. 
LUK.16.8	Ut li patrón quisach xchꞌo̱l chirilbal nak kꞌaxal cuan xnaꞌleb li merto̱m li incꞌaꞌ us xnaꞌleb. Eb li incꞌaꞌ nequeꞌxnau lix ya̱lal kꞌaxal se̱beb xchꞌo̱l chixcꞌoxlanquil chanru tixtenkꞌa rib, usta incꞌaꞌ us tixba̱nu reheb li ras ri̱tzꞌin. Kꞌaxal se̱beb xchꞌo̱l chiruheb li ralal xcꞌajol li Dios. 
LUK.16.9	Cuan li nequeꞌxba̱nu li incꞌaꞌ us riqꞌuin lix biomal. Abanan, la̱in ninye e̱re, cheba̱nu usilal reheb le̱ ras e̱ri̱tzꞌin riqꞌuin le̱ biomal saꞌ ruchichꞌochꞌ. Ut nak ta̱lajk ta̱osokꞌ le̱ biomal, texcꞌulekꞌ saꞌ li naꞌajej li ma̱cꞌaꞌ rosoꞌjic. 
LUK.16.10	Li ani ti̱c xchꞌo̱l chixba̱nunquil li yal caꞌchꞌin, ti̱cak ajcuiꞌ xchꞌo̱l chixba̱nunquil li nabal. Ut li ani incꞌaꞌ ti̱c xchꞌo̱l chixba̱nunquil li yal caꞌchꞌin, incꞌaꞌ ajcuiꞌ ti̱cak xchꞌo̱l chixba̱nunquil li nabal. 
LUK.16.11	Cui la̱ex incꞌaꞌ nequenau xra̱bal li biomal saꞌ ruchichꞌochꞌ, ¿chan ta cuiꞌ ru nak tixcꞌojob xchꞌo̱l li Dios chixqꞌuebal e̱re li tzꞌakal biomal? 
LUK.16.12	Ut cui incꞌaꞌ nequenau xra̱bal li cꞌaꞌru re jalan, ¿chan ta cuiꞌ ru nak ta̱kꞌaxtesi̱k e̱re la̱ex li cꞌaꞌru tzꞌakal e̱re? 
LUK.16.13	Ma̱ ani ta̱ru̱k ta̱cꞌanjelak chiru cuib chi patrón. Ma̱re tixra li jun ut xicꞌ ta̱ril li jun chic, malaj ut xicꞌ ta̱ril li jun ut tixra li jun chic. Incꞌaꞌ naru texcꞌanjelak chiru li Dios cui junes le̱ biomal nequecꞌoxla. 
LUK.16.14	Nak eb laj fariseo queꞌrabi li quixye li Jesús, queꞌoc chixseꞌenquil xban nak nequeꞌxra lix biomaleb. 
LUK.16.15	Ut li Jesús quixye reheb: —La̱ex nequeti̱cobresi e̱chꞌo̱l e̱junes chiruheb li tenamit. Abanan li Dios naxnau chanru le̱ naꞌleb. Li cꞌaꞌru kꞌaxal lokꞌ chiruheb li cui̱nk saꞌ ruchichꞌochꞌ, aꞌan tzꞌekta̱nanbil xban li Dios.
LUK.16.16	Chixjunil li tijleb li queꞌxcꞌut eb li profeta junxil, joꞌ ajcuiꞌ lix chakꞌrab laj Moisés, quirakeꞌ xyebal nak laj Juan laj Cubsihom Haꞌ quicꞌulun chixchꞌolobanquil resil nak cha̱lc re lix nimajcual cuanquilal li Dios. Ut nabaleb yo̱queb chixyalbal xkꞌe chi oc rubel lix nimajcual cuanquilal li Dios. 
LUK.16.17	Li choxa ut li ruchichꞌochꞌ, aꞌan moco chꞌaꞌaj ta nak ta̱osokꞌ. Abanan ma̱ jun li a̱tin li tzꞌi̱banbil saꞌ li chakꞌrab, ta̱ru̱k ta̱isi̱k xcuanquil, usta kꞌaxal caꞌchꞌin. 
LUK.16.18	Li ani tixjach rib riqꞌuin li rixakil ut ta̱sumla̱k riqꞌuin jalan chic ixk, aꞌan tixmux ru lix sumlajic. Ut li cui̱nk li ta̱sumla̱k riqꞌuin junak ixk li ac xjach rib riqꞌuin lix be̱lom, tixmux ru lix sumlajic.
LUK.16.19	Quicuan jun li cui̱nk biom. Naxtikib rib riqꞌuin cha̱bil tꞌicr kꞌaxal terto xtzꞌak ut rajlal cutan naninkꞌei̱c. 
LUK.16.20	Quicuan ajcuiꞌ jun li cui̱nk nebaꞌ aj Lázaro xcꞌabaꞌ. Xox rix. Rajlal naxchunub rib chire li oqueba̱l re li rochoch li biom. 
LUK.16.21	Naxra raj ru xtzacanquil xcꞌaj li cua li natꞌaneꞌ saꞌ xbe̱n xme̱x li biom. Eb li tzꞌiꞌ nequeꞌchal riqꞌuin ut nequeꞌxrekꞌ ru lix xox. 
LUK.16.22	Quicuulac xkꞌehil nak quicam li nebaꞌ ut quicꞌameꞌ xbaneb li ángel toj saꞌ choxa bar cuan cuiꞌ laj Abraham. Ut quicam ajcuiꞌ li biom ut quimukeꞌ. 
LUK.16.23	Nak ac cuan saꞌ xbalba, yo̱ chixcꞌulbal li raylal aran. Qui-iloc takecꞌ ut quiril laj Abraham ut laj Lázaro cuan chixcꞌatk. 
LUK.16.24	Quixjap re ut quixye: —Ka̱cuaꞌ Abraham, chacuil taxak xtokꞌoba̱l cuu. Chatakla laj Lázaro chintenkꞌanquil. Chixtꞌakresi chak li ruꞌuj rukꞌ saꞌ haꞌ ut tolxquehobresi li ruꞌuj cuakꞌ xban nak cꞌajoꞌ li raylal yo̱quin chixcꞌulbal saꞌ li xam aꞌin, chan. 
LUK.16.25	Ut laj Abraham quixye re: —At cuas cui̱tzꞌin, julticak a̱cue nak toj yoꞌyo̱cat saꞌ ruchichꞌochꞌ nabal a̱biomal ut kꞌaxal sa nak xatcuan. Ut laj Lázaro cꞌajoꞌ li raylal quixcꞌul. Anakcuan cꞌojobanbil xchꞌo̱l laj Lázaro arin ut la̱at kꞌaxal ra cuancat. 
LUK.16.26	Ut cuan jun nimla chamal jul naramoc re li naꞌajej cuanco cuiꞌ. Ut ma̱ jun ke ta̱ru̱k ta̱numekꞌ re ta̱xic e̱riqꞌuin, chi moco la̱ex ta̱ru̱k texnumekꞌ chak arin, chan laj Abraham re li biom. 
LUK.16.27	Tojoꞌnak li biom quixye re: —Tintzꞌa̱ma cha̱cuu, at Ka̱cuaꞌ Abraham, takla laj Lázaro saꞌ rochoch lin yucuaꞌ. 
LUK.16.28	Aran cuanqueb o̱b li cui̱tzꞌin. Chatakla xchꞌolobanquil xya̱lal chiruheb re nak eb aꞌan incꞌaꞌ teꞌcha̱lk saꞌ li naꞌajej aꞌin chi cꞌuluc raylal, chan. 
LUK.16.29	Laj Abraham quixye re: —Cuan riqꞌuineb li hu li tzꞌi̱banbil xban laj Moisés, ut eb li profeta. Cheꞌxqꞌuehak retal li cꞌaꞌru tzꞌi̱banbil saꞌ li hu aꞌan, chan. 
LUK.16.30	Quichakꞌoc li biom ut quixye: —Incꞌaꞌ tzꞌakal aꞌan, Ka̱cuaꞌ Abraham. Abanan cui junak camenak ta̱cuacli̱k cuiꞌchic chi yoꞌyo ut ta̱xic riqꞌuineb, teꞌyotꞌekꞌ raj xchꞌo̱l ut teꞌxjal raj xcꞌaꞌuxeb, chan. 
LUK.16.31	Aꞌut laj Abraham quixye re: —Cui incꞌaꞌ nequeꞌrabi li quixye laj Moisés ut eb li profeta, incꞌaꞌ ajcuiꞌ teꞌpa̱ba̱nk usta ta̱cuacli̱k cuiꞌchic chi yoꞌyo junak saꞌ xya̱nkeb li camenak, chan laj Abraham.
LUK.17.1	Li Jesús quixye reheb lix tzolom: —Junelic cuan li poꞌoc chꞌo̱l. Abanan raylal cha̱lel saꞌ xbe̱n li ani tixpoꞌ xchꞌo̱l li ras ri̱tzꞌin. 
LUK.17.2	Kꞌaxal raj us chokꞌ re aꞌan nak ta̱cutekꞌ saꞌ xchamal li palau chi bacꞌbo junak nimla pec chi xcux chiru nak tixpoꞌ xchꞌo̱l junak li toj kꞌun xchꞌo̱l saꞌ lix pa̱ba̱l. 
LUK.17.3	Cheqꞌuehak retal chanru le̱ naꞌleb. Cui ta̱ma̱cobk cha̱cuu la̱ cuas a̱cui̱tzꞌin, chakꞌusak. Ut cui ta̱yotꞌekꞌ xchꞌo̱l ut tixjal xcꞌaꞌux, chacuyak xma̱c. 
LUK.17.4	Usta ta̱ma̱cobk cha̱cuu cuukubak sut chiru li jun cutan ut cuukub sut tixpatzꞌ xcuybal cha̱cuu ut tixye nak incꞌaꞌ chic tixba̱nu, tento nak ta̱cuy xma̱c, chan li Jesús. 
LUK.17.5	Eb li apóstol queꞌxye re li Ka̱cuaꞌ: —At Ka̱cuaꞌ, choa̱tenkꞌa taxak re nak cua̱nk kapa̱ba̱l chi tzꞌakal, chanqueb. 
LUK.17.6	Ut li Ka̱cuaꞌ quixye reheb: —Usta caꞌchꞌin ajcuiꞌ le̱ pa̱ba̱l cuan joꞌ li riyajil li mostaza, ta̱ru̱k raj te̱ye re li cheꞌ aꞌin, “Michꞌ a̱cuib ut au a̱cuib saꞌ li palau” ut li cheꞌ tixba̱nu raj joꞌ te̱ye re, chan. 
LUK.17.7	Kayehak nak junak e̱re cuan xmo̱s yo̱k chak chi cꞌalec malaj ut chi iloc queto̱mk. Nak acak xchoy lix cꞌanjel lix mo̱s, ta̱sukꞌi̱k saꞌ cab. ¿Ma ta̱yehekꞌ ta biꞌ re xban lix patrón, “Ocan, cꞌojlan ut cuaꞌin”? 
LUK.17.8	Incꞌaꞌ. Ta̱yehekꞌ ban re: “Chacꞌu̱b cuan intzacae̱mk ut chatcꞌanjelak chicuu. Nak acak xinrakeꞌ chi cuaꞌac, naru tatcuaꞌak la̱at.” 
LUK.17.9	¿Ma tixbantioxi re lix mo̱s nak quixba̱nu li quitakla̱c xba̱nunquil? La̱in ninye nak incꞌaꞌ. 
LUK.17.10	Joꞌcan ajcuiꞌ la̱ex. Nak ac xeba̱nu li xextakla̱c cuiꞌ, cheyehak: “La̱o aj cꞌanjel cha̱cuu. Caꞌaj cuiꞌ li joꞌ qꞌuial xoa̱takla cuiꞌ xkaba̱nu. Joꞌcan nak ma̱bantioxi chiku”, chaꞌakex, chan li Jesús reheb.
LUK.17.11	Nak yo̱ chi xic Jerusalén, li Jesús quinumeꞌ saꞌ li naꞌajej li nequeꞌxcꞌul cuiꞌ rib li tenamit Samaria ut Galilea. 
LUK.17.12	Nak yo̱ chi cuulac saꞌ jun li cꞌaleba̱l, queꞌchal chixcꞌulbal laje̱b li cui̱nk saklep rixeb. Eb aꞌan najt queꞌxakli riqꞌuin li Jesús. 
LUK.17.13	Ut queꞌxjap reheb chixyebal: —At Jesús, at aj tzolonel, chacuuxta̱na taxak ku, chanqueb. 
LUK.17.14	Nak quirileb li Jesús quixye reheb: —Ayukex riqꞌuineb laj tij ut cꞌutumak chak e̱rib chiruheb, chan reheb. Ut nak yo̱queb chi xic, queꞌqꞌuira. 
LUK.17.15	Jun reheb li cui̱nk quiril nak quiqꞌuira, quisukꞌi riqꞌuin li Jesús ut yo̱ chixlokꞌoninquil li Dios chi cau xya̱b xcux. 
LUK.17.16	Quixcuikꞌib rib chiru li Jesús ut quixbantioxi chiru. Li cui̱nk aꞌan aj Samaria. 
LUK.17.17	Quixye li Jesús: —¿Ma ma̱cuaꞌ ta biꞌ laje̱b chi cui̱nk li xinqꞌuirtesi? ¿Bar cuanqueb li bele̱b chic? 
LUK.17.18	¿Ma caꞌaj cuiꞌ li jun aꞌin li ma̱cuaꞌ aj judío xsukꞌi chixlokꞌoninquil li Dios? chan. 
LUK.17.19	Tojoꞌnak quixye re li cui̱nk: —Xaklin ut tatxic. Xatqꞌuira xban nak xatpa̱ban, chan.
LUK.17.20	Eb laj fariseo queꞌxpatzꞌ re li Jesús jokꞌe ta̱cha̱lk lix nimajcual cuanquilal li Dios. Li Jesús quichakꞌoc ut quixye reheb: —Lix cuanquilal li Dios moco cua̱nk ta retalil lix cꞌulunic re nak te̱nau jokꞌe xkꞌehil. 
LUK.17.21	Chi moco teꞌxye, “cuan arin” chi moco teꞌxye, “leꞌ cuan”, xban nak lix cuanquilal li Dios ac cuan saꞌ e̱ya̱nk la̱ex, chan.
LUK.17.22	Ut li Jesús quixye reheb lix tzolom: —Ta̱cuulak xkꞌehil nak la̱ex te̱ra ru rilbal lin cꞌulunic la̱in li Cꞌajolbej, abanan incꞌaꞌ te̱ril cuu. 
LUK.17.23	Ut teꞌxye e̱re, “cueꞌ arin” malaj ut “cuan toj leꞌ”. Abanan mexxic chirilbal chi moco te̱ta̱keheb. 
LUK.17.24	Saꞌ xkꞌehil lin cꞌulunic la̱in li Cꞌajolbej chanchanakin li rakꞌ ca̱k nak narepoc chak ut naxcutanobresi chixjunil ru li choxa. La̱in moco chi mukmu ta tincꞌulu̱nk. 
LUK.17.25	Abanan tento nak la̱in li Cꞌajolbej tinrahobtesi̱k ut tintzꞌekta̱na̱k xbaneb li cuanqueb saꞌ ruchichꞌochꞌ saꞌ eb li cutan aꞌin. 
LUK.17.26	Joꞌ quicꞌulman saꞌ eb li cutan nak toj cua̱nk laj Noé saꞌ ruchichꞌochꞌ, joꞌcan ajcuiꞌ ta̱cꞌulma̱nk nak ta̱cuulak xkꞌehil lin cꞌulunic la̱in li Cꞌajolbej. 
LUK.17.27	Saꞌ eb li cutan aꞌan li tenamit yo̱queb chi cuaꞌac ut yo̱queb chi ucꞌac. Yo̱queb chi sumla̱c ut yo̱queb chi sumuba̱nc toj quicuulac xkꞌehil nak laj Noé qui-oc saꞌ li jucub cab. Nak ma̱cꞌaꞌ saꞌ xchꞌo̱leb quichal li butꞌi haꞌ ut quilajxsacheb chixjunileb li incꞌaꞌ queꞌoc saꞌ li jucub cab. 
LUK.17.28	Ta̱cꞌulma̱nk joꞌ quicꞌulman saꞌ eb li cutan nak laj Lot toj cua̱nk saꞌ ruchichꞌochꞌ. Chixjunileb yo̱queb chi tzaca̱nc ut yo̱queb chi ucꞌac. Yo̱queb chi lokꞌoc ut yo̱queb chi cꞌayi̱nc. Yo̱queb chi a̱uc ut yo̱queb chi cablac. 
LUK.17.29	Abanan saꞌ li cutan nak laj Lot qui-el saꞌ li tenamit Sodoma, nak ma̱cꞌaꞌ saꞌ xchꞌo̱leb, quichal chak saꞌ choxa xam ut azufre ut quilajxsacheb chixjunileb. 
LUK.17.30	Joꞌcan ajcuiꞌ ta̱cꞌulma̱nk nak tincꞌulu̱nk cuiꞌchic la̱in li Cꞌajolbej. Ma̱cꞌaꞌak saꞌ xchꞌo̱leb li tenamit. 
LUK.17.31	Saꞌ li cutan nak tincꞌulu̱nk, li ani cua̱nk chak saꞌ xbe̱n li rochoch ut li cꞌaꞌru re cua̱nk saꞌ li cab, micube chak chixxocbal. Joꞌcan ajcuiꞌ li cua̱nk chak saꞌ cꞌaleba̱l, incꞌaꞌ ta̱sukꞌi̱k saꞌ li rochoch. 
LUK.17.32	Chijulticokꞌ e̱re li cꞌaꞌru quixcꞌul li rixakil laj Lot nak quiraj raj sukꞌi̱c. 
LUK.17.33	Li ani ta̱raj xcolbal rix lix yuꞌam arin saꞌ ruchichꞌochꞌ, ta̱sachk chiru. Ut li ani ta̱sachk lix yuꞌam chiru, aꞌan ta̱cua̱nk xyuꞌam chi junelic. 
LUK.17.34	Ut tinye ajcuiꞌ e̱re: Saꞌ li ho̱nal aꞌan nak tincꞌulu̱nk, cua̱nkeb cuib yo̱keb chi cua̱rc saꞌ jun chi cuarib. Jun aj pa̱banel ut jun ma̱cuaꞌ. Laj pa̱banel ta̱cꞌamekꞌ xban li Dios ut li jun chic li ma̱cuaꞌ aj pa̱banel, aꞌan ta̱canaba̱k. 
LUK.17.35	Ut cuib li ixk yo̱keb chi queꞌec saꞌ jun li queꞌleb, jun aj pa̱banel ut li jun chic ma̱cuaꞌ aj pa̱banel. Ut laj pa̱banel ta̱cꞌamekꞌ xban li Dios ut li jun chic li ma̱cuaꞌ aj pa̱banel, aꞌan ta̱canaba̱k. 
LUK.17.36	Cua̱nkeb cuib chi cui̱nk saꞌ li cꞌaleba̱l, jun aj pa̱banel ut li jun chic ma̱cuaꞌ aj pa̱banel. Laj pa̱banel ta̱cꞌamekꞌ xban li Dios ut li jun chic, li ma̱cuaꞌ aj pa̱banel, ta̱canaba̱k, chan li Jesús. 
LUK.17.37	Eb lix tzolom queꞌxpatzꞌ re: —¿Bar ta̱cꞌulma̱nk li yo̱cat chixyebal? chanqueb. Ut li Jesús quixye reheb: —La̱ex nequenau nak bar cuan cuiꞌ junak li camenak, aran ajcuiꞌ teꞌchꞌutla̱k eb li soꞌsol, chan.
LUK.18.1	Li Jesús quixye li jaljo̱quil ru a̱tin aꞌin reheb lix tzolom re xcꞌutbal chiruheb nak tento teꞌtijok junelic ut incꞌaꞌ ta̱chꞌina̱nk xchꞌo̱leb. 
LUK.18.2	Quixye reheb: Saꞌ jun li tenamit quicuan jun aj rakol a̱tin incꞌaꞌ naxxucua ru li Dios, chi moco naxqꞌue saꞌ xnakꞌ ru li cristian. 
LUK.18.3	Ut quicuan ajcuiꞌ saꞌ li tenamit aꞌan jun li xma̱lcaꞌan cuan jun lix chꞌaꞌajquilal. Rajlal yo̱ chi xic riqꞌuin laj rakol a̱tin chixtzꞌa̱manquil lix tenkꞌanquil ut naxye re: —Ba̱nu usilal, charak a̱tin saꞌ xbe̱neb li xicꞌ nequeꞌiloc cue, chan. 
LUK.18.4	Ut laj rakol a̱tin incꞌaꞌ quiraj. Abanan mokon quixye saꞌ xchꞌo̱l: —La̱in incꞌaꞌ ninxucua ru li Dios chi moco eb li cui̱nk ninqꞌueheb saꞌ xnakꞌ cuu. 
LUK.18.5	Abanan xban nak yo̱quin chi titzꞌc chirabinquil li ixk aꞌin, tinrak a̱tin saꞌ xbe̱neb li xicꞌ nequeꞌiloc re. Ma̱re yo̱k chinchꞌiꞌchꞌiꞌinquil junelic, chan saꞌ xchꞌo̱l. 
LUK.18.6	Ut li Ka̱cuaꞌ quixye reheb: —Qꞌuehomak retal cꞌaꞌru quixye laj rakol a̱tin li incꞌaꞌ ti̱c xchꞌo̱l. Usta incꞌaꞌ ti̱c xchꞌo̱l, laj rakol a̱tin quixtenkꞌa li xma̱lcaꞌan re nak incꞌaꞌ chic ta̱chꞌiꞌchꞌiꞌi̱k xban. 
LUK.18.7	¿Ma tojaꞌ ta chic li Dios incꞌaꞌ tixcoleb li sicꞌbileb ru xban? ¿Ma ta̱ba̱yk ta biꞌ chixsumenquil li cꞌaꞌru teꞌxtzꞌa̱ma li nequeꞌya̱ban re lix cꞌabaꞌ chi kꞌek chi cutan? 
LUK.18.8	La̱in tinye e̱re nak li Dios tixcoleb chi junpa̱t. Abanan la̱in nincꞌoxla, ¿jarub ta cuiꞌ li cauhakeb xchꞌo̱l saꞌ lix pa̱ba̱l? Ut, ¿jarubeb ta cuiꞌ li yo̱keb chi tijoc nak tincꞌulu̱nk cuiꞌchic saꞌ ruchichꞌochꞌ la̱in li Cꞌajolbej?
LUK.18.9	Ut li Jesús quixye jun chic li jaljo̱quil ru a̱tin reheb li nequeꞌxcꞌoxla nak cha̱bileb ut nequeꞌxtzꞌekta̱naheb li jun chꞌol chic. Quixye reheb: 
LUK.18.10	Cuib li cui̱nk co̱eb saꞌ li templo chi tijoc. Li jun, aꞌan aj fariseo. Ut li jun chic aj titzꞌol toj. 
LUK.18.11	Laj fariseo quixxakab rib ut quitijoc chi cau xya̱b xcux ut quixye: —At inDios, la̱in ninbantioxi cha̱cuu nak ma̱cuaꞌin joꞌqueb li jun chꞌol chic. Aꞌan eb aj e̱lkꞌeb, aj ba̱nuhom ma̱usilal, ut aj muxuleb caxa̱r. La̱in ma̱cuaꞌin joꞌ laj titzꞌol toj aꞌan. 
LUK.18.12	Caꞌ sut ninba̱nu in-ayu̱n chiru li jun xama̱n. Ut rajlal ninqꞌue li junju̱nk saꞌ xlaje̱tkil re chixjunil li joꞌ qꞌuial li nincꞌul, chan laj fariseo saꞌ lix tij. 
LUK.18.13	Abanan laj titzꞌol toj najt quixqꞌue chak rib ut quixxulub lix jolom. Yo̱ chixtenbal li re xchꞌo̱l chi rukꞌ xban xrahil xchꞌo̱l ut quixye: —At inDios, la̱in aj ma̱c. Chacuuxta̱na taxak cuu, chan. 
LUK.18.14	La̱in ninye e̱re nak laj titzꞌol toj, aꞌan li quisukꞌi saꞌ rochoch chi ti̱cobresinbil chic lix chꞌo̱l. Ut laj fariseo incꞌaꞌ, xban nak li ani naxnimobresi rib, aꞌan ta̱cubsi̱k xcuanquil. Ut li ani naxcubsi rib, aꞌan ta̱qꞌuehekꞌ xcuanquil, chan li Jesús.
LUK.18.15	Saꞌ jun li cutan cuanqueb li queꞌxcꞌam chak lix cocꞌaleb riqꞌuin li Jesús re nak tixqꞌue li rukꞌ saꞌ xbe̱neb ut ta̱rosobtesiheb. Ut eb lix tzolom li Jesús queꞌxqꞌue retal nak queꞌcꞌameꞌ chak li cocꞌal riqꞌuin ut queꞌoc chixkꞌusbaleb lix naꞌ xyucuaꞌeb. 
LUK.18.16	Ut li Jesús quixbokeb lix tzolom riqꞌuin ut quixye reheb: —Canabomakeb li cocꞌal chi cha̱lc cuiqꞌuin. Me̱ram chiruheb xban nak reheb aꞌan lix nimajcual cuanquilal li Dios. 
LUK.18.17	Relic chi ya̱l tinye e̱re li ani incꞌaꞌ kꞌun xchꞌo̱l chinpa̱banquil joꞌqueb li cocꞌal aꞌin, aꞌan incꞌaꞌ ta̱oc rubel lix nimajcual cuanquilal li Dios, chan.
LUK.18.18	Jun li cui̱nk nim xcuanquil saꞌ xya̱nkeb laj judío quia̱tinac riqꞌuin li Jesús ut quixye re: —At cha̱bil tzolonel, ¿cꞌaꞌru ta̱ru̱k tinba̱nu re nak tincue̱chani li yuꞌam chi junelic? chan. 
LUK.18.19	Li Jesús quixye re: —¿Cꞌaꞌut nak nacaye cha̱bil cue cui incꞌaꞌ nacanau anihin la̱in? Jun ajcuiꞌ li cha̱bil ut aꞌan li Dios. 
LUK.18.20	La̱at ac nacanau cꞌaꞌru naxye saꞌ li chakꞌrab: Matmuxuc caxa̱r. Ma̱camsi a̱cuas a̱cui̱tzꞌin. Mat-elkꞌac. Matyoꞌoban ticꞌtiꞌ chirix a̱cuas a̱cui̱tzꞌin. Cha-oxlokꞌi la̱ naꞌ a̱yucuaꞌ, chan li Jesús re. 
LUK.18.21	Li cui̱nk quichakꞌoc ut quixye: —Chixjunil aꞌin ac yo̱quin ajcuiꞌ chak chixba̱nunquil chalen saꞌ incaꞌchꞌinal, chan. 
LUK.18.22	Nak quirabi li cꞌaꞌru quixye li cui̱nk, li Jesús quixye re: —Jun chic toj ma̱jiꞌ nacaba̱nu. Cꞌayi chixjunil li cꞌaꞌru cuan a̱cue ut ta̱si lix tzꞌak reheb li nebaꞌ ut ta̱cua̱nk a̱biomal saꞌ choxa. Nak ac xaba̱nu aꞌan, tatcha̱lk ut tina̱ta̱ke, chan li Jesús re. 
LUK.18.23	Nak quirabi li quixye li Jesús, cꞌajoꞌ nak quirahoꞌ saꞌ xchꞌo̱l li cui̱nk xban nak nabal lix biomal cuan. 
LUK.18.24	Li Jesús quixqꞌue retal nak quirahoꞌ saꞌ xchꞌo̱l li cui̱nk ut quixye: —Cꞌajoꞌ xchꞌaꞌajquil chokꞌ re junak biom oc rubel lix nimajcual cuanquilal li Dios. 
LUK.18.25	Ma̱min ta̱ru̱k ta̱numekꞌ junak nimla xul camello saꞌ ru junak cu̱x. Joꞌcan ajcuiꞌ li biom. Ma̱ jokꞌe ta̱ru̱k ta̱oc saꞌ xnimajcual cuanquilal li Dios cui caꞌaj cuiꞌ lix biomal naxcꞌoxla, chan li Jesús. 
LUK.18.26	Eb li queꞌabin re li quixye li Jesús, queꞌchakꞌoc ut queꞌxye: —¿Aniheb li ta̱ru̱k teꞌcolekꞌ chi joꞌcanan? chanqueb. 
LUK.18.27	Li Jesús quixye reheb: —Li cꞌaꞌru chꞌaꞌaj xba̱nunquil chiru li cui̱nk, chiru li Dios moco chꞌaꞌaj ta xba̱nunquil, chan. 
LUK.18.28	Laj Pedro quixye re li Jesús: —La̱o xkacanab chixjunil li cꞌaꞌru ke xban a̱ta̱kenquil, chan. 
LUK.18.29	Li Jesús quixye: —Relic chi ya̱l tinye e̱re, li ani naxcanab li cꞌaꞌru re saꞌ incꞌabaꞌ la̱in, tixcꞌul re̱kaj. Li ani naxcanab li rochoch, lix naꞌ xyucuaꞌ, li ras ri̱tzꞌin, li rixakil, malaj ut lix cocꞌal saꞌ xcꞌabaꞌ lix nimajcual cuanquilal li Dios, aꞌan tixcꞌul re̱kaj. 
LUK.18.30	Kꞌaxal nabal cuiꞌchic li re̱kaj tixcꞌul saꞌ li ruchichꞌochꞌ aꞌin, joꞌ ajcuiꞌ saꞌ li choxa tixcꞌul li junelic yuꞌam, chan li Jesús.
LUK.18.31	Tojoꞌnak li Jesús quixcꞌameb xjuneseb lix tzolom cablaju ut quixye reheb: —Anakcuan toxic Jerusalén re nak ta̱tzꞌaklok ru chixjunil li tzꞌi̱banbil xbaneb li profeta chicuix la̱in li Cꞌajolbej. 
LUK.18.32	Tinkꞌaxtesi̱k saꞌ rukꞌeb li ma̱cuaꞌeb aj judío. Tineꞌxhob, tineꞌxsacꞌ ut tineꞌxchu̱ba. 
LUK.18.33	Ut nak acak xineꞌxsacꞌ chi us, tineꞌxcamsi. Abanan saꞌ rox li cutan tincuacli̱k cuiꞌchic chi yoꞌyo saꞌ xya̱nkeb li camenak, chan li Jesús. 
LUK.18.34	Ut eb lix tzolom chi ti̱c incꞌaꞌ queꞌxtau ru li quixye li Jesús xban nak chꞌaꞌaj xtaubal ru chiruheb.
LUK.18.35	Nak li Jesús yo̱ chi cuulac Jericó, cuan jun li cui̱nk mutzꞌ ru cꞌojcꞌo chire li be. Yo̱ chixtzꞌa̱manquil cꞌaꞌru re. 
LUK.18.36	Nak quirabi li qꞌuila tenamit yo̱queb chi numecꞌ, li mutzꞌ quixpatzꞌ cꞌaꞌru yo̱ chi cꞌulma̱nc. 
LUK.18.37	Queꞌxye re nak li Jesús aj Nazaret yo̱ chi numecꞌ. 
LUK.18.38	Li mutzꞌ quixjap re ut quixye: —¡At Jesús, ralalat xcꞌajol laj David, la̱at li yo̱co cha̱cuoybeninquil. Chacuuxta̱na taxak cuu! chan. 
LUK.18.39	Ut eb li tenamit li yo̱queb chi numecꞌ queꞌoc chixkꞌusbal ut queꞌxye re: —Matchokin, chanqueb re. Abanan li mutzꞌ kꞌaxal cuiꞌchic cau quixjap re ut quixye: —At ralalat xcꞌajol laj David, chacuuxta̱na cuu, chan. 
LUK.18.40	Nak quirabi li quixye li mutzꞌ, li Jesús quixakli ut quixtakla xcꞌambal li mutzꞌ. 
LUK.18.41	Nak quicꞌameꞌ riqꞌuin, li Jesús quixye re: —¿Cꞌaꞌru ta̱cuaj tinba̱nu a̱cue? chan. Ut li mutzꞌ quixye: —Ka̱cuaꞌ, tincuaj nak ta̱ilok li xnakꞌ cuu, chan. 
LUK.18.42	Li Jesús quixye re: —Chi-ilok li xnakꞌ a̱cuu. Xatqꞌuira xban nak xapa̱b nak cuan incuanquil cha̱qꞌuirtesinquil, chan. 
LUK.18.43	Ut saꞌ junpa̱t qui-iloc li mutzꞌ ut co̱ chirixeb. Yo̱ chixlokꞌoninquil li Dios. Ut nak queꞌril li cꞌaꞌru quicꞌulman, chixjunileb li tenamit queꞌxqꞌue xlokꞌal li Dios.
LUK.19.1	Nak quicuulac Jericó, li Jesús yo̱ chi numecꞌ saꞌ li tenamit. 
LUK.19.2	Aran cuan jun li cui̱nk biom aj Zaqueo xcꞌabaꞌ. Li cui̱nk aꞌan, aꞌan li nataklan saꞌ xbe̱neb laj titzꞌol toj. 
LUK.19.3	Ta̱raj xnaubal ani li Jesús. Abanan xban nak kꞌaxal nabaleb li tenamit, incꞌaꞌ quiru rilbal xban nak caꞌchꞌin rok. 
LUK.19.4	Joꞌcan nak co̱ saꞌ a̱nil chi ubej ut quitakeꞌ saꞌ ruꞌuj jun li cheꞌ sicómoro xcꞌabaꞌ re nak ta̱ru̱k ta̱ril li Jesús xban nak aran toxnumekꞌ. 
LUK.19.5	Nak yo̱ chi numecꞌ aran, li Jesús qui-iloc takecꞌ. Quiril laj Zaqueo ut quixye re: —At Zaqueo, cuben chak chi junpa̱t xban nak tento nak tinhila̱nk saꞌ la̱ cuochoch anakcuan, chan. 
LUK.19.6	Ut laj Zaqueo quicube saꞌ junpa̱t ut quixcꞌul li Jesús saꞌ rochoch chi sa saꞌ xchꞌo̱l. 
LUK.19.7	Nak li qꞌuila tenamit queꞌril nak li Jesús qui-oc saꞌ rochoch laj Zaqueo, queꞌpoꞌ ut queꞌxye: —X-oc chi hila̱nc saꞌ rochoch jun cui̱nk aj ma̱c, chanqueb. 
LUK.19.8	Nak yo̱queb chi cuaꞌac, laj Zaqueo quixakli chiru li Jesús ut quixye re: —Ka̱cuaꞌ, chalen anakcuan jalan chic tinba̱nu. Yijach lin jun cablal tinsi reheb li nebaꞌ. Ut cui cuan anihak xcuelkꞌa cꞌaꞌru re, ca̱hib cua chic xqꞌuial li re̱kaj tinqꞌue, chan. 
LUK.19.9	Ut li Jesús quixye: —Li cui̱nk aꞌin ralal xcꞌajol ajcuiꞌ laj Abraham. Anakcuan colbil chic li cui̱nk aꞌin. 
LUK.19.10	La̱in li Cꞌajolbej xincꞌulun chixsicꞌbal ut chixcolbal li sachenakeb, chan li Jesús.
LUK.19.11	Ut li Jesús quixye jun chic li jaljo̱quil ru a̱tin reheb li yo̱queb chi abi̱nc re, xban nak cuulaqueb re Jerusalén. Eb aꞌan queꞌxcꞌoxla nak li Jesús ac oc re chixxakabanquil lix nimajcual cuanquilal li Dios.
LUK.19.12	Li Jesús quixye reheb: Quicuan jun xnimal ru cui̱nk. Li cui̱nk aꞌan quibokeꞌ saꞌ jun najtil tenamit re nak ta̱xakaba̱k chokꞌ rey ut ta̱sukꞌi̱k cuiꞌchic. 
LUK.19.13	Nak ac xic re li cui̱nk quixbokeb laje̱b lix mo̱s. Quixqꞌue laje̱b chi tumin re li junju̱nk ut quixye reheb: —Yaconkex chiru li tumin aꞌin tojaꞌ yal jokꞌe tana tinsukꞌi̱k chak la̱in, chan. 
LUK.19.14	Aban xicꞌ na-ileꞌ xbaneb lix tenamit ut nak ac xco̱ li cui̱nk, queꞌxtakla xtakl riqꞌuin li ta̱xakaba̱nk re chokꞌ rey chixyebal re: —La̱o incꞌaꞌ nakaj nak ta̱oc chokꞌ karey li cui̱nk aꞌin, chanqueb. 
LUK.19.15	Abanan li cui̱nk quixakaba̱c chokꞌ rey. Ut nak ac x-oc chokꞌ rey, li cui̱nk aꞌan quisukꞌi cuiꞌchic saꞌ xtenamit ut quixtakla xbokbaleb lix mo̱s li quixqꞌueheb xtumin re xnaubal li joꞌ nimal ac xtau li junju̱nk. 
LUK.19.16	Quicuulac li xbe̱n ut quixye re: —Ka̱cuaꞌ, laje̱b chic xrala la̱ tumin li xaqꞌue cue, chan. 
LUK.19.17	Li rey quixye re: —La̱at cha̱bil aj cꞌanjel. Us xaba̱nu. Xban nak ti̱c a̱chꞌo̱l riqꞌuin li caꞌchꞌin xinqꞌue a̱cue, joꞌcan nak tinqꞌue a̱cuanquil saꞌ xbe̱n laje̱b chi tenamit, chan li rey. 
LUK.19.18	Ut quicuulac li mo̱s jun chic ut quixye: —Ka̱cuaꞌ, o̱b chic xrala la̱ tumin li xaqꞌue cue, chan. 
LUK.19.19	Ut li rey quixye re: —Joꞌcan ajcuiꞌ la̱at. Cha̱bil xaba̱nu. Tinqꞌue a̱cuanquil saꞌ xbe̱n o̱b chi tenamit, chan. 
LUK.19.20	Ut quicuulac ajcuiꞌ li mo̱s jun chic ut quixye: —Ka̱cuaꞌ, cueꞌ la̱ tumin. Xincꞌu̱la saꞌ jun sut. 
LUK.19.21	Xinxucuac a̱ban xban nak ninnau nak joskꞌat. Nacacꞌul li tumin li incꞌaꞌ nacacꞌanjela ut nacatkꞌoloc bar cuiꞌ incꞌaꞌ nacat-au, chan. 
LUK.19.22	Quichakꞌoc li rey ut quixye: —La̱at ma̱cꞌaꞌ nacat-oc cuiꞌ. Riqꞌuin ajcuiꞌ li cꞌaꞌru xaye, tinrak a̱tin saꞌ a̱be̱n. Nacanau nak joskꞌin ut nacanau nak nincꞌul li tumin li incꞌaꞌ nincꞌanjela ut ninkꞌoloc bar cuiꞌ incꞌaꞌ nin-au. 
LUK.19.23	¿Cꞌaꞌut nak incꞌaꞌ xaqꞌue chi toꞌ lin tumin? Ut la̱in nak xinsukꞌi, xincꞌul raj lin tumin rochben li ral, chan li rey. 
LUK.19.24	Ut li rey quixye reheb li cuanqueb aran: —Isihomak li tumin chiru ut qꞌuehomak re li ac cuan laje̱b chi tumin riqꞌuin, chan. 
LUK.19.25	Eb aꞌan queꞌchakꞌoc ut queꞌxye: —At Ka̱cuaꞌ, aꞌan ac cuan ajcuiꞌ laje̱b chi tumin riqꞌuin, chanqueb. 
LUK.19.26	Li rey quixye reheb: —La̱in ninye e̱re nak li ani cuan nabal cꞌaꞌru re, ta̱qꞌuehekꞌ cuiꞌchic nabal re; ut li ani caꞌchꞌin ajcuiꞌ cꞌaꞌru re, ta̱isi̱k chiru, usta caꞌchꞌin ajcuiꞌ li cꞌaꞌru re. 
LUK.19.27	Ut cꞌamomakeb chak li xicꞌ nequeꞌiloc cue li incꞌaꞌ nequeꞌraj nak tin-oc chokꞌ xreyeb. Ut chicuu ajcuiꞌ, te̱camsiheb, chan li rey.
LUK.19.28	Nak ac xye li jaljo̱quil ru a̱tin aꞌin, li Jesús qui-oc cuiꞌchic chi xic Jerusalén. 
LUK.19.29	Cuulaqueb re saꞌ li cuib chi tenamit Betfagé ut Betania. Nachꞌ cuanqueb riqꞌuin li tzu̱l Olivos nak li Jesús quixtaklaheb cuib lix tzolom. 
LUK.19.30	Quixye reheb: —Ayukex saꞌ li chꞌina tenamit aꞌan li cuan chi nachꞌ. Ut nak texcuulak te̱tau jun li chꞌina bu̱r bacꞌbo. Li chꞌina bu̱r aꞌan toj ma̱ ani nabe̱c chirix. Te̱hit ut te̱cꞌam chak arin. 
LUK.19.31	Ut cui ani napatzꞌoc e̱re cꞌaꞌut nak yo̱quex chixhitbal, te̱ye re nak li Ka̱cuaꞌ ta̱ajok ru li chꞌina bu̱r, chaꞌakex, chan li Jesús. 
LUK.19.32	Queꞌco̱eb lix tzolom li Jesús cuib ut queꞌxtau chixjunil joꞌ quiyeheꞌ reheb. 
LUK.19.33	Nak yo̱queb chixhitbal li chꞌina bu̱r, eb laj e̱chal re queꞌxpatzꞌ reheb: —¿Cꞌaꞌut nak yo̱quex chixhitbal li kabu̱r? chanqueb. 
LUK.19.34	Eb lix tzolom li Jesús queꞌchakꞌoc ut queꞌxye: —Li Ka̱cuaꞌ ta̱ajok ru li bu̱r, chanqueb. 
LUK.19.35	Ut queꞌxcꞌam li chꞌina bu̱r riqꞌuin li Jesús. Queꞌxqꞌue li tꞌicr chirix ut queꞌxtenkꞌa li Jesús chi takecꞌ chirix. 
LUK.19.36	Nak yo̱ chi xic li Jesús, nabaleb li cristian queꞌxhel lix tꞌicreb saꞌ be bar ta̱numekꞌ cuiꞌ li Jesús joꞌ cꞌaynakeb xba̱nunquil nak nacuulac junak nim xcuanquil. 
LUK.19.37	Cuulaqueb re Jerusalén. Yo̱queb chak chi cubec saꞌ li tzu̱l Olivos ut chixjunileb li yo̱queb chixta̱kenquil li Jesús queꞌoc chixjapbal reheb xban xsahil xchꞌo̱leb. Ut queꞌxlokꞌoni li Dios xbaneb li milagro li quilajeꞌril. 
LUK.19.38	Queꞌxye: —Osobtesinbil taxak li rey li xchal saꞌ xcꞌabaꞌ li Ka̱cuaꞌ. Ut cua̱nk taxak li tuktu̱quilal saꞌ choxa. Lokꞌoninbil taxak li Ka̱cuaꞌ li cuan saꞌ choxa, chanqueb. 
LUK.19.39	Ut cuanqueb laj fariseo saꞌ xya̱nkeb li qꞌuila tenamit queꞌxye re: —At tzolonel kꞌuseb la̱ tzolom, ye reheb nak teꞌxcanab a̱tinac.— 
LUK.19.40	Li Jesús quichakꞌoc ut quixye reheb: —La̱in ninye e̱re nak cui eb lin tzolom teꞌxcanab xqꞌuebal inlokꞌal, aꞌ chic li pec teꞌxjap re chixqꞌuebal inlokꞌal, chan li Jesús.
LUK.19.41	Nak cuulac re Jerusalén, li Jesús quiya̱bac chirilbal li tenamit. 
LUK.19.42	Ut quixye: —¡Cui ta la̱ex aj Jerusalén nequenau xqꞌuebal retal ani ta̱ru̱k ta̱qꞌuehok tuktu̱quil usilal saꞌ eb li cutan aꞌin, us raj! Aban anakcuan toj mukmu che̱ru. Joꞌcan nak incꞌaꞌ nequetau xya̱lal. 
LUK.19.43	Ta̱cuulak xkꞌehil nak eb li xicꞌ nequeꞌiloc e̱re teꞌcha̱lk chi pletic e̱riqꞌuin. Teꞌxsut rix le̱ tenamit. Teꞌxqꞌue ribeb chi xjun sutam le̱ tenamit ut la̱ex ma̱ bar chic ta̱ru̱k te̱col e̱rib. 
LUK.19.44	Teꞌxjuqꞌui le̱ tenamit ut teꞌxtꞌan, joꞌqueb ajcuiꞌ chixjunileb li cuanqueb aran. Ma̱ jun chic li pec ta̱cana̱k saꞌ xnaꞌaj. Te̱cꞌul chi joꞌcan xban nak la̱ex incꞌaꞌ xeqꞌue retal nak li Dios xcꞌulun e̱riqꞌuin che̱colbal, chan li Jesús.
LUK.19.45	Nak qui-oc saꞌ li templo, li Jesús qui-oc chixyolesinquileb chirix cab li yo̱queb chi cꞌayi̱nc ut li yo̱queb chi lokꞌoc aran. 
LUK.19.46	Quixye reheb: —Tzꞌi̱banbil retalil saꞌ li Santil Hu chi joꞌcaꞌin: Li cuochoch aꞌin re teꞌtijok cuiꞌ li tenamit. Abanan la̱ex xeqꞌue li templo chokꞌ xnaꞌajeb laj e̱lkꞌ, chan li Jesús. 
LUK.19.47	Ut rajlal cutan yo̱ chixchꞌolobanquil xya̱lal saꞌ li templo. Eb li xbe̱nil aj tij, ut eb laj tzꞌi̱b ut eb li nequeꞌtaklan saꞌ xya̱nkeb laj judío yo̱queb chixcꞌu̱banquil chanru nak teꞌxcamsi. 
LUK.19.48	Abanan incꞌaꞌ queꞌxtau chanru teꞌxba̱nu xban nak chixjunileb li tenamit yo̱queb chixqꞌuebal xchꞌo̱leb chirabinquil li cꞌaꞌru yo̱ chixyebal li Jesús.
LUK.20.1	Saꞌ jun li cutan li Jesús yo̱ chixchꞌolobanquil xya̱lal li colba-ib chiruheb li tenamit li cuanqueb saꞌ li templo, nak queꞌcuulac riqꞌuineb li xbe̱nil laj tij ut eb laj tzꞌi̱b rochbeneb li xakabanbileb chi cꞌanjelac saꞌ li templo. 
LUK.20.2	Ut queꞌxye re: —¿Ani xtaklan a̱cue chixba̱nunquil li cꞌaꞌru yo̱cat chixba̱nunquil? ¿Ani xqꞌuehoc a̱cuanquil? chanqueb. 
LUK.20.3	Li Jesús quixye reheb: —La̱in tincuaj ajcuiꞌ patzꞌoc e̱re. Te̱sume li tinpatzꞌ e̱re. 
LUK.20.4	¿Ani quitaklan chak re laj Juan chi cubsi̱nc haꞌ? ¿Ma li Dios malaj ut cui̱nk quitaklan chak re? chan li Jesús reheb. 
LUK.20.5	Ut queꞌoc chixyebal chi ribileb rib: —¿Cꞌaꞌru takasume cuiꞌ? Cui takaye nak li Dios xtaklan chak re, aꞌan tixye ke cꞌaꞌut nak incꞌaꞌ xkapa̱b li cꞌaꞌru quixye laj Juan. 
LUK.20.6	Ut cui takaye nak cui̱nk xtaklan chak re, chixjunileb li tenamit toeꞌxcamsi chi pec xban nak eb aꞌan nequeꞌxpa̱b nak laj Juan, aꞌan tzꞌakal profeta, chanqueb chi ribileb rib. 
LUK.20.7	Joꞌcan nak queꞌchakꞌoc ut queꞌxye re li Jesús: —La̱o incꞌaꞌ nakanau ani xtaklan chak re, chanqueb. 
LUK.20.8	Ut li Jesús quixye reheb: —Chi moco la̱in tinye e̱re ani xqꞌuehoc incuanquil chixba̱nunquil li cꞌaꞌru ninba̱nu, chan reheb.
LUK.20.9	Ut li Jesús qui-oc chixyebal reheb li tenamit li jaljo̱quil ru a̱tin aꞌin: Jun li cui̱nk quirau jun si̱r li racui̱mk uvas. Quixqꞌue chi toꞌ riqꞌuineb li cui̱nk aj cꞌalom. Ut co̱ saꞌ jalan tenamit ut najt quisach. 
LUK.20.10	Nak quicuulac xkꞌehil xsicꞌbal ru li acui̱mk, laj e̱chal re quixtakla jun lix mo̱s riqꞌuineb li cui̱nk chixcꞌulbal li joꞌ qꞌuial ru li racui̱mk li ta̱tzꞌak aꞌan. Abanan eb li cui̱nk queꞌxchap li mo̱s ut queꞌxsacꞌ. Ut quisukꞌi chi ma̱cꞌaꞌ queꞌxqꞌue re. 
LUK.20.11	Laj e̱chal re li acui̱mk quixtakla jun chic lix mo̱s riqꞌuineb. Ut joꞌcan ajcuiꞌ queꞌxba̱nu re aꞌan. Queꞌxhob ut queꞌxsacꞌ ut quisukꞌi aꞌan chi ma̱cꞌaꞌ queꞌxqꞌue re. 
LUK.20.12	Ut laj e̱chal re li chꞌochꞌ quixtakla cuiꞌchic jun lix mo̱s. Ut eb li cui̱nk kꞌaxal ra queꞌxba̱nu re ut queꞌxcut chirix li naꞌajej aꞌan. 
LUK.20.13	Tojoꞌnak laj e̱chal re li chꞌochꞌ quixye: —¿Cꞌaꞌru tinba̱nu anakcuan? Tintakla li cualal li kꞌaxal raro inban. Nak teꞌril li cualal, ma̱re teꞌxcꞌul saꞌ xya̱lal, chan saꞌ xchꞌo̱l. 
LUK.20.14	Queꞌril nak yo̱ chi cuulac li ralal, ut queꞌxye chi ribileb rib: —Aꞌan li ta̱e̱chani̱nk re li naꞌajej. Kacamsihak, chanqueb, re nak la̱o chic toe̱chani̱nk re. 
LUK.20.15	Queꞌrisi saꞌ li naꞌajej aꞌan ut queꞌxcamsi. ¿Cꞌaꞌru nequeye la̱ex? ¿Cꞌaꞌru tixba̱nu laj e̱chal re li acui̱mk riqꞌuineb li cui̱nk aꞌin? La̱in tinye e̱re cꞌaꞌru tixba̱nu. 
LUK.20.16	Ta̱cha̱lk ut tixcamsiheb laj ilol re li racui̱mk ut jalan chic aj e tixqꞌue li jun si̱r chi uvas, chan li Jesús. Nak queꞌrabi li quixye li Jesús, eb aꞌan queꞌxye: —Incꞌaꞌ taxak chicꞌulma̱nk chi joꞌcan, chanqueb. 
LUK.20.17	Li Jesús quirileb ut quixye reheb: —¿Cꞌaꞌru naraj naxye aꞌin li tzꞌi̱banbil saꞌ li Santil Hu, li queꞌxye li profeta chicuix?
LUK.20.17	Li pec li queꞌxtzꞌekta̱na laj cablanel, aꞌan li kꞌaxal lokꞌ li quiqꞌueheꞌ chokꞌ xxuc li cab. (Sal. 118:22)
LUK.20.18	Li ani ta̱tꞌanekꞌ saꞌ xbe̱n li pec aꞌin, tixtochꞌi rib. Cocꞌ pucꞌ ta̱cana̱k. Ut ani saꞌ aj be̱n ta̱tꞌanekꞌ li pec aꞌin, xujinbil ta̱cana̱k. 
LUK.20.19	Eb laj tzꞌi̱b ut eb li xbe̱nil aj tij queꞌxtau ru nak reheb aꞌan quixye li jaljo̱quil ru a̱tin aꞌin ut queꞌraj raj xchapbal saꞌ li ho̱nal aꞌan. Abanan incꞌaꞌ queꞌru xban nak queꞌxucuac chiruheb li tenamit.
LUK.20.20	Eb laj tzꞌi̱b ut eb li xbe̱nil aj tij yo̱queb chixqꞌuebal retal jokꞌe tzꞌakal ta̱ru̱k teꞌxchap li Jesús. Ut queꞌxtaklaheb aj qꞌuehol etal riqꞌuin. Laj qꞌuehol etal queꞌxba̱nu ribeb nak ti̱queb xchꞌo̱l yal re rilbal cui tixye junak a̱tin re nak ta̱ru̱k teꞌxchap ut teꞌxcꞌam riqꞌuin li acuabej. 
LUK.20.21	Xban aꞌan nak queꞌxye re chi joꞌcaꞌin: —At tzolonel, nakanau nak la̱at ya̱l nacat-a̱tinac ut saꞌ xya̱lal nacacꞌut lix ya̱lal chiruheb li tenamit. Incꞌaꞌ nacasicꞌ ru ani nacara. Saꞌ xya̱lal nacacꞌut chiruheb li cꞌaꞌru naraj li Dios. 
LUK.20.22	Ye ke cꞌaꞌru naxye li chakꞌrab. ¿Ma us takaqꞌue li katoj re laj César li acuabej malaj ut incꞌaꞌ? chanqueb re. 
LUK.20.23	Li Jesús quixnau nak aj balakꞌeb. Joꞌcan nak quixye reheb: —¿Cꞌaꞌut nak nequeraj xyalbal cuix? 
LUK.20.24	Cꞌut junak li tumin chicuu. ¿Ani aj e li jalam u̱ch li cuan chiru? Ut, ¿ani aj cꞌabaꞌ li tzꞌi̱banbil chiru? chan. Eb aꞌan queꞌchakꞌoc ut queꞌxye: —Re li acuabej. 
LUK.20.25	Ut li Jesús quixye reheb: —Tojomak re li acuabej li cꞌaꞌru re li acuabej, ut tojomak re li Dios li cꞌaꞌru re li Dios, chan. 
LUK.20.26	Ut ma̱ jun a̱tin queꞌxtau re ta̱ru̱k teꞌxye nak cuan xma̱c. Ut queꞌsach xchꞌo̱leb xban li a̱tin li queꞌsume̱c cuiꞌ xban li Jesús. Joꞌcan nak ma̱cꞌaꞌ chic queꞌxye.
LUK.20.27	Cuanqueb cuib oxib laj saduceo queꞌcuulac riqꞌuin li Jesús. Eb aꞌan incꞌaꞌ nequeꞌxpa̱b nak teꞌcuacli̱k cuiꞌchic chi yoꞌyo li camenak. Queꞌxye re li Jesús: 
LUK.20.28	—At tzolonel, laj Moisés quixtzꞌi̱ba jun li chakꞌrab chokꞌ ke. Naxye chi joꞌcaꞌin: Cui junak cui̱nk ta̱ca̱mk ut ma̱ jun li ralal xcꞌajol ta̱cua̱nk, ta̱sumla̱k li ri̱tzꞌin li camenak riqꞌuin li xma̱lcaꞌan re nak ta̱cua̱nk ralal xcꞌajol saꞌ xcꞌabaꞌ li camenak. 
LUK.20.29	Queꞌcuan cuukub li cui̱nk ri̱tzꞌineb rib. Li asbej quixcꞌam rixakil ut quicam chi incꞌaꞌ quicuan ralal xcꞌajol. 
LUK.20.30	Ut quicꞌameꞌ li ixk xban li ri̱tzꞌin li camenak ut quicam ajcuiꞌ li cui̱nk aꞌan ut chi moco aꞌan quicuan ralal xcꞌajol riqꞌuin li ixk. 
LUK.20.31	Ut joꞌcan cuiꞌchic li rox i̱tzꞌinbej. Li ixk quicuan chokꞌ rixakil li cuukub chi cui̱nk ut ma̱ jun reheb quicuan ralal xcꞌajol riqꞌuin li ixk aꞌan. 
LUK.20.32	Ut quicam ajcuiꞌ li ixk. 
LUK.20.33	Saꞌ xcuaclijiqueb li camenak chi yoꞌyo, nak teꞌcuacli̱k eb aꞌan, ¿ani aj ixakil ta̱cana̱k cuiꞌ li ixk aꞌan xban nak cuukub lix be̱lom quicuan? chanqueb re li Jesús. 
LUK.20.34	Quichakꞌoc li Jesús ut quixye reheb: —Eb li cuanqueb saꞌ ruchichꞌochꞌ anakcuan nequeꞌsumla ut nequeꞌsumuba̱c. 
LUK.20.35	Abanan saꞌ eb li cutan ta̱cha̱lk, li xcꞌulubeb cuacli̱c cuiꞌchic chi yoꞌyo saꞌ xya̱nkeb li camenak, incꞌaꞌ chic teꞌsumla̱k chi moco teꞌsumuba̱k. 
LUK.20.36	Joꞌcakeb ban chic li ángel saꞌ choxa. Incꞌaꞌ chic teꞌca̱mk. Teꞌcuacli̱k cuiꞌchic chi yoꞌyo saꞌ xya̱nkeb li camenak, xban nak aꞌan eb li ralal xcꞌajol li Dios. 
LUK.20.37	La̱ex nequeye nak incꞌaꞌ teꞌcuacli̱k cuiꞌchic chi yoꞌyo li camenak. Abanan laj Moisés quixcꞌutbesi ajcuiꞌ chak junxil nak eb li camenak teꞌcuacli̱k cuiꞌchic chi yoꞌyo. Tzꞌi̱banbil retalil saꞌ li Santil Hu li quixye nak yo̱ chi cꞌatc li qꞌuix. Quixye nak li Dios, aꞌan lix Dios laj Abraham, lix Dios laj Isaac, ut lix Dios laj Jacob. 
LUK.20.38	Li Dios, aꞌan moco xDioseb ta camenak; xDioseb ban li yoꞌyo̱queb, xban nak toj yoꞌyo̱queb chiru li Dios usta ac camenakeb, chan li Jesús reheb. 
LUK.20.39	Cuanqueb laj tzꞌi̱b queꞌchakꞌoc ut queꞌxye re: —At tzolonel, tzꞌakal re ru li xaye, chanqueb. 
LUK.20.40	Ut ma̱ ani chic quiraj patzꞌoc riqꞌuin li Jesús.
LUK.20.41	Li Jesús quixye reheb: —Nequeꞌxye nak li Cristo laj Colonel aꞌan xcomoneb li ralal xcꞌajol li rey David. 
LUK.20.42	Tzꞌi̱banbil retalil saꞌ li Santil Hu saꞌ li Salmos li quixye li rey David. Quixye:
LUK.20.42	Li Ka̱cuaꞌ Dios quixye re li Ka̱cuaꞌ laj Colol cue, cꞌojlan saꞌ li nim ukꞌ
LUK.20.43	toj tinqꞌueheb li xicꞌ nequeꞌiloc a̱cue rubel la̱ cuanquil. (Sal. 110:1)
LUK.20.44	Li rey David quixye “aj Colol cue” re li Ka̱cuaꞌ, usta aꞌan xcomoneb li ralal xcꞌajol, chan li Jesús.
LUK.20.45	Chixjunileb li tenamit yo̱queb chirabinquil nak li Jesús quixye reheb lix tzolom: 
LUK.20.46	—Me̱tzol e̱rib riqꞌuineb laj tzꞌi̱b li nequeꞌcuulac chiruheb xqꞌuebal li rakꞌeb chirixeb chi najt rok nak nequeꞌbe̱c re xcꞌutbal nak cuanqueb xcuanquil. Eb aꞌan nequeꞌcuulac chiru nak teꞌqꞌuehekꞌ xlokꞌal saꞌ eb li be. Ut nak cuanqueb saꞌ li cab li nequeꞌxchꞌutub cuiꞌ ribeb, nequeꞌcuulac chiruheb cꞌojla̱c toj chi ubej. Ut nak nequeꞌbokeꞌ saꞌ junak ninkꞌe, nequeꞌcuulac chiruheb chunla̱c saꞌ li me̱x li nequeꞌchunla cuiꞌ li cuanqueb xcuanquil. 
LUK.20.47	Ut nequeꞌxmakꞌ li cꞌaꞌru cuan reheb li xma̱lcaꞌan. Ut najt rok lix tijeb nequeꞌxba̱nu nak nequeꞌtijoc chiruheb li tenamit re xmukbal li ma̱usilal li nequeꞌxba̱nu. Eb aꞌan kꞌaxal ra teꞌxtoj cuiꞌ li ma̱c nequeꞌxba̱nu, chan li Jesús.
LUK.21.1	Saꞌ jun li cutan li Jesús cuan saꞌ li templo ut quiril nak eb li biom yo̱queb chixqꞌuebal lix mayejeb saꞌ li ca̱x. 
LUK.21.2	Ut quiril ajcuiꞌ nak jun li xma̱lcaꞌan nebaꞌ quixqꞌue saꞌ li ca̱x cuib li tumin cobre chokꞌ xmayej. 
LUK.21.3	Ut li Jesús quixye: —Relic chi ya̱l ninye e̱re nak li xma̱lcaꞌan nebaꞌ nabal xqꞌue chiru li queꞌxqꞌue li biom, 
LUK.21.4	xban nak chixjunileb aꞌan xeꞌxqꞌue li x-elaꞌan chiruheb. Abanan li ixk aꞌin, usta nebaꞌ, xqꞌue chixjunil li joꞌ nimal cuan re, li re raj xnumsinquil li cutan junju̱nk.
LUK.21.5	Cuanqueb li yo̱queb chi a̱tinac chirix lix chꞌinaꞌusal li templo. Yo̱queb chixyebal: —Cꞌajoꞌ xchakꞌal ru li pec li yi̱banbil cuiꞌ li templo joꞌ ajcuiꞌ li mayej li queꞌxqꞌue chokꞌ xsahob ru, chanqueb. Ut li Jesús quixye reheb: 
LUK.21.6	—Ta̱cuulak xkꞌehil nak ta̱sachekꞌ ru chixjunil li yo̱quex chirilbal anakcuan. Ma̱ jun reheb li pec aꞌan ta̱cana̱k saꞌ xnaꞌaj chi incꞌaꞌ ta ta̱juqꞌui̱k, chan li Jesús.
LUK.21.7	Queꞌxpatzꞌ re: —At tzolonel, ¿jokꞌe ta̱cꞌulma̱nk li yo̱cat chixyebal? ¿Cꞌaꞌru retalil ta̱cua̱nk nak talajcꞌulma̱nk li cꞌaꞌak re ru aꞌin? chanqueb. 
LUK.21.8	Li Jesús quixye reheb: —Cheba̱nu cue̱nt re nak incꞌaꞌ texbalakꞌi̱k xban nak nabal teꞌcha̱lk chi balakꞌi̱nc ut teꞌxye nak saꞌ incꞌabaꞌ la̱in xeꞌchal. Teꞌxye, “La̱in li Cristo li yechiꞌinbil xban li Dios” chaꞌkeb. Ut teꞌxye, “Anakcuan xcuulac xkꞌehil.” chaꞌkeb. Abanan me̱pa̱b li cꞌaꞌru teꞌxye eb aꞌan. 
LUK.21.9	Nak te̱rabi nak yo̱ li ple̱t ut li chꞌaꞌajquilal yalak bar, mexxucuac xban nak tento nak ta̱cꞌulma̱nk chi joꞌcan. Abanan moco ac aꞌan ta rosoꞌjiqueb li cutan, chan li Jesús. 
LUK.21.10	Ut quixye ajcuiꞌ: —Nabal li tenamit teꞌpletik riqꞌuin jalan chic tenamit. Ut eb li acuabej teꞌxpleti ribeb. 
LUK.21.11	Talajcua̱nk hi̱c saꞌ nabal chi naꞌajej ut ta̱cua̱nk cueꞌej ut yajel. Ta̱cua̱nk ni̱nki raylal ut xucuajel rilbal li retalil li talajcꞌutu̱nk saꞌ choxa. 
LUK.21.12	Abanan nak toj ma̱jiꞌ nacꞌulman chixjunil li cꞌaꞌak re ru aꞌin, texchapekꞌ ut texrahobtesi̱k. Texcꞌamekꞌ saꞌ li cab li nequeꞌxchꞌutub cuiꞌ ribeb laj judío ut texcꞌamekꞌ saꞌ tzꞌalam. Texcꞌamekꞌ chiruheb li rey ut eb laj rakol a̱tin saꞌ incꞌabaꞌ la̱in. 
LUK.21.13	Ut aꞌan ta̱cꞌanjelak e̱re re xchꞌolobanquil resil li colba-ib. 
LUK.21.14	Qꞌuehomak biꞌ saꞌ e̱chꞌo̱l aꞌin, nak moco toj yo̱kex ta chixcꞌoxlanquil chanru texsume̱nk cuiꞌ re xcolbal e̱rib, 
LUK.21.15	xban nak la̱in tinqꞌue e̱naꞌleb ut tincꞌut che̱ru cꞌaꞌru te̱ye. Ut eb li xicꞌ nequeꞌiloc e̱re incꞌaꞌ teꞌru̱k chixcuechꞌbal rix li cꞌaꞌru te̱ye, chi moco teꞌxnau xsumenquil. 
LUK.21.16	Texkꞌaxtesi̱k saꞌ rukꞌeb li xicꞌ nequeꞌiloc e̱re xbaneb le̱ naꞌ e̱yucuaꞌ ut xbaneb le̱ ras ut le̱ ri̱tzꞌin ut eb le̱ rechꞌalal joꞌ eb ajcuiꞌ le̱ rami̱g. Ut cuan li cuanqueb saꞌ e̱ya̱nk li teꞌcamsi̱k. 
LUK.21.17	Ut xicꞌ tex-ilekꞌ xbaneb chixjunileb li tenamit saꞌ incꞌabaꞌ la̱in. 
LUK.21.18	Abanan ma̱cꞌaꞌ te̱cꞌul. 
LUK.21.19	Cui incꞌaꞌ nachꞌinan e̱chꞌo̱l saꞌ le̱ pa̱ba̱l usta yo̱kex chi cꞌuluc raylal te̱re̱chani li junelic yuꞌam. 
LUK.21.20	Nak te̱ril li tenamit Jerusalén sutsu̱k xbaneb li qꞌuila soldado, la̱ex te̱nau nak ac xcuulac xkꞌehil li rosoꞌjic. 
LUK.21.21	Ut eb li cuanqueb saꞌ li naꞌajej Judea cheꞌe̱lelik saꞌ junpa̱t ut cheꞌxicak saꞌ eb li tzu̱l. Eb li cuanqueb saꞌ li tenamit Jerusalén cheꞌe̱lk aran ut eb li cuanqueb saꞌ cꞌaleba̱l incꞌaꞌ chic teꞌsukꞌi̱k saꞌ li tenamit. 
LUK.21.22	Ut saꞌ eb li cutan aꞌan, li Dios tixqꞌueheb chixtojbal rix lix ma̱queb li xicꞌ nequeꞌiloc re. Chi joꞌcan ta̱tzꞌaklok ru chixjunil li tzꞌi̱banbil retalil saꞌ li Santil Hu. 
LUK.21.23	Kꞌaxal ra cuiꞌchic chokꞌ reheb li yaj aj ixk ut li yo̱queb chi tuꞌresi̱nk saꞌ eb li cutan aꞌan, xban nak ma̱ caꞌchꞌin li raylal teꞌxcꞌul li tenamit aꞌan xban nak yo̱k xjoskꞌil li Dios saꞌ xbe̱neb. 
LUK.21.24	Cuan li teꞌcamsi̱k riqꞌuin chꞌi̱chꞌ ut cuan li teꞌchapekꞌ ut teꞌcꞌamekꞌ chi pre̱xil saꞌ eb li jalan tenamit. Ut li tenamit Jerusalén ta̱cana̱k rubel xcuanquileb li ma̱cuaꞌeb aj judío toj ta̱cuulak xkꞌehil nak li Dios ta̱risiheb lix cuanquileb li ma̱cuaꞌeb aj judío, chan li Jesús. 
LUK.21.25	Ut ta̱cua̱nk retalil chiru li sakꞌe, li po ut eb li chahim. Ut eb li cuanqueb saꞌ ruchichꞌochꞌ teꞌyotꞌekꞌ ut teꞌsach xchꞌo̱leb xban lix ya̱b ut lix cau ok li palau. 
LUK.21.26	Teꞌlucta̱k li cui̱nk xbaneb xxiu nak yo̱keb chixcꞌoxlanquil li raylal li ta̱cha̱lk saꞌ ruchichꞌochꞌ. Ut ta̱ecꞌa̱nk saꞌ xnaꞌaj li choxa. 
LUK.21.27	Chirix aꞌan te̱ril nak la̱in li Cꞌajolbej yo̱kin chak chi cha̱lc saꞌ choxa riqꞌuin lix nimal incuanquilal ut inlokꞌal. 
LUK.21.28	Nak acak xticla xcꞌulbal chixjunil li cꞌaꞌak re ru aꞌin, cacuubresihomak e̱chꞌo̱l ut yoꞌon cua̱nkex. Chisahokꞌ saꞌ e̱chꞌo̱l xban nak cuulac re xkꞌehil nak texcolekꞌ, chan li Jesús.
LUK.21.29	Ut quixye jun chic li jaljo̱quil ru a̱tin reheb. Quixye: Cheqꞌuehak retal li jun to̱n chi higo ut chixjunileb li cheꞌ. 
LUK.21.30	Nak nakꞌunkꞌut chak lix xak li cheꞌ chi e̱lc, riqꞌuin aꞌan nequeqꞌue retal nak yo̱ chak chi nachꞌoc li sakꞌehil. 
LUK.21.31	Joꞌcan ajcuiꞌ la̱ex nak te̱ril nak yo̱k chi cꞌulma̱nc chixjunil li cꞌaꞌak re ru aꞌin, aꞌan retalil nak yo̱ chak chi nachꞌoc lix nimajcual cuanquil li Dios. 
LUK.21.32	Relic chi ya̱l ninye e̱re nak incꞌaꞌ ta̱osokꞌ li tenamit aꞌin chi toj ma̱jiꞌak nacꞌulman chixjunil li cꞌaꞌak re ru aꞌin. 
LUK.21.33	Li choxa ut li ruchichꞌochꞌ talajeꞌosokꞌ. Abanan li cua̱tin incꞌaꞌ ta̱cana̱k yal chi joꞌcan chi incꞌaꞌ ta ta̱cꞌulma̱nk li cꞌaꞌru naxye. 
LUK.21.34	Chenauhak xcolbal e̱rib. Me̱qꞌue e̱rib chi a̱le̱c riqꞌuin li numcuaꞌac ut li cala̱c, chi moco riqꞌuin xcꞌoxlanquil chanru te̱numsi li cutan junju̱nk. Ma̱re anchal ta̱cuulak xkꞌehil li cutan aꞌan chi ma̱cꞌaꞌ saꞌ e̱chꞌo̱l. 
LUK.21.35	Ta̱cha̱lk chi ma̱cꞌaꞌ saꞌ e̱chꞌo̱l joꞌ nak naqꞌueman junak raꞌal chi ma̱ ani nanaꞌoc re. 
LUK.21.36	Joꞌcan ut yoꞌon cua̱nkex ut junelic chextijok re nak cauhak e̱chꞌo̱l chixcuybal xnumsinquil li raylal li ta̱cha̱lk saꞌ e̱be̱n, ut re nak ta̱ru̱k texcuulak cuiqꞌuin la̱in li Cꞌajolbej, chan li Jesús. 
LUK.21.37	Rajlal cutan li Jesús naxchꞌolob xya̱lal chiruheb saꞌ li templo ut nak na-ecuu, naxic saꞌ li tzu̱l Olivos chixnumsinquil li kꞌojyi̱n. 
LUK.21.38	Ut chixjunileb li tenamit nequeꞌxxic saꞌ li templo rajlal ekꞌela chirabinquil li cꞌaꞌru naxye li Jesús.
LUK.22.1	Yo̱ chi cuulac xcutanquil li ninkꞌe nak nequeꞌxcuaꞌ li caxlan cua ma̱cꞌaꞌ xchꞌamal. Pascua nayeman re li ninkꞌe aꞌan. 
LUK.22.2	Eb lix be̱nil aj tij ut eb laj tzꞌi̱b yo̱queb chixsicꞌbal chanru nak ta̱ru̱k teꞌxcamsi li Jesús. Abanan yo̱queb xcꞌaꞌux xban nak incꞌaꞌ queꞌraj xchikꞌbal xjoskꞌileb li tenamit. 
LUK.22.3	Laj Judas Iscariote jun reheb lix cablaju chi xtzolom li Jesús. Aꞌan quixqꞌue rib chi a̱le̱c xban laj tza. 
LUK.22.4	Co̱ riqꞌuineb li xbe̱nil aj tij ut riqꞌuineb li nequeꞌcꞌacꞌalen re li templo chixyebal reheb nak tixkꞌaxtesi li Jesús saꞌ rukꞌeb. 
LUK.22.5	Queꞌsahoꞌ xchꞌo̱leb chirabinquil li quixye ut queꞌxyechiꞌi xtumin. 
LUK.22.6	Ut quixcꞌul xchꞌo̱l laj Judas li quiyeheꞌ re. Joꞌcan nak qui-oc xsicꞌbal jokꞌe ta̱ru̱k tixkꞌaxtesi li Jesús saꞌ rukꞌeb chi incꞌaꞌ teꞌxnau li qꞌuila tenamit.
LUK.22.7	Quicuulac xkꞌehil li ninkꞌe Pascua nak nequeꞌxcuaꞌ li caxlan cua ma̱cꞌaꞌ xchꞌamal. Saꞌ li ninkꞌe aꞌan tento nak teꞌxcamsi junak li carner. 
LUK.22.8	Li Jesús quixye reheb laj Pedro ut laj Juan: —Ayukex ut cauresihomak chak li tzacae̱mk re li pascua re totzaca̱nk, chan. 
LUK.22.9	Queꞌxpatzꞌ re: —¿Bar ta̱cuaj takacauresi chak?— 
LUK.22.10	Li Jesús quixye reheb: —Nak tex-oc saꞌ li tenamit, aran te̱tau jun li cui̱nk yo̱ chixcꞌambal jun cuc xhaꞌ. Te̱ta̱ke aꞌan toj saꞌ li cab bar tox-ocak cuiꞌ. 
LUK.22.11	Ut te̱ye re laj e̱chal cab, “Chan laj tzolonel, ¿bar cuan li naꞌajej li ta̱cuaꞌak cuiꞌ saꞌ li ninkꞌe Pascua rochbeneb lix tzolom?” chaꞌakex re. 
LUK.22.12	Ut aꞌan tixcꞌut che̱ru jun nimla naꞌajej takecꞌ saꞌ xcaꞌ tasalil li cab. Ac yi̱banbil li naꞌajej. Ut aran te̱cauresi li ninkꞌe chokꞌ ke, chan li Jesús. 
LUK.22.13	Queꞌco̱eb saꞌ li tenamit ut qui-uxman joꞌ quixye li Jesús. Ut aran queꞌxcauresi li ninkꞌe Pascua. 
LUK.22.14	Nak quicuulac x-o̱ril, li Jesús quicꞌojla saꞌ li me̱x rochbeneb lix tzolom. 
LUK.22.15	Ut quixye reheb: —Cꞌajoꞌ nak yo̱quin chixrahinquil ru nak tocuaꞌak cuochbenex saꞌ li ninkꞌe aꞌin nak toj ma̱jiꞌ nincam. 
LUK.22.16	Relic chi ya̱l ninye e̱re nak incꞌaꞌ chic tinba̱nu li ninkꞌe Pascua toj ta̱cuulak xkꞌehil nak tinba̱nu cuiꞌchic saꞌ lix nimajcual cuanquilal li Dios, chan. 
LUK.22.17	Ut quixchap li secꞌ re ucꞌac. Quixbantioxi chiru li Dios ut quixye: —Cꞌulumak aꞌin ut jeqꞌuihomak saꞌ e̱ya̱nk li cuan chi saꞌ, 
LUK.22.18	xban nak la̱in tinye e̱re nak chalen anakcuan incꞌaꞌ chic tincuucꞌ xyaꞌal li uva toj ta̱cuulak xkꞌehil nak tincuucꞌ cuiꞌchic saꞌ lix nimajcual cuanquilal li Dios, chan. 
LUK.22.19	Ut quixchap li caxlan cua, quixbantioxi chiru li Dios, tojoꞌnak quixjachi ut quixqꞌue reheb lix tzolom ut quixye: —Aꞌan aꞌin lin tzꞌejcual, kꞌaxtesinbil re camsi̱c saꞌ e̱cꞌabaꞌ la̱ex. Cheba̱nuhak re xjulticanquil lin camic, chan. 
LUK.22.20	Joꞌcan ajcuiꞌ quixba̱nu nak ac xrakeꞌ chi cuaꞌac. Quixchap li secꞌ re ucꞌac ut quixye: —Aꞌan aꞌin retalil li acꞌ contrato li ta̱xakaba̱k xcuanquil riqꞌuin lin quiqꞌuel li ta̱hoyekꞌ nak tincamsi̱k saꞌ e̱cꞌabaꞌ la̱ex, chan. 
LUK.22.21	Ut quixye ajcuiꞌ li Jesús: —Nacuaj nak te̱nau nak li cui̱nk li ta̱kꞌaxtesi̱nk cue yo̱ chi cuaꞌac saꞌ me̱x cuochben. 
LUK.22.22	Tento nak tincamsi̱k la̱in li Cꞌajolbej. Abanan raylal cuan saꞌ xbe̱n li cui̱nk li ta̱kꞌaxtesi̱nk cue, chan li Jesús. 
LUK.22.23	Ut eb aꞌan queꞌoc chixpatzꞌinquil chi ribileb rib ut queꞌxye: —¿Ani anchal li ta̱kꞌaxtesi̱nk re? chanqueb.
LUK.22.24	Eb lix tzolom li Jesús queꞌoc chixcuechꞌinquil rix chi ribileb rib ani tana saꞌ xya̱nkeb nimak xcuanquil. 
LUK.22.25	Li Jesús quixye reheb: —Eb li rey li cuanqueb saꞌ ruchichꞌochꞌ cuanqueb xcuanquil saꞌ xbe̱neb li tenamit. Eb aꞌan nequeꞌraj nak cha̱bil ta̱yehekꞌ chirixeb. 
LUK.22.26	Abanan la̱ex incꞌaꞌ te̱ba̱nu chi joꞌcan. Li ani naraj xcuanquil saꞌ e̱ya̱nk, tento nak tixcubsi rib ut ta̱cꞌanjelak che̱ru. Li ani ta̱raj cꞌamoc be saꞌ e̱ya̱nk, tento nak tixcubsi rib ut ta̱cꞌanjelak che̱ru. 
LUK.22.27	¿Ani li kꞌaxal nim xcuanquil nak nequecꞌoxla la̱ex? ¿Ma li nacꞌojla saꞌ me̱x, malaj ut li nacꞌanjelac chiru? ¿Ma ma̱cuaꞌ ta biꞌ li ani nacꞌojla saꞌ me̱x? La̱in cuan incuanquil, aban cuanquin saꞌ e̱ya̱nk joꞌ jun aj cꞌanjel che̱ru. 
LUK.22.28	La̱ex xecuy cuochbeninquil saꞌ li ra xi̱cꞌ xincꞌul. 
LUK.22.29	Joꞌcan nak tinqꞌue e̱cuanquil la̱ex joꞌ nak xqꞌue incuanquil la̱in lin Yucuaꞌ. 
LUK.22.30	La̱ex texcuaꞌak ut tex-ucꞌak saꞌ lin me̱x nak cua̱nkin saꞌ lin cuanquil. Ut la̱ex texcꞌojla̱k saꞌ le̱ cꞌojariba̱l ut texrakok a̱tin saꞌ xbe̱neb li cablaju xte̱paleb laj Israel, chan li Jesús.
LUK.22.31	Ut quixye li Ka̱cuaꞌ: —At Simón, laj tza ac xpatzꞌ xlese̱ns re nak tixyal rix le̱ pa̱ba̱l joꞌ nak nachikꞌeꞌ ru li trigo re risinquil li rix. 
LUK.22.32	Abanan la̱in xintijoc cha̱cuix re nak incꞌaꞌ ta̱canab la̱ pa̱ba̱l. Ut nak tatsukꞌi̱k cuiꞌchic cuiqꞌuin, ta̱qꞌue xcacuilal xchꞌo̱leb la̱ cuech aj pa̱banelil, chan li Jesús. 
LUK.22.33	Ut laj Pedro quixye re: —At Ka̱cuaꞌ, la̱in cau inchꞌo̱l cha̱ta̱kenquil usta tineꞌxqꞌue saꞌ tzꞌalam malaj ut tineꞌxcamsi a̱cuochben, chan. 
LUK.22.34	Ut li Jesús quixye re: —At Pedro, la̱in ninye a̱cue, anakcuan ajcuiꞌ nak toj ma̱jiꞌ naya̱bac laj tzoꞌ xul, la̱at ac xaye oxib sut nak incꞌaꞌ nacanau cuu, chan. 
LUK.22.35	Ut quixye cuiꞌchic reheb lix tzolom: —Nak quexintakla chi ma̱cꞌaꞌ e̱bo̱ls, chi ma̱cꞌaꞌ xnaꞌaj e̱tumin, chi ma̱cꞌaꞌ e̱xa̱b, ¿ma cuan ta biꞌ cꞌaꞌru xpaltoꞌ e̱re? Ut eb aꞌan queꞌxye: —Ma̱cꞌaꞌ quipaltoꞌ ke. 
LUK.22.36	Quixye cuiꞌchic li Jesús reheb: —Ut anakcuan li ani cuan xbo̱ls, xcꞌamak chirix joꞌ ajcuiꞌ xnaꞌaj lix tumin. Ut li ani ma̱cꞌaꞌ xchꞌi̱chꞌ, tixcꞌayi lix chaque̱t ut xlokꞌak xchꞌi̱chꞌ chiru li tumin aꞌan. 
LUK.22.37	Relic chi ya̱l ninye e̱re nak tento ta̱tzꞌaklok ru li cꞌaꞌru tzꞌi̱banbil chicuix saꞌ li Santil Hu, li naxye chi joꞌcaꞌin: Quiqꞌueheꞌ saꞌ ajl saꞌ xya̱nkeb li incꞌaꞌ useb xnaꞌleb. Tento nak ta̱cꞌulma̱nk li cꞌaꞌru tzꞌi̱banbil retalil chicuix, chan. 
LUK.22.38	Eb aꞌan queꞌxye: —Ka̱cuaꞌ, cuan arin cuib li chꞌi̱chꞌ, chanqueb. Ut li Jesús quixye: —Tzꞌakal li xeye. Mex-a̱tinac chic.
LUK.22.39	Li Jesús qui-el aran ut co̱ saꞌ li tzu̱l Olivos, joꞌ cꞌaynak xba̱nunquil. Ut eb lix tzolom queꞌxta̱ke. 
LUK.22.40	Nak quicuulac saꞌ li naꞌajej aꞌan, quixye reheb lix tzolom: —Chextijok re nak incꞌaꞌ te̱qꞌue e̱rib chi a̱le̱c, chan. 
LUK.22.41	Ut li Jesús quirisi rib saꞌ xya̱nkeb joꞌ na xnajtil nacuteꞌ cuiꞌ junak pec. Ut aran quixcuikꞌib rib chi tijoc. 
LUK.22.42	Quixye: —At inyucuaꞌ, cui la̱at ta̱cuaj, incꞌaꞌ raj tincꞌul li raylal aꞌin. Abanan chi-uxma̱nk li cꞌaꞌru nacacuaj la̱at ut ma̱cuaꞌ li nacuaj la̱in, chan. 
LUK.22.43	Ut quichal jun li ángel saꞌ choxa ut quixqꞌue xcacuil xchꞌo̱l. 
LUK.22.44	Nak yo̱ chi yotꞌecꞌ xchꞌo̱l, quitijoc cuiꞌchic li Jesús chi kꞌaxal anchal xchꞌo̱l ut lix tikob yo̱ chi tzꞌukuc saꞌ chꞌochꞌ chi ni̱nki tzꞌukul chanchan quicꞌ. 
LUK.22.45	Nak quirakeꞌ chi tijoc, quicuacli ut co̱ riqꞌuineb lix tzolom. Quiril nak yo̱queb chi cua̱rc xban nak kꞌaxal ra saꞌ xchꞌo̱leb. 
LUK.22.46	Ut li Jesús quixye reheb: —¿Cꞌaꞌut nak yo̱quex chi cua̱rc? Cuaclinkex ut tijonkex re nak incꞌaꞌ te̱qꞌue e̱rib chi a̱le̱c, chan reheb.
LUK.22.47	Toj yo̱ ajcuiꞌ chi a̱tinac li Jesús nak queꞌcuulac li qꞌuila tenamit. Laj Judas, aꞌan yo̱ chi cꞌamoc be chiruheb. Aꞌan jun reheb lix tzolom cablaju. Quijiloc chixcꞌatk li Jesús re nak ta̱rutzꞌ ru. 
LUK.22.48	Ut li Jesús quixye re: —At Judas, ¿ma ta̱cuutzꞌ cuu re inkꞌaxtesinquil, la̱in li Cꞌajolbej? chan re. 
LUK.22.49	Ut li cuanqueb rochben queꞌril li cꞌaꞌru yo̱ chixba̱nunquil ut queꞌxpatzꞌ re: —Ka̱cuaꞌ, ¿ma takaqꞌueheb chi chꞌi̱chꞌ? chanqueb. 
LUK.22.50	Ut jun reheb quixyocꞌ lix xic lix mo̱s li xyucuaꞌil aj tij ut quirisi lix xic li cuan saꞌ xnim. 
LUK.22.51	Li Jesús quixye: —Canabomak xba̱nunquil aꞌan, chan. Ut quixchꞌeꞌ riqꞌuin rukꞌ lix xic li cui̱nk ut quixqꞌuirtesi. 
LUK.22.52	Ut quixye reheb li xbe̱nil aj tij, ut eb li nequeꞌtaklan saꞌ li templo, joꞌqueb ajcuiꞌ li nequeꞌcꞌamoc be, li queꞌchal chixchapbal: —¿Ma la̱in ta biꞌ aj e̱lkꞌ nak xexchal chinchapbal riqꞌuin cheꞌ ut riqꞌuin chꞌi̱chꞌ? 
LUK.22.53	Rajlal cutan cuanquin saꞌ e̱ya̱nk che̱tzolbal saꞌ li templo ut incꞌaꞌ quine̱chap aran. Abanan anakcuan xcuulac xkꞌehil nak te̱ba̱nu li cꞌaꞌru te̱raj la̱ex riqꞌuin xcuanquil laj tza, chan li Jesús.
LUK.22.54	Queꞌxchap li Jesús ut queꞌxcꞌam saꞌ rochoch li xyucuaꞌil aj tij. Ut laj Pedro yo̱ chixta̱kenquil chi najt. 
LUK.22.55	Queꞌxtzꞌab jun li xam chiru neba̱l, ut quilajeꞌcꞌojla chire xam, ut quicꞌojla ajcuiꞌ laj Pedro saꞌ xya̱nkeb. 
LUK.22.56	Ut jun li mo̱s ixk quiril laj Pedro cꞌojcꞌo chire xam. Quixcaꞌya ut quixye: —Li cui̱nk aꞌin, aꞌan jun reheb li nequeꞌochbenin re li Jesús, chan. 
LUK.22.57	Abanan laj Pedro quiticꞌtiꞌic ut quixye: —At ixk, la̱in incꞌaꞌ ninnau ru ani li nacaye, chan. 
LUK.22.58	Junpa̱t na chic nak jun li cui̱nk qui-iloc re laj Pedro ut quixye: —La̱at jun xcomoneb aꞌan, chan re. Ut laj Pedro quixye: —At cui̱nk, ma̱cuaꞌ la̱in xcomoneb, chan. 
LUK.22.59	Ac xnumeꞌ na chic jun o̱r, nak jun chic li cui̱nk quixye: —Relic chi ya̱l nak li cui̱nk aꞌin, aꞌan jun reheb li queꞌochbenin re li Jesús. Li cui̱nk aꞌin aj Galilea, chan. 
LUK.22.60	Ut laj Pedro quixye: —At cui̱nk, incꞌaꞌ ninnau cꞌaꞌru yo̱cat chixyebal, chan. Ut toj yo̱ ajcuiꞌ chi a̱tinac laj Pedro nak quiya̱bac li tzoꞌ xul. 
LUK.22.61	Ut li Ka̱cuaꞌ quixsukꞌisi rib ut quixcaꞌya laj Pedro. Ut quinak saꞌ xchꞌo̱l laj Pedro li quiyeheꞌ re xban li Ka̱cuaꞌ, “Toj ma̱jiꞌ ajcuiꞌ naya̱bac li tzoꞌ xul, nak la̱at ac xaye oxib sut nak incꞌaꞌ nacanau cuu.” 
LUK.22.62	Laj Pedro qui-el chirix cab ut cꞌajoꞌ nak quiya̱bac xban xrahil xchꞌo̱l.
LUK.22.63	Eb li cui̱nk li yo̱queb chi cꞌacꞌale̱nc re li Jesús, queꞌxhob ut queꞌxsacꞌ. 
LUK.22.64	Queꞌxbacꞌ chi tꞌicr li xnakꞌ ru re nak incꞌaꞌ ta̱ilok, queꞌxsacꞌ ut queꞌxye: —Kꞌehi ani xsacꞌoc a̱cue, chanqueb re. 
LUK.22.65	Ut nabal chic cꞌaꞌak re ru queꞌxye re xhobbal li Jesús.
LUK.22.66	Nak quicutanoꞌ, queꞌxchꞌutub ribeb li nequeꞌcꞌamoc be saꞌ xya̱nkeb li tenamit ut eb li xbe̱nil aj tij joꞌ eb ajcuiꞌ laj tzꞌi̱b. Ut queꞌxcꞌam li Jesús riqꞌuineb li nequeꞌtaklan saꞌ xbe̱neb laj judío. Ut queꞌxye re: 
LUK.22.67	—Ye ke. ¿Ma la̱at li Cristo, laj Colonel li yechiꞌinbil xban li Dios? chanqueb. Ut li Jesús quixye reheb: —Cui tinye e̱re nak la̱in, incꞌaꞌ ajcuiꞌ raj te̱pa̱b, chan. 
LUK.22.68	Ut cui tinpatzꞌok e̱re, incꞌaꞌ aj raj cuiꞌ te̱sume li cꞌaꞌru tinpatzꞌ, chi moco tine̱rachꞌab. 
LUK.22.69	Ut chalen anakcuan la̱in li Cꞌajolbej tincꞌojla̱k saꞌ xnim ukꞌ li nimajcual Dios, chan. 
LUK.22.70	Ut chixjunileb queꞌxye re: —¿Ma la̱at li Ralal li Dios chi joꞌcanan? Ut li Jesús quichakꞌoc ut quixye: —Ya̱l li xeye nak la̱in, chan. 
LUK.22.71	Ut chixjunileb queꞌxye: —¿Cꞌaꞌ chic ru aj e nak toj teꞌxye ke cꞌaꞌru xma̱c? Riqꞌuin kaxic xkabi li cꞌaꞌru xye, chanqueb.
LUK.23.1	Ut chixjunileb li nequeꞌtaklan saꞌ xya̱nkeb laj judío queꞌxcꞌam li Jesús riqꞌuin laj Pilato. 
LUK.23.2	Queꞌoc chixjitbal ut queꞌxye: —Xkaqꞌue retal nak li cui̱nk aꞌin yo̱ chixpoꞌbal xchꞌo̱leb li katenamit. Nocoxkꞌus riqꞌuin xqꞌuebal li katoj re li acuabej. Ut naxye nak aꞌan li Cristo laj Colonel li yechiꞌinbil xban li Dios. Naxye nak aꞌan rey, chanqueb. 
LUK.23.3	Laj Pilato quixye re li Jesús: —¿Ma la̱at lix reyeb laj judío? Li Jesús quichakꞌoc ut quixye: —Ya̱l li xaye nak la̱in, chan. 
LUK.23.4	Ut laj Pilato quixye reheb li xbe̱nil aj tij ut eb li qꞌuila tenamit: —Li cui̱nk aꞌin ma̱ jun xma̱c nintau, chan. 
LUK.23.5	Abanan eb aꞌan yalyo̱queb xkꞌe chixyebal: —Naxpoꞌ xchꞌo̱leb li katenamit. Yo̱ chixcꞌutbal lix tijleb chiruheb saꞌ chixjunil Judea. Quixtiquib chak Galilea ut xcꞌulun toj arin, chanqueb.
LUK.23.6	Nak laj Pilato quirabi nak queꞌxpatzꞌ Galilea, quixpatzꞌ reheb: —¿Ma Galilea xtenamit li cui̱nk aꞌin? chan reheb. 
LUK.23.7	—Aj Galilea, chanqueb re. Nak laj Pilato quixnau nak li Jesús quichal chak saꞌ li naꞌajej li cuan rubel xtakl laj Herodes, quixtakla riqꞌuin laj Herodes xban nak saꞌ eb li cutan aꞌan laj Herodes cuan aran Jerusalén. 
LUK.23.8	Cꞌajoꞌ nak quisahoꞌ xchꞌo̱l laj Herodes nak quiril ru li Jesús xban nak ac junxil quiraj raj rilbal ru. Quirabi resil li cꞌaꞌru yo̱ chixba̱nunquil li Jesús ut quiraj rilbal nak tixba̱nu junak milagro chiru. 
LUK.23.9	Nabal li cꞌaꞌak re ru quilajxpatzꞌ re ut li Jesús chi ti̱c incꞌaꞌ quichakꞌoc. 
LUK.23.10	Cuanqueb aran eb li xbe̱nil aj tij ut eb laj tzꞌi̱b. Cꞌajoꞌ lix joskꞌileb nak yo̱queb chixjitbal. 
LUK.23.11	Laj Herodes ut eb li soldado queꞌxtzꞌekta̱na ut queꞌxhob. Queꞌretzꞌu ut queꞌxqꞌue li cha̱bil tꞌicr chirix joꞌ nequeꞌrocsi li rey. Ut laj Herodes quixtakla cuiꞌchic riqꞌuin laj Pilato. 
LUK.23.12	Junxil xicꞌ queꞌril ribeb laj Herodes ut laj Pilato. Abanan saꞌ eb li cutan aꞌan queꞌxcꞌam cuiꞌchic rib saꞌ usilal.
LUK.23.13	Ut laj Pilato quixchꞌutubeb li xbe̱nil laj tij, ut eb li nequeꞌtaklan saꞌ li tenamit joꞌqueb ajcuiꞌ chixjunileb li tenamit. 
LUK.23.14	Quixye reheb: —La̱ex xecꞌam chak li cui̱nk aꞌin cuiqꞌuin ut xeye nak naxpoꞌ xchꞌo̱leb li tenamit. La̱in xinpatzꞌi re che̱ru ut incꞌaꞌ xintau junak xma̱c joꞌ yo̱quex chixyebal la̱ex. 
LUK.23.15	Chi moco laj Herodes xtau junak xma̱c. Joꞌcan nak xtakla cuiꞌchic chak arin cuiqꞌuin. Anakcuan la̱in ninnau nak ma̱ jun ma̱c xba̱nu xcꞌulub cuiꞌ ca̱mc. 
LUK.23.16	Tintakla xqꞌuebal xlob, tojoꞌnak tincuachꞌab, chan laj Pilato. 
LUK.23.17	Saꞌ li ninkꞌe aꞌan cꞌaynakeb nak na-achꞌaba̱c junak li pre̱x. 
LUK.23.18	Ut chixjunileb li tenamit queꞌxye chi junajeb xya̱b xcuxeb: —¡Camsi aꞌan, ut achꞌab laj Barrabás! chanqueb. 
LUK.23.19	Laj Barrabás cuan saꞌ tzꞌalam xban li camsi̱nc quixba̱nu nak yo̱queb chi pletic li tenamit chirix li acuabej. 
LUK.23.20	Laj Pilato quiraj raj rachꞌabanquil li Jesús ut quixpatzꞌ cuiꞌchic reheb ma ta̱ru̱k ta̱rachꞌab li Jesús. 
LUK.23.21	Abanan eb li tenamit queꞌxjap reheb chixyebal: —¡Qꞌue chiru cruz! ¡Qꞌue chiru cruz! chanqueb. 
LUK.23.22	Ut laj Pilato quia̱tinac cuiꞌchic rox sut riqꞌuineb ut quixye: —¿Cꞌaꞌru tzꞌakal xma̱c e̱re? Ma̱ jun xma̱c nintau la̱in re nak tintakla chi camsi̱c. La̱in tintakla xsacꞌbal ut tincuachꞌab, chan reheb. 
LUK.23.23	Abanan eb aꞌan kꞌaxal cau cuiꞌchic queꞌxjap re chixyebal: —¡Qꞌue chiru cruz!— Japjo̱queb re li tenamit joꞌ eb ajcuiꞌ laj tij toj retal quixba̱nu laj Pilato li cꞌaꞌru queꞌraj. 
LUK.23.24	Ut laj Pilato quixteneb ca̱mc saꞌ xbe̱n li Jesús joꞌ queꞌraj li tenamit. 
LUK.23.25	Ut quirachꞌab laj Barrabás li quiqꞌueheꞌ saꞌ tzꞌalam xban li pletic ut camsi̱nc quixba̱nu chirix jun li acuabej. Ut quixkꞌaxtesi li Jesús saꞌ rukꞌeb re teꞌxba̱nu li cꞌaꞌru teꞌraj riqꞌuin.
LUK.23.26	Eb li tenamit queꞌxcꞌam li Jesús ut nak yo̱queb chi xic queꞌxcꞌul jun li cui̱nk aj Simón xcꞌabaꞌ yo̱ chi cha̱lc saꞌ cꞌaleba̱l. Cirene lix tenamit. Ut queꞌxmin ru chixpakonquil li cruz re xtenkꞌanquil li Jesús. 
LUK.23.27	Nabaleb li tenamit yo̱queb chi ta̱ke̱nc re. Ut cuanqueb ajcuiꞌ ixk kꞌaxal ra saꞌ xchꞌo̱leb. Yo̱queb chi ya̱bac xban li cꞌaꞌru yo̱ chixcꞌulbal li Jesús. 
LUK.23.28	Ut li Jesús quixsukꞌisi rib ut quirileb li ixk. Quixye reheb: —Ex ixk aj Jerusalén, mexya̱bac chicuix la̱in. Chexya̱bak ban che̱rix la̱ex ut chirixeb ajcuiꞌ le̱ ralal e̱cꞌajol. 
LUK.23.29	Ta̱cuulak xkꞌehil nak eb li tenamit aꞌin teꞌxye, “Us xak reheb li ixk li incꞌaꞌ nequeꞌqꞌuiresin ut li incꞌaꞌ nequeꞌtuꞌresin.” 
LUK.23.30	Ut teꞌxye ajcuiꞌ reheb li tzu̱l, “Tꞌanekex chak saꞌ kabe̱n ut choe̱muk taxak”, chaꞌkeb. 
LUK.23.31	Cui joꞌcaꞌin teꞌxba̱nu cuiqꞌuin la̱in li chanchanin jun to̱n chi cheꞌ rax rax ru, ¿cꞌaꞌru incꞌaꞌ teꞌxba̱nu e̱re la̱ex li chanchanex chaki cheꞌ? chan li Jesús. 
LUK.23.32	Queꞌxcꞌam ajcuiꞌ rochben li Jesús cuibeb li cui̱nk li cuanqueb xma̱c re teꞌcamsi̱k rochben li Jesús. 
LUK.23.33	Ut queꞌcuulac saꞌ li naꞌajej Gólgota xcꞌabaꞌ. Chi jalbil ru naraj naxye: Xnaꞌaj Xbakel Xjolom Camenak. Ut aran queꞌxqꞌue chiru cruz li Jesús. Ut queꞌxqꞌue ajcuiꞌ chiru cruz li cuib chi cui̱nk li cuanqueb xma̱c. Jun li cruz queꞌxqꞌue saꞌ xnim ukꞌ li Jesús ut li jun chic queꞌxqꞌue saꞌ xtzꞌe. 
LUK.23.34	Ut li Jesús quitijoc ut quixye: —At inYucuaꞌ, cuy taxak xma̱queb li tenamit aꞌin xban nak incꞌaꞌ nequeꞌxnau cꞌaꞌru yo̱queb chixba̱nunquil, chan. Ut eb li soldado queꞌbu̱lic chirix li rakꞌ re rilbal ani na ta̱e̱chani̱nk re. 
LUK.23.35	Eb li tenamit xakxo̱queb aran chi iloc. Ut eb li nequeꞌtaklan saꞌ xbe̱neb li tenamit yo̱queb chixhobbal li Jesús ut queꞌxye: —Jalan chic quixcoleb. Cui ya̱l nak aꞌan li Cristo, li sicꞌbil ru xban li Dios, chixcolak rib xjunes, chanqueb. 
LUK.23.36	Ut eb li soldado yo̱queb ajcuiꞌ chixhobbal. Queꞌjiloc chixcꞌatk ut queꞌxyechiꞌi vinagre re. 
LUK.23.37	Ut queꞌxye re: —Cui ya̱l nak la̱at lix reyeb laj judío, col a̱cuib a̱junes, chanqueb. 
LUK.23.38	Chiru li cruz queꞌxqꞌue jun retalil tzꞌi̱banbil saꞌ eb li a̱tinoba̱l griego, hebreo, ut latín, li naxye chi joꞌcaꞌin:
LUK.23.38	Aꞌan aꞌin lix reyeb laj judío.
LUK.23.39	Jun reheb laj ma̱c li queꞌqꞌueheꞌ chiru cruz rochben, quixhob ajcuiꞌ li Jesús ut quixye: —Cui la̱at li Cristo, col a̱cuib la̱at, ut choa̱col ajcuiꞌ la̱o, chan re.
LUK.23.40	Abanan li jun chic quichakꞌoc ut quixkꞌus ut quixye re: —Chi moco la̱at nacaxucua ru li Dios, usta juntakꞌe̱t li raylal li yo̱co chixcꞌulbal kochben aꞌan. 
LUK.23.41	Relic chi ya̱l nak la̱o kacꞌulub xcꞌulbal li raylal aꞌin xban nak la̱o cuan kama̱c. Abanan li cui̱nk aꞌin ma̱cꞌaꞌ junak ma̱c xba̱nu, chan re. 
LUK.23.42	Ut li cui̱nk aꞌan quixye ajcuiꞌ re li Jesús: —At Ka̱cuaꞌ, chinjulticokꞌ taxak a̱cue nak tat-oc saꞌ la̱ nimajcual cuanquilal, chan. 
LUK.23.43	Ut li Jesús quixye re: —Relic chi ya̱l tinye a̱cue nak ho̱n ajcuiꞌ cua̱nkat cuiqꞌuin saꞌ li paraíso, chan re.
LUK.23.44	Tuktu cuaꞌleb quikꞌojyi̱noꞌ saꞌ chixjunil li ruchichꞌochꞌ ut toj saꞌ oxib o̱r re ecuu quicutanoꞌ cuiꞌchic. 
LUK.23.45	Nak quikꞌojyi̱noꞌ ru li sakꞌe, lix tꞌicrul li templo quikꞌicheꞌ saꞌ xyi. 
LUK.23.46	Quia̱tinac li Jesús chi cau xya̱b xcux ut quixye: —At inYucuaꞌ, saꞌ a̱cuukꞌ tinkꞌaxtesi lin musikꞌ, chan. Nak quixye aꞌan, qui-el xchꞌo̱l. 
LUK.23.47	Li capitán aj Roma quixqꞌue retal li quicꞌulman. Quixlokꞌoni li Dios ut quixye: —Relic chi ya̱l nak li cui̱nk aꞌin ti̱c xchꞌo̱l, chan. 
LUK.23.48	Chixjunileb li qꞌuila tenamit li cuanqueb aran chi iloc, queꞌxqꞌue retal li cꞌaꞌru quicꞌulman. Queꞌsukꞌi saꞌ rochocheb ut yo̱queb chixtenbal li re xchꞌo̱l chi rukꞌeb nak yo̱queb chi xic xban xrahil xchꞌo̱leb. 
LUK.23.49	Ut chixjunileb li nequeꞌnaꞌoc ru li Jesús, joꞌ eb ajcuiꞌ li ixk li queꞌta̱ken chak re toj Galilea xakxo̱queb chak chi najt ut yo̱queb chirilbal chixjunil li cꞌaꞌak re ru aꞌin.
LUK.23.50	Quicuan jun li cui̱nk aj José xcꞌabaꞌ. Arimatea xtenamit li cuan saꞌ xcue̱nt Judea. Laj José, aꞌan jun xcomoneb li nequeꞌtaklan saꞌ xbe̱neb laj judío. Ti̱c xchꞌo̱l ut cha̱bil. 
LUK.23.51	Incꞌaꞌ quixcꞌul xchꞌo̱l li cꞌaꞌru queꞌxcꞌu̱b ru xba̱nunquil re li Jesús, chi moco quixcꞌul xchꞌo̱l nak queꞌxcamsi xban nak aꞌan yo̱ chixyoꞌoninquil lix nimajcual cuanquilal li Dios. 
LUK.23.52	Co̱ riqꞌuin laj Pilato ut quixtzꞌa̱ma chiru nak tixqꞌue re lix tzꞌejcual li Jesús re tixmuk. 
LUK.23.53	Joꞌcan nak quixcubsi chak li camenak chiru cruz, quixlan saꞌ li cha̱bil tꞌicr lino ut quixqꞌue saꞌ jun mukleba̱l yi̱banbil saꞌ jun sako̱nac. Toj ma̱ jun mukbil aran. 
LUK.23.54	Chixjunil aꞌin quicꞌulman saꞌ li cutan nak nequeꞌxcauresi li cꞌaꞌru reheb re li hiloba̱l cutan xban nak ac cuulac re xcutanquil. 
LUK.23.55	Eb li ixk, li queꞌta̱ken chak re li Jesús toj Galilea, queꞌxta̱ke laj José ut queꞌril li mukleba̱l li quimukeꞌ cuiꞌ li camenak ut queꞌril ajcuiꞌ chanru nak quiqꞌueheꞌ saꞌ li jul. 
LUK.23.56	Queꞌsukꞌi saꞌ rochocheb ut queꞌxcauresi li sununquil ban re xbanbal li camenak, ut queꞌhilan saꞌ li hiloba̱l cutan joꞌ naxye saꞌ lix chakꞌrabeb.
LUK.24.1	Saꞌ li xbe̱n li cutan re li xama̱n, toj ekꞌela chi us, co̱eb li ixk cuan cuiꞌ li mukleba̱l. Queꞌxcꞌam li sununquil ban li queꞌxyi̱b. Ut cuanqueb jalaneb chic ixk rochbeneb. 
LUK.24.2	Nak queꞌcuulac, queꞌril nak ac isinbil chic li nimla pec li natzꞌapoc re li mukleba̱l. 
LUK.24.3	Ut nak queꞌoc chi saꞌ li mukleba̱l, incꞌaꞌ queꞌxtau li camenak. 
LUK.24.4	Queꞌsach xchꞌo̱leb ut incꞌaꞌ queꞌxnau cꞌaꞌru teꞌxba̱nu. Ut xaka̱mil chiruheb cuib li cui̱nk. Nalemtzꞌun li rakꞌeb. 
LUK.24.5	Cꞌajoꞌ nak queꞌxucuac li ixk. Queꞌxxulub li riloba̱l. Ut eb li cui̱nk queꞌxye reheb: —¿Cꞌaꞌut nak nequesicꞌ li yoꞌyo saꞌ xya̱nkeb li camenak? 
LUK.24.6	Aꞌan ma̱ ani chic arin. Ac xcuacli cuiꞌchic chi yoꞌyo. Chijulticokꞌ e̱re li cꞌaꞌru quixye chak nak toj cua̱nk chak Galilea. 
LUK.24.7	Quixye nak tento ta̱kꞌaxtesi̱k li Cꞌajolbej saꞌ rukꞌeb li cui̱nk aj ma̱c. Ta̱qꞌuehekꞌ chiru cruz ut ta̱camsi̱k. Ut quixye ajcuiꞌ nak ta̱cuacli̱k cuiꞌchic chi yoꞌyo saꞌ xya̱nkeb li camenak saꞌ rox li cutan, chanqueb. 
LUK.24.8	Riqꞌuin aꞌan quinak saꞌ xchꞌo̱leb li ixk li cꞌaꞌru quixye li Jesús. 
LUK.24.9	Queꞌel saꞌ li mukleba̱l ut co̱eb. Coleꞌxye resil chixjunil li cꞌaꞌak re ru aꞌin reheb li junlaju ut reheb ajcuiꞌ li jun chꞌol chic. 
LUK.24.10	Eb li ixk li queꞌyehoc re li esilal aꞌin reheb li apóstol, aꞌan eb lix María Magdala xtenamit, lix Juana ut lix María lix naꞌ laj Jacobo rochbeneb li jun chꞌol chic li ixk. 
LUK.24.11	Abanan eb li junlaju chi apóstol incꞌaꞌ queꞌxpa̱b li cꞌaꞌru queꞌxye li ixk. Saꞌ xchꞌo̱leb aꞌan nak moco ya̱l ta li yo̱queb chixyebal. 
LUK.24.12	Abanan laj Pedro co̱ saꞌ a̱nil saꞌ li mukleba̱l. Qui-iloc chi saꞌ ut quiril nak caꞌaj chic li tꞌicr lino cuan aran. Joꞌcan nak sachso xchꞌo̱l chi cꞌoxlac nak quisukꞌi saꞌ rochoch.
LUK.24.13	Saꞌ ajcuiꞌ li cutan aꞌan, cuibeb lix tzolom li Jesús yo̱queb chi xic saꞌ li chꞌina tenamit Emaús. Li tenamit aꞌan junlaju kilómetro na xnajtil riqꞌuin Jerusalén. 
LUK.24.14	Yo̱queb chi a̱tinac chi rilbileb rib chirix chixjunil li cꞌaꞌak re ru quicꞌulman saꞌ eb li cutan aꞌan. 
LUK.24.15	Nak yo̱queb chi a̱tinac ut chixtzꞌilbal rix chi ribileb rib li cꞌaꞌru quicꞌulman, li Jesús quijiloc riqꞌuineb ut qui-oc chi be̱c rochbeneb. 
LUK.24.16	Usta queꞌril ru, abanan incꞌaꞌ queꞌxnau nak aꞌan li Jesús xban nak cuan cꞌaꞌru quiramoc re chiruheb. 
LUK.24.17	Ut li Jesús quixye reheb: —¿Cꞌaꞌru chi aj ix yo̱quex chi serakꞌic chi ribil e̱rib nak yo̱quex chi be̱c? ¿Cꞌaꞌut nak ra saꞌ e̱chꞌo̱l? chan reheb. 
LUK.24.18	Jun reheb aꞌan, aj Cleofas xcꞌabaꞌ, quichakꞌoc ut quixye: —Joꞌ li caꞌaj cuiꞌ la̱at li yo̱cat chi numecꞌ saꞌ li tenamit Jerusalén li incꞌaꞌ nacatnaꞌoc re li cꞌaꞌru xcꞌulman saꞌ eb li cutan aꞌin, chan. 
LUK.24.19	Ut li Jesús quixye reheb: —¿Cꞌaꞌru anchal aꞌan? chan. Eb aꞌan queꞌxye re: —Chirix li Jesús aj Nazaret. Aꞌan profeta nak quicuan. Nim xcuanquil. Cha̱bil quixba̱nu ut cha̱bil quixye chiru li Dios ut chiruheb li tenamit. 
LUK.24.20	Eb li xbe̱nil aj tij ut eb li nequeꞌtaklan saꞌ kabe̱n queꞌxkꞌaxtesi chi camsi̱c ut queꞌxqꞌue chiru cruz. 
LUK.24.21	Aꞌan raj li ta̱colok re li katenamit Israel saꞌ kachꞌo̱l. Abanan anakcuan ac oxib cutan xcꞌulbal aꞌan. 
LUK.24.22	Xsach kachꞌo̱l chirabinquil li cꞌaꞌru xeꞌxye ke li ixk li xeꞌcuulac saꞌ li mukleba̱l toj ekꞌela. 
LUK.24.23	Xban nak incꞌaꞌ xeꞌxtau li camenak, xeꞌsukꞌi saꞌ cab ut xeꞌxye ke nak cuib li ángel xeꞌxcꞌutbesi rib chiruheb ut xeꞌxye reheb nak yoꞌyo li Jesús. 
LUK.24.24	Ut cuanqueb ajcuiꞌ kacomon xeꞌcuulac chak saꞌ li mukleba̱l ut xeꞌril nak ya̱l li xeꞌxye li ixk. Abanan incꞌaꞌ xeꞌril ru li Jesús, chan laj Cleofas. 
LUK.24.25	Ut li Jesús quixye reheb: —¡La̱ex ma̱cꞌaꞌ e̱naꞌleb ut a̱l le̱ chꞌo̱l chixpa̱banquil chixjunil li cꞌaꞌru queꞌxye chak li profeta! 
LUK.24.26	¿Ma incꞌaꞌ ta biꞌ tento nak tixcꞌul chixjunil li raylal aꞌin li Cristo laj Colonel li yechiꞌinbil xban li Dios re nak ta̱qꞌuehekꞌ xlokꞌal? chan reheb. 
LUK.24.27	Ut quixchꞌolob xya̱lal chiruheb chirix li cꞌaꞌru quixtzꞌi̱ba laj Moisés. Quixchꞌolob ajcuiꞌ lix ya̱lal li queꞌxtzꞌi̱ba chak li profeta chirix li Cristo li yechiꞌinbil xban li Dios joꞌ tzꞌi̱banbil saꞌ li Santil Hu. 
LUK.24.28	Queꞌcuulac saꞌ li chꞌina tenamit li yo̱queb cuiꞌ chi xic. Ut li Jesús quixba̱nu rib nak ti̱c ta̱xic. 
LUK.24.29	Abanan eb aꞌan queꞌrelaji ru re ta̱cana̱k riqꞌuineb. Queꞌxye re: —Cana̱kat kiqꞌuin xban nak yo̱ chi ecuu̱c. Oc re li kꞌojyi̱n, chanqueb re. Ut li Jesús qui-oc saꞌ cab ut quicana riqꞌuineb. 
LUK.24.30	Nak cꞌojcꞌo saꞌ me̱x rochbeneb, quixchap li caxlan cua, quixbantioxi chiru li Dios, quixjachi ut quixqꞌue reheb. 
LUK.24.31	Saꞌ li ho̱nal aꞌan queꞌxqꞌue retal nak aꞌan li Jesús. Ut nak ac xeꞌxnau nak aꞌan, nak queꞌril ac ma̱ ani chic saꞌ xya̱nkeb. 
LUK.24.32	Ut eb aꞌan queꞌxye chi ribileb rib: —Joꞌcan peꞌ nak yo̱co chak recꞌanquil jun sahil chꞌo̱lej saꞌ ka̱m nak yo̱ chak chika̱tinanquil saꞌ be ut nak yo̱ chixchꞌolobanquil chiku li naxye saꞌ li Santil Hu, chanqueb. 
LUK.24.33	Saꞌ ajcuiꞌ li ho̱nal aꞌan queꞌsukꞌi Jerusalén. Aran queꞌxtau li junlaju chi apóstol chꞌutchꞌu̱queb rochbeneb lix comon. 
LUK.24.34	Yo̱queb chixyebal: —Relic chi ya̱l nak xcuacli cuiꞌchic chi yoꞌyo li Ka̱cuaꞌ xban nak xcꞌutbesi rib chiru laj Simón, chanqueb. 
LUK.24.35	Tojoꞌnak li cuib chi cui̱nk queꞌxserakꞌi reheb li cꞌaꞌru quicꞌulman saꞌ be nak yo̱queb chi xic Emaús. Queꞌxye reheb chanru nak queꞌxnau ru li Jesús nak quixjachi li caxlan cua.
LUK.24.36	Toj yo̱queb ajcuiꞌ xserakꞌinquil li cꞌaꞌru queꞌxcꞌul nak ac xaka̱mil li Jesús saꞌ xya̱nkeb ut quixye reheb: —¡Chicua̱nk taxak li tuktu̱quil usilal e̱riqꞌuin! chan reheb. 
LUK.24.37	Ut eb aꞌan sachso̱queb xchꞌo̱l queꞌcana ut teꞌxucuak. Saꞌ xchꞌo̱leb aꞌan nak ma̱re junak musikꞌej yo̱queb chirilbal. 
LUK.24.38	Ut li Jesús quixye reheb: —¿Cꞌaꞌut nak nequexxucuac? Ut, ¿cꞌaꞌut nak na-oc e̱cꞌaꞌux? 
LUK.24.39	La̱in li Jesús. Ilomak li cuok ut li cuukꞌ. Chꞌeꞌomakin re nak te̱qꞌue retal nak la̱in tzꞌakal. Junak musikꞌej, aꞌan ma̱cꞌaꞌ xbakel, chi moco cuan xtibel. Ilomak. La̱in cuan inbakel ut cuan intibel, chan reheb. 
LUK.24.40	Ut nak yo̱ chixyebal aꞌin, quixcꞌut li rok ut li rukꞌ chiruheb. 
LUK.24.41	Cꞌajoꞌ nak quisahoꞌ saꞌ xchꞌo̱leb. Abanan toj sachso̱queb xchꞌo̱l. Incꞌaꞌ queꞌxnau ma ya̱l li yo̱queb chirilbal malaj ut incꞌaꞌ. Ut li Jesús quixye reheb: —¿Ma cuan caꞌchꞌinak tzacae̱mk e̱riqꞌuin? chan reheb. 
LUK.24.42	Ut queꞌxqꞌue re jun jachal li pombil car ut caꞌchꞌin li xyaꞌal cab. 
LUK.24.43	Li Jesús quixcꞌul ut quixtzaca. 
LUK.24.44	Ut quixye reheb: —Li cꞌaꞌru xincꞌul, aꞌan ajcuiꞌ li quinserakꞌi chak e̱re nak toj cuanquin chak saꞌ e̱ya̱nk. Tento nak ta̱tzꞌaklok ru chixjunil li tzꞌi̱banbil chak retalil chicuix saꞌ lix chakꞌrab laj Moisés, joꞌ ajcuiꞌ saꞌ lix hu eb li profeta ut saꞌ ajcuiꞌ li Salmos, chan reheb. 
LUK.24.45	Ut quixqꞌueheb xnaꞌleb re nak teꞌxtau ru li tzꞌi̱banbil saꞌ li Santil Hu. 
LUK.24.46	Quixye reheb: —Joꞌcaꞌin tzꞌi̱banbil chak retalil saꞌ li Santil Hu chicuix la̱in: tento nak li Cristo tixcꞌul li raylal ut saꞌ rox li cutan ta̱cuacli̱k cuiꞌchic chi yoꞌyo saꞌ xya̱nkeb li camenak. 
LUK.24.47	Tzꞌi̱banbil ajcuiꞌ retalil nak ta̱julticama̱nk chiruheb chixjunileb li tenamit nak tento teꞌxyotꞌ xchꞌo̱leb ut teꞌxjal xcꞌaꞌuxeb re ta̱cuyma̱nk ta̱sachma̱nk lix ma̱queb saꞌ xcꞌabaꞌ aꞌan. Ta̱ticla̱k xchꞌolobanquil arin Jerusalén. 
LUK.24.48	La̱ex texyehok resil xban nak la̱ex xex-abin re ut la̱ex xex-iloc re chixjunil li cꞌaꞌak re ru aꞌin. 
LUK.24.49	Ut la̱in tintakla chak e̱re le̱ ma̱tan li quixyechiꞌi lin Yucuaꞌ. Abanan cana̱kex arin saꞌ li tenamit Jerusalén toj te̱cꞌul le̱ cuanquil li ta̱cha̱lk saꞌ choxa, chan li Jesús reheb.
LUK.24.50	Ut li Jesús quixcꞌameb toj saꞌ li tenamit Betania. Quixtaksi li rukꞌ ut quirosobtesiheb. 
LUK.24.51	Nak yo̱ chirosobtesinquileb, quirisi rib saꞌ xya̱nkeb ut quicꞌameꞌ takecꞌ saꞌ choxa. 
LUK.24.52	Nak ac xeꞌxlokꞌoni li Ka̱cuaꞌ, eb aꞌan queꞌsukꞌi cuiꞌchic Jerusalén chi cꞌajoꞌ xsahil saꞌ xchꞌo̱leb. 
LUK.24.53	Ut junelic cuanqueb saꞌ li templo. Yo̱queb chi bantioxi̱nc ut yo̱queb chixlokꞌoninquil li Dios. Joꞌcan taxak.
JHN.1.1	Chalen chak saꞌ xticlajic li ruchichꞌochꞌ ac cuan chak li A̱tin. Li A̱tin cuan chak riqꞌuin li Dios ut aꞌan tzꞌakal Dios. Li A̱tin, aꞌan li Cristo. 
JHN.1.2	Li Cristo ac cuan chak saꞌ xticlajic riqꞌuin li Dios. 
JHN.1.3	Chixjunil li cꞌaꞌru cuan, li Dios quixyi̱b saꞌ xcꞌabaꞌ li Cristo. Ut ma̱cꞌaꞌ cꞌaꞌak re ru cuan chi ma̱cuaꞌ aꞌan ta li quiyi̱ban re. 
JHN.1.4	Li Cristo, aꞌan li naqꞌuehoc junelic yuꞌam. Ut li yuꞌam li naxqꞌue naxcutanobresi lix cꞌaꞌuxeb li cristian. 
JHN.1.5	Li Cristo naxcutanobresi lix cꞌaꞌuxeb li toj cuanqueb saꞌ xkꞌojyi̱nal ru li ma̱c. Li ma̱c incꞌaꞌ quinumta saꞌ xbe̱n li Cristo. 
JHN.1.6	Quicuan jun li cui̱nk aj Juan xcꞌabaꞌ taklanbil chak xban li Dios. 
JHN.1.7	Quitakla̱c chak chixchꞌolobanquil xya̱lal nak li Jesús, aꞌan li cutan saken re nak chixjunileb li ani teꞌabi̱nk re, teꞌpa̱ba̱nk. 
JHN.1.8	Li Cristo, aꞌan li tzꞌakal cutan saken. Ma̱cuaꞌ laj Juan. Laj Juan quicꞌulun chixchꞌolobanquil xya̱lal ani li tzꞌakal cutan saken. 
JHN.1.9	Aꞌan li tzꞌakal cutan saken li quicꞌulun saꞌ ruchichꞌochꞌ chixcutanobresinquil xcꞌaꞌuxeb chixjunileb li cristian. 
JHN.1.10	Li Cristo quicuan saꞌ ruchichꞌochꞌ. Abanan li cuanqueb saꞌ ruchichꞌochꞌ incꞌaꞌ queꞌxqꞌue retal chi tzꞌakal nak aꞌan li Cristo usta saꞌ xcꞌabaꞌ aꞌan quiyi̱ba̱c li ruchichꞌochꞌ. 
JHN.1.11	Quicꞌulun saꞌ lix tenamit. Abanan incꞌaꞌ quicꞌuleꞌ saꞌ xya̱lal xbaneb. 
JHN.1.12	Abanan chixjunileb li queꞌcꞌuluc re ut queꞌpa̱ban re nak aꞌan taklanbil chak xban li Dios, aꞌaneb li quixcꞌuleb chokꞌ ralal xcꞌajol li Dios. 
JHN.1.13	Queꞌoc chokꞌ ralal xcꞌajol li Dios xban nak joꞌcan quiraj li Dios. Moco yal xcꞌaꞌux cui̱nk ta. Moco joꞌ ta nak nayoꞌla junak cristian arin saꞌ ruchichꞌochꞌ. Yoꞌlajenakeb ban chic saꞌ musikꞌej ut ralal xcꞌajoleb chic li Dios. 
JHN.1.14	Li Jesucristo quitzꞌejcualoꞌ ut tzꞌakal cui̱nk nak quicuan arin saꞌ kaya̱nk. Cꞌajoꞌ li rusilal ut aꞌan naxcꞌut lix ya̱lal. Aꞌan li Ralal li Dios li junaj chi ribil ut la̱o xkil lix lokꞌal. 
JHN.1.15	Laj Juan laj Cubsihom Haꞌ quixchꞌolob xya̱lal chi cau xya̱b xcux ut quixye: —Aꞌan aꞌin li quinchꞌolob chak xya̱lal che̱ru nak quinye e̱re: Mokon ta̱cha̱lk jun kꞌaxal nim xcuanquil chicuu la̱in xban nak aꞌan ac cuan ajcuiꞌ chak junxil chicuu la̱in, chan. 
JHN.1.16	Xban xnimal rusilal, kꞌaxal numtajenak li kosobtesinquil naxqꞌue. 
JHN.1.17	Li Dios quixqꞌue li chakꞌrab re laj Moisés re nak tixcꞌut chiku. Aban lix ya̱lal chirix li Dios ut li rusilal quixcꞌutbesi chiku li Jesucristo. 
JHN.1.18	Ma̱ ani qui-iloc ru li Dios. Caꞌaj cuiꞌ li Dios Cꞌajolbej, aꞌan tzꞌakal li cuan chi sum a̱tin riqꞌuin li Dios Acuabej. Ut aꞌan li quicꞌutbesin chiku chanru li Dios.
JHN.1.19	Eb laj judío li cuanqueb Jerusalén queꞌxtaklaheb laj tij ut eb laj levita chixpatzꞌbal re laj Juan, ut queꞌxye re: —¿Anihat la̱at? ¿Ma la̱at li Cristo li taklanbil chak xban li Dios? chanqueb re. 
JHN.1.20	Quichakꞌoc laj Juan ut quixye reheb: —La̱in ma̱cuaꞌin li Cristo, chan. 
JHN.1.21	Ut queꞌxye cuiꞌchic re: —Ye ke anihat la̱at. ¿Ma la̱at laj Elías?— Quichakꞌoc laj Juan ut quixye: —Moco la̱in ta, chan. —¿Ma la̱at li profeta li ta̱cha̱lk? chanqueb cuiꞌchic re. —Incꞌaꞌ, chan laj Juan. 
JHN.1.22	—Ye ke chi tzꞌakal anihat re nak ta̱ru̱k takaye reheb li xeꞌtaklan chak ke. Tento nak ta̱ye ke anihat, chanqueb. 
JHN.1.23	Quixye laj Juan: —La̱in li yo̱quin chixchꞌolobanquil lix ya̱lal chiruheb li cristian chi cau xya̱b incux saꞌ li chaki chꞌochꞌ ut ninye resil li quixye li profeta Isaías:
JHN.1.23	Yi̱bomak le̱ yuꞌam ut yoꞌon cua̱nkex chixcꞌulbal li Ka̱cuaꞌ joꞌ nak nequeꞌxyi̱b li be re xcꞌulbal junak li nim xcuanquil. (Isa. 40:3)
JHN.1.24	Li queꞌtakla̱c chi a̱tinac riqꞌuin laj Juan, aꞌan xcomoneb laj fariseo. 
JHN.1.25	Queꞌxye cuiꞌchic re laj Juan: —¿Cꞌaꞌut nak nacatcubsin haꞌ cui ma̱cuaꞌ la̱at li Cristo, chi moco la̱at laj Elías, chi moco la̱at li profeta? chanqueb re laj Juan. 
JHN.1.26	Quichakꞌoc cuiꞌchic laj Juan ut quixye: —La̱in nincubsin haꞌ riqꞌuin haꞌ. Abanan cuan jun saꞌ e̱ya̱nk la̱ex incꞌaꞌ nequenau chi tzꞌakal ani aꞌan. 
JHN.1.27	Aꞌan li ta̱oc chi cꞌanjelac mokon. Kꞌaxal nim xcuanquil aꞌan chicuu la̱in. Moco incꞌulub ta xba̱nunquil lix cꞌanjel aꞌan xban nak cubenak incuanquil. Joꞌcan nak moco incꞌulub ta xhitbal xcꞌa̱mal lix xa̱b, chan. 
JHN.1.28	Chixjunil a cꞌaꞌak re ru aꞌin quicꞌulman saꞌ li naꞌajej Betania li cuan jun pacꞌal li nimaꞌ Jordán, li yo̱ cuiꞌ chi cubsi̱nc haꞌ laj Juan.
JHN.1.29	Joꞌ cuulajak chic laj Juan quiril li Jesús yo̱ chak chi cha̱lc riqꞌuin ut quixye: —Ilomak. Cueꞌ chak li Cristo, li taklanbil chak xban li Dios. Chanchan jun li carner. Ta̱camsi̱k re xtojbal rix lix ma̱queb li cuanqueb saꞌ ruchichꞌochꞌ. 
JHN.1.30	Aꞌan aꞌin li quina̱tinac chak chirix nak quinye e̱re nak ta̱cha̱lk jun cui̱nk kꞌaxal nim xcuanquil chicuu la̱in xban nak aꞌan ac cuan ajcuiꞌ chak junxil chicuu la̱in. 
JHN.1.31	La̱in incꞌaꞌ ninnau nak aꞌan li Cristo. Abanan yo̱quin chi cubsi̱nc haꞌ re nak li Dios tixcꞌutbesi chiku la̱o aj Israel ani tzꞌakal li Cristo, chan. 
JHN.1.32	Laj Juan quixchꞌolob xya̱lal li cꞌaꞌru quiril. Quixye: —Quicuil nak li Santil Musikꞌej quicube chak saꞌ choxa. Chanchan jun li paloma nak quicube ut quihilan saꞌ xbe̱n li Jesús. 
JHN.1.33	Incꞌaꞌ raj xinnau nak aꞌan li Cristo cui ta incꞌaꞌ quicuil li quicꞌulman. Xinnau nak aꞌan li Cristo xban nak li Dios li quitaklan chak cue chi cubsi̱nc haꞌ quixye cue, “Nak ta̱cuil li Santil Musikꞌej chanchan jun li paloma yo̱k chi cubec ut ta̱hila̱nk saꞌ xbe̱n jun li cui̱nk, aꞌan retalil nak aꞌan li ta̱qꞌuehok e̱re li Santil Musikꞌej”, chan li Dios. 
JHN.1.34	Ut la̱in quicuil nak quicube chak li Santil Musikꞌej saꞌ xbe̱n li Jesús. Joꞌcan nak ninnau chi tzꞌakal nak aꞌan tzꞌakal Ralal li Dios, chan laj Juan.
JHN.1.35	Joꞌ cuulajak chic laj Juan cuan cuiꞌchic chire li nimaꞌ Jordán rochben cuibeb lix tzolom. 
JHN.1.36	Nak quiril li Jesús yo̱ chi numecꞌ nachꞌ cuanqueb cuiꞌ, laj Juan quixye: —Cueꞌ chak li Cristo, li chanchan carner qꞌuebil chak xban li Dios, chan. 
JHN.1.37	Ut eb lix tzolom cuib, nak queꞌrabi li quixye laj Juan, queꞌxta̱ke li Jesús. 
JHN.1.38	Li Jesús quixakli ut quixsukꞌisi rib. Quiril nak yo̱queb chi xic chirix. Quixye reheb: —¿Cꞌaꞌut nak yo̱quex chinta̱kenquil? ¿Cꞌaꞌru te̱raj? chan reheb. Queꞌchakꞌoc eb aꞌan ut queꞌxye: —At tzolonel ¿bar nacathilan? chanqueb re. 
JHN.1.39	Quichakꞌoc li Jesús ut quixye reheb: —Yoꞌkeb chicuix re nak te̱nau bar ninhilan, chan li Jesús reheb. Joꞌcan nak queꞌco̱eb chirix ut queꞌril bar nahilan. Ut queꞌcana riqꞌuin xban nak ac ca̱hib o̱r chic re ecuu. 
JHN.1.40	Laj Andrés li ri̱tzꞌin laj Simón Pedro, aꞌan jun reheb li cuib li queꞌabin re li cꞌaꞌru quixye laj Juan ut queꞌxta̱ke li Jesús. 
JHN.1.41	Nak ac x-a̱tinac riqꞌuin li Jesús, ticto co̱ laj Andrés riqꞌuin laj Simón ut quixye re: —Anakcuan xkatau li Mesías, chan. (Chi jalbil ru naraj naxye “li Cristo li taklanbil chak xban li Dios”.) 
JHN.1.42	Ut quixcꞌam laj Simón riqꞌuin li Jesús. Li Jesús quiril aꞌan ut quixye re: —La̱at laj Simón li ralal laj Jonás. Anakcuan Pedro chic a̱cꞌabaꞌ.— (Chi jalbil ru naraj naxye “Pec”.)
JHN.1.43	Joꞌ cuulajak chic li Jesús quiraj xic sa li naꞌajej Galilea. Quixtau laj Felipe ut quixye re: —China̱ta̱ke, chan. 
JHN.1.44	Laj Felipe, aꞌan Betsaida xtenamit. Aꞌan ajcuiꞌ xtenamiteb laj Andrés ut laj Pedro. 
JHN.1.45	Laj Felipe ticto co̱ chixsicꞌbal laj Natanael ut quixye re: —Xkatau li Mesías li tzꞌi̱banbil chak retalil saꞌ li chakꞌrab xban laj Moisés ut xbaneb li profeta. Aꞌan li Jesús ralal laj José. Nazaret xtenamit, chan laj Felipe. 
JHN.1.46	Laj Natanael quixye re: —¿Ma cuan ta biꞌ junak cha̱bil ta̱cha̱lk chak Nazaret? chan. Ut laj Felipe quixye re: —Yoꞌo rilbal re nak ta̱pa̱b, chan. 
JHN.1.47	Li Jesús quiril nak laj Natanael yo̱ chak chi cha̱lc riqꞌuin ut quixye: —Cueꞌ chak jun cui̱nk tzꞌakal aj Israel. Cha̱bil xnaꞌleb. Aꞌan incꞌaꞌ nabalakꞌic, chan li Jesús. 
JHN.1.48	Laj Natanael quixye re li Jesús: —¿Chanru nacanau nak cha̱bil innaꞌleb? chan. Li Jesús quichakꞌoc ut quixye re: —Xinnau chanru a̱naꞌleb nak cuancat rubel li jun to̱n chi higo nak toj ma̱jiꞌ nacatxbok laj Felipe, chan. 
JHN.1.49	Quichakꞌoc laj Natanael ut quixye re: —At tzolonel, la̱at li Ralal li Dios. La̱at lix Reyeb laj Israel, chan re li Jesús. 
JHN.1.50	Li Jesús quixye re: —Xapa̱b nak la̱in li Cristo xban nak xinye a̱cue nak xinnau chanru la̱ naꞌleb nak cuancat rubel li jun to̱n chi higo. Abanan toj cuan cuiꞌchic xni̱nkal ru naꞌleb talaja̱cuil chiru aꞌin, chan li Jesús. 
JHN.1.51	Ut quixye ajcuiꞌ reheb: —Relic chi ya̱l tinye e̱re nak te̱ril li choxa chi teto. Ut eb lix ángel li Dios yo̱keb chi takecꞌ ut yo̱keb chi cubec cuanquin cuiꞌ la̱in li Cꞌajolbej, chan li Jesús reheb.
JHN.2.1	Yo̱ chic rox cutan xcꞌulbal a cꞌaꞌak re ru aꞌin nak quicuan jun li sumla̱c saꞌ li tenamit Caná re Galilea. Cuan lix naꞌ li Jesús aran. 
JHN.2.2	Ut quibokeꞌ saꞌ li sumla̱c li Jesús rochbeneb lix tzolom. 
JHN.2.3	Nak ac yo̱ li ninkꞌe, qui-osoꞌ li vino. Ut lix naꞌ li Jesús quixye re: —Ma̱cꞌaꞌ chic li vino, chan re. 
JHN.2.4	Ut li Jesús quixye re: —¿Cꞌaꞌut nak nacatchal xyebal cue aꞌan? Toj ma̱jiꞌ xkꞌehil nak tincꞌutbesi lin cuanquil, chan re lix naꞌ. 
JHN.2.5	Lix naꞌ li Jesús quixye reheb li yo̱queb chi cꞌanjelac: —Cheba̱nuhak li cꞌaꞌru tixye e̱re, chan. 
JHN.2.6	Ut aran cuanqueb cuakib li ni̱nki cuc yi̱banbil riqꞌuin pec. Aꞌan nacꞌanjelac chokꞌ xnaꞌaj xhaꞌeb laj judío re xchꞌajobresinquil ribeb joꞌ naxye saꞌ lix chakꞌrabeb. Li junju̱nk chi cuc aꞌan naxcꞌam oxib ni̱nki cuc chi haꞌ. 
JHN.2.7	Li Jesús quixye reheb li yo̱queb chi cꞌanjelac aran nak teꞌxnujtesi li ni̱nki cuc riqꞌuin haꞌ. Ut eb aꞌan queꞌxqꞌue li haꞌ saꞌ li cuc toj retal queꞌnujac. 
JHN.2.8	Quixye cuiꞌchic li Jesús reheb: —Lecomak caꞌchꞌinak ut te̱cꞌam riqꞌuin li najolomin re li ninkꞌe, chan. Ut eb aꞌan queꞌxba̱nu joꞌ quiyeheꞌ reheb xban li Jesús. 
JHN.2.9	Li haꞌ ac sukꞌisinbil chokꞌ vino xban li Jesús nak queꞌxcꞌam riqꞌuin li najolomin re li ninkꞌe. Aꞌan incꞌaꞌ quixnau bar ta xchal li vino. Caꞌaj cuiꞌ eb laj cꞌanjel li queꞌlecoc chak re queꞌxnau. Li najolomin re li ninkꞌe quixyal li vino. Tojoꞌnak quixbok li be̱lomej ut quixye re: 
JHN.2.10	—Chixjunileb li nequeꞌninkꞌei̱c xbe̱n cua nequeꞌxjecꞌ li cha̱bil vino. Ut nak ac xeꞌucꞌac chi nabal li ulaꞌ, nequeꞌxjecꞌ li incꞌaꞌ mas cha̱bil. Abanan la̱at xacꞌu̱la li cha̱bil vino ut toj anakcuan xacuisi chak, chan re. 
JHN.2.11	Aꞌan aꞌin li xbe̱n milagro li quixba̱nu li Jesús nak quixsukꞌisi li haꞌ chokꞌ vino aran Caná re Galilea. Riqꞌuin li milagro aꞌin quixcꞌutbesi nak cuan xcuanquil ut eb lix tzolom queꞌxpa̱b nak li Jesús aꞌan li Ralal li Dios. 
JHN.2.12	Chirix chic aꞌan co̱ Capernaum li Jesús rochben lix naꞌ ut eb li ri̱tzꞌin. Queꞌco̱eb ajcuiꞌ lix tzolom ut queꞌcana aran cuib oxib cutan.
JHN.2.13	Nak ac yo̱ chi cuulac xkꞌehil li Pascua, lix ninkꞌe eb laj judío, li Jesús quicuulac Jerusalén. 
JHN.2.14	Quicuulac saꞌ li templo ut aran quixtauheb li yo̱queb chi cꞌayi̱nc bo̱yx, carner ut paloma. Chunchu̱queb ajcuiꞌ aran laj jalol ru tumin.
JHN.2.15	Li Jesús quixyi̱b jun lix tzꞌu̱m riqꞌuin cꞌam ut quixyolesiheb. Quirisiheb chixjunileb chirix cab rochbeneb lix xul. Quixpaji lix tumin eb laj jalol ru tumin ut quixbalkꞌusi lix me̱xeb. 
JHN.2.16	Quixye reheb li yo̱queb chi cꞌayi̱nc paloma: —Isihomak chixjunil aꞌin saꞌ li templo. Me̱sukꞌisi chokꞌ cꞌayil li rochoch lin Yucuaꞌ, chan li Jesús reheb. 
JHN.2.17	Tojoꞌnak quinak saꞌ xchꞌo̱leb lix tzolom nak tzꞌi̱banbil retalil saꞌ li Santil Hu li naxye chi joꞌcaꞌin:
JHN.2.17	La̱in ninra la̱ cuochoch ut narahoꞌ saꞌ inchꞌo̱l nak nequeꞌxba̱nu li incꞌaꞌ us saꞌ la̱ cuochoch. (Sal. 69:9)
JHN.2.18	Ut eb laj judío queꞌxye re li Jesús: —¿Cꞌaꞌru retalil ta̱cꞌut chiku re nak takanau nak cuan a̱cuanquil chirisinquileb saꞌ li templo? chanqueb re. 
JHN.2.19	Quichakꞌoc li Jesús ut quixye reheb: —Jucꞌumak li templo aꞌin ut chiru oxib cutan tincuaclesi cuiꞌchic chi acꞌ, chan reheb. 
JHN.2.20	Eb laj judío queꞌchakꞌoc ut queꞌxye re li Jesús: —Chiru cuakib roxcꞌa̱l (46) chihab queꞌcablac re xyi̱banquil li templo aꞌin. ¿Ma nacacꞌoxla la̱at nak yal chiru oxib cutan ta̱cuaclesi cuiꞌchic? chanqueb. 
JHN.2.21	Abanan li Jesús incꞌaꞌ yo̱ chi a̱tinac chirix li templo. Yo̱ ban chi a̱tinac chirix lix camic ut lix cuaclijic cuiꞌchic chi yoꞌyo. 
JHN.2.22	Joꞌcan nak ac xcuacli cuiꞌchic chi yoꞌyo saꞌ xya̱nkeb li camenak, queꞌnak saꞌ xchꞌo̱leb lix tzolom li cꞌaꞌru quixye li Jesús nak toj ma̱jiꞌ nacam. Ut queꞌxpa̱b li cꞌaꞌru tzꞌi̱banbil chak najter saꞌ li Santil Hu ut queꞌxpa̱b ajcuiꞌ li cꞌaꞌru quiyeheꞌ reheb xban li Jesús.
JHN.2.23	Nak li Jesús cuan aran Jerusalén chixnumsinquil li ninkꞌe Pascua, nabaleb queꞌpa̱ban re xban nak queꞌril li milagro li quilajxba̱nu. 
JHN.2.24	Abanan li Jesús incꞌaꞌ quixcꞌojob xchꞌo̱l riqꞌuineb xban nak naxnau chanru lix cꞌaꞌuxeb. 
JHN.2.25	Incꞌaꞌ tento nak ta̱chꞌoloba̱k chiru chanru lix cꞌaꞌuxeb xban nak ac naxnau chanru lix naꞌleb li junju̱nk.
JHN.3.1	Quicuan jun li cui̱nk aj fariseo aj Nicodemo xcꞌabaꞌ. Aꞌan xcomoneb li nequeꞌtaklan saꞌ xya̱nkeb laj judío. 
JHN.3.2	Saꞌ jun li kꞌojyi̱n laj Nicodemo quicuulac chi a̱tinac riqꞌuin li Jesús ut quixye re: —At tzolonel, la̱o nakanau nak riqꞌuin li Dios chalenakat chak chokꞌ aj tzolol ke xban nak ma̱ ani ta̱ru̱k tixba̱nu li milagros li nacaba̱nu la̱at cui ta ma̱cuaꞌ riqꞌuin xcuanquil li Dios, chan. 
JHN.3.3	Quichakꞌoc li Jesús ut quixye re: —Relic chi ya̱l ninye a̱cue, ma̱ ani naru ta̱oc rubel xnimajcual cuanquilal li Dios cui incꞌaꞌ ta̱yoꞌla̱k cuiꞌchic xcaꞌ sut, chan li Jesús. 
JHN.3.4	Laj Nicodemo quixye re: —¿Chan ta cuiꞌ ru nak ta̱yoꞌla̱k cuiꞌchic xcaꞌ sut junak cui̱nk? ¿Ma ta̱ru̱k ta biꞌ ta̱oc cuiꞌchic riqꞌuin lix naꞌ ut ta̱yoꞌla̱k cuiꞌchic xcaꞌ sut? chan. 
JHN.3.5	Quichakꞌoc li Jesús ut quixye re: —Relic chi ya̱l ninye a̱cue nak ani incꞌaꞌ ta̱yoꞌla̱k riqꞌuin haꞌ ut riqꞌuin li Santil Musikꞌej moco ta̱ru̱k ta ta̱oc rubel lix nimajcual cuanquilal li Dios. 
JHN.3.6	Li ani yoꞌlajenak riqꞌuin lix naꞌ xyucuaꞌ cuan xyuꞌam saꞌ ruchichꞌochꞌ. Abanan li ani yoꞌlajenak riqꞌuin li Santil Musikꞌej cuan xyuꞌam chi junelic. 
JHN.3.7	Misach a̱chꞌo̱l xban nak xinye a̱cue nak tento tatyoꞌla̱k cuiꞌchic xcaꞌ sut. 
JHN.3.8	Li ikꞌ nanumeꞌ bar naraj chi incꞌaꞌ nacanau bar nachal chak chi moco nacanau bar yo̱ chi xic. Incꞌaꞌ nacacuil ru. Caꞌaj cuiꞌ lix ya̱b nacacuabi nak nanumeꞌ. Joꞌcan ajcuiꞌ lix yuꞌameb li yoꞌlajenakeb riqꞌuin li Santil Musikꞌej. Cuan xyuꞌameb chi junelic chi incꞌaꞌ nacanau chi tzꞌakal chanru, chan li Jesús. 
JHN.3.9	Quichakꞌoc laj Nicodemo ut quixye re: —¿Chanru nak nacꞌulman aꞌin? Incꞌaꞌ nintau ru, chan. 
JHN.3.10	Li Jesús quixye re: —La̱at aj tzolol reheb laj Israel ut incꞌaꞌ nacatau ru li yo̱quin chixyebal. 
JHN.3.11	Relic chi ya̱l ninye e̱re: La̱o nocoa̱tinac chirix li nakanau. Ut nakachꞌolob resil li cꞌaꞌru nakil. Abanan la̱ex incꞌaꞌ nequecꞌu̱luban li cꞌaꞌru nakachꞌolob xya̱lal che̱ru. 
JHN.3.12	La̱at incꞌaꞌ nacapa̱b li cꞌaꞌru ninye a̱cue chirix li cꞌaꞌru nacꞌulman saꞌ ruchichꞌochꞌ. ¿Ma tojaꞌ ta chic ta̱pa̱b nak tinye a̱cue li choxahil naꞌleb? 
JHN.3.13	Ma̱ ani quicuulac saꞌ choxa. Caꞌaj cuiꞌ la̱in li Cꞌajolbej. La̱in xinchal chak saꞌ choxa. 
JHN.3.14	Nak toj cuanqueb laj judío saꞌ li chaki chꞌochꞌ, laj Moisés quixtaksi chiru jun cheꞌ jun li cꞌantiꞌ yi̱banbil riqꞌuin li chꞌi̱chꞌ bronce.
JHN.3.15	re nak chixjunileb li teꞌpa̱ba̱nk cue la̱in incꞌaꞌ teꞌsachk. Teꞌcua̱nk ban xyuꞌam chi junelic. 
JHN.3.16	Li Dios cꞌajoꞌ nak quixraheb li cuanqueb saꞌ ruchichꞌochꞌ nak quixqꞌue li Ralal junaj chi ribil re nak chixjunileb li ani teꞌpa̱ba̱nk re incꞌaꞌ teꞌsachk. Ta̱cua̱nk ban xyuꞌameb chi junelic. 
JHN.3.17	Li Dios incꞌaꞌ quixtakla chak li Ralal saꞌ ruchichꞌochꞌ chixtenebanquil li tojba ma̱c saꞌ xbe̱neb li cuanqueb saꞌ ruchichꞌochꞌ. Quixtakla ban chak re nak saꞌ xcꞌabaꞌ aꞌan teꞌcolekꞌ. 
JHN.3.18	Li ani napa̱ban re, ma̱cꞌaꞌ li tojba ma̱c saꞌ xbe̱n. Abanan li ani incꞌaꞌ napa̱ban re, ac cuan li tojba ma̱c saꞌ xbe̱n xban nak incꞌaꞌ xpa̱b li Ralal li Dios, li junaj chi ribil. 
JHN.3.19	Xban nak incꞌaꞌ nequeꞌpa̱ban, cuan li tojba ma̱c saꞌ xbe̱neb. Li Cꞌajolbej quicꞌulun saꞌ ruchichꞌochꞌ chixcꞌutbal lix ya̱lal chiruheb li cuanqueb saꞌ ruchichꞌochꞌ. Aꞌan chanchan li cutan. Abanan eb li cuanqueb saꞌ ruchichꞌochꞌ kꞌaxal queꞌraj cua̱nc saꞌ xkꞌojyi̱nal ru li ma̱c ut incꞌaꞌ queꞌraj cua̱nc saꞌ li cutan xban nak incꞌaꞌ us lix naꞌlebeb. 
JHN.3.20	Li ani nequeꞌxba̱nu li ma̱usilal, xicꞌ nequeꞌril lix ya̱lal. Incꞌaꞌ nacuulac chiruheb cua̱nc saꞌ xya̱lal xban nak incꞌaꞌ nequeꞌraj ta̱cꞌutu̱nk li ma̱usilal nequeꞌxba̱nu. 
JHN.3.21	Abanan li ani cuanqueb saꞌ ti̱quilal, nequeꞌcuulac chiru cua̱nc saꞌ xya̱lal re nak ta̱cꞌutu̱nk nak nequeꞌxba̱nu li cꞌaꞌru naraj li Dios, chan li Jesús.
JHN.3.22	Chirix chic aꞌin, li Jesús co̱ saꞌ li naꞌajej Judea rochbeneb lix tzolom. Aran queꞌcana cuib oxib cutan ut yo̱ chi cubsi̱nc haꞌ. 
JHN.3.23	Laj Juan laj Cubsihom Haꞌ yo̱ ajcuiꞌ chi cubsi̱nc haꞌ saꞌ li naꞌajej Enón li cuan nachꞌ riqꞌuin li naꞌajej Salim xban nak aran cuan nabal li haꞌ. Ut nequeꞌcuulac li cristian riqꞌuin ut naxcubsi xhaꞌeb. 
JHN.3.24	Aꞌin quicꞌulman nak toj ma̱jiꞌ quiqꞌueheꞌ saꞌ tzꞌalam laj Juan. 
JHN.3.25	Queꞌoc chixcuechꞌinquil ribeb lix tzolom laj Juan riqꞌuineb laj judío. Queꞌxcuechꞌi ribeb chirix li cubi haꞌ li yo̱queb chixba̱nunquil. 
JHN.3.26	Queꞌcuulac lix tzolom laj Juan riqꞌuin ut queꞌxye re: —At tzolonel, li cui̱nk li quicuulac a̱cuiqꞌuin aran jun pacꞌal li nimaꞌ Jordán, li cachꞌolob chak resil chiku, aꞌan yo̱ chi cubsi̱nc haꞌ. Ut chixjunileb li cristian yo̱queb chi cuulac riqꞌuin, chanqueb. 
JHN.3.27	Quichakꞌoc laj Juan ut quixye: —Junak cui̱nk ma̱cꞌaꞌ cꞌaꞌru tixba̱nu chi incꞌaꞌ ta qꞌuebil re xban li Dios. 
JHN.3.28	La̱ex querabi ajcuiꞌ chak nak quinye nak moco la̱in ta li Cristo. Yal taklanbilin ban chak xbe̱n cua chiru aꞌan chixchꞌolobanquil li resilal. 
JHN.3.29	Junak cui̱nk xic re chi sumla̱c cuan li ixakilbej riqꞌuin. Ut li rami̱g cuan aran ut nasahoꞌ saꞌ xchꞌo̱l chirabinquil li naxye li be̱lomej. Li Cristo, aꞌan joꞌ jun li be̱lomej ut la̱in yal joꞌ jun li rami̱g. La̱in nasahoꞌ saꞌ inchꞌo̱l nak yo̱queb chi xic li cristian riqꞌuin xban nak aꞌan li tzꞌakal aj Colonel. 
JHN.3.30	Tento nak aꞌan ta̱nima̱nk xcuanquil ut la̱in ta̱cube̱k incuanquil, chan laj Juan.
JHN.3.31	Ut quixye ajcuiꞌ laj Juan: —Aꞌan xchal chak saꞌ choxa ut kꞌaxal nim xcuanquil saꞌ xbe̱n chixjunil. La̱in quinyoꞌla saꞌ ruchichꞌochꞌ ut rehin ajcuiꞌ li ruchichꞌochꞌ. Ut nina̱tinac chirix li cꞌaꞌru nacꞌulman saꞌ ruchichꞌochꞌ. Li jun li xchal chak saꞌ choxa, aꞌan li kꞌaxal nim xcuanquil saꞌ xbe̱n chixjunil. 
JHN.3.32	Ut li cꞌaꞌru quiril ut quirabi, aꞌan li naxchꞌolob xya̱lal. Abanan moco qꞌuiheb ta li nequeꞌpa̱ban re li cꞌaꞌru naxye. 
JHN.3.33	Abanan li ani naxpa̱b li cꞌaꞌru naxye, riqꞌuin aꞌan naxcꞌut nak naxpa̱b nak tzꞌakal ya̱l li cꞌaꞌru yebil xban li Dios. 
JHN.3.34	Li Jesucristo, aꞌan taklanbil chak xban li Dios ut naxye li cꞌaꞌru nayeheꞌ re xban li Dios xban nak li Santil Musikꞌej cuan riqꞌuin chi tzꞌakal. 
JHN.3.35	Li Acuabej Dios naxra li Ralal ut quixkꞌaxtesi chixjunil saꞌ rukꞌ aꞌan, ut aꞌan chic yal re saꞌ xbe̱n. 
JHN.3.36	Li ani napa̱ban re li Cꞌajolbej cuan xyuꞌam chi junelic. Ut li ani incꞌaꞌ napa̱ban re li Cꞌajolbej incꞌaꞌ ta̱cua̱nk xyuꞌam chi junelic. Cuan ban li tojba ma̱c saꞌ xbe̱n, chan laj Juan.
JHN.4.1	Quicuulac resil riqꞌuineb laj fariseo nak kꞌaxal nabaleb li yo̱queb chi ta̱ke̱nc re li Jesús chiruheb li yo̱queb chi ta̱ke̱nc re laj Juan ut yo̱queb chi cubsi̱c xhaꞌeb. 
JHN.4.2	Abanan ma̱cuaꞌ li Jesús li yo̱ chi cubsi̱nc haꞌ. Aꞌaneb ban lix tzolom li yo̱queb chi cubsi̱nc haꞌ. 
JHN.4.3	Nak quixnau li cꞌaꞌru yo̱queb chixyebal laj fariseo, li Jesús qui-el Judea ut co̱ cuiꞌchic Galilea. 
JHN.4.4	Nak yo̱ chi xic Galilea, tento nak ta̱numekꞌ aran Samaria. 
JHN.4.5	Nak yo̱ chi numecꞌ Samaria, quicuulac saꞌ li tenamit Sicar. Li tenamit aꞌan nachꞌ cuan riqꞌuin li naꞌajej li quixqꞌue laj Jacob re laj José li ralal. 
JHN.4.6	Ut aran cuan jun li becbil haꞌ li quixtakla xbecbal laj Jacob najter. Cuaꞌleb na chic quicuulac aran li Jesús. Quicꞌojla chire li becbil haꞌ chi hila̱nc xban nak quilub chi be̱c. 
JHN.4.7	Quicuulac jun li ixk aj Samaria chirisinquil xhaꞌ. Ut li Jesús quixye re: —Si bayak cuucꞌa, chan. 
JHN.4.8	Ut eb lix tzolom li Jesús ac xco̱eb saꞌ tenamit chixlokꞌbal lix tzacae̱mkeb. 
JHN.4.9	Quichakꞌoc li ixk ut quixye re: —La̱in aj Samaria ut la̱at, la̱at aj judío. ¿Cꞌaꞌut nak nacapatzꞌ a̱cuucꞌa cue? chan. Quixye re chi joꞌcan xban nak eb laj judío incꞌaꞌ nequeꞌxcꞌam rib saꞌ usilal riqꞌuineb laj Samaria. 
JHN.4.10	Li Jesús quixye re: —Cui ta nacanau cꞌaꞌru li ma̱tan li naxqꞌue li Dios, ut cui ta nacanau anihin la̱in li yo̱quin chixtzꞌa̱manquil cuucꞌa a̱cue, la̱at ta̱tzꞌa̱ma raj a̱cuucꞌa cuiqꞌuin ut tinqꞌue raj a̱cue li haꞌ li naqꞌuehoc junelic yuꞌam, chan li Jesús. 
JHN.4.11	Quichakꞌoc li ixk ut quixye re: —Ka̱cuaꞌ, ¿Cꞌaꞌ ta cuiꞌ ru ta̱cuisi cuiꞌ li haꞌ? Cham cuan chak. Ut, ¿chan ta cuiꞌ ru nak ta̱qꞌue li haꞌ li naqꞌuehoc yuꞌam? 
JHN.4.12	Laj Jacob li kaxeꞌto̱nil yucuaꞌ quixcanab chokꞌ ke li becbil haꞌ aꞌin. Arin qui-ucꞌac aꞌan ut arin ajcuiꞌ queꞌucꞌac li ralal xcꞌajol ut lix queto̱mk. ¿Ma la̱at ta biꞌ kꞌaxal nim a̱cuanquil chiru aꞌan? chan li ixk. 
JHN.4.13	Quichakꞌoc li Jesús ut quixye re: —Chixjunileb li teꞌucꞌak re li haꞌ aꞌin, ta̱chakik cuiꞌchic reheb. 
JHN.4.14	Aꞌut li teꞌucꞌak re li haꞌ tinqꞌue la̱in, ma̱ jokꞌe chic ta̱chakik reheb. Li haꞌ li tinqꞌue la̱in jalan cuiꞌ. Aꞌan li junelic yuꞌam. Chanchan jun li yuꞌam haꞌ li cuan chi junelic. Ma̱cꞌaꞌ rosoꞌjic, chan li Jesús. 
JHN.4.15	Li ixk quixye re: —Ka̱cuaꞌ, qꞌue cue li haꞌ aꞌan re nak incꞌaꞌ chic ta̱chakik cue, chi moco tincha̱lk chic toj arin chirisinquil inhaꞌ, chan. 
JHN.4.16	Li Jesús quixye re: —Ayu. Bok chak la̱ be̱lom ut tatcha̱lk cuiꞌchic arin a̱cuochben, chan. 
JHN.4.17	—Ma̱cꞌaꞌ inbe̱lom, chan li ixk. Li Jesús quixye re: —Ya̱l li xaye nak ma̱cꞌaꞌ a̱be̱lom, 
JHN.4.18	xban nak o̱b li cui̱nk cuanjenak a̱cuiqꞌuin. Ut li jun li cuan a̱cuiqꞌuin anakcuan ma̱cuaꞌ ajcuiꞌ a̱be̱lom. Ya̱l li xaye nak ma̱cꞌaꞌ a̱be̱lom, chan li Jesús. 
JHN.4.19	Quixye li ixk re: —Ka̱cuaꞌ, joꞌ li la̱at anchal profeta. 
JHN.4.20	Eb li kaxeꞌto̱nil yucuaꞌ la̱o aj Samaria queꞌtijoc chiru li Dios saꞌ li tzu̱l li cuan arin. Abanan la̱ex aj judío nequeye nak toj aran Jerusalén cuan li tzꞌakal naꞌajej re lokꞌoni̱nc. Ye cue bar cuan li tzꞌakal xya̱lal, chan li ixk. 
JHN.4.21	Quixye li Jesús re: —At ixk, pa̱b li cꞌaꞌru tinye a̱cue. Ta̱cuulak xkꞌehil nak moco tento ta chic texxic saꞌ li tzu̱l li cuan arin, chi moco Jerusalén re textijok chiru li Dios Acuabej. 
JHN.4.22	La̱ex aj Samaria incꞌaꞌ nequenau chi tzꞌakal ani nequeqꞌue xlokꞌal. La̱o aj judío nakanau chi tzꞌakal ani nakaqꞌue xlokꞌal xban nak li colba-ib riqꞌuineb laj judío xchal chak. 
JHN.4.23	Ta̱cuulak xkꞌehil, ut anakcuan ajcuiꞌ, nak eb li teꞌxlokꞌoni li Acuabej Dios chi tzꞌakal, teꞌxba̱nu chi anchal xchꞌo̱leb ut chi ya̱l xban nak li Acuabej Dios naraj nak teꞌxlokꞌoni chi tzꞌakal re ru. 
JHN.4.24	Li Dios, aꞌan musikꞌej ut li ani ta̱lokꞌoni̱nk re, tento nak tixba̱nu chi anchal xchꞌo̱l ut chi tzꞌakal re ru, chan li Jesús. 
JHN.4.25	Quichakꞌoc li ixk ut quixye re: —La̱in ninnau nak ta̱cha̱lk li Mesías li ta̱colok ke. Li Cristo nequeꞌxye re. Nak tol-e̱lk aꞌan, tixchꞌolob chiku chixjunil li cꞌaꞌak re ru aꞌin, chan li ixk. 
JHN.4.26	Quixye li Jesús re: —La̱in li Cristo li yo̱quin chi a̱tinac a̱cuiqꞌuin, chan. 
JHN.4.27	Saꞌ ajcuiꞌ li ho̱nal aꞌan, queꞌcuulac eb lix tzolom li Jesús. Ut queꞌsach xchꞌo̱leb chirilbal nak yo̱ chi a̱tinac riqꞌuin li ixk aj Samaria. Abanan ma̱ jun quiyehoc re: —¿Cꞌaꞌut nak yo̱cat chi a̱tinac riqꞌuin li ixk aꞌan?— Chi moco queꞌxye: —¿Cꞌaꞌru yo̱cat chixyebal re?— 
JHN.4.28	Li ixk quixcanab lix cuc aran ut co̱ saꞌ li tenamit ut quixye reheb li cuanqueb aran: 
JHN.4.29	—Yoꞌkeb chicuix chirilbal jun li cui̱nk quixye cue chixjunil lin yehom inba̱nuhom. Ma̱re aꞌan li Cristo li yo̱co chiroybeninquil, chan. 
JHN.4.30	Joꞌcan nak li cuanqueb saꞌ li tenamit aꞌan co̱eb riqꞌuin li Jesús. 
JHN.4.31	Nak toj ma̱jiꞌ nequeꞌcuulac, eb lix tzolom li Jesús yo̱queb chixtzꞌa̱manquil chiru nak ta̱cuaꞌak. Queꞌxye re: —At tzolonel, cuaꞌin, chanqueb re. 
JHN.4.32	Li Jesús quixye reheb: —Ma̱cuaꞌ tzacae̱mk nasahoꞌ cuiꞌ inchꞌo̱l. La̱in cuan jun xsahil inchꞌo̱l ut la̱ex incꞌaꞌ nequenau cꞌaꞌut, chan. 
JHN.4.33	Ut eb lix tzolom queꞌxye chi ribileb rib: —Ma̱re ani xcꞌamoc chak xcua, chanqueb. 
JHN.4.34	Li Jesús quixye reheb: —La̱in nasahoꞌ inchꞌo̱l nak ninba̱nu li cꞌaꞌru naraj li quitaklan chak cue ut tinchoy xba̱nunquil lix cꞌanjel. Aꞌan ru̱chil li cua chokꞌ cue la̱in, chan. 
JHN.4.35	La̱ex nequeye, “Toj ta̱numekꞌ ca̱hib po chic tojoꞌnak to-oc chi kꞌoloc”, chanquex. Abanan la̱in ninye e̱re us xtiquibanquil anakcuan. Ilomak li qꞌuila tenamit. Chanchaneb li acui̱mk li ac xkꞌanoꞌ. Tento nak ta̱chꞌoloba̱k lix ya̱lal chiruheb. 
JHN.4.36	Laj kꞌolonel naxcꞌul xtojbal ut nasahoꞌ saꞌ xchꞌo̱l rochben laj acuinel. Joꞌcan ajcuiꞌ li ani naxchꞌolob xya̱lal re nak teꞌpa̱ba̱nk li cristian. Li jun aꞌan ta̱cua̱nk lix kꞌajca̱munquil xban nak cua̱nkeb li teꞌre̱chani li junelic yuꞌam saꞌ xcꞌabaꞌ aꞌan. 
JHN.4.37	Riqꞌuin aꞌin na-el chi ya̱l li nequeꞌxye: Jun li na-acuoc re ut jun chic li nakꞌoloc re. 
JHN.4.38	La̱in xexintakla chixkꞌolbal li moco la̱ex ta xexcꞌanjelan re. Jalaneb xeꞌcꞌanjelan re ut la̱ex chic xexyaloc xsahil lix cꞌanjeleb, chan li Jesús reheb. 
JHN.4.39	Nabaleb laj Samaria li cuanqueb saꞌ li tenamit aꞌan queꞌxpa̱b nak li Jesús aꞌan li Cristo, xban nak li ixk quixye reheb: —Li cui̱nk aꞌan xye cue chixjunil li cꞌaꞌru quilajinba̱nu.— 
JHN.4.40	Nak queꞌcuulac eb laj Samaria riqꞌuin li Jesús, queꞌrelaji ru chi cana̱c riqꞌuineb. Ut aꞌan quicana cuib cutan riqꞌuineb. 
JHN.4.41	Ut kꞌaxal cuiꞌchic nabaleb li queꞌpa̱ban re li Jesús xban nak queꞌrabi li cꞌaꞌru quixye. 
JHN.4.42	Ut queꞌxye re li ixk: —Anakcuan nakapa̱b, moco xban ta li cꞌaꞌru xaye ke. La̱o xkabi chi tzꞌakal li cꞌaꞌru xye ut nakanau nak aꞌan tzꞌakal li Cristo laj Colol re li cuanqueb saꞌ ruchichꞌochꞌ, chanqueb.
JHN.4.43	Nak ac xnumeꞌ li cuib cutan, li Jesús qui-el aran ut co̱ Galilea. 
JHN.4.44	Ut li Jesús quixchꞌolob xya̱lal ut quixye nak junak profeta incꞌaꞌ naqꞌueheꞌ xlokꞌal saꞌ lix tenamit. 
JHN.4.45	Nak quicuulac li Jesús saꞌ li tenamit Galilea, quicꞌuleꞌ saꞌ xya̱lal xbaneb li queꞌcuulac aran Jerusalén chixnumsinquil li ninkꞌe Pascua xban nak queꞌril chixjunil li quilajxba̱nu li Jesús. 
JHN.4.46	Li Jesús co̱ cuiꞌchic saꞌ li tenamit Caná re Galilea li quixsukꞌisi cuiꞌ li haꞌ chokꞌ vino. Ut aran Capernaum cuan jun li cui̱nk aj cꞌanjel chiru li rey. Yaj li ralal. 
JHN.4.47	Li cui̱nk aꞌan quirabi resil nak li Jesús ac xsukꞌi chak Judea ut cuan aran Galilea. Co̱ riqꞌuin li Jesús ut quirelaji ru chi xic Capernaum re tixqꞌuirtesi li ralal. Ca̱mc re xban nak nim xyajel. 
JHN.4.48	Li Jesús quixye re li cui̱nk: —La̱ex incꞌaꞌ nequepa̱b nak li Dios quitaklan chak cue cui incꞌaꞌ tincꞌut junak milagro che̱ru retalil nak cuan incuanquil, chan. 
JHN.4.49	Ut li cui̱nk quixye cuiꞌchic re li Jesús: —Ka̱cuaꞌ, ba̱nu usilal cue. Yoꞌo chi junpa̱t xban nak kꞌaxal nim xyajel li cualal. Ca̱mc re, chan li cui̱nk. 
JHN.4.50	Li Jesús quixye re li cui̱nk: —Ayu saꞌ la̱ cuochoch. La̱ cualal incꞌaꞌ ta̱ca̱mk. Ta̱qꞌuira̱k ban, chan. Ut li cui̱nk quixpa̱b li quiyeheꞌ re xban li Jesús ut co̱. 
JHN.4.51	Nak ac cuulac re saꞌ li rochoch, eb lix mo̱s queꞌco̱eb chixcꞌulbal ut queꞌxye re: —Yoꞌyo la̱ cualal. Yo̱ chi usa̱c, chanqueb re. 
JHN.4.52	Ut li cui̱nk quixpatzꞌ reheb jokꞌe ho̱nal quixtiquib usa̱c. Ut queꞌxye re: —Ecue̱r saꞌ jun o̱r re li ecuu quinumeꞌ lix tik, chanqueb re. 
JHN.4.53	Ut quinak saꞌ xchꞌo̱l li yucuaꞌbej nak saꞌ ajcuiꞌ li ho̱nal aꞌan quiyeheꞌ re xban li Jesús nak ta̱qꞌuira̱k li ralal. Ut li cui̱nk aꞌan quixpa̱b li Jesús joꞌqueb ajcuiꞌ chixjunileb li cuanqueb saꞌ li rochoch. 
JHN.4.54	Aꞌan aꞌin li xcab milagro li quixba̱nu li Jesús nak qui-el Judea ut co̱ cuiꞌchic Galilea.
JHN.5.1	Chirix chic aꞌin, li Jesús co̱ Jerusalén saꞌ li ninkꞌe li nequeꞌxba̱nu eb laj judío. 
JHN.5.2	Saꞌ li tenamit Jerusalén bar cuan cuiꞌ li oqueba̱l li nequeꞌrocsi cuiꞌ li carner, cuan jun li haꞌ Betesda xcꞌabaꞌ saꞌ ra̱tinoba̱leb laj hebreo. Aran cuan o̱b li muheba̱l. 
JHN.5.3	Saꞌ eb li muheba̱l aꞌan cuanqueb nabaleb li yaj. Cuanqueb mutzꞌ, cuanqueb ye̱k rokeb, ut cuanqueb li sic rokeb ut sic rukꞌeb. Yo̱queb chiroybeninquil nak ta̱ecꞌa̱nk li haꞌ. 
JHN.5.4	Jun x-ángel li Ka̱cuaꞌ nacube chak saꞌ choxa yalak jokꞌe ut narecꞌasi li haꞌ. Li ani xbe̱n cua na-oc chi saꞌ nak ac x-ecꞌasi̱c li haꞌ, li jun aꞌan naqꞌuira aꞌ yal cꞌaꞌru xyajel. 
JHN.5.5	Cuan jun li cui̱nk aran cuakxaklaju xcaꞌcꞌa̱l (38) chihab roquic lix yajel. 
JHN.5.6	Nak li Jesús quiril li cui̱nk jiljo aran chire li haꞌ quixnau nak ac najter roquic lix yajel. Quixye re: —¿Ma ta̱cuaj qꞌuira̱c? chan re. 
JHN.5.7	Quixye li cui̱nk: —Ka̱cuaꞌ, nacuaj raj abanan ma̱ ani na-ocsin cue saꞌ li haꞌ nak na-ecꞌasi̱c. Nak yo̱quin chixyalbal oc, jalan chic na-oc xbe̱n cua chicuu, chan. 
JHN.5.8	Quixye li Jesús re: —Cuaclin, xoc la̱ cuarib ut be̱n, chan re. 
JHN.5.9	Saꞌ ajcuiꞌ li ho̱nal aꞌan li cui̱nk quiqꞌuira. Quixakli, quixxoc lix cuarib ut quibe̱c. Aꞌin quicꞌulman saꞌ li hiloba̱l cutan. 
JHN.5.10	Queꞌoc chi cuechꞌi̱nc li nequeꞌtaklan saꞌ xya̱nkeb laj judío. Queꞌxye re li cui̱nk li quiqꞌuira: —Hiloba̱l cutan anakcuan. Yo̱cat chixkꞌetbal li kachakꞌrab xban nak yo̱cat chixcꞌambal la̱ cuarib chiru li hiloba̱l cutan, chanqueb. 
JHN.5.11	Quichakꞌoc li cui̱nk ut quixye reheb: —Li cui̱nk li xqꞌuirtesin cue, xye cue, “cꞌam la̱ cuarib ut be̱n”, chan. 
JHN.5.12	Queꞌxpatzꞌ re: —¿Ani li cui̱nk li xyehoc a̱cue nak ta̱xoc la̱ cuarib ut tatbe̱k? chanqueb. 
JHN.5.13	Li cui̱nk li quiqꞌuirtesi̱c incꞌaꞌ naxnau ani ta aꞌan, xban nak kꞌaxal nabaleb li cuanqueb aran ut li Jesús ac x-el saꞌ xya̱nkeb. 
JHN.5.14	Mokon chic li Jesús quixtau cuiꞌchic li cui̱nk saꞌ li templo ut quixye re: —Chaqꞌuehak retal nak xatqꞌuira. Canab xba̱nunquil li incꞌaꞌ us ma̱re anchal ta̱cha̱lk junak chic nimla raylal saꞌ a̱be̱n, chan li Jesús re. 
JHN.5.15	Qui-el li cui̱nk riqꞌuin li Jesús ut quixye resil reheb li nequeꞌtaklan saꞌ xya̱nkeb laj judío nak li Jesús, aꞌan li quiqꞌuirtesin re.
JHN.5.16	Eb li nequeꞌtaklan saꞌ xya̱nkeb laj judío xicꞌ queꞌril li Jesús xban nak naqꞌuirtesin saꞌ li hiloba̱l cutan. Ut queꞌraj xcamsinquil. 
JHN.5.17	Li Jesús quixye reheb: —Lin Yucuaꞌ toj yo̱ chixtenkꞌanquileb li cristian ut tento ajcuiꞌ nak tintenkꞌaheb la̱in, chan. 
JHN.5.18	Kꞌaxal cuiꞌchic queꞌjoskꞌoꞌ laj judío riqꞌuin aꞌin. Joꞌcan nak queꞌraj xcamsinquil xban nak moco caꞌaj ta cuiꞌ naxkꞌet lix chakꞌrabeb nak naqꞌuirtesin chiru li hiloba̱l cutan; riqꞌuin aj ban cuiꞌ nak naxjuntakꞌe̱ta rib riqꞌuin li Dios nak naxye nak li Dios, aꞌan lix Yucuaꞌ. 
JHN.5.19	Joꞌcan nak li Jesús quixye reheb: —Relic chi ya̱l tinye e̱re, La̱in li Cꞌajolbej. Ma̱cꞌaꞌ naru tinba̱nu injunes. Li cꞌaꞌru naxcꞌut chicuu lin Yucuaꞌ, aꞌan li ninba̱nu. Chixjunil li naxba̱nu lin Yucuaꞌ, aꞌan li ninba̱nu la̱in. 
JHN.5.20	La̱in li Cꞌajolbej. Raro̱quin xban lin Yucuaꞌ. Aꞌan naxcꞌut chicuu chixjunil li cꞌaꞌak re ru naxba̱nu. Ut toj cuan cuiꞌchic cꞌaꞌak re ru xni̱nkal ru naꞌleb chiru aꞌin tixcꞌut chicuu xba̱nunquil. Ut la̱ex ta̱sachk e̱chꞌo̱l chirilbal. 
JHN.5.21	Li Yucuaꞌbej naxcuaclesiheb cuiꞌchic chi yoꞌyo li camenak. Ut joꞌcan ajcuiꞌ la̱in li Cꞌajolbej. La̱in ninqꞌue li junelic yuꞌam reheb li ani nacuaj. 
JHN.5.22	Li Yucuaꞌbej ma̱ ani naxrak a̱tin saꞌ xbe̱n. Quixkꞌaxtesiheb ban saꞌ cuukꞌ re nak la̱in chic tinrakok a̱tin saꞌ xbe̱neb. 
JHN.5.23	Quixba̱nu chi joꞌcan re nak chixjunileb teꞌxqꞌue inlokꞌal joꞌ nak nequeꞌxqꞌue xlokꞌal li Yucuaꞌbej. Li ani incꞌaꞌ naxqꞌue inlokꞌal la̱in li Cꞌajolbej, incꞌaꞌ ajcuiꞌ naxqꞌue xlokꞌal li Yucuaꞌbej li quitaklan chak cue. 
JHN.5.24	Relic chi ya̱l ninye e̱re nak li ani na-abin re li cꞌaꞌru ninye ut naxpa̱b li Dios li quitaklan chak cue, li jun aꞌan cuan xyuꞌam chi junelic. Incꞌaꞌ ta̱xic saꞌ tojba ma̱c xban nak incꞌaꞌ chic tenebanbil li ca̱mc saꞌ xbe̱n. Cua̱nk ban chic xyuꞌam chi junelic. 
JHN.5.25	Chi ya̱l ninye e̱re ta̱cuulak xkꞌehil ut anakcuan ajcuiꞌ xcuulac xcutanquil, nak eb li chanchan camenakeb xban li ma̱c teꞌrabi li cua̱tin la̱in li Cꞌajolbej. Ut li teꞌabi̱nk cue teꞌcua̱nk xyuꞌam chi junelic. 
JHN.5.26	Li Yucuaꞌbej cuan xcuanquil chi qꞌuehoc junelic yuꞌam ut aꞌan ajcuiꞌ quiqꞌuehoc cue la̱in li Cꞌajolbej lin cuanquil chi qꞌuehoc junelic yuꞌam. 
JHN.5.27	Ut quixqꞌue ajcuiꞌ incuanquil chi rakoc a̱tin xban nak la̱in li Cꞌajolbej. Taklanbilin chak xban li Dios. 
JHN.5.28	Misach e̱chꞌo̱l chirabinquil li yo̱quin chixyebal. Ta̱cuulak xkꞌehil nak chixjunileb li camenak teꞌrabi li cꞌaꞌru tinye. 
JHN.5.29	Li queꞌxba̱nu li us teꞌcuacli̱k cuiꞌchic ut teꞌcua̱nk xyuꞌam chi junelic. Ut eb li queꞌxba̱nu li incꞌaꞌ us teꞌcuacli̱k ajcuiꞌ re teꞌtakla̱k saꞌ li tojba ma̱c. 
JHN.5.30	La̱in ma̱cꞌaꞌ naru ninba̱nu injunes. La̱in ninrakoc a̱tin joꞌ naxye cue li Yucuaꞌbej. Joꞌcan nak ninrakoc a̱tin saꞌ ti̱quilal. Incꞌaꞌ ninba̱nu li cꞌaꞌru nacuaj la̱in. Ninba̱nu ban li cꞌaꞌru naraj li Yucuaꞌbej li quitaklan chak cue. 
JHN.5.31	Cui la̱in tinchꞌolob xya̱lal che̱ru anihin tzꞌakal la̱in, la̱ex te̱ye nak incꞌaꞌ ya̱l li yo̱quin chixyebal. 
JHN.5.32	Abanan cuan jun chic li naxchꞌolob xya̱lal che̱ru anihin tzꞌakal la̱in ut la̱in ninnau nak ya̱l li yo̱ chixyebal chicuix. 
JHN.5.33	La̱ex xetakla xpatzꞌbal re laj Juan laj Cubsihom Haꞌ ut aꞌan quixchꞌolob lix ya̱lal che̱ru ut ya̱l li quixye chicuix. 
JHN.5.34	Abanan incꞌaꞌ tento nak junak cui̱nk tixchꞌolob xya̱lal anihin. Ninye ban e̱re anihin re nak texcolekꞌ. 
JHN.5.35	Laj Juan chanchan jun li xam quixcutanobresi e̱be nak quixchꞌolob lix ya̱lal che̱ru. Ut quisahoꞌ jun cꞌamoc saꞌ e̱chꞌo̱l chirabinquil li quixye. 
JHN.5.36	Li cꞌaꞌru quixchꞌolob laj Juan chicuix, aꞌan ya̱l. Abanan riqꞌuin li cꞌaꞌru ninba̱nu, kꞌaxal cuiꞌchic naxcꞌut chi tzꞌakal anihin la̱in. La̱in ninba̱nu li cꞌaꞌru quixye cue li Yucuaꞌbej. Li cꞌaꞌru ninba̱nu la̱in, aꞌan naxcꞌut nak taklanbilin xban li Yucuaꞌbej. 
JHN.5.37	Ut li Yucuaꞌbej li quitaklan chak cue, aꞌan quixchꞌolob ajcuiꞌ lix ya̱lal chicuix usta ma̱ jun sut xerabi chi a̱tinac chi moco queril chanru na-iloc. 
JHN.5.38	La̱ex incꞌaꞌ nequeraj xcꞌulbal li ra̱tin xban nak incꞌaꞌ niquine̱pa̱b la̱in, li taklanbilin chak xban aꞌan. 
JHN.5.39	La̱ex nequeqꞌue e̱chꞌo̱l chixtzolbal xsaꞌ li Santil Hu. La̱ex nequecꞌoxla nak aran te̱tau chanru ta̱cua̱nk le̱ yuꞌam chi junelic. Abanan incꞌaꞌ nequeqꞌue retal nak li Santil Hu aꞌan naxchꞌolob ajcuiꞌ lix ya̱lal chicuix la̱in. 
JHN.5.40	La̱ex incꞌaꞌ nequeraj xpa̱banquil nak la̱in ninqꞌuehoc e̱re le̱ yuꞌam chi junelic. 
JHN.5.41	La̱in incꞌaꞌ nacuaj nak te̱qꞌue inlokꞌal la̱ex, 
JHN.5.42	xban nak ninnau chanru le̱ naꞌleb. Ninnau nak incꞌaꞌ nequera li Dios chi anchal e̱chꞌo̱l. 
JHN.5.43	La̱in xinchal saꞌ xcꞌabaꞌ lin Yucuaꞌ. Abanan incꞌaꞌ xeraj incꞌulbal. Cui ut ani ta chic junak ta̱cha̱lk yal naxtakla chak rib xjunes, la̱ex te̱cꞌul raj aꞌan. 
JHN.5.44	Nak nequeqꞌue e̱lokꞌal chi ribil e̱rib, cꞌajoꞌ nak nacuulac che̱ru. Abanan incꞌaꞌ nequesicꞌ li lokꞌal li naxqꞌue li jun chi Dios. ¿Chan ta cuiꞌ ru nak tine̱pa̱b la̱in chi joꞌcanan? 
JHN.5.45	Me̱cꞌoxla nak la̱in tinjitok e̱re chiru lin Yucuaꞌ. Cuan jun li ta̱jitok e̱re. Aꞌan li chakꞌrab li quiqꞌueheꞌ re laj Moisés li cꞌojcꞌo cuiꞌ e̱chꞌo̱l. 
JHN.5.46	Cui ta nequepa̱b li cꞌaꞌru quixye laj Moisés, tine̱pa̱b aj raj cuiꞌ la̱in xban nak laj Moisés quixchꞌolob ajcuiꞌ chak xya̱lal chicuix la̱in. 
JHN.5.47	Cui incꞌaꞌ nequepa̱b li cꞌaꞌru quixtzꞌi̱ba laj Moisés chicuix, ¿chan ta cuiꞌ ru nak te̱pa̱b li cꞌaꞌru ninye la̱in?
JHN.6.1	Mokon chic li Jesús co̱ cuiꞌchic jun pacꞌal li palau Galilea. Nequeꞌxye ajcuiꞌ Tiberias re li palau aꞌan. 
JHN.6.2	Nabaleb yo̱queb chi ta̱ke̱nc re xban nak queꞌrileb li milagro li yo̱ chixba̱nunquil nak naxqꞌuirtesiheb li yaj. 
JHN.6.3	Ut quitakeꞌ li Jesús chiru jun li tzu̱l ut aran quicꞌojla rochbeneb lix tzolom. 
JHN.6.4	Ac cuulac re xkꞌehil li ninkꞌe Pascua, li nequeꞌxba̱nu eb laj judío. 
JHN.6.5	Li Jesús quiril nak nabaleb li yo̱queb chi cuulac riqꞌuin. Quixye re laj Felipe: —¿Bar ta̱ru̱k takalokꞌ xcuaheb chixjunileb li tenamit aꞌin? chan. 
JHN.6.6	Quixye chi joꞌcan yal re rilbal cꞌaꞌ na ru tixye laj Felipe xban nak ac cuan saꞌ xchꞌo̱l li Jesús nak tixqꞌue xcuaheb. 
JHN.6.7	Quixye laj Felipe: —Ka̱cuaꞌ, cuib ciento denario chi caxlan cua incꞌaꞌ ta̱tzꞌaklok re teꞌtzꞌak caꞌchꞌinak chi xju̱nkaleb, chan. 
JHN.6.8	Jun chic reheb lix tzolom aj Andrés xcꞌabaꞌ ras laj Simón Pedro. Quixye: 
JHN.6.9	—Cuan jun li al arin cuan cuib li car riqꞌuin ut o̱b li caxlan cua yi̱banbil riqꞌuin cebada. Abanan aꞌin ma̱ jokꞌe ta̱tzꞌaklok reheb li qꞌuila tenamit, chan. 
JHN.6.10	Ut quixye li Jesús reheb: —Qꞌuehomakeb chi cꞌojla̱c li tenamit.— Nabal li pachꞌayaꞌ cuan aran. Chixjunileb queꞌcꞌojla saꞌ li pachꞌayaꞌ. O̱b mil na chi cui̱nk li cuanqueb aran. 
JHN.6.11	Tojoꞌnak li Jesús quixchap li caxlan cua. Quixbantioxi chiru li Dios. Quixjachi li caxlan cua ut quixqꞌue reheb lix tzolom re nak teꞌxjeqꞌui reheb li qꞌuila tenamit li cꞌojcꞌo̱queb aran. Joꞌcan ajcuiꞌ quixba̱nu riqꞌuin li car. Ut queꞌcuaꞌac chixjunileb toj retal queꞌcꞌojla xchꞌo̱leb. 
JHN.6.12	Nak ac xeꞌrakeꞌ chi cuaꞌac, li Jesús quixye reheb lix tzolom: —Xocomak li joꞌ qꞌuial x-elaꞌan re nak ma̱cꞌaꞌ ta̱tzꞌekma̱nk, chan. 
JHN.6.13	Queꞌxxoc cablaju chacach relaꞌ li caxlan cua yi̱banbil riqꞌuin cebada. Aꞌan li qui-elaꞌan nak queꞌrakeꞌ chi cuaꞌac chixjunileb li cuanqueb aran. 
JHN.6.14	Nak queꞌril li milagro li quixba̱nu li Jesús, eb li cuanqueb aran queꞌxye: —Relic chi ya̱l li cui̱nk aꞌin, aꞌan li profeta li quiyeheꞌ chak resil junxil nak ta̱cha̱lk saꞌ ruchichꞌochꞌ, chanqueb. 
JHN.6.15	Li Jesús quixnau nak teꞌraj xpuersinquil ru re nak ta̱oc chokꞌ rey. Joꞌcan nak qui-el saꞌ xya̱nkeb ut co̱ xjunes saꞌ li tzu̱l.
JHN.6.16	Oc re kꞌojyi̱n nak co̱eb lix tzolom li Jesús chire li palau. 
JHN.6.17	Li Jesús ma̱jiꞌ nacuulac riqꞌuineb. Queꞌoc saꞌ jun li jucub ut yo̱queb chi xic saꞌ li tenamit Capernaum li cuan jun pacꞌal li palau. 
JHN.6.18	Ac x-oc li kꞌojyi̱n nak quichal jun cacuil ikꞌ ut qui-oc chi ecꞌa̱nc ru li palau chi cau. 
JHN.6.19	Cuan na xcab legua ac xeꞌbe̱c chiru li haꞌ saꞌ li jucub nak queꞌril nak yo̱ chak chi cha̱lc li Jesús. Yo̱ chi be̱c chiru li haꞌ. Yo̱ chak chi nachꞌoc chixcꞌatk li jucub. Cꞌajoꞌ nak queꞌxucuac xban nak incꞌaꞌ queꞌxnau ru. 
JHN.6.20	Ut li Jesús quixye reheb: —La̱in. Mexxucuac, chan. 
JHN.6.21	Ut cꞌajoꞌ xsahil xchꞌo̱leb nak queꞌrocsi saꞌ li jucub. Ut saꞌ ajcuiꞌ li ho̱nal aꞌan queꞌcuulac saꞌ li naꞌajej li yo̱queb cuiꞌ chi xic. 
JHN.6.22	Cuulajak chic li qꞌuila tenamit li cuanqueb chire li palau li queꞌel cuiꞌ, queꞌxqꞌue retal nak jun ajcuiꞌ li jucub qui-el aran. Ut queꞌxnau nak li Jesús incꞌaꞌ qui-oc chi saꞌ li jucub aꞌan rochbeneb lix tzolom. Xjuneseb ban co̱eb. 
JHN.6.23	Ut cuanqueb cuiꞌchic jucub queꞌel chak Tiberias queꞌcuulac chixcꞌatk li naꞌajej li queꞌcuaꞌac cuiꞌ nak ac xbantioxi li Jesús chiru li Dios. 
JHN.6.24	Li qꞌuila tenamit queꞌxqꞌue retal nak ma̱ ani chic li Jesús saꞌ li naꞌajej aꞌan, chi moco cuanqueb lix tzolom. Queꞌoc saꞌ eb li jucub li queꞌchal Tiberias ut co̱eb Capernaum chixsicꞌbal. 
JHN.6.25	Nak queꞌxtau li Jesús jun pacꞌal li palau, queꞌxye re: —At tzolonel, ¿Jokꞌe xatchal arin?— 
JHN.6.26	Quichakꞌoc li Jesús ut quixye reheb: —Relic chi ya̱l ninye e̱re nak la̱ex yo̱quex chinta̱kenquil xban nak xexinqꞌue chi cuaꞌac toj retal xexnujac. Incꞌaꞌ yo̱quex chinta̱kenquil xban nak xeril li milagro li xinba̱nu. 
JHN.6.27	Mixic e̱chꞌo̱l caꞌaj cuiꞌ riqꞌuin xsicꞌbal li tzacae̱mk li na-osoꞌ. Cheqꞌuehak ban e̱chꞌo̱l chixsicꞌbal li tzacae̱mk li incꞌaꞌ nalaj na-osoꞌ. Aꞌan li junelic yuꞌam li ninqꞌue la̱in li Cꞌajolbej. Aꞌan aj e nak quixqꞌue incuanquil ut quinixtakla chak li Yucuaꞌbej, chan li Jesús. 
JHN.6.28	Ut queꞌxye re li Jesús: —¿Cꞌaꞌ raj ru takaba̱nu la̱o re nak ta̱sahokꞌ xchꞌo̱l li Dios kiqꞌuin? chanqueb. 
JHN.6.29	Li Jesús quixye reheb: —Li cꞌaꞌru naraj li Dios nak te̱ba̱nu, aꞌan aꞌin: nak tine̱pa̱b la̱in xban nak taklanbilin chak xban, chan. 
JHN.6.30	Ut queꞌxye cuiꞌchic re: —Tento ta̱cꞌut chiku junak li milagro re nak takapa̱b nak taklanbilat xban li Dios. ¿Cꞌaꞌru li retalil ta̱cꞌut chiku? 
JHN.6.31	Eb li kaxeꞌto̱nil yucuaꞌ queꞌqꞌueheꞌ chak li maná chixcuaꞌeb nak yo̱queb chak chi numecꞌ saꞌ li chaki chꞌochꞌ joꞌ tzꞌi̱banbil retalil saꞌ li Santil Hu: Choxahil cua quiqꞌueheꞌ chixcuaꞌeb. 
JHN.6.32	Ut li Jesús quixye reheb: —Relic chi ya̱l ninye e̱re, moco aꞌ ta laj Moisés quiqꞌuehoc reheb li choxahil cua. Aꞌ ban lin Yucuaꞌ, aꞌan li quiqꞌuehoc reheb. Ut aꞌan naqꞌuehoc li tzꞌakal choxahil cua. 
JHN.6.33	Li tzꞌakal choxahil cua li naxqꞌue li Dios, aꞌan li jun li quichal chak saꞌ choxa ut naxqꞌue li junelic yuꞌam reheb li cuanqueb saꞌ ruchichꞌochꞌ, chan. 
JHN.6.34	Eb aꞌan queꞌxye re: —At Ka̱cuaꞌ, ta̱qꞌue ta ke rajlal li cua aꞌan.— 
JHN.6.35	Li Jesús quixye reheb: —La̱in li cua aꞌan. La̱in ninqꞌuehoc junelic yuꞌam. Li ani napa̱ban cue ta̱cꞌojoba̱k xchꞌo̱l. Incꞌaꞌ chic ta̱tzꞌoca̱k ut incꞌaꞌ chic ta̱chakik re. Chanchan nak ac xrakeꞌ chi tzaca̱nc. 
JHN.6.36	Aban ac xinye e̱re nak usta ac xeril cuu, toj incꞌaꞌ ajcuiꞌ niquine̱pa̱b. 
JHN.6.37	Chixjunileb li tixkꞌaxtesi cue li Yucuaꞌbej, tineꞌxpa̱b. Ut li ani napa̱ban cue, la̱in incꞌaꞌ tintzꞌekta̱na. 
JHN.6.38	La̱in xinchal chak saꞌ choxa re tinba̱nu li cꞌaꞌru naraj li Dios li quitaklan chak cue. Moco xinchal ta chixba̱nunquil li cꞌaꞌru nacuaj la̱in. 
JHN.6.39	Li cꞌaꞌru naraj lin Yucuaꞌ li quitaklan chak cue, aꞌan nak ma̱ jun reheb li cualal incꞌajol li xkꞌaxtesi cue ta̱sachk chicuu. Tincuaclesiheb ban chi cua̱nkeb xyuꞌam saꞌ rosoꞌjiqueb li cutan. 
JHN.6.40	Li Yucuaꞌbej li quitaklan chak cue, aꞌan naraj nak chixjunileb li teꞌxqꞌue retal nak la̱in li Cꞌajolbej ut tineꞌxpa̱b ta̱cua̱nk xyuꞌameb chi junelic. Ut la̱in tincuaclesiheb ut tinqꞌue xyuꞌameb saꞌ rosoꞌjiqueb li cutan, chan li Jesús. 
JHN.6.41	Ut eb laj judío queꞌoc chixcuechꞌinquil rix li quixye li Jesús xban nak quixye, “La̱in li cua. La̱in xinchal chak saꞌ choxa.” 
JHN.6.42	Queꞌxye chi ribileb rib: —¿Ma ma̱cuaꞌ ta biꞌ aꞌin li Jesús li ralal laj José? La̱o nakanau ruheb lix naꞌ xyucuaꞌ. ¿Cꞌaꞌut nak naxye nak saꞌ choxa xchal chak? chanqueb. 
JHN.6.43	Quixye li Jesús reheb: —Canabomak xcuechꞌinquil e̱rib, chan. 
JHN.6.44	Ma̱ ani naru ta̱pa̱ba̱nk cue cui incꞌaꞌ ta kꞌaxtesinbil cue xban li Yucuaꞌbej li quitaklan chak cue. Li nequeꞌpa̱ban cue, la̱in tincuaclesiheb cuiꞌchic chi yoꞌyo saꞌ rosoꞌjiqueb li cutan. 
JHN.6.45	Tzꞌi̱banbil retalil chi joꞌcaꞌin saꞌ li Santil Hu xbaneb li profeta: Li Dios tixcꞌut lix ya̱lal chiruheb chixjunileb. Joꞌcan nak chixjunileb li nequeꞌabin re ut nequeꞌxtau ru li cꞌaꞌru naxye li Dios, eb aꞌan tineꞌxpa̱b ajcuiꞌ la̱in. 
JHN.6.46	Aꞌin moco naraj ta naxye nak cuan li queꞌiloc chak ru li Acuabej Dios. Caꞌaj cuiꞌ la̱in ninnaꞌoc ru xban nak riqꞌuin quinchal chak. 
JHN.6.47	Relic chi ya̱l tinye e̱re nak li ani napa̱ban cue, li jun aꞌan cuan xyuꞌam chi junelic. 
JHN.6.48	La̱in li cua li naqꞌuehoc yuꞌam chi junelic. 
JHN.6.49	Le̱ xeꞌto̱nil yucuaꞌ queꞌxcuaꞌ chak li cua li quichal chak saꞌ choxa junxil nak yo̱queb chi numecꞌ saꞌ li chaki chꞌochꞌ. Usta queꞌxcuaꞌ li cua li quichal saꞌ choxa, abanan moco cuanqueb ta xyuꞌam chi junelic. 
JHN.6.50	Abanan, la̱in li xinchal chak saꞌ choxa, la̱in li tzꞌakal choxahil cua xban nak ninqꞌuehoc yuꞌam chi junelic. Li ani napa̱ban cue, aꞌan incꞌaꞌ ta̱ca̱mk. Cua̱nk ban xyuꞌam chi junelic. 
JHN.6.51	La̱in li yoꞌyo̱quil cua. Quinchal chak saꞌ choxa. Li ani napa̱ban cue la̱in incꞌaꞌ ta̱sachk. Cua̱nk ban xyuꞌam chi junelic. Li cua li tinqꞌue la̱in, aꞌan lin tibel nak tinkꞌaxtesi cuib chi ca̱mc re nak ta̱ru̱k teꞌcua̱nk xyuꞌameb chi junelic li cuanqueb saꞌ ruchichꞌochꞌ, chan li Jesús. 
JHN.6.52	Nak queꞌrabi li cꞌaꞌru quixye, eb laj judío queꞌoc chixcuechꞌinquil rix li quixye ut queꞌxye: —¿Chanru nak tixqꞌue lix tibel re takatzaca? chanqueb. 
JHN.6.53	Quixye li Jesús reheb: —Relic chi ya̱l ninye e̱re: Cui incꞌaꞌ te̱tzaca lin tibel la̱in li Cꞌajolbej ut cui incꞌaꞌ te̱rucꞌ lin quiqꞌuel, incꞌaꞌ ta̱cua̱nk le̱ yuꞌam chi junelic. 
JHN.6.54	Chixjunileb li nequeꞌxtzaca lin tibel ut nequeꞌrucꞌ lin quiqꞌuel, cua̱nk xyuꞌameb chi junelic, ut la̱in tincuaclesiheb cuiꞌchic chi yoꞌyo saꞌ rosoꞌjiqueb li cutan. 
JHN.6.55	Lin tibel, aꞌan li tzacae̱mk li naqꞌuehoc junelic yuꞌam. Ut lin quiqꞌuel, aꞌan li ucꞌa li naqꞌuehoc junelic yuꞌam. 
JHN.6.56	Li ani naxtzaca lin tibel ut narucꞌ lin quiqꞌuel, li jun aꞌan cuan chi sum a̱tin cuiqꞌuin ut la̱in cuanquin chi sum a̱tin riqꞌuin aꞌan. 
JHN.6.57	Li yoꞌyo̱quil Dios, aꞌan li quitaklan chak cue. Joꞌ nak yoꞌyo chi junelic aꞌan, joꞌcan nak yoꞌyo̱quin ajcuiꞌ la̱in chi junelic. Joꞌcan ajcuiꞌ li ani naxtzaca lin tibel, li jun aꞌan ta̱cua̱nk xyuꞌam chi junelic saꞌ incꞌabaꞌ la̱in. 
JHN.6.58	Joꞌcan nak la̱in li cua li quinchal chak saꞌ choxa. Moco joꞌ ta li cua li queꞌxcuaꞌ le̱ xeꞌto̱nil yucuaꞌ. Aꞌan incꞌaꞌ quixqꞌue xyuꞌameb chi junelic. Abanan chixjunileb li teꞌcuaꞌok re li cua aꞌin, eb aꞌan teꞌcua̱nk xyuꞌameb chi junelic, chan li Jesús. 
JHN.6.59	Chixjunil li cꞌaꞌak re ru aꞌin li Jesús quixye reheb nak yo̱ chixcꞌutbal lix ya̱lal chiruheb aran Capernaum saꞌ li cab li nequeꞌxchꞌutub cuiꞌ ribeb laj judío.
JHN.6.60	Nak queꞌrabi li cꞌaꞌru quixye, nabaleb lix tzolom queꞌoc chi a̱tinac chi ribileb rib, ut queꞌxye: —Cꞌajoꞌ xchꞌaꞌajquil xtaubal ru li xye. ¿Ani ta cuiꞌ ta̱taꞌok ru? chanqueb. 
JHN.6.61	Li Jesús quixnau nak yo̱queb chixcuechꞌinquil rix li cꞌaꞌru quixye usta ma̱ ani quiyehoc re. Joꞌcan nak quixye reheb: —¿Ma incꞌaꞌ xcuulac che̱ru li cꞌaꞌru xinye e̱re? ¿Ma te̱canab inta̱kenquil xban? 
JHN.6.62	¿Ma ra xerecꞌa nak xinye e̱re chi joꞌcan? ¿Cꞌaꞌ raj ru te̱ba̱nu nak te̱ril nak la̱in li Cꞌajolbej yo̱kin cuiꞌchic chi xic saꞌ choxa li xincuan cuiꞌ chak junxil? 
JHN.6.63	Li naqꞌuehoc junelic yuꞌam, aꞌan li Santil Musikꞌej. Aꞌan ma̱cuaꞌ re li tibelej. La̱in xinchꞌolob xya̱lal che̱ru. Li xinye e̱re yebil cue xban li Santil Musikꞌej. Cui te̱pa̱b li cꞌaꞌru xinye, li Santil Musikꞌej tixqꞌue e̱re li junelic yuꞌam. 
JHN.6.64	Abanan toj cuanqueb ajcuiꞌ saꞌ e̱ya̱nk li incꞌaꞌ nequeꞌpa̱ban, chan li Jesús. Chalen saꞌ xticlajic li Jesús quixnau aniheb li incꞌaꞌ teꞌpa̱ba̱nk re. Ut quixnau ajcuiꞌ ani li ta̱kꞌaxtesi̱nk re saꞌ rukꞌeb li xicꞌ queꞌiloc re. 
JHN.6.65	Ut quixye ajcuiꞌ li Jesús reheb: —Joꞌcan nak xinye e̱re nak ma̱ ani ta̱ru̱k ta̱pa̱ba̱nk cue cui incꞌaꞌ ta kꞌaxtesinbil cue xban li Yucuaꞌbej, chan. 
JHN.6.66	Chalen saꞌ li cutan aꞌan nabaleb lix tzolom queꞌchꞌinan xchꞌo̱leb ut incꞌaꞌ chic queꞌxta̱ke li Jesús. 
JHN.6.67	Ut li Jesús quixye reheb lix tzolom cablaju: —¿Ma te̱raj ajcuiꞌ xic la̱ex? ¿Ma tine̱canab ajcuiꞌ la̱ex? chan reheb. 
JHN.6.68	Quichakꞌoc laj Simón Pedro ut quixye re: —At Ka̱cuaꞌ, ¿ani aj iqꞌuin toxic? La̱at nacaye ke chanru ta̱cua̱nk kayuꞌam chi junelic. 
JHN.6.69	La̱o nakapa̱b li cꞌaꞌru nacaye ut nakanau nak la̱at li Cristo, li Ralal li yoꞌyo̱quil Dios, chan. 
JHN.6.70	Quixye li Jesús: —¿Ma ma̱cuaꞌ ta biꞌ la̱in xinsicꞌoc e̱ru la̱ex li cablaju? La̱in xinsicꞌoc e̱ru ut jun saꞌ e̱ya̱nk xkꞌaxtesi rib re laj tza, chan. 
JHN.6.71	Yo̱ chi a̱tinac chirix laj Judas Iscariote, li ralal laj Simón. Usta aꞌan jun reheb li cablaju, mokon laj Judas Iscariote quixkꞌaxtesi li Jesús saꞌ rukꞌeb li xicꞌ nequeꞌiloc re.
JHN.7.1	Chirix chic aꞌan, li Jesús yo̱ chixbeninquileb li naꞌajej li cuanqueb Galilea. Incꞌaꞌ quiraj xic Judea xban nak eb li nequeꞌtaklan saꞌ xya̱nkeb laj judío teꞌraj xcamsinquil. 
JHN.7.2	Yo̱ chi cuulac xkꞌehil li ninkꞌe nak eb laj judío nequeꞌxyi̱b lix cocꞌ muheba̱l. 
JHN.7.3	Eb li ri̱tzꞌin li Jesús queꞌxye re: —Elen saꞌ li naꞌajej aꞌin. Ayu Judea re nak eb li nequeꞌta̱ken a̱cue teꞌrileb li milagro li nacaba̱nu. 
JHN.7.4	Ma̱ ani junak tixba̱nu lix cꞌanjel chi mukmu cui naraj nak ta̱naꞌli̱k ru. Cui ta̱ba̱nu li milagro aꞌin, cꞌutbesi la̱ cꞌanjel chiruheb chixjunileb, chanqueb. 
JHN.7.5	Yal ta eb li ri̱tzꞌin nequeꞌpa̱ban re nak aꞌan taklanbil chak xban li Dios. 
JHN.7.6	Quixye li Jesús reheb: —Toj ma̱jiꞌ nacuulac xkꞌehil nak tinxic. La̱ex naru texxic yalak jokꞌe. 
JHN.7.7	Eb li cuanqueb saꞌ ruchichꞌochꞌ xicꞌ niquineꞌril xban nak la̱in ninye reheb nak incꞌaꞌ us li yo̱queb chixba̱nunquil. Abanan la̱ex incꞌaꞌ xicꞌ nequex-ileꞌ xbaneb. 
JHN.7.8	Ayukex la̱ex saꞌ li ninkꞌe. La̱in incꞌaꞌ tinxic xban nak toj ma̱jiꞌ nacuulac xkꞌehil nak tinxic, chan li Jesús. 
JHN.7.9	Nak quixye reheb aꞌin, li Jesús toj quicana aran Galilea.
JHN.7.10	Nak ac xco̱eb li ri̱tzꞌin saꞌ li ninkꞌe aran Jerusalén, li Jesús co̱ ajcuiꞌ. Abanan moco quixye ta rib. Chanchan saꞌ mukmu co̱. 
JHN.7.11	Eb li nequeꞌtaklan saꞌ xya̱nkeb laj judío yo̱queb chixsicꞌbal li Jesús saꞌ li ninkꞌe. —¿Bar anchal cuan li cui̱nk aꞌan? chanqueb. 
JHN.7.12	Nabaleb li cuanqueb aran yo̱queb chixcuechꞌinquil rib chirix li Jesús. Cuan yo̱queb chi yehoc re: —Cha̱bil cui̱nk aꞌan, chanqueb. Ut cuan cuiꞌchic yo̱queb chi yehoc: —Incꞌaꞌ. Li cui̱nk aꞌan naxbalakꞌiheb li tenamit, chanqueb. 
JHN.7.13	Abanan ma̱ ani quia̱tinac chi cau xban nak queꞌxucuac chiruheb li nequeꞌtaklan saꞌ xya̱nkeb laj judío. 
JHN.7.14	Nak ac yo̱ li ninkꞌe li Jesús co̱ saꞌ li templo ut qui-oc chixchꞌolobanquil lix ya̱lal chiruheb li cuanqueb aran. 
JHN.7.15	Queꞌsach xchꞌo̱leb li nequeꞌtaklan saꞌ xya̱nkeb laj judío chirabinquil li cꞌaꞌru quixye li Jesús. Queꞌxye: —¿Chanru nak naxnau li cui̱nk aꞌin chixjunil li cꞌaꞌak re ru aꞌin? Aꞌan moco tzolbil ta, chanqueb. 
JHN.7.16	Quixye li Jesús reheb: —Li tijleb li yo̱quin chixcꞌutbal ma̱cuaꞌ cue. Aꞌ li Dios li quitaklan chak cue, aꞌan li quicꞌutuc chicuu li yo̱quin chixyebal, chan. 
JHN.7.17	Li ani ta̱ajok xba̱nunquil li cꞌaꞌru naraj li Dios, aꞌan tixnau ma re li Dios li tijleb li yo̱quin chixcꞌutbal malaj ut yal incꞌaꞌux injunes. 
JHN.7.18	Cui junak naxchꞌolob xya̱lal li naxcꞌoxla xjunes, li jun aꞌan naraj nak ta̱qꞌuehekꞌ xlokꞌal xbaneb li nequeꞌabin re. Abanan li ani naraj nak ta̱qꞌuehekꞌ xlokꞌal li quitaklan chak re, li jun aꞌan ti̱c xchꞌo̱l ut ma̱cꞌaꞌ balakꞌic riqꞌuin. 
JHN.7.19	¿Ma incꞌaꞌ ta biꞌ quixqꞌue e̱re li chakꞌrab laj Moisés? ¿Cꞌaꞌut nak ma̱ jun saꞌ e̱ya̱nk naxba̱nu chi tzꞌakal li cꞌaꞌru naxye li chakꞌrab? Ut, ¿cꞌaꞌut nak te̱raj incamsinquil? chan li Jesús. 
JHN.7.20	Eb aꞌan queꞌchakꞌoc ut queꞌxye re: —Cuan na li ma̱us aj musikꞌej a̱cuiqꞌuin. ¿Ani ta̱ajok a̱camsinquil? chanqueb re. 
JHN.7.21	Quixye li Jesús reheb: —La̱in xinba̱nu jun li milagro saꞌ li hiloba̱l cutan ut sachso e̱chꞌo̱l xexcana xban. 
JHN.7.22	Laj Moisés quixye e̱re nak tento te̱ba̱nu li circuncisión reheb le̱ ralal. (Ma̱cuaꞌ laj Moisés li quitiquiban re. Aꞌ le̱ xeꞌto̱nil yucuaꞌ, aꞌaneb li queꞌtiquiban re xba̱nunquil li circuncisión.) Usta hiloba̱l cutan, la̱ex nequeba̱nu li circuncisión. 
JHN.7.23	Cui la̱ex nequeba̱nu li circuncisión usta hiloba̱l cutan re nak incꞌaꞌ te̱kꞌet li chakꞌrab li quiqꞌueheꞌ re laj Moisés, ¿cꞌaꞌut nak xexjoskꞌoꞌ cuiqꞌuin nak xinqꞌuirtesi jun li cui̱nk saꞌ li hiloba̱l cutan? 
JHN.7.24	Mexrakoc a̱tin joꞌ nequeraj la̱ex yal e̱junes. Chexrakok ban a̱tin saꞌ xya̱lal, chan li Jesús. 
JHN.7.25	Cuanqueb aj Jerusalén queꞌxye: —¿Ma ma̱cuaꞌ ta biꞌ aꞌin li cui̱nk li teꞌraj xcamsinquil eb li nequeꞌtaklan saꞌ kaya̱nk la̱o aj judío? 
JHN.7.26	Qꞌuehomak retal. Cuan arin ut yo̱ chi a̱tinac chiruheb chixjunileb li tenamit ut ma̱cꞌaꞌ nequeꞌxye re. Ma̱re xeꞌxnau nak aꞌan li Cristo. 
JHN.7.27	¿Chanru nak aꞌanak li Cristo? ¿Ma incꞌaꞌ ta biꞌ nakanau bar xtenamit li cui̱nk aꞌin? Nak ta̱cha̱lk li Cristo, ma̱ ani ta̱naꞌok re chi tzꞌakal bar ta̱cha̱lk chak, chanqueb. 
JHN.7.28	Nak li Jesús yo̱ chixchꞌolobanquil lix ya̱lal saꞌ li templo, quixye chi cau xya̱b xcux: —Ya̱l nak nequenau cuu. Ut nequenau bar intenamit. Abanan incꞌaꞌ nequenau chi tzꞌakal bar xinchal chak. La̱in incꞌaꞌ xintakla chak cuib yal injunes. Li Dios, li ti̱c xchꞌo̱l, aꞌan li xtaklan chak cue. La̱ex incꞌaꞌ nequenau ru aꞌan. 
JHN.7.29	Caꞌaj cuiꞌ la̱in ninnaꞌoc ru xban nak riqꞌuin aꞌan xinchal chak. Li Dios, aꞌan li quitaklan chak cue, chan li Jesús. 
JHN.7.30	Ut queꞌraj raj xchapbal re nak teꞌxqꞌue saꞌ tzꞌalam. Abanan incꞌaꞌ ajcuiꞌ queꞌxchap xban nak toj ma̱jiꞌ nacuulac xkꞌehil nak ta̱chapekꞌ. 
JHN.7.31	Nabaleb li tenamit queꞌxpa̱b li Cristo ut queꞌxye: —La̱o nakanau nak ta̱cꞌulu̱nk li Cristo, nabaleb li milagro tixba̱nu. Li cui̱nk aꞌin nabal li milagro yo̱ chixba̱nunquil. Cui ta ma̱cuaꞌ li Cristo, ¿chan ta cuiꞌ ru nak tixba̱nu li milagro li yo̱ chixba̱nunquil?
JHN.7.32	Eb laj fariseo queꞌrabi li yo̱queb chixyebal chirix li Jesús. Joꞌcan nak eb aꞌan, rochbeneb li xbe̱nil aj tij, queꞌxtakla li nequeꞌcꞌacꞌalen saꞌ li templo chixchapbal li Jesús re teꞌxqꞌue saꞌ tzꞌalam. 
JHN.7.33	Li Jesús quixye reheb: —Toj ma̱jiꞌ tine̱chap. Toj tincua̱nk chic caꞌchꞌinak saꞌ e̱ya̱nk, tojoꞌnak tinsukꞌi̱k cuiꞌchic riqꞌuin li quitaklan chak cue. 
JHN.7.34	Tine̱sicꞌ ut incꞌaꞌ tine̱tau xban nak bar cua̱nkin la̱in, la̱ex incꞌaꞌ texru̱k chi xic, chan. 
JHN.7.35	Ut eb laj judío queꞌoc chi a̱tinac chi ribileb rib ut queꞌxye: —¿Bar anchal ta̱xic li cui̱nk aꞌin nak incꞌaꞌ ta̱ru̱k takatau? Ma̱re ta̱xic riqꞌuineb laj judío li cuanqueb saꞌ xtenamiteb laj griego. Malaj ta̱oc chixtzolbaleb laj griego. 
JHN.7.36	Aꞌan xye, “Tine̱sicꞌ ut incꞌaꞌ tine̱tau. Incꞌaꞌ naru texxic bar cua̱nkin cuiꞌ,” chan. ¿Cꞌaꞌru xya̱lal aꞌan? chanqueb.
JHN.7.37	Li rosoꞌjic li ninkꞌe, aꞌan li cutan li kꞌaxal lokꞌ chiruheb. Saꞌ li ho̱nal aꞌan, li Jesús quixakli chiruheb ut quixye chi cau xya̱b xcux: —Li ani ta̱chakik re, cha̱lk cuiqꞌuin. La̱in tinqꞌue rucꞌa. 
JHN.7.38	Xban nak joꞌcaꞌin tzꞌi̱banbil retalil saꞌ li Santil Hu: Chixjunileb li ani teꞌpa̱ba̱nk cue la̱in, li Santil Musikꞌej li naqꞌuehoc junelic yuꞌam ta̱cua̱nk riqꞌuineb. Chanchan jun li yuꞌam haꞌ li incꞌaꞌ na-osoꞌ.— 
JHN.7.39	Nak quixye aꞌin, li Jesús yo̱ chi a̱tinac chirix li Santil Musikꞌej li ta̱cua̱nk riqꞌuineb li teꞌpa̱ba̱nk re. Saꞌ li cutan aꞌan, li Santil Musikꞌej toj ma̱jiꞌ nacꞌulun xban nak li Jesús toj ma̱jiꞌ naxic saꞌ choxa chixcꞌulbal lix lokꞌal. 
JHN.7.40	Nak queꞌrabi li cꞌaꞌru quixye li Jesús, cuan queꞌyehoc: —Relic chi ya̱l li cui̱nk aꞌin profeta.— 
JHN.7.41	Ut cuanqueb ajcuiꞌ queꞌxye: —Li cui̱nk aꞌin, aꞌan li Cristo.— Abanan cuanqueb cuiꞌchic li queꞌchakꞌoc ut queꞌxye: —¿Ma Galilea ta biꞌ ta̱cha̱lk li Cristo li yechiꞌinbil ke? 
JHN.7.42	Tzꞌi̱banbil retalil saꞌ li Santil Hu nak li Cristo li Mesías ta̱cha̱lk saꞌ xya̱nkeb li ralal xcꞌajol li rey David. Ta̱cha̱lk aran Belén li quicuan cuiꞌ li rey David najter, chanqueb. 
JHN.7.43	Joꞌcan nak li tenamit queꞌxjachi ribeb xban nak jalan jala̱nk yo̱queb chixcꞌoxlanquil chirix li Jesús. 
JHN.7.44	Cuanqueb li queꞌajoc xchapbal li Jesús abanan incꞌaꞌ ajcuiꞌ queꞌxba̱nu.
JHN.7.45	Nak queꞌsukꞌi li queꞌtakla̱c chixchapbal li Jesús, eb laj fariseo ut eb li xbe̱nil aj tij queꞌxpatzꞌ reheb: —¿Cꞌaꞌut nak incꞌaꞌ xecꞌam chak li cui̱nk aꞌan? chanqueb. 
JHN.7.46	Eb li nequeꞌcꞌacꞌalen saꞌ li templo queꞌchakꞌoc ut queꞌxye: —¡Ma̱ jun cua kabiom junak cui̱nk chi a̱tinac joꞌ naa̱tinac li cui̱nk aꞌan! Chꞌinaꞌus li cꞌaꞌru naxye, chanqueb. 
JHN.7.47	Ut eb laj fariseo queꞌxye reheb: —¿Ma xeqꞌue ajcuiꞌ e̱rib la̱ex chixbalakꞌi li cui̱nk aꞌan? 
JHN.7.48	¿Ma cuan ta biꞌ junak xcomoneb li nequeꞌtaklan saꞌ kaya̱nk li xpa̱b li cꞌaꞌru naxye aꞌan? Ut, ¿ma cuan ta biꞌ junak kacomon la̱o aj fariseo xpa̱ban re? 
JHN.7.49	Eb li qꞌuila tenamit aꞌin incꞌaꞌ nequeꞌxnau cꞌaꞌru naxye saꞌ li chakꞌrab li quiqꞌueheꞌ re laj Moisés. ¿Cꞌaꞌru teꞌoc cuiꞌ eb aꞌan? chanqueb laj fariseo. 
JHN.7.50	Cuan aran laj Nicodemo li quicuulac riqꞌuin li Jesús chi kꞌek. Aꞌan jun reheb laj fariseo. Quixye reheb: 
JHN.7.51	—Naxye saꞌ li kachakꞌrab nak incꞌaꞌ naru rakoc a̱tin saꞌ xbe̱n junak cui̱nk chi toj ma̱jiꞌ naxye ma cuan xma̱c malaj ut incꞌaꞌ. Tento takanau chi tzꞌakal cꞌaꞌru lix ma̱c, chan laj Nicodemo. 
JHN.7.52	Queꞌchakꞌoc ut queꞌxye re: —¿Ma la̱at ajcuiꞌ aj Galilea la̱at? Tzol a̱cuib chi us saꞌ li Santil Hu re ta̱qꞌue retal nak ma̱ jun profeta chalenak chak Galilea, chanqueb. 
JHN.7.53	Ut chirix chic aꞌan, chixjunileb queꞌco̱eb saꞌ rochocheb.
JHN.8.1	Li Jesús co̱ saꞌ li tzu̱l Olivos. 
JHN.8.2	Cuulajak chic nak toj ekꞌela co̱ cuiꞌchic saꞌ li templo. Li qꞌuila tenamit queꞌcuulac riqꞌuin. Ut nak quicꞌojla, qui-oc cuiꞌchic chixchꞌolobanquil lix ya̱lal chiruheb. 
JHN.8.3	Eb laj fariseo ut eb laj tzolol chakꞌrab queꞌxcꞌam riqꞌuin li Jesús jun li ixk yo̱ chixmuxbal ru xsumlajic nak queꞌxtau ut coxxeꞌxxakab chiruheb chixjunileb. 
JHN.8.4	Queꞌxye: —At tzolonel, li ixk aꞌin yo̱ chixmuxbal ru xsumlajic nak xkatau. 
JHN.8.5	Saꞌ li chakꞌrab li quixqꞌue ke laj Moisés naxye nak cutbileb chi pec nak teꞌcamsi̱k eb li ixk li nequeꞌxmux ru lix sumlajic joꞌ xba̱nu li ixk aꞌin. Ut la̱at, ¿cꞌaꞌru nacaye? chanqueb. 
JHN.8.6	Queꞌxye re li Jesús chi joꞌcan yal re rilbal cꞌaꞌ na ru tixye xban nak yo̱queb chixsicꞌbal cꞌaꞌru teꞌxjit cuiꞌ. Aban li Jesús quixxulub rib ut qui-oc chi tzꞌi̱bac chiru chꞌochꞌ riqꞌuin ruꞌuj rukꞌ. 
JHN.8.7	Ut xban nak yo̱queb chixpatzꞌbal, li Jesús quixakli cuiꞌchic ut quixye reheb: —Li ani ma̱cꞌaꞌ xma̱c saꞌ e̱ya̱nk, aꞌan li xbe̱n li tixcut li pec, chan. 
JHN.8.8	Ut quixxulub rib ut qui-oc cuiꞌchic chi tzꞌi̱bac chiru chꞌochꞌ. 
JHN.8.9	Nak queꞌrabi li cꞌaꞌru quixye, queꞌrecꞌa rib xban nak cuanqueb xma̱c ut queꞌoc chi e̱lc chi xju̱nkaleb. Xbe̱n cua queꞌel li che̱quel cui̱nk ut chirixeb aꞌan queꞌel li toj sa̱jeb. Quicana xjunes li Jesús ut li ixk xakxo chiru. 
JHN.8.10	Li Jesús quixakli cuiꞌchic ut quixye re li ixk: —¿Bar cuanqueb li yo̱queb chi jitoc a̱cue? ¿Ma ma̱ ani xqꞌuehoc a̱cue chixtojbal a̱ma̱c? chan. 
JHN.8.11	Ut li ixk quixye re: —Ma̱ jun, Ka̱cuaꞌ.— Ut li Jesús quixye re: —Chi moco la̱in tatinqꞌue chixtojbal a̱ma̱c. Ayu ut matma̱cob chic, chan.
JHN.8.12	Li Jesús quia̱tinac cuiꞌchic riqꞌuineb li tenamit ut quixye reheb: —La̱in lix cutan saken li ruchichꞌochꞌ. Li ani ta̱pa̱ba̱nk cue la̱in, incꞌaꞌ chic ta̱cua̱nk saꞌ xkꞌojyi̱nal ru li ma̱c. Ta̱cua̱nk ban saꞌ cutan saken ut ta̱cua̱nk xyuꞌam chi junelic, chan. 
JHN.8.13	Ut eb laj fariseo queꞌxye re: —Ma̱cꞌaꞌ na-oc cuiꞌ li cꞌaꞌru yo̱cat chixyebal xban nak cha̱cuix ajcuiꞌ la̱at yo̱cat chi a̱tinac, chanqueb. 
JHN.8.14	Li Jesús quixye reheb: —Cuan xcuanquil li ninye usta yo̱quin chi a̱tinac chicuix la̱in xban nak tzꞌakal ya̱l li ninye. La̱ex incꞌaꞌ nequenau bar xinchal chak, chi moco nequenau bar tinxic. Caꞌaj cuiꞌ la̱in ninnaꞌoc re bar xinchal chak ut bar tinxic. 
JHN.8.15	La̱ex nequexrakoc a̱tin joꞌ nequeraj la̱ex e̱junes. La̱in ma̱ ani saꞌ aj be̱n yo̱quin chi rakoc a̱tin. 
JHN.8.16	Abanan cui tinrakok a̱tin, tinba̱nu saꞌ ti̱quilal xban nak incꞌaꞌ ninrakoc a̱tin injunes. Ninba̱nu ban joꞌ naraj lin Yucuaꞌ li quitaklan chak cue. 
JHN.8.17	Saꞌ le̱ chakꞌrab tzꞌi̱banbil retalil cui cuan cuibeb li cui̱nk junaj lix cꞌaꞌuxeb riqꞌuin li cꞌaꞌru teꞌxye, tento xpa̱banquil li ra̱tineb. 
JHN.8.18	La̱in ninye li ya̱l chicuix ajcuiꞌ la̱in. Ut lin Yucuaꞌ li quitaklan chak cue, aꞌan naxchꞌolob ajcuiꞌ li ya̱l chicuix, chan li Jesús. 
JHN.8.19	Eb laj fariseo queꞌchakꞌoc ut queꞌxye re: —¿Ani la̱ yucuaꞌ? chanqueb re. Li Jesús quixye reheb: —La̱ex incꞌaꞌ nequenau ani lin Yucuaꞌ xban nak incꞌaꞌ nequenau cuu la̱in. Cui ta nequenau cuu la̱in, nequenau aj raj cuiꞌ ru lin Yucuaꞌ, chan reheb. 
JHN.8.20	Chixjunil aꞌin quixye li Jesús reheb nak yo̱ chixchꞌolobanquil lix ya̱lal chiruheb li cuanqueb saꞌ li templo saꞌ li naꞌajej bar nequeꞌxqꞌue cuiꞌ lix mayejeb. Ut ma̱ ani quichapoc re xban nak toj ma̱jiꞌ nacuulac xkꞌehil. 
JHN.8.21	Ut li Jesús quixye cuiꞌchic reheb: —La̱in tinxic. Tine̱sicꞌ raj chic abanan incꞌaꞌ tine̱tau xban nak incꞌaꞌ ta̱ru̱k texxic bar tinxic cuiꞌ la̱in. Texca̱mk ban saꞌ le̱ ma̱c, chan. 
JHN.8.22	Ut eb laj judío queꞌxye: —Aꞌan xye nak incꞌaꞌ naru toxic bar ta̱xic cuiꞌ aꞌan. ¿Cꞌaꞌut nak xye ke chi joꞌcan? ¿Ma yo̱ chixcꞌoxlanquil xcamsinquil rib? chanqueb. 
JHN.8.23	Li Jesús quixye reheb: —La̱ex aj ruchichꞌochꞌ. Abanan la̱in ma̱cuaꞌin aj ruchichꞌochꞌ. La̱in saꞌ choxa xinchal chak. 
JHN.8.24	Joꞌcan nak xinye e̱re nak texca̱mk saꞌ le̱ ma̱c. La̱ex texca̱mk saꞌ le̱ ma̱c cui incꞌaꞌ nequepa̱b nak la̱in ac cuanquin ajcuiꞌ chak saꞌ xticlajic joꞌ xinye e̱re, chan li Jesús. 
JHN.8.25	Ut eb aꞌan queꞌxye re: —Ye ke. ¿Anihat tzꞌakal la̱at? chanqueb. Li Jesús quixye reheb: —Chalen saꞌ xticlajic quinye chak e̱re anihin la̱in. 
JHN.8.26	Nabal li cꞌaꞌak re ru naru tinye raj e̱re re xrakbal a̱tin saꞌ e̱be̱n. Li ani quitaklan chak cue, aꞌan ti̱c xchꞌo̱l ut naxye li ya̱l. Li cꞌaꞌru xcꞌut chicuu li quitaklan chak cue, aꞌan li ninye e̱re la̱ex li cuanquex saꞌ ruchichꞌochꞌ, chan. 
JHN.8.27	Abanan eb aꞌan incꞌaꞌ queꞌxtau ru nak li Jesús yo̱ chi a̱tinac chirix li Acuabej Dios. 
JHN.8.28	Ut quixye ajcuiꞌ li Jesús reheb: —Nak acak xine̱taksi chiru li cruz re incamsinquil toj aran te̱qꞌue retal nak la̱in li taklanbilin chak xban li Dios. Ut te̱nau nak ma̱cꞌaꞌ ninba̱nu injunes. Li cꞌaꞌru ninye la̱in, aꞌan li quixcꞌutbesi chicuu lin Yucuaꞌ. 
JHN.8.29	Li ani quitaklan chak cue, aꞌan cuan cuiqꞌuin. Aꞌan incꞌaꞌ quinixcanab injunes xban nak la̱in junelic ninba̱nu li cꞌaꞌru naraj aꞌan, chan li Jesús. 
JHN.8.30	Nabaleb queꞌpa̱ban re li Jesús nak queꞌrabi li cꞌaꞌru quixye.
JHN.8.31	Li Jesús quia̱tinac riqꞌuineb laj judío li queꞌpa̱ban re. Quixye reheb: —Cui la̱ex te̱ba̱nu li cꞌaꞌru ninye e̱re, la̱exak tzꞌakal intzolom. 
JHN.8.32	Te̱nau chic lix ya̱lal. Ut nak acak xenau chic lix ya̱lal, libre chic cua̱nkex, chan. 
JHN.8.33	Eb aꞌan queꞌchakꞌoc ut queꞌxye: —La̱o ralal xcꞌajol laj Abraham. Ma̱ jun cua cꞌayinbilo chi cꞌanjelac chiru anihak. ¿Cꞌaꞌut nak nacaye nak libre chic cua̱nko? 
JHN.8.34	Li Jesús quixye reheb: —Relic chi ya̱l ninye e̱re nak chixjunileb li nequeꞌxba̱nu li ma̱usilal cuanqueb rubel xcuanquil li ma̱c. Chanchan nak cꞌayinbileb chi cꞌanjelac chiru. 
JHN.8.35	Junak cꞌayinbil chi cꞌanjelac moco ta̱cana̱k ta chi junaj cua saꞌ rochoch lix patrón. Aꞌut li alalbej, aꞌan tento nak ta̱cana̱k saꞌ rochoch chi junaj cua. 
JHN.8.36	Joꞌcan nak cui la̱in li Cꞌajolbej tincolok e̱re chiru li ma̱c, relic chi ya̱l libre chic cua̱nkex. 
JHN.8.37	La̱in ninnau nak la̱ex xcomonex li ralal xcꞌajol laj Abraham. Abanan cuan saꞌ e̱ya̱nk li teꞌraj incamsinquil xban nak incꞌaꞌ nacuulac chiruheb li cꞌaꞌru yo̱quin chixyebal. 
JHN.8.38	La̱in ninye li cꞌaꞌru quixcꞌut chicuu lin Yucuaꞌ. Ut eb aꞌan nequeꞌxba̱nu li cꞌaꞌru quixye reheb lix yucuaꞌeb aꞌan, chan. 
JHN.8.39	Eb aꞌan queꞌxye re: —Laj Abraham, aꞌan li kaxeꞌto̱nil yucuaꞌ, chanqueb. Li Jesús quixye reheb: —Cui ta la̱ex ralal xcꞌajol laj Abraham, te̱ba̱nu raj joꞌ quixba̱nu laj Abraham. Cha̱bil raj le̱ naꞌleb joꞌ xnaꞌleb aꞌan nak quicuan. 
JHN.8.40	Abanan la̱ex te̱raj incamsinquil xban nak la̱in xinye e̱re lix ya̱lal joꞌ quicꞌutbesi̱c chicuu xban li Dios Acuabej. Laj Abraham incꞌaꞌ quixba̱nu joꞌ yo̱quex la̱ex. 
JHN.8.41	Incꞌaꞌ yo̱quex chixba̱nunquil li quixye laj Abraham. Yo̱quex ban chixba̱nunquil li naxye le̱ yucuaꞌ, chan li Jesús. Eb aꞌan queꞌchakꞌoc ut queꞌxye re: —Moco la̱o ta ralal xcꞌajol laj coꞌbe̱t. Jun ajcuiꞌ li kayucuaꞌ cuan. Aꞌan li Dios, chanqueb. 
JHN.8.42	Li Jesús quixye reheb: —Cui ta ya̱l nak li Dios e̱yucuaꞌ, niquine̱ra raj la̱in xban nak riqꞌuin li Dios quinchal chak. Cuanquin arin saꞌ e̱ya̱nk. Incꞌaꞌ quintakla chak cuib injunes. Aꞌ li Dios, aꞌan li quitaklan chak cue. 
JHN.8.43	¿Cꞌaꞌut nak incꞌaꞌ nequetau ru li cꞌaꞌru ninye? Incꞌaꞌ nequecꞌul li cua̱tin xban nak incꞌaꞌ nequeraj rabinquil li cꞌaꞌru yo̱quin chixyebal. 
JHN.8.44	La̱ex ralal xcꞌajol laj tza. Aꞌan li nataklan saꞌ e̱be̱n. La̱ex nequeba̱nu li cꞌaꞌru naraj aꞌan xban nak cuanquex rubel xcuanquil. Aꞌan aj camsinel chalen saꞌ xticlajic. Incꞌaꞌ nacuulac chiru li ya̱l xban nak aꞌan aj ticꞌtiꞌ. Ac re nak naticꞌtiꞌic. Aꞌan li xyucuaꞌil li ticꞌtiꞌ. 
JHN.8.45	La̱in ninye e̱re lix ya̱lal. Joꞌcan nak incꞌaꞌ niquine̱pa̱b. 
JHN.8.46	¿Ma cuan junak saꞌ e̱ya̱nk ta̱ru̱k tixye nak cuan inma̱c la̱in? Cui ninye li ya̱l, ¿cꞌaꞌut nak incꞌaꞌ niquine̱pa̱b? 
JHN.8.47	Cui ta la̱ex ralal xcꞌajol li Dios, nequepa̱b raj li cꞌaꞌru naxye. Abanan la̱ex ma̱cuaꞌex ralal xcꞌajol li Dios. Joꞌcan nak incꞌaꞌ nequeraj rabinquil li cꞌaꞌru naxye, chan li Jesús. 
JHN.8.48	Queꞌchakꞌoc eb laj judío ut queꞌxye re: —Ya̱l ajcuiꞌ nacaye. Samaria la̱ tenamit ut cuan ma̱us aj musikꞌej a̱cuiqꞌuin, chanqueb. 
JHN.8.49	Li Jesús quixye reheb: —Ma̱cꞌaꞌ ma̱us aj musikꞌej cuiqꞌuin. Li cꞌaꞌru yo̱quin chixba̱nunquil la̱in, aꞌan xqꞌuebal xlokꞌal lin Yucuaꞌ. Abanan la̱ex niquine̱tzꞌekta̱na. 
JHN.8.50	La̱in incꞌaꞌ ninsicꞌ inlokꞌal. Abanan cuan jun naraj nak ta̱qꞌuehekꞌ inlokꞌal. Ut aꞌan li ta̱rakok a̱tin saꞌ e̱be̱n xban nak yo̱quex chintzꞌekta̱nanquil. 
JHN.8.51	Relic chi ya̱l ninye e̱re nak li ani tixba̱nu li cꞌaꞌru ninye, li jun aꞌan incꞌaꞌ ta̱ca̱mk, chan. 
JHN.8.52	Eb laj judío queꞌchakꞌoc ut queꞌxye: —Anakcuan nakanau chi tzꞌakal nak cuan ma̱us aj musikꞌej a̱cuiqꞌuin. Laj Abraham quicam ut queꞌcam ajcuiꞌ eb li profeta. Abanan la̱at nacaye nak li ani ta̱ba̱nu̱nk re li cꞌaꞌru nacaye incꞌaꞌ ta̱ca̱mk. 
JHN.8.53	¿Ma kꞌaxal nim ta biꞌ a̱cuanquil la̱at chiru laj Abraham li kaxeꞌto̱nil yucuaꞌ? Aꞌan quicam ut queꞌcam ajcuiꞌ li profeta. ¿Anihat la̱at nak nacaye chi joꞌcan? chanqueb re. 
JHN.8.54	Li Jesús quixye reheb: —Cui la̱in tinqꞌue inlokꞌal injunes, ma̱cꞌaꞌ na-oc cuiꞌ lin lokꞌal. Li naqꞌuehoc lin lokꞌal, aꞌan lin Yucuaꞌ li nequeye la̱ex nak aꞌan le̱ Dios. 
JHN.8.55	La̱ex incꞌaꞌ nequenau ru aꞌan. Abanan la̱in ninnau ru. Cui ut tinye ta nak incꞌaꞌ ninnau ru, la̱inak raj aj ticꞌtiꞌ joꞌ la̱ex. Aban la̱in ninnau ru ut ninba̱nu li cꞌaꞌru naxye aꞌan. 
JHN.8.56	Laj Abraham le̱ xeꞌto̱nil yucuaꞌ quisahoꞌ saꞌ xchꞌo̱l nak tincha̱lk saꞌ ruchichꞌochꞌ. Quiril nak quincꞌulun ut quisahoꞌ saꞌ xchꞌo̱l xban, chan li Jesús reheb. 
JHN.8.57	Eb aꞌan queꞌxye re: —¿Chanru nak xacuil ru laj Abraham? La̱at toj ma̱jiꞌ nacaba̱nu laje̱b roxcꞌa̱l (50) chihab, chanqueb. 
JHN.8.58	Li Jesús quichakꞌoc ut quixye reheb: —Relic chi ya̱l tinye e̱re nak chalen chak saꞌ xticlajic nak toj ma̱jiꞌ nayoꞌla laj Abraham, ac cuanquin ajcuiꞌ chak la̱in, chan li Jesús. 
JHN.8.59	Cꞌajoꞌ nak queꞌjoskꞌoꞌ ut queꞌoc raj chixcutinquil chi pec. Abanan li Jesús quixmuk rib chiruheb. Qui-el saꞌ li templo ut co̱.
JHN.9.1	Nak yo̱ chi xic li Jesús, quiril jun li cui̱nk mutzꞌ ru chalen saꞌ xyoꞌlajic. 
JHN.9.2	Eb lix tzolom li Jesús queꞌxpatzꞌ re: —At tzolonel, ¿cꞌaꞌut nak mutzꞌ ru li cui̱nk aꞌin? ¿Ani cuan xma̱c? ¿Ma li cui̱nk aꞌin malaj ut lix naꞌ xyucuaꞌ? chanqueb. 
JHN.9.3	Li Jesús quixye: —Ma̱ ani cuan xma̱c. Chi moco aꞌan, chi moco lix naꞌ xyucuaꞌ. Aꞌan xcꞌul chi joꞌcan yal re nak ta̱cꞌutbesi̱k lix cuanquilal li Dios, chan. 
JHN.9.4	Tento nak tinse̱ba cuib chixba̱nunquil li cꞌaꞌru naraj li Dios li xtaklan chak cue. Anakcuan xcutanquil xba̱nunquil xban nak ta̱cuulak xkꞌehil nak ma̱ ani chic ta̱ru̱k ta̱cꞌanjelak. 
JHN.9.5	Nak toj cua̱nkin saꞌ ruchichꞌochꞌ, la̱in tincutanobresi lix cꞌaꞌuxeb li cuanqueb saꞌ ruchichꞌochꞌ, chan. 
JHN.9.6	Nak ac xye aꞌin, li Jesús quichu̱bac saꞌ chꞌochꞌ. Riqꞌuin lix chu̱b quixyi̱b li sulul. Ut quixyul saꞌ rix ru li mutzꞌ. 
JHN.9.7	Ut quixye re: —Ayu. Chꞌaj chak la̱ cuu saꞌ li haꞌ Siloé, chan. Siloé naraj naxye “taklanbil chak”. Li mutzꞌ co̱ ut quixchꞌaj chak li ru ut na-iloc chic nak quisukꞌi chak. 
JHN.9.8	Ut eb li rech cabal ut chixjunileb li nequeꞌnaꞌoc nak mutzꞌ ru, queꞌxye: —¿Ma ma̱cuaꞌ ta biꞌ aꞌan li nacꞌojla chire be chixtzꞌa̱manquil cꞌaꞌru re? chanqueb. 
JHN.9.9	Ut cuan li queꞌyehoc: —Ya̱l. Aꞌan li cui̱nk, chanqueb. Cuan cuiꞌchic li queꞌxye: —Chanchan aꞌan, aban ma̱cuaꞌ, chanqueb. Ut li cui̱nk quixye: —La̱in li cui̱nk aꞌan, chan. 
JHN.9.10	Ut queꞌxye re: —Cui la̱at li cui̱nk aꞌan, ¿chanru nak xtehon li xnakꞌ a̱cuu? chanqueb. 
JHN.9.11	Quichakꞌoc li cui̱nk ut quixye reheb: —Li cui̱nk Jesús xcꞌabaꞌ, quixyi̱b li sulul. Quixyul saꞌ rix cuu ut quixye cue nak tinxic chi chꞌajoc saꞌ li haꞌ Siloé. Joꞌcan nak co̱in ut quinchꞌaj li cuu ut anakcuan nin-iloc chic, chan li cui̱nk. 
JHN.9.12	Ut queꞌxye re: —¿Bar cuan li cui̱nk aꞌan? chanqueb. Ut li cui̱nk quixye reheb: —Incꞌaꞌ ninnau bar cuan, chan. 
JHN.9.13	Ut queꞌxcꞌam riqꞌuineb laj fariseo li cui̱nk li mutzꞌ nak quicuan, 
JHN.9.14	xban nak li Jesús quixyi̱b li sulul saꞌ li hiloba̱l cutan ut quixqꞌue chi iloc li mutzꞌ. 
JHN.9.15	Ut eb laj fariseo queꞌxpatzꞌ cuiꞌchic re li cui̱nk chanru nak quiteli li xnakꞌ ru. Li cui̱nk quixye reheb: —Li Jesús quixqꞌue li sulul saꞌ rix cuu, ut quinchꞌaj li cuu ut anakcuan nin-iloc chic, chan. 
JHN.9.16	Cuanqueb laj fariseo queꞌxye: —Li cui̱nk aꞌan, li Jesús xcꞌabaꞌ, moco taklanbil ta chak xban li Dios xban nak incꞌaꞌ naxqꞌue xlokꞌal li hiloba̱l cutan, chanqueb. Ut cuanqueb cuiꞌchic queꞌyehoc re: —¿Chanru nak tixba̱nu li milagro junak cui̱nk aj ma̱c? chanqueb. Xban nak jalan jala̱nk nequeꞌxcꞌoxla chirix li Jesús, incꞌaꞌ chic junajeb xchꞌo̱leb. 
JHN.9.17	Joꞌcan nak eb laj fariseo queꞌxpatzꞌ cuiꞌchic re li cui̱nk, li mutzꞌ nak quicuan. Queꞌxye re: —Ut la̱at, ¿cꞌaꞌru nacaye chirix li cui̱nk aꞌin li xqꞌuehoc a̱cue chi iloc? chanqueb re. Ut li cui̱nk quixye reheb: —La̱in ninye nak aꞌan profeta, chan. 
JHN.9.18	Ut eb laj judío li nequeꞌtaklan incꞌaꞌ queꞌraj xpa̱banquil nak li cui̱nk mutzꞌ junxil ut na-iloc chic. Joꞌcan nak queꞌxtakla xbokbal lix naꞌ xyucuaꞌ. 
JHN.9.19	Ut queꞌxpatzꞌ reheb: —¿Ma aꞌin le̱ ralal? ¿Ma ya̱l nak mutzꞌ li ru chalen saꞌ xyoꞌlajic? ¿Chanru nak na-iloc chic anakcuan? chanqueb. 
JHN.9.20	Queꞌchakꞌoc lix naꞌ xyucuaꞌ ut queꞌxye: —La̱o nakanau nak aꞌan li kalal. Ut nakanau nak aꞌan mutzꞌ chalen saꞌ xyoꞌlajic. 
JHN.9.21	Abanan incꞌaꞌ nakanau ani xtehoc li ru chi moco nakanau chanru nak na-iloc chic. Patzꞌomak re aꞌan. Ac cuan xchihab. Tixnau chic xsumenquil aꞌan, chanqueb. 
JHN.9.22	Queꞌxye chi joꞌcan lix naꞌ xyucuaꞌ xban nak queꞌxucuac xbaneb li nequeꞌtaklan saꞌ xya̱nkeb laj judío xban nak ac cꞌu̱banbil ru xbaneb cui ani tixye nak li Jesús, aꞌan li Cristo, li jun aꞌan incꞌaꞌ chic ta̱cꞌulekꞌ saꞌ li cab li nequeꞌxchꞌutub cuiꞌ ribeb laj judío. 
JHN.9.23	Joꞌcan nak lix naꞌ xyucuaꞌ queꞌxye: —Aꞌan ac cuan xchihab. Patzꞌomak re aꞌan.— 
JHN.9.24	Eb laj fariseo queꞌxbok cuiꞌchic xcaꞌ sut li cui̱nk, li mutzꞌ nak quicuan, ut queꞌxye re: —Saꞌ xcꞌabaꞌ li Dios ta̱ye ke lix ya̱lal. La̱o nakanau nak li cui̱nk aꞌan aj ma̱c, chanqueb re. 
JHN.9.25	Li cui̱nk, li mutzꞌ nak quicuan, quixye reheb: —La̱in incꞌaꞌ ninnau ma aj ma̱c malaj ut incꞌaꞌ. Caꞌaj cuiꞌ li ninnau la̱in nak mutzꞌin nak xincuan ut anakcuan nin-iloc chic, chan. 
JHN.9.26	Ut queꞌxye cuiꞌchic re: —¿Cꞌaꞌru xba̱nu a̱cue? ¿Chanru nak xatxqꞌue chi iloc? chanqueb. 
JHN.9.27	Li cui̱nk quixye reheb: —Ac xinye e̱re chanru xba̱nu nak xinixqꞌue chi iloc ut incꞌaꞌ xeraj xpa̱banquil. ¿Cꞌaꞌut nak te̱raj te̱rabi cuiꞌchic? ¿Ma te̱raj ajcuiꞌ oc chokꞌ xtzolom la̱ex? chan reheb. 
JHN.9.28	Ut queꞌxhob li cui̱nk ut queꞌxye re: —La̱at xtzolom li cui̱nk aꞌan. La̱o incꞌaꞌ. La̱o xtzolom laj Moisés, chanqueb re. 
JHN.9.29	—La̱o nakanau nak li Dios quia̱tinac riqꞌuin laj Moisés; abanan li cui̱nk aꞌan incꞌaꞌ nakanau bar xchal chak, chanqueb. 
JHN.9.30	Li cui̱nk quixye reheb: —La̱ex nequeye nak incꞌaꞌ nequenau bar xchal chak li cui̱nk aꞌan. Nasach inchꞌo̱l e̱ban xban nak li cui̱nk aꞌan xqꞌuehoc cue chi iloc la̱in. 
JHN.9.31	La̱o nakanau nak li Dios incꞌaꞌ narabi nak nequeꞌtijoc laj ma̱c. Narabi ban lix tijeb li nequeꞌxxucua ru ut nequeꞌxba̱nu li cꞌaꞌru naraj. 
JHN.9.32	Chalen chak saꞌ xticlajic li ruchichꞌochꞌ, ma̱ jun sut qui-abiman nak cuan ta junak cui̱nk tixte ta xnakꞌ ru junak mutzꞌ chalen saꞌ xyoꞌlajic. 
JHN.9.33	Cui ta incꞌaꞌ taklanbil chak xban li Dios li cui̱nk aꞌin, ma̱cꞌaꞌ raj naru naxba̱nu, chan li cui̱nk reheb. 
JHN.9.34	Eb aꞌan queꞌchakꞌoc ut queꞌxye re: —La̱at aj ma̱c chalen chak saꞌ a̱yoꞌlajic. ¿Ma nacacꞌoxla nak naru ta̱qꞌue kanaꞌleb la̱o? chanqueb. Ut queꞌrisi li cui̱nk saꞌ xya̱nkeb ut incꞌaꞌ chic queꞌxcꞌul. 
JHN.9.35	Li Jesús quirabi resil li cꞌaꞌru queꞌxba̱nu. Nak quixtau li cui̱nk li quixqꞌuirtesi, quixye re: —¿Ma nacapa̱b li Ralal li Dios? chan re. 
JHN.9.36	Li cui̱nk quixye re: —Ye cue ani aꞌan, Ka̱cuaꞌ, re nak ta̱ru̱k tinpa̱b la̱in, chan. 
JHN.9.37	Li Jesús quixye re: —Aꞌan li yo̱cat chirilbal ru anakcuan. Li Ralal li Dios, aꞌan la̱in li yo̱quin chi a̱tinac a̱cuiqꞌuin, chan. 
JHN.9.38	Li cui̱nk quixye: —At Ka̱cuaꞌ, la̱in nacatinpa̱b, chan ut quixcuikꞌib rib chiru ut quixlokꞌoni. 
JHN.9.39	Li Jesús quixye re: —La̱in xinchal saꞌ ruchichꞌochꞌ chi rakoc a̱tin. La̱in tincutanobresi xnaꞌlebeb li incꞌaꞌ nequeꞌxtau xya̱lal. Ut tinmuk lix ya̱lal chiruheb li nequeꞌxcꞌoxla nak cuanqueb xnaꞌleb. Chanchan nak tinqꞌueheb chi iloc li incꞌaꞌ nequeꞌiloc. Ut tinqꞌueheb chi mutzꞌocꞌ li nequeꞌiloc, chan li Jesús. 
JHN.9.40	Cuanqueb laj fariseo aran ut yo̱queb chirabinquil li quixye li Jesús. Eb aꞌan queꞌxye re li Jesús: —¿Ma mutzꞌoꞌ ta biꞌ la̱o nak nacacꞌoxla la̱at? chanqueb. 
JHN.9.41	Li Jesús quixye reheb: —Chanchanex mutzꞌ. Cui ta la̱ex incꞌaꞌ nequenau xya̱lal, ma̱cꞌaꞌ raj e̱ma̱c. Abanan cuan e̱ma̱c xban nak nequeye nak nequenau xya̱lal, chan li Jesús.
JHN.10.1	Relic chi ya̱l tinye e̱re, li ani na-oc saꞌ xcorraleb li carner chi incꞌaꞌ na-oc saꞌ li tzꞌakal oqueba̱l re li corral, li jun aꞌan aj e̱lkꞌ. 
JHN.10.2	Abanan li ani na-oc saꞌ li tzꞌakal oqueba̱l re li corral, li jun aꞌan aj ilol reheb li carner. 
JHN.10.3	Li nacꞌacꞌalen re li oqueba̱l naxnau ru aꞌan ut naxte li oqueba̱l chiru. Ut eb li carner nequeꞌxnau ru li xya̱b xcux nak naxbokeb chi xju̱nkaleb riqꞌuin lix cꞌabaꞌeb ut narisiheb saꞌ li corral. 
JHN.10.4	Nak ac xrisiheb, naxberesiheb ut eb li carner nequeꞌxta̱ke xban nak nequeꞌxnau ru xya̱b lix cux. 
JHN.10.5	Abanan junak li incꞌaꞌ nequeꞌxnau ru, ma̱ jokꞌe teꞌxta̱ke. E̱lelic ban chic teꞌxba̱nu chiru xban nak incꞌaꞌ nequeꞌxnau ru xya̱b lix cux, chan li Jesús. 
JHN.10.6	Aꞌan aꞌin li jaljo̱quil ru a̱tin li quixye li Jesús reheb. Abanan incꞌaꞌ queꞌxtau ru lix ya̱lal. 
JHN.10.7	Joꞌcan nak li Jesús quixye cuiꞌchic reheb: —Relic chi ya̱l ninye e̱re, La̱in li oqueba̱l reheb li teꞌpa̱ba̱nk cue. 
JHN.10.8	Chixjunileb li queꞌcꞌulun xbe̱n cua chicuu la̱in, aꞌaneb aj e̱lkꞌeb ut aj balakꞌeb. Ut eb li nequeꞌpa̱ban cue, incꞌaꞌ nequeꞌxpa̱b li cꞌaꞌru nequeꞌxye. 
JHN.10.9	La̱in li oqueba̱l. Chixjunileb li nequeꞌpa̱ban cue la̱in, teꞌcolekꞌ ut la̱in tin-ilok reheb. Chanchaneb li carner li nequeꞌoc ut nequeꞌel ut nequeꞌxtau lix cuaheb. 
JHN.10.10	Laj e̱lkꞌ nachal chi elkꞌac ut chi camsi̱nc ut chi sachoc. La̱in xinchal re nak ta̱cua̱nk e̱yuꞌam chi tzꞌakal. Ta̱cua̱nk e̱yuꞌam chi junelic. 
JHN.10.11	La̱in chanchanin jun li cha̱bil pastor. Junak cha̱bil pastor naxkꞌaxtesi lix yuꞌam saꞌ xcꞌabaꞌeb lix carner. 
JHN.10.12	Junak tojbil mo̱s ma̱cuaꞌ tzꞌakal pastor xban nak ma̱cuaꞌ aꞌan laj e̱chal re li carner. Naril nak yo̱ chi cha̱lc laj xoj, naxcanabeb li carner ut nae̱lelic. Ut laj xoj naxchapeb li carner ut naxchaꞌchaꞌi ruheb. 
JHN.10.13	Li tojbil mo̱s nae̱lelic xban nak yal mo̱s. Aꞌan incꞌaꞌ naxqꞌue xchꞌo̱l chixcolbaleb li carner. 
JHN.10.14	La̱in chanchanin jun cha̱bil pastor. La̱in ninnau ruheb li cualal incꞌajol. Ut eb aꞌan nequeꞌxnau cuu la̱in. 
JHN.10.15	Joꞌ nak lin yucuaꞌ naxnau cuu la̱in, joꞌcan ajcuiꞌ nak ninnau ru lin yucuaꞌ ut tinkꞌaxtesi cuib chi camsi̱c re xcolbaleb li cualal incꞌajol. 
JHN.10.16	Cuanqueb ajcuiꞌ cualal incꞌajol jalaneb xtenamiteb.
JHN.10.17	Ninxra li Yucuaꞌbej xban nak la̱in tinkꞌaxtesi cuib chi camsi̱c ut tincꞌul cuiꞌchic lin yuꞌam. 
JHN.10.18	Ma̱ ani ta̱qꞌuehok cue chi camsi̱c cui incꞌaꞌ nacuaj la̱in. Xban nak la̱in nacuaj, tinkꞌaxtesi cuib chi camsi̱c. Cuan incuanquil chixkꞌaxtesinquil lin yuꞌam. Ut cuan ajcuiꞌ incuanquil chixcꞌulbal cuiꞌchic lin yuꞌam. Aꞌan aꞌin li quixye cue lin Yucuaꞌ nak tento tinba̱nu, chan li Jesús. 
JHN.10.19	Ut xban nak jalan jala̱nk yo̱queb chixcꞌoxlanquil chirix li quixye li Jesús, quicuan cuiꞌchic jachoc ib saꞌ xya̱nkeb. 
JHN.10.20	Nabaleb queꞌyehoc re: —Cuan ma̱us aj musikꞌej riqꞌuin. Incꞌaꞌ tuktu xjolom. ¿Cꞌaꞌut nak nequerabi li cꞌaꞌru naxye aꞌan? chanqueb. 
JHN.10.21	Ut cuanqueb cuiꞌchic yo̱queb xyebal: —Incꞌaꞌ naru ta̱a̱tinak chi joꞌcan cui cuan ma̱us aj musikꞌej riqꞌuin. ¿Ma ta̱ru̱k ta biꞌ tixqꞌue chi iloc junak mutzꞌ cui cuan ma̱us aj musikꞌej riqꞌuin? chanqueb.
JHN.10.22	Yo̱ li habalkꞌe aran Jerusalén nak quicuulac xkꞌehil li ninkꞌe re xjulticanquil nak queꞌxkꞌaxtesi li templo saꞌ rukꞌ li Ka̱cuaꞌ Dios. 
JHN.10.23	Ut li Jesús yo̱ chi be̱c saꞌ li templo bar cuan cuiꞌ li oqueba̱l Salomón xcꞌabaꞌ. 
JHN.10.24	Quisuteꞌ xbaneb laj judío ut queꞌxye re: —¿Jokꞌe ta̱ye ke chi tzꞌakal anihat? ¿Ma yal yo̱kat chixqꞌuebal kacꞌaꞌux? ¿Ma la̱at li Mesías, li yechiꞌinbil xban li Dios? Cui la̱at li Cristo, ye ke chi tzꞌakal anakcuan, chanqueb. 
JHN.10.25	Li Jesús quixye reheb: —Ac xinye e̱re anihin ut incꞌaꞌ niquine̱pa̱b. Li milagros li yo̱quin chixba̱nunquil saꞌ xcꞌabaꞌ lin Yucuaꞌ, aꞌan naxcꞌut chi tzꞌakal anihin. 
JHN.10.26	La̱ex incꞌaꞌ niquine̱pa̱b xban nak la̱ex ma̱cuaꞌex cualal incꞌajol. 
JHN.10.27	Eb li cualal incꞌajol nequeꞌrabi li cꞌaꞌru ninye. La̱in ninnauheb ru ut eb aꞌan nequeꞌxba̱nu li cꞌaꞌru ninye. 
JHN.10.28	La̱in tinqꞌueheb xyuꞌam chi junelic. Incꞌaꞌ teꞌosokꞌ ut ma̱ ani ta̱ru̱k ta̱makꞌok reheb chicuu. 
JHN.10.29	Lin Yucuaꞌ li kꞌaxal nim xcuanquil chiruheb chixjunil, aꞌan li quikꞌaxtesin reheb saꞌ cuukꞌ. Ma̱ ani naru ta̱makꞌok reheb chiru aꞌan. 
JHN.10.30	La̱in ut li Yucuaꞌbej junajo chi kibil kib, chan li Jesús. 
JHN.10.31	Ut eb laj judío queꞌxchap xpequeb ut queꞌraj cuiꞌchic xcutbal chi pec. 
JHN.10.32	Li Jesús quixye reheb: —Nabal li cha̱bilal xinba̱nu che̱ru joꞌ quicꞌutbesi̱c chicuu xban lin Yucuaꞌ. ¿Bar cuan reheb li cha̱bil cꞌanjel aꞌin li xinba̱nu tine̱cuti cuiꞌ chi pec? chan. 
JHN.10.33	Eb aꞌan queꞌchakꞌoc ut queꞌxye: —Incꞌaꞌ tatkacut chi pec xban li cha̱bilal xaba̱nu. Tatkacut chi pec xban nak nacajuntakꞌe̱ta a̱cuib riqꞌuin li Dios. La̱at yal cui̱nkat. Moco Diosat ta joꞌ yo̱cat chixyebal, chanqueb re li Jesús. 
JHN.10.34	Li Jesús quixye reheb: —¿Ma incꞌaꞌ ta biꞌ tzꞌi̱banbil retalil saꞌ le̱ chakꞌrab nak li Dios quixye reheb li queꞌcꞌuluc re li ra̱tin “diosex la̱ex”? (Sal. 82:6) 
JHN.10.35	Nakanau nak incꞌaꞌ naru takaye nak incꞌaꞌ ya̱l li tzꞌi̱banbil saꞌ li Santil Hu. Li Dios quixye “dios” reheb li quixxakab. 
JHN.10.36	Li Acuabej Dios xsicꞌoc cuu ut xinixtakla chak saꞌ ruchichꞌochꞌ. ¿Cꞌaꞌut nak nequeye la̱ex nak yo̱quin chixmajecuanquil li Dios riqꞌuin nak ninye nak la̱in li Ralal? 
JHN.10.37	Cui la̱in incꞌaꞌ yo̱quin chixba̱nunquil li cꞌaꞌru naraj lin Yucuaꞌ, me̱pa̱b nak la̱in li Ralal li Dios. 
JHN.10.38	Abanan cui yo̱quin chixba̱nunquil li cꞌaꞌru naraj li Dios, usta incꞌaꞌ niquine̱pa̱b la̱in, cheqꞌue retal li milagro li yo̱quin chixba̱nunquil re nak te̱nau chi tzꞌakal nak li Dios cuan cuiqꞌuin ut la̱in cuanquin riqꞌuin aꞌan, chan li Jesús. 
JHN.10.39	Ut queꞌxyal cuiꞌchic xchapbal, abanan li Jesús qui-el chiruheb. 
JHN.10.40	Ut co̱ jun pacꞌal li nimaꞌ Jordán saꞌ li naꞌajej li quicubsin cuiꞌ haꞌ laj Juan junxil. Ut aran quicana. 
JHN.10.41	Nabaleb li tenamit queꞌcuulac riqꞌuin. Yo̱queb chixyebal chi ribileb rib: —Laj Juan ma̱ jun milagro quixba̱nu. Abanan ya̱l chixjunil li quixye chirix li cui̱nk aꞌin, chanqueb. 
JHN.10.42	Ut nabaleb li cuanqueb aran queꞌxpa̱b li Jesús.
JHN.11.1	Jun li cui̱nk aj Lázaro xcꞌabaꞌ quiyajer. Betania xtenamit. Ut aran ajcuiꞌ cuanqueb li ranab cuib, lix Marta ut lix María. 
JHN.11.2	(Lix María, aꞌan li quiqꞌuehoc re li sununquil ban chiru rok li Jesús ut quixmes riqꞌuin rismal xjolom.) 
JHN.11.3	Eb li ranab queꞌxtakla xyebal re li Jesús: —Ka̱cuaꞌ, laj Lázaro li nacara yaj. 
JHN.11.4	Li Jesús quirabi nak yaj laj Lázaro, ut quixye: —Laj Lázaro incꞌaꞌ ta̱ca̱mk chi junaj cua xban li yajel aꞌan. Li yajel aꞌan yal re nak ta̱qꞌuehekꞌ xlokꞌal li Dios ut ta̱qꞌuehekꞌ ajcuiꞌ inlokꞌal la̱in li Ralal li Dios, chan. 
JHN.11.5	Li Jesús naxraheb lix María ut lix Marta joꞌ ajcuiꞌ laj Lázaro. 
JHN.11.6	Abanan incꞌaꞌ co̱ chirilbal chi junpa̱t, usta quirabi nak nim xyajel laj Lázaro. Toj quicana ban cuib cutan chic saꞌ li naꞌajej li cuan cuiꞌ. 
JHN.11.7	Nak ac xnumeꞌ li cuib cutan, li Jesús quixye reheb lix tzolom: —Yoꞌkeb cuiꞌchic Judea, chan. 
JHN.11.8	Lix tzolom queꞌchakꞌoc ut queꞌxye: —At tzolonel, nak cuanco aran, eb laj judío li cuanqueb aran queꞌraj raj a̱camsinquil chi pec. ¿Ma toxic cuiꞌchic aran? chanqueb. 
JHN.11.9	Li Jesús quixye reheb: —¿Ma incꞌaꞌ ta biꞌ cablaju o̱r ru li jun cutan? Li ani nabe̱c chi cutan incꞌaꞌ naxtich rib xban nak cutan. 
JHN.11.10	Abanan li ani nabe̱c chiru kꞌojyi̱n, naxtich rib xban nak ma̱cꞌaꞌ li cutan saken riqꞌuin. Li ani naxba̱nu joꞌ naraj li Dios incꞌaꞌ teꞌxcamsi chi toj ma̱jiꞌ nacuulac xkꞌehil. 
JHN.11.11	Nak ac xye aꞌin, li Jesús quixye reheb lix tzolom: —Laj Lázaro li nakara, yo̱ chi cua̱rc. Abanan la̱in xic cue chirajsinquil, chan. 
JHN.11.12	Eb lix tzolom queꞌxye: —Ka̱cuaꞌ, cui yo̱ chi cua̱rc, aꞌan retalil nak ta̱qꞌuira̱k, chanqueb. 
JHN.11.13	Eb aꞌan incꞌaꞌ queꞌxtau ru nak li Jesús quixye nak camenak chic laj Lázaro. Saꞌ xchꞌo̱leb aꞌan nak ya̱l nak yal cua̱rc yo̱. 
JHN.11.14	Tojoꞌnak li Jesús quixye chi tzꞌakal reheb: —Laj Lázaro camenak chic. 
JHN.11.15	Abanan nasahoꞌ saꞌ inchꞌo̱l nak ma̱ anihin chak aran nak xcam re nak la̱ex te̱pa̱b nak cuan incuanquil. Yo̱keb riqꞌuin, chan li Jesús. 
JHN.11.16	Laj Tomás, li nequeꞌxye lut re, quixye reheb li rech aj tzolonelil: —Yoꞌkeb ajcuiꞌ la̱o usta tocamsi̱k kochben laj tzolonel, chan. 
JHN.11.17	Nak quicuulac li Jesús aran Betania, ac cuan chic ca̱hib cutan xmukbal laj Lázaro. 
JHN.11.18	Li tenamit Betania nachꞌ cuan riqꞌuin Jerusalén, mero legua tana xnajtil. 
JHN.11.19	Nabaleb laj judío queꞌchal chixcꞌojobanquil xchꞌo̱leb lix María ut lix Marta xban nak ac xcam li raseb. 
JHN.11.20	Queꞌrabi nak yo̱ chi cha̱lc li Jesús, ut lix Marta co̱ chixcꞌulbal. Abanan lix María quicana saꞌ cab. 
JHN.11.21	Lix Marta quixye re li Jesús: —Ka̱cuaꞌ, cui ta cuancat arin, incꞌaꞌ raj xcam li cuas. 
JHN.11.22	Abanan la̱in ninnau nak chixjunil li cꞌaꞌru ta̱tzꞌa̱ma chiru li Dios, aꞌan tixqꞌue a̱cue, chan lix Marta. 
JHN.11.23	Li Jesús quixye re: —La̱ cuas ta̱cuacli̱k cuiꞌchic chi yoꞌyo, chan. 
JHN.11.24	Ut lix Marta quixye: —La̱in ninnau nak ta̱cuacli̱k cuiꞌchic chi yoꞌyo nak teꞌcuacli̱k li camenak saꞌ rosoꞌjiqueb li cutan, chan. 
JHN.11.25	Ut li Jesús quixye re: —La̱in li nincuaclesin reheb li camenak chi yoꞌyo. La̱in li ninqꞌuehoc junelic yuꞌam. Li ani napa̱ban cue la̱in ta̱cua̱nk xyuꞌam chi junelic usta nacam. 
JHN.11.26	Ut li ani cuan xyuꞌam ut niquinixpa̱b, incꞌaꞌ ta̱ca̱mk chi junaj cua. Cua̱nk ban xyuꞌam chi junelic. ¿Ma nacapa̱b aꞌin? chan li Jesús. 
JHN.11.27	Quichakꞌoc lix Marta ut quixye: —Ninpa̱b, Ka̱cuaꞌ. La̱in ninnau nak la̱at li Cristo li Ralal li Dios li yo̱co chiroybeninquil, chan lix Marta. 
JHN.11.28	Nak ac xye aꞌin, lix Marta co̱ saꞌ rochoch chixbokbal lix María li ri̱tzꞌin. Ut quixye re chi timil re nak incꞌaꞌ teꞌrabi chixjunileb: —Xcꞌulun laj tzolonel ut ta̱raj a̱tinac a̱cuiqꞌuin, chan re. 
JHN.11.29	Nak lix María quirabi nak ac xcꞌulun li Jesús, co̱ saꞌ junpa̱t chixcꞌulbal. 
JHN.11.30	Li Jesús toj ma̱jiꞌ na-oc saꞌ li tenamit. Toj cuan chak saꞌ li naꞌajej bar quicꞌuleꞌ cuiꞌ xban lix Marta. 
JHN.11.31	Nabaleb laj judío li cuanqueb saꞌ li rochoch yo̱queb chixcꞌojobanquil xchꞌo̱l lix María. Queꞌril nak co̱ saꞌ junpa̱t. Queꞌxta̱ke xban nak eb aꞌan queꞌxcꞌoxla nak lix María co̱ chi ya̱bac saꞌ li mukleba̱l. 
JHN.11.32	Lix María quicuulac cuan cuiꞌ li Jesús. Nak quiril ru, quixcuikꞌib rib chiru ut quixye re: —Ka̱cuaꞌ, cui ta cuancat arin, incꞌaꞌ raj xcam li cuas, chan re. 
JHN.11.33	Li Jesús quiril nak yo̱ chi ya̱bac ut yo̱queb ajcuiꞌ chi ya̱bac li cuanqueb rochben. Cꞌajoꞌ nak quiyotꞌeꞌ xchꞌo̱l chi rilbal. 
JHN.11.34	Ut quixye reheb: —¿Bar xemuk?— Queꞌxye re: —Yoꞌo re ta̱cuil bar xkamuk, chanqueb. 
JHN.11.35	Ut li Jesús quiya̱bac xban xrahil xchꞌo̱l. 
JHN.11.36	Cuanqueb aran queꞌxye: —Ilomak cꞌajoꞌ nak quixra li camenak, chanqueb. 
JHN.11.37	Ut cuanqueb cuiꞌchic li queꞌxye: —Aꞌan quixqꞌue chi iloc li mutzꞌ. ¿Ma incꞌaꞌ raj xru quixcol laj Lázaro chiru li ca̱mc? chanqueb. 
JHN.11.38	Ut quiyotꞌeꞌ cuiꞌchic xchꞌo̱l li Jesús. Co̱ aran cuan cuiꞌ li mukleba̱l yi̱banbil saꞌ jun ochoch pec. Li mukleba̱l tzꞌaptzꞌo riqꞌuin jun nimla pec. 
JHN.11.39	Quixye li Jesús: —Isihomak li pec.— Lix Marta, li ranab li camenak quixye re: —Ka̱cuaꞌ, ac xchuhoꞌ. Cuan chic ca̱hib cutan xmukbal, chan. 
JHN.11.40	Quixye li Jesús re: —¿Ma incꞌaꞌ xinye a̱cue nak cui ta̱pa̱b, ta̱cuil xcuanquilal li Dios? chan. 
JHN.11.41	Ut queꞌrisi li pec chire li mukleba̱l li queꞌxqꞌue cuiꞌ li camenak. Li Jesús qui-iloc takecꞌ ut quitijoc. Quixye: —At inYucuaꞌ, ninbantioxi cha̱cuu nak nacacuabi li cꞌaꞌru nintzꞌa̱ma cha̱cuu. 
JHN.11.42	La̱in ninnau nak junelic niquina̱cuabi. Abanan ninye a̱cue aꞌin re nak eb li cuanqueb arin teꞌril li cꞌaꞌru tinba̱nu ut teꞌxpa̱b nak la̱at xattaklan chak cue, chan li Jesús nak quitijoc. 
JHN.11.43	Nak quirakeꞌ chi tijoc, li Jesús quixye chi cau xya̱b xcux: —At Lázaro, cuaclin chak ut quim arin, chan. 
JHN.11.44	Ut laj Lázaro li quicam qui-el chak. Lanlo saꞌ jun tꞌicr joꞌ cꞌaynakeb chixba̱nunquil reheb li camenak. Li ru lanlo ajcuiꞌ saꞌ tꞌicr ut bacꞌbo li rok ut bacꞌbo li rukꞌ. Li Jesús quixye reheb: —Hitomak ut canabomak chi be̱c, chan.
JHN.11.45	Ut nabaleb laj judío li cuanqueb rochben lix María queꞌxpa̱b li Jesús nak queꞌril li milagro li quixba̱nu. 
JHN.11.46	Abanan cuanqueb ajcuiꞌ li queꞌco̱eb riqꞌuineb laj fariseo ut queꞌxye reheb chixjunil li quixba̱nu li Jesús. 
JHN.11.47	Ut eb laj fariseo rochbeneb li xbe̱nil aj tij queꞌxchꞌutub ribeb riqꞌuineb li nequeꞌtaklan saꞌ xya̱nkeb laj judío ut queꞌxye reheb: —¿Cꞌaꞌru takaba̱nu? Li cui̱nk aꞌin nabal li milagro yo̱ chixba̱nunquil. 
JHN.11.48	Cui takacanab chi joꞌcan, chixjunileb li tenamit teꞌpa̱ba̱nk re. Ut teꞌjoskꞌok kiqꞌuin eb laj Roma li nequeꞌtaklan saꞌ kabe̱n. Teꞌxjucꞌ li katemplo ut teꞌxsach li katenamit, chanqueb. 
JHN.11.49	Jun li cui̱nk aj Caifás xcꞌabaꞌ, aꞌan li xyucuaꞌil aj tij saꞌ li chihab aꞌan. Quixye reheb: —La̱ex ma̱cꞌaꞌ e̱naꞌleb. 
JHN.11.50	¿Ma incꞌaꞌ nequecꞌoxla nak kꞌaxal us raj nak ta̱ca̱mk jun chi cui̱nk saꞌ xcꞌabaꞌeb li tenamit chiru nak ta̱sachekꞌ ku chikajunilo la̱o aj judío xbaneb laj Roma? chan. 
JHN.11.51	Laj Caifás, aꞌan li xyucuaꞌil aj tij saꞌ li chihab aꞌan. Ut li cꞌaꞌru quixye incꞌaꞌ quixye yal xjunes. Quixye ban xban nak li Dios quicꞌutuc chiru li cꞌaꞌru tixye. Joꞌcan nak quixye nak li Jesús ta̱ca̱mk saꞌ xcꞌabaꞌeb laj judío. 
JHN.11.52	Ut ma̱cuaꞌ caꞌaj cuiꞌ saꞌ xcꞌabaꞌeb aꞌan nak ta̱ca̱mk li Jesús. Re aj ban cuiꞌ nak junajakeb chic ru chixjunileb li ralal xcꞌajol li cuanqueb saꞌ chixjunil li ruchichꞌochꞌ. 
JHN.11.53	Ut chalen saꞌ li cutan aꞌan, eb li nequeꞌtaklan saꞌ xya̱nkeb laj judío queꞌoc xcꞌu̱banquil ru saꞌ comonil chanru nak teꞌxcamsi li Jesús. 
JHN.11.54	Xban nak queꞌraj xcamsinquil li Jesús, incꞌaꞌ chic quiraj xcꞌutbal rib chiruheb laj judío. Qui-el aran ut co̱ saꞌ li tenamit Efraín li cuan nachꞌ riqꞌuin li chaki chꞌochꞌ. Ut aran quicana rochbeneb lix tzolom. 
JHN.11.55	Nak yo̱ chi cuulac xkꞌehil li ninkꞌe Pascua, nabaleb li cristian co̱eb Jerusalén chixchꞌajobresinquil ribeb joꞌ cꞌaynakeb chixba̱nunquil re xtzꞌa̱manquil xcuybal xma̱queb chiru li Dios. Tento teꞌxba̱nu aꞌan re nak ta̱ru̱k teꞌoque̱nk saꞌ li ninkꞌe. 
JHN.11.56	Yo̱queb chixsicꞌbal li Jesús nak queꞌxchꞌutub ribeb saꞌ li templo. Queꞌxye chi ribileb rib: —¿Cꞌaꞌru nequecꞌoxla la̱ex? ¿Ma ta̱cha̱lk ta cuiꞌ saꞌ li ninkꞌe li cui̱nk aꞌan?— 
JHN.11.57	Eb li xbe̱nil aj tij ut eb laj fariseo queꞌxye reheb li tenamit nak cui ani ta̱abi̱nk resil bar cuan li Jesús, tento teꞌxye resil, re nak ta̱ru̱k teꞌxtakla xchapbal.
JHN.12.1	Cuakib cutan chic ma̱ nacuulac xkꞌehil li ninkꞌe Pascua nak quicuulac li Jesús Betania. Aꞌan xtenamit laj Lázaro, li quicam ut quicuaclesi̱c cuiꞌchic chi yoꞌyo xban li Jesús. 
JHN.12.2	Queꞌxcauresi xtzacae̱mk li Jesús. Laj Lázaro cuan saꞌ xya̱nkeb li cꞌojcꞌo̱queb saꞌ me̱x rochben li Jesús. Ut lix Marta yo̱ chixqꞌuebal li tzacae̱mk saꞌ li me̱x. 
JHN.12.3	Lix María quixcꞌam chak mero botella li sununquil ban terto xtzꞌak yi̱banbil riqꞌuin nardo. Quixqꞌue chiru rok li Jesús ut quixmes riqꞌuin li rismal xjolom. Ut cꞌajoꞌ xsununquil saꞌ li cab quicana xban xbo̱c li sununquil ban. 
JHN.12.4	Laj Judas Iscariote li ralal laj Simón, aꞌan jun reheb lix tzolom. Aꞌan li ta̱kꞌaxtesi̱nk re li Jesús saꞌ rukꞌeb li xicꞌ nequeꞌiloc re. 
JHN.12.5	Quixye: —¿Cꞌaꞌut nak incꞌaꞌ xcꞌayiman li sununquil ban aꞌin chi oxib ciento denarios ut xqꞌueman raj li tumin aꞌan reheb li nebaꞌ? chan. 
JHN.12.6	Ma̱cuaꞌ xban nak naxraheb li nebaꞌ nak quixye aꞌan. Quixye chi joꞌcan xban nak aj e̱lkꞌ. Riqꞌuin aꞌan cuan lix bo̱lsil li tumin ut cuan nak naxchap chokꞌ re aꞌan li tumin cuan chi saꞌ. 
JHN.12.7	Li Jesús quixye re: —Me̱cuechꞌ rix li cꞌaꞌru xba̱nu li ixk aꞌin, xban nak re inmukbal nak xqꞌue li ban aꞌin chiru li cuok. 
JHN.12.8	Li nebaꞌ junelic cua̱nkeb saꞌ e̱ya̱nk. Yalak jokꞌe naru te̱tenkꞌaheb. Abanan la̱in moco cua̱nkin ta chi junelic e̱riqꞌuin, chan li Jesús. 
JHN.12.9	Nabaleb laj judío queꞌrabi resil nak li Jesús cuan aran Betania ut queꞌcuulac aran. Ma̱cuaꞌ caꞌaj cuiꞌ li Jesús queꞌcuulac chirilbal. Queꞌcuulac aj ban cuiꞌ chirilbal laj Lázaro li quicuaclesi̱c cuiꞌchic chi yoꞌyo xban li Jesús. 
JHN.12.10	Ut eb li xbe̱nil aj tij queꞌxcꞌu̱b ru nak teꞌxcamsi ajcuiꞌ laj Lázaro, 
JHN.12.11	xban nak nabaleb laj judío yo̱queb chi e̱lc saꞌ xya̱nkeb ut yo̱queb chixpa̱banquil li Jesús xban nak quixcuaclesi cuiꞌchic chi yoꞌyo laj Lázaro.
JHN.12.12	Joꞌ cuulajak chic li qꞌuila tenamit queꞌcuulac saꞌ li ninkꞌe. Queꞌrabi resil nak li Jesús cuulac re Jerusalén. 
JHN.12.13	Quilajeꞌxcꞌam chak xxak li moco̱ch ut queꞌchal chixcꞌulbal li Jesús. Japjo̱queb re chixyebal: —Lokꞌoninbil taxak li Ka̱cuaꞌ. Osobtesinbil taxak li xchal saꞌ xcꞌabaꞌ li Ka̱cuaꞌ Dios. Osobtesinbil taxak li karey, la̱o aj Israel, chanqueb. 
JHN.12.14	Li Jesús quixtoꞌoni jun li chꞌina bu̱r, quitakeꞌ chirix ut yo̱ chi xic Jerusalén joꞌ tzꞌi̱banbil retalil saꞌ li Santil Hu:
JHN.12.15	Mexxucuac la̱ex li cuanquex Sión xban nak yo̱ chak chi cha̱lc le̱ rey. Chirix jun ral bu̱r yo̱ chak chi cha̱lc. (Zac. 9:9)
JHN.12.16	Saꞌ li ho̱nal aꞌan nak yo̱ chi cꞌulma̱nc li cꞌaꞌak re ru aꞌin, eb lix tzolom incꞌaꞌ queꞌxtau ru lix ya̱lal. Abanan mokon nak ac quicuaclesi̱c cuiꞌchic chi yoꞌyo saꞌ xya̱nkeb li camenak ut quiqꞌueheꞌ xlokꞌal, tojoꞌnak queꞌxqꞌue retal nak quixcꞌul joꞌ tzꞌi̱banbil chak retalil saꞌ li Santil Hu chirix. 
JHN.12.17	Eb li tenamit li cuanqueb rochben li Jesús nak quixcuaclesi cuiꞌchic chi yoꞌyo laj Lázaro yo̱queb chixyebal resilal yalak bar. 
JHN.12.18	Li qꞌuila tenamit queꞌcuulac chixcꞌulbal li Jesús xban nak queꞌrabi resil li milagro li quixba̱nu. 
JHN.12.19	Eb laj fariseo queꞌxye chi ribileb rib: —¿Ma xeqꞌue retal nak ma̱cꞌaꞌ aj e li yo̱co chixba̱nunquil? Qꞌuehomak retal. Anakcuan chixjunileb li tenamit yo̱queb chi ta̱ke̱nc re li cui̱nk aꞌan, chanqueb.
JHN.12.20	Cuanqueb li ma̱cuaꞌeb aj judío queꞌcuulac Jerusalén chi lokꞌoni̱nc nak yo̱ li ninkꞌe. 
JHN.12.21	Queꞌcuulac riqꞌuin laj Felipe Betsaida xtenamit xcue̱nt Galilea ut queꞌxye re: —Ka̱cuaꞌ, takaj xnaubal ru li Jesús, chanqueb. 
JHN.12.22	Laj Felipe co̱ ut quixye resil re laj Andrés ut co̱eb xcaꞌbichaleb chixyebal re li Jesús. 
JHN.12.23	Li Jesús quixye reheb: —Xcuulac x-o̱ril nak ta̱qꞌuehekꞌ inlokꞌal la̱in li Cꞌajolbej. 
JHN.12.24	Relic chi ya̱l ninye e̱re nak cui li jun tꞌorol chi riyajil trigo incꞌaꞌ na-auman, jun tꞌorolak ajcuiꞌ. Ut cui na-auman, na-osoꞌ saꞌ li chꞌochꞌ. Jun ajcuiꞌ ru li na-osoꞌ, abanan nabal li ru naxqꞌue nak nau̱chin.
JHN.12.25	Li ani kꞌaxal naxra lix yuꞌam saꞌ li ruchichꞌochꞌ aꞌin, aꞌan tixsach li junelic yuꞌam. Aꞌut li ani incꞌaꞌ naxra lix yuꞌam saꞌ ruchichꞌochꞌ, aꞌan ta̱cua̱nk xyuꞌam chi junelic. 
JHN.12.26	Li ani ta̱raj cꞌanjelac chicuu, tento tinixta̱ke ut tixba̱nu li cꞌaꞌru ninye. Bar cua̱nkin la̱in, aran ajcuiꞌ ta̱cua̱nk aꞌan. Ut lin Yucuaꞌ ta̱qꞌuehok xlokꞌal li ani ta̱cꞌanjelak chicuu, chan li Jesús reheb. 
JHN.12.27	Li Jesús quixye ajcuiꞌ: —Anakcuan kꞌaxal ra saꞌ inchꞌo̱l. ¿Ma ta̱ru̱k ta biꞌ tinye re li Dios, “At inYucuaꞌ, china̱col chiru li raylal aꞌin”? La̱in incꞌaꞌ tinye chi joꞌcan xban nak aꞌan aj e nak xinchal saꞌ ruchichꞌochꞌ. 
JHN.12.28	At inYucuaꞌ, chinima̱k taxak la̱ lokꞌal, chan. Ut li Dios quia̱tinac chak saꞌ choxa ut quixye: —Ac xnima̱c inlokꞌal, ut ta̱nima̱k cuiꞌchic, chan li Dios. 
JHN.12.29	Ut li queꞌabin re nak quia̱tinac li Dios incꞌaꞌ queꞌxnau nak aꞌan li Dios. Cuan queꞌxye: —Ca̱k x-ecꞌan, chanqueb. Ut cuan cuiꞌchic queꞌyehoc re: —Jun ángel x-a̱tinac riqꞌuin, chanqueb. 
JHN.12.30	Ut li Jesús quixye reheb: —Moco re ta intenkꞌanquil la̱in nak x-a̱tinac li Dios. Re ban e̱tenkꞌanquil la̱ex. 
JHN.12.31	Anakcuan xcuulac xkꞌehil nak li Dios ta̱rakok a̱tin saꞌ xbe̱neb li cuanqueb saꞌ ruchichꞌochꞌ. Anakcuan ta̱sachekꞌ xcuanquil laj tza li nataklan saꞌ ruchichꞌochꞌ. 
JHN.12.32	Ut nak tinqꞌuehekꞌ la̱in chiru cruz, nabaleb teꞌpa̱ba̱nk cue, chan. 
JHN.12.33	Nak quixye chi joꞌcan, li Jesús yo̱ chixyebal reheb chanru nak ta̱camsi̱k. 
JHN.12.34	Eb li qꞌuila tenamit queꞌxye re: —Saꞌ li kachakꞌrab la̱o aj judío tzꞌi̱banbil retalil nak li Cristo li Mesías ta̱cua̱nk xyuꞌam chi junelic. ¿Cꞌaꞌut nak nacaye la̱at nak li Cꞌajolbej ta̱qꞌuehekꞌ chiru cruz? ¿Ani li Cꞌajolbej li yo̱cat chixyebal? chanqueb. 
JHN.12.35	Quichakꞌoc li Jesús ut quixye reheb: —La̱in li cutan saken. Xinchal chixchꞌolobanquil lix ya̱lal che̱ru. Toj tincua̱nk chic caꞌchꞌinak saꞌ e̱ya̱nk. Joꞌcan nak qꞌuehomak e̱chꞌo̱l chinpa̱banquil nak toj cuanquin saꞌ e̱ya̱nk re nak incꞌaꞌ texcua̱nk saꞌ xkꞌojyi̱nal ru li ma̱c. Li ani nacuan saꞌ xkꞌojyi̱nal ru li ma̱c incꞌaꞌ naxnau bar yo̱ chi xic. 
JHN.12.36	Chine̱pa̱b la̱in nak toj cuanquin e̱riqꞌuin re nak la̱exak chic li cualal incꞌajol ut cua̱nkex saꞌ cutan, chan li Jesús. Nak ac xye li a̱tin aꞌin, li Jesús qui-el saꞌ xya̱nkeb ut co̱ saꞌ jun naꞌajej bar incꞌaꞌ teꞌxtau.
JHN.12.37	Usta nabal li milagro quixba̱nu li Jesús chiruheb, abanan incꞌaꞌ ajcuiꞌ queꞌpa̱ban. 
JHN.12.38	Aꞌin quicꞌulman re nak ta̱tzꞌaklok ru li quixye li profeta Isaías nak quixye:
JHN.12.38	Ka̱cuaꞌ, ¿ani ta biꞌ ta̱qꞌuehok xcuanquil li cꞌaꞌru xkaye? Ut, ¿ani ta biꞌ ta̱qꞌuehok xcuanquil li milagro li yo̱cat chixcꞌutbesinquil chiruheb? (Isa. 53:1)
JHN.12.39	Incꞌaꞌ quiru queꞌpa̱ban xban nak ac tzꞌi̱banbil chak retalil xban laj Isaías nak joꞌcan teꞌxcꞌul.
JHN.12.40	Chanchaneb li mutzꞌ xban nak queꞌiloc ut incꞌaꞌ queꞌxtau xya̱lal. Queꞌcacuubresi̱c lix chꞌo̱leb xban li Dios re nak incꞌaꞌ teꞌxtau xya̱lal chi moco teꞌsukꞌi̱k riqꞌuin re nak tixqꞌuirtesiheb. (Isa. 6:10)
JHN.12.41	Quixye aꞌin laj Isaías nak quicꞌutbesi̱c chiru lix lokꞌal li Jesús. Joꞌcan nak quixchꞌolob lix ya̱lal. 
JHN.12.42	Cuanqueb nabaleb laj judío queꞌxpa̱b nak li Jesús, aꞌan li Mesías. Saꞌ xya̱nkeb aꞌan cuanqueb junju̱nk li nequeꞌtaklan. Abanan incꞌaꞌ queꞌxye resil nak queꞌpa̱ban xban nak queꞌxucuac xbaneb laj fariseo. Incꞌaꞌ queꞌraj nak teꞌisi̱k saꞌ li cab li nequeꞌxchꞌutub cuiꞌ ribeb laj judío. 
JHN.12.43	Aꞌ chic li lokꞌal li nequeꞌxqꞌue li tenamit queꞌxqꞌue xcuanquil. Ut incꞌaꞌ queꞌxqꞌue xcuanquil li lokꞌal li naxqꞌue li Dios. 
JHN.12.44	Quixye li Jesús chi cau xya̱b xcux: —Li ani napa̱ban cue la̱in, moco caꞌaj cuiꞌ ta la̱in niquinixpa̱b. Naxpa̱b aj ban cuiꞌ li quitaklan chak cue. 
JHN.12.45	Li ani nanaꞌoc cuu la̱in, naxnau ajcuiꞌ ru li quitaklan chak cue. 
JHN.12.46	La̱in xinchal chixqꞌuebal li cutan saken saꞌ ruchichꞌochꞌ. Li ani ta̱pa̱ba̱nk cue la̱in, aꞌan incꞌaꞌ chic ta̱cua̱nk saꞌ xkꞌojyi̱nal ru li ma̱c. 
JHN.12.47	La̱in incꞌaꞌ xinchal saꞌ ruchichꞌochꞌ chixqꞌuebaleb chixtojbal rix lix ma̱queb li ani nequeꞌabin re li cꞌaꞌru ninye ut incꞌaꞌ nequeꞌxba̱nu. Ma̱cuaꞌ re xqꞌuebaleb chixtojbal lix ma̱queb nak xinchal. Xinchal ban chixcolbaleb. 
JHN.12.48	Tento nak ta̱rakekꞌ a̱tin saꞌ xbe̱neb li nequeꞌtzꞌekta̱nan cue, li incꞌaꞌ nequeꞌpa̱ban re li cꞌaꞌru ninye. Li a̱tin li xinye, aꞌan ajcuiꞌ li ta̱qꞌuehok reheb chixtojbal rix lix ma̱queb saꞌ rosoꞌjiqueb li cutan. 
JHN.12.49	Li cꞌaꞌru yo̱quin chixyebal, aꞌan tzꞌakal ya̱l xban nak moco injunes ta yo̱quin chi a̱tinac. Li Yucuaꞌbej li quitaklan chak cue, aꞌan li nayehoc cue cꞌaꞌru tinye. 
JHN.12.50	La̱in ninnau nak li cꞌaꞌru naxye cue li Yucuaꞌbej, aꞌan li naqꞌuehoc yuꞌam chi junelic. Ut li cꞌaꞌru ninye la̱in, aꞌan li naxcꞌutbesi chicuu li Yucuaꞌbej.
JHN.13.1	Ac cuulajak naticla li ninkꞌe Pascua. Li Jesús ac naxnau nak cuulac re xkꞌehil lix camic re nak ta̱xic cuiꞌchic riqꞌuin lix Yucuaꞌ saꞌ choxa. Junelic naxraheb li ralal xcꞌajol li teꞌcana̱k saꞌ ruchichꞌochꞌ ut nak ac ca̱mc re quixcꞌutbesi chi tzꞌakal lix rahom chiruheb. 
JHN.13.2	Li Jesús yo̱ chi cuaꞌac rochbeneb lix tzolom. Laj tza ac xqꞌue saꞌ xchꞌo̱l laj Judas li ralal laj Simón Iscariote nak tixkꞌaxtesi li Jesús saꞌ rukꞌeb li xicꞌ nequeꞌiloc re. 
JHN.13.3	Li Jesús naxnau nak qꞌuebil re lix cuanquil xban li Dios ut aꞌan yal re saꞌ xbe̱n chixjunil. Naxnau nak riqꞌuin li Dios quichal chak ut riqꞌuin ajcuiꞌ li Dios ta̱xic. 
JHN.13.4	Nak yo̱queb chi cuaꞌac, li Jesús quicuacli. Quirisi lix tꞌicr li cuan saꞌ xbe̱n li rakꞌ. Quixchap jun chic li tꞌicr ut quixbacꞌ chi xsaꞌ. 
JHN.13.5	Quixqꞌue li haꞌ saꞌ jun li emel ut qui-oc chixchꞌajbal li rokeb lix tzolom. Ut quixmes li rokeb riqꞌuin li tꞌicr bacꞌbo chi xsaꞌ. 
JHN.13.6	Nak qui-oc raj chixchꞌajbal li rok laj Simón Pedro, aꞌan quixye re: —Ka̱cuaꞌ, ¿ma la̱at tatchꞌajok re li cuok la̱in? chan. 
JHN.13.7	Li Jesús quixye re: —Anakcuan incꞌaꞌ nacatau ru li cꞌaꞌru yo̱quin chixba̱nunquil. Abanan mokon ta̱tau ru lix ya̱lal, chan li Jesús. 
JHN.13.8	Laj Pedro quixye re: —Ka̱cuaꞌ, ma̱ jokꞌe tinqꞌue li cuok re ta̱chꞌaj, chan. Li Jesús quixye re: —Cui la̱at incꞌaꞌ ta̱qꞌue la̱ cuok re tinchꞌaj, la̱at ma̱cuaꞌat intzolom, chan. 
JHN.13.9	Laj Simón Pedro quixye: —Ka̱cuaꞌ, ma̱cuaꞌ caꞌaj cuiꞌ li cuok ta̱chꞌaj. Ta̱chꞌaj aj ban cuiꞌ li cuukꞌ ut lin jolom, chan. 
JHN.13.10	Li Jesús quixye reheb: —Li ani ac x-atin, caꞌaj chic xchꞌajbal li rok ta̱raj, xban nak ac chꞌajbil. Ac sak chic ru. Joꞌcan ajcuiꞌ la̱ex. La̱ex ac ti̱c e̱chꞌo̱l xban nak ac xine̱pa̱b. Abanan moco che̱junilex ta ti̱c e̱chꞌo̱l. Cuan jun saꞌ e̱ya̱nk incꞌaꞌ ti̱c xchꞌo̱l, chan. 
JHN.13.11	Li Jesús ac naxnau ani li ta̱kꞌaxtesi̱nk re saꞌ rukꞌeb li xicꞌ nequeꞌiloc re. Joꞌcan nak quixye nak cuan jun saꞌ xya̱nkeb incꞌaꞌ ti̱c xchꞌo̱l. 
JHN.13.12	Nak ac xrakeꞌ xchꞌajbal li rokeb, quixqꞌue cuiꞌchic li rakꞌ chirix. Quicꞌojla cuiꞌchic saꞌ li me̱x. Ut quixye reheb lix tzolom: —¿Ma nequenau cꞌaꞌru xya̱lal nak xinchꞌaj le̱ rok? chan reheb. 
JHN.13.13	—La̱ex nequeye aj tzolonel cue ut nequeye ajcuiꞌ Ka̱cuaꞌ cue. Us nak nequeye chi joꞌcan xban nak ya̱l ajcuiꞌ nak la̱in li Ka̱cuaꞌ ut la̱in aj tzolol e̱re. 
JHN.13.14	La̱in li Ka̱cuaꞌ ut la̱in laj tzolol e̱re. Abanan xinchꞌaj le̱ rok. Joꞌcan ajcuiꞌ te̱ba̱nu la̱ex. Te̱chꞌaj le̱ rok che̱ribil e̱rib. 
JHN.13.15	La̱in xincꞌut che̱ru chanru te̱ba̱nu. Joꞌcan nak cheba̱nu joꞌ xinba̱nu la̱in. 
JHN.13.16	Relic chi ya̱l ninye e̱re nak ma̱ jun mo̱s tixkꞌax ta ru xcuanquil lix patrón ut li ani natakla̱c incꞌaꞌ naxkꞌax ru lix cuanquil li quitaklan chak re. 
JHN.13.17	Ac nequenau chic xya̱lal. Us xak e̱re cui la̱ex te̱ba̱nu li cꞌaꞌru xetzol cuiqꞌuin. 
JHN.13.18	Incꞌaꞌ yo̱quin chi a̱tinac che̱rix che̱junilex. La̱in ninnau chanru le̱ naꞌleb xban nak la̱in xinsicꞌoc e̱ru. Abanan tento nak ta̱tzꞌaklok ru li tzꞌi̱banbil saꞌ li Santil Hu li naxye chi joꞌcaꞌin: Li jun li nacuaꞌac cuochben, aꞌan li ta̱tzꞌekta̱na̱nk cue. 
JHN.13.19	La̱in ninye e̱re aꞌin anakcuan nak toj ma̱jiꞌ nacꞌulman. Ut nak ta̱cꞌulma̱nk, la̱ex te̱nau nak ya̱l li xinye nak la̱in li Cristo li taklanbil chak xban li Dios. 
JHN.13.20	Relic chi ya̱l tinye e̱re nak ani ta̱cꞌuluk re li ani tintakla, tinixcꞌul ajcuiꞌ la̱in. Ut li ani ta̱cꞌuluk cue la̱in, tixcꞌul ajcuiꞌ li quitaklan chak cue, chan li Jesús reheb.
JHN.13.21	Nak ac xye chixjunil li cꞌaꞌak re ru aꞌin, li Jesús quiyotꞌeꞌ xchꞌo̱l. Ut quixye chi tzꞌakal reheb: —Relic chi ya̱l ninye e̱re nak jun saꞌ e̱ya̱nk la̱ex ta̱kꞌaxtesi̱nk cue saꞌ rukꞌeb li xicꞌ nequeꞌiloc cue, chan. 
JHN.13.22	Ut eb lix tzolom queꞌoc xcꞌaꞌuxeb. Queꞌxcaꞌya ribeb chi ribileb rib ut queꞌxye: —¿Ani anchal naxyehan? chanqueb. 
JHN.13.23	Jun reheb lix tzolom, li raro xban, cꞌojcꞌo chixcꞌatk. 
JHN.13.24	Laj Simón Pedro quixcꞌut li rukꞌ chiru ut quixye re nak tixpatzꞌ re li Jesús ani li yo̱ chixyebal. 
JHN.13.25	Ut li jun, li cꞌojcꞌo chixcꞌatk li Jesús, quijiloc riqꞌuin ut quixpatzꞌ re: —Ka̱cuaꞌ, ¿ani li yo̱cat chixyebal? chan. 
JHN.13.26	Li Jesús quixye re: —Li ani tinqꞌue cuiꞌ li caxlan cua aꞌin nak acak xintzꞌa saꞌ li secꞌ, aꞌan li cui̱nk li ta̱kꞌaxtesi̱nk cue saꞌ rukꞌeb li xicꞌ nequeꞌiloc cue, chan. Ut li Jesús quixtzꞌa li caxlan cua saꞌ li secꞌ ut quixqꞌue re laj Judas li ralal laj Simón Iscariote. 
JHN.13.27	Ut laj Judas quixcꞌul li caxlan cua ut saꞌ ajcuiꞌ li ho̱nal aꞌan quixkꞌaxtesi rib chixba̱nunquil li cꞌaꞌru naraj laj tza. Ut li Jesús quixye re: —Li cꞌaꞌru yo̱cat chixcꞌoxlanquil xba̱nunquil, ba̱nu chi junpa̱t, chan. 
JHN.13.28	Ma̱ jun reheb li cuanqueb saꞌ li me̱x queꞌxtau ru li quixye li Jesús. 
JHN.13.29	Cuan li queꞌxcꞌoxla nak li Jesús ta̱raj nak laj Judas ta̱xic chixlokꞌbal li cꞌaꞌak re ru re li ninkꞌe. Ut cuan ajcuiꞌ li queꞌxcꞌoxla nak ta̱raj nak laj Judas tixqꞌue caꞌchꞌinak li tumin reheb li nebaꞌ xban nak riqꞌuin laj Judas cuan lix bo̱lsil lix tumineb. 
JHN.13.30	Nak ac xcꞌul li caxlan cua laj Judas, qui-el saꞌ junpa̱t chirix cab. Ac kꞌojyi̱n chic.
JHN.13.31	Nak laj Judas ac x-el saꞌ xya̱nkeb, li Jesús quixye: —Anakcuan xcuulac xkꞌehil nak ta̱cꞌutbesi̱k lin lokꞌal la̱in li Cꞌajolbej ut ta̱cꞌutu̱nk ajcuiꞌ lix lokꞌal li Dios riqꞌuin li cꞌaꞌru tincꞌul la̱in. 
JHN.13.32	Cui la̱in tincꞌutbesi lix lokꞌal li Dios, aꞌan chi se̱b ajcuiꞌ tixcꞌutbesi lin lokꞌal la̱in li Cꞌajolbej. 
JHN.13.33	Ex cualal incꞌajol, incꞌaꞌ chic najt tincua̱nk e̱riqꞌuin. La̱ex tine̱sicꞌ raj chic. Abanan la̱in ma̱ anihakin chic. Ninye e̱re joꞌ quinye reheb laj judío li nequeꞌtaklan saꞌ e̱ya̱nk. Bar tinxic la̱in, la̱ex incꞌaꞌ texru̱k chi xic. 
JHN.13.34	Jun li acꞌ chakꞌrab tinqꞌue e̱re anakcuan nak cherahak e̱rib che̱ribil e̱rib. Joꞌ nak nequexinra la̱in, joꞌcan ajcuiꞌ nak te̱ra e̱rib la̱ex che̱ribil e̱rib. 
JHN.13.35	Cui te̱ra e̱rib che̱ribil e̱rib, chixjunileb teꞌxnau nak la̱ex intzolom, chan li Jesús.
JHN.13.36	Laj Simón Pedro quixpatzꞌ re: —At tzolonel, ¿bar xic a̱cue?— Li Jesús quixye re: —Anakcuan incꞌaꞌ naru texxic chicuix bar tinxic cuiꞌ la̱in. Abanan mokon naru texxic li bar xic cuiꞌ cue, chan. 
JHN.13.37	Laj Pedro quixye cuiꞌchic re: —Ka̱cuaꞌ, ¿cꞌaꞌut nak incꞌaꞌ ta̱ru̱k tinxic cha̱cuix anakcuan? La̱in tatinta̱ke usta tincamsi̱k xban a̱ta̱kenquil, chan. 
JHN.13.38	Li Jesús quixye re: —¿Ma ya̱l nak tina̱ta̱ke usta tatcamsi̱k saꞌ incꞌabaꞌ? Relic chi ya̱l ninye a̱cue nak toj ma̱jiꞌ ajcuiꞌ naya̱bac laj tzoꞌ xul nak la̱at ac xaye oxib sut nak incꞌaꞌ nacanau cuu, chan li Jesús.
JHN.14.1	Misach e̱chꞌo̱l chi cꞌoxlac. Chepa̱b li Dios ut chine̱pa̱b ajcuiꞌ la̱in. 
JHN.14.2	Saꞌ rochoch lin Yucuaꞌ nabal li naꞌajej cuan. Cui ta ma̱cꞌaꞌ li naꞌajej, ac xinye raj e̱re. La̱in xic cue chixcauresinquil e̱naꞌaj. 
JHN.14.3	Nak ac xya̱loꞌ le̱ naꞌaj, tincha̱lk cuiꞌchic ut texincꞌam cuiqꞌuin re nak bar cua̱nkin la̱in, aran ajcuiꞌ cua̱nkex la̱ex. 
JHN.14.4	La̱ex nequenau lix behil li naꞌajej li xic cuiꞌ cue, chan li Jesús. 
JHN.14.5	Laj Tomás quixye re: —At Ka̱cuaꞌ, incꞌaꞌ nakanau bar xic a̱cue. ¿Chan ta cuiꞌ ru nak takanau li be? chan. 
JHN.14.6	Li Jesús quixye re: —La̱in aj cꞌamol be che̱ru. La̱in ninchꞌolob lix ya̱lal li Dios ut la̱in ninqꞌuehoc junelic yuꞌam. Ma̱ ani ta̱ru̱k ta̱oc riqꞌuin lin Yucuaꞌ cui incꞌaꞌ tinixpa̱b la̱in. 
JHN.14.7	Li ani naxnau cuu la̱in naxnau ajcuiꞌ ru lin Yucuaꞌ. Chalen anakcuan nequenau chic ru lin Yucuaꞌ ut xeril ru, chan li Jesús. 
JHN.14.8	Laj Felipe quixye re: —Ka̱cuaꞌ, cꞌutbesi chiku li Yucuaꞌbej ut ta̱cꞌojla̱k kachꞌo̱l, chan. 
JHN.14.9	Li Jesús quixye re: —At Felipe, ac junxil nin-oc saꞌ e̱ya̱nk. ¿Ma toj ma̱jiꞌ nequenau cuu? Li ani nanaꞌoc cuu la̱in, aꞌan naxnau ajcuiꞌ ru li Yucuaꞌbej. ¿Cꞌaꞌut nak nacaye cue, “Cꞌut chiku li Yucuaꞌbej?” 
JHN.14.10	Felipe, ¿ma incꞌaꞌ nacapa̱b nak la̱in ut li Yucuaꞌbej junaj ku chi kibil kib? Li cꞌaꞌru xinye e̱re moco yal injunes ta xinye. Li Yucuaꞌbej cuan cuiqꞌuin, ut aꞌan nacꞌutuc chicuu li cꞌaꞌru ninba̱nu. 
JHN.14.11	Chepa̱b nak la̱in cuanquin riqꞌuin li Yucuaꞌbej ut aꞌan cuan cuiqꞌuin. Junaj ku chi kibil kib. Cui incꞌaꞌ niquine̱pa̱b xban li cꞌaꞌru ninye, chine̱pa̱bak xbaneb li milagro li yo̱quin chixba̱nunquil. 
JHN.14.12	Relic chi ya̱l ninye e̱re, li ani napa̱ban cue la̱in, aꞌan tixba̱nu li cꞌanjel ninba̱nu la̱in. Ut kꞌaxal cuiꞌchic nabal li tixba̱nu chiru li xinba̱nu la̱in xban nak la̱in xic cue riqꞌuin li Yucuaꞌbej. 
JHN.14.13	Chixjunil li te̱tzꞌa̱ma saꞌ incꞌabaꞌ, la̱in tinqꞌue e̱re re nak ta̱nima̱k xlokꞌal li Yucuaꞌbej saꞌ incꞌabaꞌ la̱in. 
JHN.14.14	Joꞌcan ut nak yalak cꞌaꞌru te̱tzꞌa̱ma saꞌ incꞌabaꞌ, la̱in tinqꞌue e̱re.
JHN.14.15	Cui niquine̱ra, cheba̱nuhak joꞌ xexinchakꞌrabi cuiꞌ. 
JHN.14.16	La̱in tintzꞌa̱ma chiru lin Yucuaꞌ nak tixqꞌue e̱re li Santil Musikꞌej. Aꞌan ta̱cꞌojoba̱nk e̱chꞌo̱l ut aꞌan ta̱tenkꞌa̱nk e̱re. Aꞌan ta̱cua̱nk e̱riqꞌuin chi junelic. 
JHN.14.17	Ut aꞌan ajcuiꞌ li Santil Musikꞌej li ta̱cꞌutuk re lix ya̱lal che̱ru chirix li Dios. Li incꞌaꞌ niquineꞌxpa̱b incꞌaꞌ naru nacuan li Santil Musikꞌej riqꞌuineb xban nak incꞌaꞌ nequeꞌxnau ani aꞌan, chi moco nequeꞌxqꞌue retal li cꞌaꞌru naxba̱nu li Santil Musikꞌej. Abanan la̱ex nequenau ani aꞌan xban nak aꞌan cuan saꞌ e̱ya̱nk anakcuan ut ta̱cua̱nk e̱riqꞌuin chi junelic. 
JHN.14.18	Nak tinxic incꞌaꞌ texincanab e̱junes. Tincha̱lk cuiꞌchic e̱riqꞌuin. 
JHN.14.19	Cuulac re xkꞌehil nak incꞌaꞌ chic teꞌril cuu li incꞌaꞌ nequeꞌpa̱ban cue. Abanan la̱ex te̱ril cuu. Ut xban nak yoꞌyo̱kin la̱in, yoꞌyo̱kex ajcuiꞌ la̱ex. 
JHN.14.20	Toj saꞌ li cutan aꞌan la̱ex te̱qꞌue retal nak li Yucuaꞌbej cuan cuiqꞌuin ut la̱in cuanquin riqꞌuin aꞌan. Junaj ku chi kibil kib. Ut la̱ex cua̱nkex cuiqꞌuin ut la̱in cua̱nkin e̱riqꞌuin. 
JHN.14.21	Li ani naxcꞌul lin chakꞌrab ut naxba̱nu li naxye, aꞌan li narahoc cue. Li ani narahoc cue naraheꞌ ajcuiꞌ xban lin Yucuaꞌ. Ut la̱in tinra ajcuiꞌ aꞌan ut tincꞌutbesi cuib chiru, chan li Jesús reheb lix tzolom. 
JHN.14.22	Laj Judas jun chic, li ma̱cuaꞌ laj Judas Iscariote, quixye re: —Ka̱cuaꞌ, ¿chanru nak ta̱cꞌutbesi a̱cuib chiku la̱o, ut incꞌaꞌ ta̱cꞌutbesi a̱cuib chiruheb li incꞌaꞌ nequeꞌpa̱ban a̱cue? chan. 
JHN.14.23	Quichakꞌoc li Jesús ut quixye re: —La̱in tincꞌutbesi cuib chiruheb li nequeꞌrahoc cue ut nequeꞌxba̱nu li cꞌaꞌru ninye. Eb aꞌan teꞌrahekꞌ xban lin Yucuaꞌ. La̱in ut lin Yucuaꞌ toxic riqꞌuineb ut tocua̱nk riqꞌuineb. 
JHN.14.24	Li ani incꞌaꞌ narahoc cue incꞌaꞌ naxba̱nu li cꞌaꞌru ninye. Li cꞌaꞌru xinye e̱re, incꞌaꞌ xinye yal injunes. Lin Yucuaꞌ li quitaklan chak cue, aꞌan li nacꞌutuc chicuu cꞌaꞌru tinye. 
JHN.14.25	Yo̱quin chixyebal e̱re aꞌin nak toj cuanquin saꞌ e̱ya̱nk. 
JHN.14.26	Li Santil Musikꞌej li tixtakla chak li Yucuaꞌbej chokꞌ cuu̱chil, aꞌan ta̱tenkꞌa̱nk e̱re ut aꞌan ta̱cꞌutuk che̱ru chixjunil li cꞌaꞌak re ru li incꞌaꞌ nequetau ru. Ut aꞌan tixjultica e̱re chixjunil li cꞌaꞌru xinye e̱re. 
JHN.14.27	La̱in tincanab li tuktu̱quil usilal e̱riqꞌuin nak tinxic. Li tuktu̱quil usilal li tinqꞌue e̱re moco joꞌ ta li nequeꞌxqꞌue li cuanqueb saꞌ ruchichꞌochꞌ. La̱in tinqꞌue xtuktu̱quilal le̱ chꞌo̱l. Mexcꞌoxlac chi moco texxucuak. 
JHN.14.28	Ac xinye e̱re nak tinxic, ut tincha̱lk cuiꞌchic. Cui ya̱l nak niquine̱ra, ta̱sahokꞌ raj saꞌ e̱chꞌo̱l nak tinxic riqꞌuin lin Yucuaꞌ, xban nak aꞌan kꞌaxal nim xcuanquil chicuu la̱in. 
JHN.14.29	La̱in yo̱quin chixyebal e̱re aꞌin nak toj ma̱jiꞌ nacꞌulman. Nak ta̱cꞌulma̱nk li cꞌaꞌru xinye, la̱ex te̱pa̱b nak ya̱l li cꞌaꞌru xinye e̱re. 
JHN.14.30	Incꞌaꞌ chic ta̱ru̱k tina̱tinak chi nabal e̱riqꞌuin xban nak yo̱ chi cha̱lc li nataklan saꞌ li ruchichꞌochꞌ, usta aꞌan ma̱cꞌaꞌ xcuanquil saꞌ inbe̱n la̱in. 
JHN.14.31	La̱in yo̱quin chixba̱nunquil chixjunil li quixye cue lin Yucuaꞌ re nak chixjunileb li cuanqueb saꞌ ruchichꞌochꞌ teꞌxqꞌue retal nak la̱in ninra li Yucuaꞌbej. Anakcuan yo̱keb. E̱lko saꞌ li naꞌajej aꞌin, chan li Jesús.
JHN.15.1	Li Jesús quixye ajcuiꞌ reheb: —La̱in chanchanin li xto̱nal li uvas. Ut lin Yucuaꞌ joꞌ jun li nasabesin re. 
JHN.15.2	Li ani incꞌaꞌ naxba̱nu li cꞌaꞌru naraj lin Yucuaꞌ, aꞌan chanchan li rukꞌ li cheꞌ li na-isi̱c xban nak incꞌaꞌ nau̱chin. Abanan li ani naxba̱nu li cꞌaꞌru naraj lin Yucuaꞌ, aꞌan chanchan li rukꞌ li cheꞌ li nau̱chin. Ut li na-iloc re naxsabesi re nak tixqꞌue nabal li ru. 
JHN.15.3	La̱ex chanchanex li cha̱bil rukꞌ li cheꞌ li nau̱chin chi nabal xban nak sabesinbil chic ru. La̱ex ac ti̱c chic le̱ yuꞌam xban lix ya̱lal xinchꞌolob che̱ru. 
JHN.15.4	Cua̱nkex cuiqꞌuin ut la̱in cua̱nkin e̱riqꞌuin. Joꞌ li rukꞌ li cheꞌ, cui incꞌaꞌ letzlo riqꞌuin lix to̱nal, incꞌaꞌ naru nau̱chin. Joꞌcan ajcuiꞌ la̱ex. Cui incꞌaꞌ cua̱nkex cuiqꞌuin, incꞌaꞌ ta̱ru̱k texqꞌui̱k saꞌ le̱ pa̱ba̱l. 
JHN.15.5	La̱in joꞌ li xto̱nal li uvas ut la̱ex joꞌ li rukꞌ. Cui cua̱nkex cuiqꞌuin ut la̱in cua̱nkin e̱riqꞌuin, la̱ex texcua̱nk saꞌ ti̱quilal ut texqꞌui̱k saꞌ le̱ pa̱ba̱l. Yal e̱junes ma̱cꞌaꞌ naru te̱ba̱nu. 
JHN.15.6	Li ani incꞌaꞌ ta̱cua̱nk cuiqꞌuin ta̱isi̱k joꞌ nak nayoqꞌueꞌ li rukꞌ li cheꞌ li incꞌaꞌ us. Nak nachakic nacuteꞌ saꞌ xam ut nacꞌat. 
JHN.15.7	Cui la̱ex cua̱nkex cuiqꞌuin ut te̱ba̱nu li cꞌaꞌru xinye e̱re, ta̱qꞌuehekꞌ e̱re chixjunil li cꞌaꞌru te̱tzꞌa̱ma. 
JHN.15.8	Nequeqꞌue xlokꞌal lin Yucuaꞌ riqꞌuin li cha̱bilal nequeba̱nu. Cui yo̱kex chixba̱nunquil li cꞌaꞌru naraj li Dios, la̱exak tzꞌakal intzolom. 
JHN.15.9	La̱in nequexinra la̱ex joꞌ nak ninxra lin Yucuaꞌ la̱in. Chexcua̱nk cuiqꞌuin re nak texinra chi junelic. 
JHN.15.10	Cui te̱ba̱nu li cꞌaꞌru ninye e̱re, la̱in texinra junelic. La̱in xinba̱nu li cꞌaꞌru xye cue lin Yucuaꞌ ut aꞌan junelic niquinixra la̱in. 
JHN.15.11	La̱in ninye e̱re aꞌin re nak textzꞌako̱nk riqꞌuin lix sahil inchꞌo̱l la̱in. Cui te̱ba̱nu li cꞌaꞌru ninye e̱re, numtajenakak xsahil e̱chꞌo̱l la̱ex. 
JHN.15.12	Aꞌan aꞌin li chakꞌrab li ninqꞌue e̱re nak cherahak e̱rib che̱ribil e̱rib joꞌ nak nequexinra la̱in. 
JHN.15.13	Li rahoc chi tzꞌakal aꞌan nak junak tixkꞌaxtesi lix yuꞌam saꞌ xcꞌabaꞌ li ras ri̱tzꞌin. 
JHN.15.14	Cui te̱ba̱nu li cꞌaꞌru ninye e̱re, la̱exak li raro̱kex inban. 
JHN.15.15	La̱ex ma̱cuaꞌakex chic yal aj cꞌanjel xban nak junak laj cꞌanjel incꞌaꞌ naxnau cꞌaꞌru yo̱ lix patrón. Abanan la̱in xinye e̱re chixjunil li naxye cue lin Yucuaꞌ. Aꞌan naxcꞌut nak raro̱quex inban. 
JHN.15.16	Ma̱cuaꞌ la̱ex xexsicꞌoc cuu la̱in. La̱in ban xinsicꞌoc e̱ru la̱ex ut xexinxakab chixba̱nunquil li ti̱quilal. Le̱ ti̱quilal incꞌaꞌ ta̱osokꞌ. Ta̱cua̱nk ban chi junelic. Ut lin Yucuaꞌ tixqꞌue e̱re chixjunil li te̱tzꞌa̱ma saꞌ incꞌabaꞌ la̱in. 
JHN.15.17	Aꞌan aꞌin li yo̱quin chixyebal e̱re nak cherahak e̱rib che̱ribil e̱rib.
JHN.15.18	Cui la̱ex xicꞌ nequex-ileꞌ xbaneb li incꞌaꞌ nequeꞌpa̱ban, chenauhak nak xbe̱n cua la̱in xicꞌ xineꞌril che̱ru la̱ex. 
JHN.15.19	Cui ta la̱ex incꞌaꞌ xine̱pa̱b la̱in, raro̱kex raj xbaneb li incꞌaꞌ nequeꞌpa̱ban. Abanan la̱ex ma̱cuaꞌex chic jun saꞌ xya̱nkeb xban nak la̱in xinsicꞌoc e̱ru. Joꞌcan nak xicꞌ nequex-ileꞌ xbaneb. 
JHN.15.20	Chijulticokꞌ e̱re nak xinye e̱re nak ma̱ jun aj cꞌanjel naxkꞌax ru xcuanquil lix patrón. Cui xineꞌxrahobtesi la̱in, texrahobtesi̱k ajcuiꞌ la̱ex. Cui ta xeꞌxba̱nu li cꞌaꞌru xinye la̱in, teꞌxba̱nu aj raj cuiꞌ li cꞌaꞌru te̱ye la̱ex. 
JHN.15.21	Texrahobtesi̱k xban nak la̱ex cualal incꞌajol. Teꞌxba̱nu chi joꞌcan xban nak incꞌaꞌ nequeꞌxnau ru li ani quitaklan chak cue. 
JHN.15.22	Ma̱cꞌaꞌeb raj xma̱c cui ta la̱in incꞌaꞌ xincꞌulun ut cui ta incꞌaꞌ xinye reheb lix ya̱lal. Abanan ma̱cꞌaꞌ cꞌaꞌru teꞌxcol cuiꞌ ribeb xban nak cuanqueb xma̱c. 
JHN.15.23	Li ani xicꞌ na-iloc cue la̱in, xicꞌ ajcuiꞌ naril lin Yucuaꞌ. 
JHN.15.24	Ma̱cꞌaꞌeb raj xma̱c cui ta incꞌaꞌ xeꞌril li milagros li xinba̱nu chiruheb, li milagros li ma̱ ani chic naru xba̱nunquil. Abanan eb aꞌan queꞌril li xinba̱nu. Joꞌcan nak xicꞌ niquineꞌril la̱in ut xicꞌ ajcuiꞌ nequeꞌril lin Yucuaꞌ. 
JHN.15.25	Joꞌcaꞌin xcꞌulman xban nak tzꞌi̱banbil chak retalil saꞌ li chakꞌrab li quiqꞌueheꞌ reheb: Ma̱cꞌaꞌ raj inma̱c, abanan xicꞌ quineꞌril. 
JHN.15.26	Nak ta̱cha̱lk li Santil Musikꞌej, laj Cꞌojobanel Chꞌo̱l, e̱riqꞌuin aꞌan tixcꞌut chi tzꞌakal lix ya̱lal che̱ru chicuix la̱in. La̱in tintakla chak e̱riqꞌuin li Santil Musikꞌej li nachal riqꞌuin lin Yucuaꞌ. 
JHN.15.27	Ut la̱ex te̱chꞌolob ajcuiꞌ lix ya̱lal chicuix xban nak la̱ex cuanquex cuiqꞌuin chalen nak xintiquib lin cꞌanjel arin saꞌ ruchichꞌochꞌ.
JHN.16.1	Yo̱quin chixyebal e̱re chixjunil li cꞌaꞌak re ru aꞌin re nak incꞌaꞌ ta̱chꞌina̱nk e̱chꞌo̱l saꞌ le̱ pa̱ba̱l nak ta̱cha̱lk li raylal saꞌ e̱be̱n. 
JHN.16.2	Tex-isi̱k saꞌ li cab li nequeꞌxchꞌutub cuiꞌ ribeb laj judío. Ta̱cuulak xkꞌehil nak eb li teꞌcamsi̱nk e̱re teꞌxcꞌoxla nak yo̱queb chi cꞌanjelac chiru li Dios nak teꞌxba̱nu chi joꞌcan. 
JHN.16.3	Teꞌxba̱nu li raylal aꞌin e̱re xban nak incꞌaꞌ nequeꞌxnau ru lin Yucuaꞌ chi moco nequeꞌxnau cuu la̱in. 
JHN.16.4	Ac xinye e̱re chixjunil li cꞌaꞌak re ru aꞌin re nak ta̱julticokꞌ e̱re li cꞌaꞌru xinye e̱re nak yo̱kex chixcꞌulbal li raylal. La̱in incꞌaꞌ quinye chak e̱re junxil nak quintiquib chak lin cꞌanjel xban nak cuanquin e̱riqꞌuin.
JHN.16.5	Anakcuan xic cuiꞌchic cue riqꞌuin li quitaklan chak cue. Ut ma̱ jun e̱re napatzꞌoc cue bar xic cue. 
JHN.16.6	Xrahoꞌ saꞌ e̱chꞌo̱l xban li cꞌaꞌru xinye e̱re. 
JHN.16.7	Abanan la̱in xinye lix ya̱lal e̱re. Kꞌaxal us chokꞌ e̱re nak tinxic xban nak cui incꞌaꞌ ninxic, incꞌaꞌ ta̱cha̱lk li Santil Musikꞌej e̱riqꞌuin. Aꞌan li ta̱tenkꞌa̱nk e̱re ut aꞌan li ta̱cꞌojoba̱nk re le̱ chꞌo̱l. Nak tinxic, la̱in tintakla chak li Santil Musikꞌej e̱riqꞌuin. 
JHN.16.8	Nak ta̱cha̱lk li Santil Musikꞌej, aꞌan tixcꞌutbesi chiruheb li cuanqueb saꞌ ruchichꞌochꞌ nak incꞌaꞌ nequeꞌxtau ru cꞌaꞌru li ma̱c ut cꞌaꞌru li ti̱quilal chi moco nequeꞌxtau ru li rakba a̱tin li tixba̱nu li Dios. 
JHN.16.9	Incꞌaꞌ nequeꞌxtau ru cꞌaꞌru li ma̱c xban nak incꞌaꞌ niquineꞌxpa̱b. 
JHN.16.10	Incꞌaꞌ nequeꞌxtau ru cꞌaꞌru li ti̱quilal. Cui ta queꞌxtau ru teꞌxnau raj nak la̱in ti̱c inchꞌo̱l. Xban nak ti̱c inchꞌo̱l, tinxic riqꞌuin li Dios ut incꞌaꞌ chic te̱ril cuu. 
JHN.16.11	Incꞌaꞌ nequeꞌxtau ru cꞌaꞌru li rakba a̱tin. Cui ta queꞌxtau ru, teꞌxnau raj nak ac tenebanbil li rakba a̱tin saꞌ xbe̱n laj tza li nataklan saꞌ ruchichꞌochꞌ. 
JHN.16.12	Toj cuan raj nabal chic li tinye e̱re, abanan incꞌaꞌ te̱cuy rabinquil anakcuan. 
JHN.16.13	Abanan nak ta̱cha̱lk li Santil Musikꞌej, aꞌan tixcꞌut che̱ru chixjunil lix ya̱lal. Incꞌaꞌ ta̱a̱tinak yal xjunes. Tixye ban e̱re chixjunil li cꞌaꞌru ta̱rabi riqꞌuin li Dios ut tixchꞌolob che̱ru li cꞌaꞌru ta̱cha̱lk mokon. 
JHN.16.14	Li Santil Musikꞌej tixqꞌue inlokꞌal xban nak li cꞌaꞌru tinye re, aꞌan ajcuiꞌ li tixchꞌolob xya̱lal che̱ru. 
JHN.16.15	Chixjunil li cꞌaꞌru cuan re lin Yucuaꞌ, cue ajcuiꞌ la̱in. Joꞌcan nak xinye e̱re nak li cꞌaꞌru tinye e̱re, aꞌan ajcuiꞌ li tixcꞌutbesi che̱ru li Santil Musikꞌej. 
JHN.16.16	—Chi se̱b incꞌaꞌ chic te̱ril cuu. Abanan mokon chic te̱ril cuiꞌchic cuu, chan li Jesús. 
JHN.16.17	Cuanqueb lix tzolom yo̱queb chixyebal chi ribileb rib: —¿Cꞌaꞌru xya̱lal nak xye ke nak ta̱xic riqꞌuin lix yucuaꞌ? ¿Cꞌaꞌut nak xye ke nak chi se̱b incꞌaꞌ chic takil ru ut mokon chic takil cuiꞌchic ru? 
JHN.16.18	¿Cꞌaꞌut nak xye chi joꞌcan? Incꞌaꞌ nakatau ru cꞌaꞌut nak quixye nak chi se̱b incꞌaꞌ chic takil ru, chanqueb. 
JHN.16.19	Li Jesús quixnau nak queꞌraj xpatzꞌbal re cꞌaꞌru xya̱lal li yo̱ chixyebal. Joꞌcan nak quixye reheb: —¿Ma yo̱quex chixpatzꞌbal che̱ribil e̱rib cꞌaꞌru xya̱lal li xinye? ¿Ma incꞌaꞌ xetau ru nak xinye e̱re nak chi se̱b incꞌaꞌ chic te̱ril cuu ut mokon chic te̱ril cuiꞌchic cuu? ¿Ma aꞌan li te̱raj xnaubal? 
JHN.16.20	Relic chi ya̱l ninye e̱re nak eb li incꞌaꞌ nequeꞌpa̱ban cue ta̱sahokꞌ saꞌ xchꞌo̱leb nak tincꞌul li raylal. La̱ex ta̱yotꞌekꞌ e̱chꞌo̱l ut texya̱bak nak tincꞌul chi joꞌcan. Ta̱rahokꞌ saꞌ e̱chꞌo̱l, abanan mokon ta̱sahokꞌ cuiꞌchic saꞌ e̱chꞌo̱l nak te̱ril cuiꞌchic cuu. 
JHN.16.21	Junak ixk yoꞌla̱c re lix cꞌulaꞌal narecꞌa xrahil lix raylal. Abanan nak ac xyoꞌla lix cꞌulaꞌal, nasach saꞌ xchꞌo̱l li raylal li quixcꞌul ut nasahoꞌ saꞌ xchꞌo̱l xban nak ac xyoꞌla lix cꞌulaꞌal. 
JHN.16.22	Joꞌcan ajcuiꞌ la̱ex. Anakcuan ra saꞌ e̱chꞌo̱l. Abanan nak te̱ril cuiꞌchic cuu, ta̱sahokꞌ saꞌ e̱chꞌo̱l. Ut ma̱ ani ta̱isi̱nk che̱ru lix sahil e̱chꞌo̱l. 
JHN.16.23	Ta̱cuulak xkꞌehil nak ma̱cꞌaꞌ chic te̱tzꞌa̱ma cue la̱in. Chiru ban chic lin Yucuaꞌ textzꞌa̱ma̱nk. Relic chi ya̱l tinye e̱re nak chixjunil li te̱tzꞌa̱ma chiru lin Yucuaꞌ saꞌ incꞌabaꞌ la̱in, aꞌan tixqꞌue e̱re. 
JHN.16.24	Chalen anakcuan toj ma̱cꞌaꞌ nequetzꞌa̱ma saꞌ incꞌabaꞌ. Chextzꞌa̱ma̱nk ut ta̱qꞌuehekꞌ e̱re re nak kꞌaxal cuiꞌchic ta̱sahokꞌ saꞌ e̱chꞌo̱l, chan li Jesús. 
JHN.16.25	Chixjunil li cꞌaꞌak re ru aꞌin xinye e̱re saꞌ jaljo̱quil ru a̱tin. Abanan ta̱cuulak xkꞌehil nak incꞌaꞌ chic tinye e̱re chi jaljo ru. Tinye ban e̱re chi tzꞌakal riqꞌuin a̱tin incꞌaꞌ chꞌaꞌaj xtaubal ru ut tinchꞌolob che̱ru lix ya̱lal chirix lin Yucuaꞌ. 
JHN.16.26	Nak ta̱cuulak xkꞌehil la̱ex chic textzꞌa̱ma̱nk chiru li Yucuaꞌbej saꞌ incꞌabaꞌ la̱in. Incꞌaꞌ chic tento nak la̱in tintzꞌa̱ma̱nk chiru li Yucuaꞌbej che̱rix la̱ex. 
JHN.16.27	Lin Yucuaꞌ nequexra la̱ex xban nak la̱ex niquine̱ra la̱in ut xban nak xepa̱b nak riqꞌuin li Dios xinchal chak. 
JHN.16.28	La̱in riqꞌuin lin Yucuaꞌ xinchal chak. Ut anakcuan tincanab li ruchichꞌochꞌ ut tinxic cuiꞌchic riqꞌuin lin Yucuaꞌ, chan li Jesús. 
JHN.16.29	Ut eb lix tzolom queꞌxye re: —Anakcuan yo̱cat chi a̱tinac riqꞌuin a̱tin incꞌaꞌ chꞌaꞌaj xtaubal ru. Incꞌaꞌ chic xaye ke riqꞌuin jaljo̱quil ru a̱tin. 
JHN.16.30	Anakcuan nakaqꞌue retal nak la̱at nacanau chixjunil li cꞌaꞌak re ru. Moco toj ta ta̱yehekꞌ a̱cue. Joꞌcan nak nakapa̱b nak la̱at riqꞌuin li Dios xatchal chak, chanqueb. 
JHN.16.31	Li Jesús quixye reheb: —¿Ma ya̱l nak niquine̱pa̱b anakcuan? 
JHN.16.32	Xcuulac xkꞌehil, ut anakcuan ajcuiꞌ, nak ta̱chaꞌchaꞌi̱k e̱ru che̱junilex. Ac xbe xbe li junju̱nk tixchap ut tine̱canab injunes. Abanan moco injunes ta xban nak lin Yucuaꞌ cua̱nk cuiqꞌuin. 
JHN.16.33	Xinye e̱re li cꞌaꞌak re ru aꞌin re nak texcua̱nk cuiqꞌuin ut ta̱cua̱nk e̱riqꞌuin li tuktu̱quilal. Saꞌ li ruchichꞌochꞌ te̱cꞌul li raylal. Abanan cacuubresihomak le̱ chꞌo̱l xban nak la̱in ac xinnumta saꞌ xbe̱n li nataklan saꞌ ruchichꞌochꞌ, chan li Jesús reheb lix tzolom.
JHN.17.1	Nak quirakeꞌ xyebal li a̱tin aꞌin, li Jesús quixtaksi li riloba̱l ut qui-oc chi tijoc. Quixye: —At inYucuaꞌ, xcuulac xkꞌehil nak tincamsi̱k. Ta̱qꞌue taxak inlokꞌal la̱in li Cꞌajolbej re nak la̱in tinqꞌue ajcuiꞌ a̱lokꞌal la̱at. 
JHN.17.2	La̱at xatqꞌuehoc incuanquil saꞌ xbe̱n chixjunil re nak tinqꞌue li junelic yuꞌam reheb li xakꞌaxtesiheb cue. 
JHN.17.3	Li junelic yuꞌam, aꞌan nak teꞌxnau a̱cuu la̱at li junajat chi tzꞌakal Dios ut teꞌxnau ajcuiꞌ cuu la̱in li Jesucristo li quina̱takla chak. 
JHN.17.4	La̱in xinqꞌue a̱lokꞌal arin saꞌ ruchichꞌochꞌ xban nak xinchoy xba̱nunquil li cꞌanjel li xaqꞌue cue re tinba̱nu. 
JHN.17.5	At inYucuaꞌ, chaqꞌue ta cuiꞌchic lin lokꞌal li quicuan nak toj cuanquin chak a̱cuiqꞌuin nak toj ma̱jiꞌ naticla chak li ruchichꞌochꞌ. 
JHN.17.6	Eb li xasiqꞌueb ru saꞌ ruchichꞌochꞌ xakꞌaxtesiheb cue. La̱in xincꞌut chiruheb chi tzꞌakal anihat la̱at ut xinchꞌolob lix ya̱lal chiruheb. Ut eb aꞌan xeꞌxba̱nu li cꞌaꞌru xaye reheb. 
JHN.17.7	Anakcuan nequeꞌxnau nak chixjunil li cꞌaꞌru xinba̱nu, la̱at xatqꞌuehoc cue chixba̱nunquil. 
JHN.17.8	La̱in xinye reheb li cꞌaꞌru xaye cue ut xeꞌxcꞌul li cua̱tin. Xeꞌxqꞌue retal nak relic chi ya̱l a̱cuiqꞌuin xinchal chak ut xeꞌxpa̱b nak la̱at xattaklan chak cue. 
JHN.17.9	La̱in incꞌaꞌ yo̱quin chixtzꞌa̱manquil a̱cue nak ta̱tenkꞌaheb li incꞌaꞌ xineꞌxpa̱b. Yo̱quin ban chixtzꞌa̱manquil cha̱cuu nak ta̱tenkꞌaheb lin tzolom li xakꞌaxtesiheb cue xban nak aꞌaneb la̱ cualal a̱cꞌajol. 
JHN.17.10	Chixjunileb li cualal incꞌajol, a̱cualal a̱cꞌajol ajcuiꞌ la̱at. Ut chixjunileb la̱ cualal a̱cꞌajol, cualal incꞌajol ajcuiꞌ la̱in. Ut eb aꞌan nequeꞌxnima inlokꞌal. 
JHN.17.11	Anakcuan la̱in tinxic a̱cuiqꞌuin. Incꞌaꞌ chic tincua̱nk saꞌ ruchichꞌochꞌ. Abanan eb aꞌan toj teꞌcua̱nk saꞌ ruchichꞌochꞌ. At inYucuaꞌ, la̱at Santo. Chacuileb taxak riqꞌuin lix nimal la̱ cuanquilal li xakꞌaxtesiheb cue re nak junajak ruheb joꞌ la̱at ut la̱in junaj ku. 
JHN.17.12	Nak cuanquin saꞌ xya̱nkeb, riqꞌuin xnimal la̱ cuanquil xincuileb lin tzolom li xakꞌaxtesiheb cue ut ma̱ jun xsach chicuu. Caꞌaj cuiꞌ li jun xsach li ac qꞌuebil chak re sachc. Aꞌin xcꞌulman re nak ta̱tzꞌaklok ru li tzꞌi̱banbil saꞌ li Santil Hu. 
JHN.17.13	Anakcuan xic cue a̱cuiqꞌuin. Abanan yo̱quin chixyebal li cꞌaꞌak re ru aꞌin nak toj cuanquin saꞌ ruchichꞌochꞌ re nak ta̱cua̱nk xsahil xchꞌo̱leb aꞌan joꞌ li xsahil inchꞌo̱l la̱in. 
JHN.17.14	La̱in xinchꞌolob xya̱lal la̱ cua̱tin chiruheb. Joꞌcan nak xicꞌ nequeꞌileꞌ xbaneb li incꞌaꞌ nequeꞌpa̱ban. Xicꞌ nequeꞌileꞌ xban nak moco xcomoneb ta chic ut moco juntakꞌe̱t ta chic lix naꞌlebeb. Joꞌcan ajcuiꞌ la̱in. Moco la̱in ta xcomoneb li cuanqueb saꞌ ruchichꞌochꞌ. 
JHN.17.15	Incꞌaꞌ yo̱quin chixtzꞌa̱manquil cha̱cuu nak ta̱cuisiheb lin tzolom saꞌ ruchichꞌochꞌ. Caꞌaj cuiꞌ yo̱quin chixtzꞌa̱manquil cha̱cuu nak ta̱coleb chiru laj tza. 
JHN.17.16	La̱in ma̱cuaꞌin xcomoneb li cuanqueb saꞌ ruchichꞌochꞌ. Joꞌcan ajcuiꞌ eb aꞌan. Ma̱cuaꞌeb chic xcomoneb li incꞌaꞌ nequeꞌpa̱ban. 
JHN.17.17	Chasantobresiheb taxak riqꞌuin la̱ cua̱tin, xban nak aꞌan li tzꞌakal ya̱l. 
JHN.17.18	Joꞌ nak xina̱takla chak la̱in saꞌ ruchichꞌochꞌ chixchꞌolobanquil lix ya̱lal, joꞌcan ajcuiꞌ nak tintaklaheb chixchꞌolobanquil lix ya̱lal chiruheb li incꞌaꞌ nequeꞌpa̱ban. 
JHN.17.19	Saꞌ xcꞌabaꞌ eb aꞌan xinkꞌaxtesi cuib la̱in chixba̱nunquil li cꞌaꞌru xaye cue. Ut saꞌ xcꞌabaꞌ li ya̱l li xinye eb aꞌan teꞌxkꞌaxtesi ajcuiꞌ ribeb chixba̱nunquil li cꞌaꞌru nacacuaj. 
JHN.17.20	Ma̱cuaꞌ caꞌaj cuiꞌ chirixeb lin tzolom yo̱quin chi tzꞌa̱ma̱nc cha̱cuu. Yo̱quin aj ban cuiꞌ chi tzꞌa̱ma̱nc cha̱cuu chirixeb li teꞌpa̱ba̱nk mokon nak teꞌxchꞌolob lix ya̱lal chiruheb. 
JHN.17.21	At inYucuaꞌ, li cꞌaꞌru nintzꞌa̱ma cha̱cuu, aꞌan nak junajak taxak ruheb. Cheꞌcua̱nk kiqꞌuin joꞌ nak cuanquin la̱in a̱cuiqꞌuin ut la̱at cuancat cuiqꞌuin. Junajak taxak ruheb re nak li cuanqueb saꞌ ruchichꞌochꞌ teꞌxpa̱b nak la̱at xattaklan chak cue. 
JHN.17.22	La̱in xinqꞌueheb lix lokꞌal joꞌ nak xaqꞌue inlokꞌal la̱in re nak junajak ruheb joꞌ nak junaj ku la̱o. 
JHN.17.23	La̱in cua̱nkin riqꞌuineb ut la̱at cua̱nkat cuiqꞌuin re nak junajak chic ruheb chi tzꞌakal kiqꞌuin. Ut xban nak junajak chic ruheb kiqꞌuin, eb li incꞌaꞌ nequeꞌpa̱ban teꞌxqꞌue retal nak la̱at xattaklan chak cue ut teꞌxqꞌue ajcuiꞌ retal nak la̱at nacaraheb joꞌ nak niquina̱ra la̱in. 
JHN.17.24	At inYucuaꞌ, nintzꞌa̱ma cha̱cuu nak chixjunileb li xakꞌaxtesiheb cue teꞌcua̱nk cuiqꞌuin saꞌ li naꞌajej li tincua̱nk cuiꞌ la̱in. Nacuaj nak teꞌril lin lokꞌal li caqꞌue chak cue nak toj ma̱jiꞌ quiyi̱ba̱c li ruchichꞌochꞌ xban nak niquina̱ra. 
JHN.17.25	At inYucuaꞌ, la̱at ti̱c a̱chꞌo̱l. Eb li incꞌaꞌ nequeꞌpa̱ban incꞌaꞌ nequeꞌxnau a̱cuu. Abanan la̱in ninnau a̱cuu ut eb lin tzolom nequeꞌxnau chic nak la̱at xattaklan chak cue. 
JHN.17.26	La̱in xincꞌut chiruheb anihat la̱at ut toj tinchꞌolob cuiꞌchic chiruheb re nak teꞌrahok joꞌ nak niquina̱ra la̱at, ut la̱in tincua̱nk riqꞌuineb, chan li Jesús nak quitijoc.
JHN.18.1	Nak quirakeꞌ chi tijoc li Jesús, qui-el saꞌ li naꞌajej aꞌan rochbeneb lix tzolom. Co̱eb jun pacꞌal li haꞌ Cedrón xcꞌabaꞌ bar cuan cuiꞌ jun si̱r li acui̱mk. 
JHN.18.2	Laj Judas Iscariote, li ta̱kꞌaxtesi̱nk re li Jesús, naxnau li naꞌajej aꞌan xban nak nabal sut quicuulac li Jesús aran rochbeneb lix tzolom. 
JHN.18.3	Joꞌcan nak laj Judas co̱ saꞌ li naꞌajej aꞌan ut quixcꞌam chirix jun chꞌu̱tal li soldado aj Roma. Ut co̱eb ajcuiꞌ chirixeb li nequeꞌcꞌacꞌalen saꞌ li templo. Taklanbileb xbaneb laj fariseo ut li xbe̱nil aj tij. Cuan cuanqueb xxameb saꞌ rukꞌ ut cuan cuanqueb xxameb saꞌ ruꞌuj cheꞌ ut cuanqueb ajcuiꞌ xchꞌi̱chꞌeb. 
JHN.18.4	Li Jesús ac naxnau chixjunil li cꞌaꞌru tixcꞌul. Joꞌcan nak quichal ut quixakli chiruheb ut quixye: —¿Ani nequesicꞌ? chan reheb. 
JHN.18.5	Eb aꞌan queꞌxye: —Yo̱co chixsicꞌbal li Jesús laj Nazaret.— Li Jesús quixye: —La̱in li yo̱quex chinsicꞌbal, chan. Cuan ajcuiꞌ saꞌ xya̱nkeb laj Judas li ta̱kꞌaxtesi̱nk re. 
JHN.18.6	Nak li Jesús quixye reheb, “La̱in li yo̱quex chinsicꞌbal”, kꞌa̱jel ix nak queꞌco̱eb ut jun tꞌaniqueb nak queꞌtꞌaneꞌ chi chꞌochꞌ. 
JHN.18.7	Ut li Jesús quixye cuiꞌchic reheb: —¿Ani nequesicꞌ? Queꞌchakꞌoc ut queꞌxye re: —Li Jesús laj Nazaret, aꞌan li yo̱co chixsicꞌbal.— 
JHN.18.8	Li Jesús quixye reheb: —Ac xinye e̱re nak la̱in. Cui yo̱quex chinsicꞌbal la̱in, canabomakeb chi xic li nequeꞌta̱ken cue, chan. 
JHN.18.9	Quixye chi joꞌcan re nak ta̱tzꞌaklok ru li quixye nak quitijoc: At inYucuaꞌ, ma̱ jun reheb li cakꞌaxtesiheb cue xsach chicuu. 
JHN.18.10	Laj Simón Pedro cuan xchꞌi̱chꞌ. Quirisi chak lix chꞌi̱chꞌ saꞌ xnaꞌaj. Ut riqꞌuin lix chꞌi̱chꞌ quirisi lix xic laj Malco lix mo̱s li xyucuaꞌil aj tij. Li xic li quixyocꞌ, aꞌan li cuan saꞌ xnim. 
JHN.18.11	Li Jesús quixye re laj Pedro: —Xoc la̱ chꞌi̱chꞌ saꞌ xnaꞌaj. ¿Ma incꞌaꞌ ta biꞌ tento nak tincꞌul li raylal aꞌin? ¿Ma incꞌaꞌ ta biꞌ aꞌan aj e nak xinixtakla chak lin Yucuaꞌ? chan. 
JHN.18.12	Ut eb li soldado aj Roma rochben li nataklan saꞌ xbe̱neb ut eb laj judío li nequeꞌcꞌacꞌalen saꞌ li templo, queꞌxchap li Jesús ut queꞌxbacꞌ. 
JHN.18.13	Queꞌxcꞌam riqꞌuin laj Anás lix yucuaꞌ li rixakil laj Caifás. Laj Caifás, aꞌan li xbe̱nil aj tij saꞌ li chihab aꞌan. 
JHN.18.14	Laj Caifás aꞌan li quiyehoc reheb li nequeꞌtaklan saꞌ xbe̱neb laj judío nak us raj nak ta̱ca̱mk jun chi cui̱nk saꞌ xcꞌabaꞌeb chixjunileb.
JHN.18.15	Nak yo̱queb chixcꞌambal li Jesús, laj Simón Pedro rochben jun chic lix tzolom li Jesús yo̱queb chixta̱kenquil. Li tzolom aꞌan nanaꞌeꞌ ru xban li xyucuaꞌil aj tij. Joꞌcan nak qui-oc rochben li Jesús saꞌ li neba̱l li cuan chiru li rochoch li xyucuaꞌil aj tij. 
JHN.18.16	Abanan laj Pedro quicana saꞌ be chire li oqueba̱l. Ut lix tzolom jun chic qui-el saꞌ li neba̱l li cuan chiru li cab ut quia̱tinac riqꞌuin li ixk li nacꞌacꞌalen re li oqueba̱l. Ut quirocsi laj Pedro chi saꞌ. 
JHN.18.17	Ut li ixk, li nacꞌacꞌalen re li oqueba̱l quixye re laj Pedro, —¿Ma ma̱cuaꞌ ta biꞌ la̱at jun reheb lix tzolom li cui̱nk aꞌan? chan re. Laj Pedro quichakꞌoc ut quixye: —Incꞌaꞌ. Ma̱cuaꞌin.— 
JHN.18.18	Eb laj cꞌanjel ut eb li nequeꞌcꞌacꞌalen saꞌ li templo queꞌxtzꞌab xxameb xban nak que teꞌrecꞌa. Xakxo̱queb chi kꞌixi̱nc chire xam. Laj Pedro yo̱ ajcuiꞌ chi kꞌixi̱nc saꞌ xya̱nkeb. 
JHN.18.19	Li xyucuaꞌil aj tij qui-oc chixpatzꞌbal re li Jesús chirixeb lix tzolom ut chirix ajcuiꞌ li tijleb li naxcꞌut. 
JHN.18.20	Li Jesús quixye re: —Junelic xinchꞌolob lix ya̱lal chiruheb li tenamit saꞌ eb li cab li nequeꞌxchꞌutub cuiꞌ ribeb laj judío ut saꞌ li templo. Ma̱cꞌaꞌ xinye reheb chi mukmu. 
JHN.18.21	¿Cꞌaꞌut nak nacapatzꞌ cue la̱in? Patzꞌ reheb li nequeꞌabin cue. Eb aꞌan naru nequeꞌxye e̱re cꞌaꞌru xinye, chan li Jesús. 
JHN.18.22	Nak quixye aꞌan, jun reheb li nequeꞌcꞌacꞌalen saꞌ li templo quixsacꞌ saꞌ xnakꞌ ru li Jesús ut quixye re: —¿Cꞌaꞌut nak nacasume li xyucuaꞌil aj tij chi joꞌcan? chan re. 
JHN.18.23	Li Jesús quixye re: —Cui incꞌaꞌ us li xinye, ye reheb li cuanqueb arin cꞌaꞌru incꞌaꞌ us xinye. Cui ut us li xinye, ¿cꞌaꞌut nak niquina̱sacꞌ? chan re. 
JHN.18.24	Ut laj Anás quixtakla li Jesús chi bacꞌbo riqꞌuin laj Caifás li xyucuaꞌil aj tij. 
JHN.18.25	Laj Pedro toj xakxo chi kꞌixi̱nc chire xam. Ut queꞌxye cuiꞌchic re: —¿Ma ma̱cuaꞌ ta biꞌ la̱at xcomoneb lix tzolom li cui̱nk aꞌan? Ut laj Pedro quiticꞌtiꞌic ut quixye: —Incꞌaꞌ. Ma̱cuaꞌin.— 
JHN.18.26	Jun lix mo̱s li xyucuaꞌil aj tij rechꞌalal li cui̱nk li quiyoqꞌueꞌ xxic xban laj Pedro, quixye re: —La̱at xcomoneb. ¿Ma incꞌaꞌ ta biꞌ xcuil nak a̱cuochben aran saꞌ li xnaꞌaj li acui̱mk? chan. 
JHN.18.27	Ut laj Pedro quixye cuiꞌchic re: —Incꞌaꞌ. Ma̱cuaꞌin, chan. Tojeꞌ ajcuiꞌ ta̱rakekꞌ xyebal aꞌan nak quiya̱bac laj tzoꞌ xul.
JHN.18.28	Toj ekꞌela chi us queꞌrisi li Jesús riqꞌuin laj Caifás ut queꞌxcꞌam saꞌ li naꞌajej li narakoc cuiꞌ a̱tin laj Pilato li acuabej aj Roma. Eb li nequeꞌtaklan saꞌ xbe̱neb laj judío incꞌaꞌ queꞌoc saꞌ li rochoch laj Pilato xban nak aꞌan ma̱cuaꞌ aj judío. Cui ta queꞌoc saꞌ rochoch junak ma̱cuaꞌ aj judío, queꞌxmux raj rib saꞌ lix pa̱ba̱leb. Xban nak queꞌraj cuaꞌac re li ninkꞌe Pascua, incꞌaꞌ queꞌru chi oc saꞌ li cab aꞌan. 
JHN.18.29	Xban nak incꞌaꞌ queꞌoc saꞌ li cab, laj Pilato qui-el chirix cab ut quixye reheb: —¿Cꞌaꞌru xma̱c li cui̱nk aꞌin nak xexchal chixjitbal? chan reheb. 
JHN.18.30	Queꞌchakꞌoc ut queꞌxye re: —Cui ta ma̱cꞌaꞌ xma̱c, incꞌaꞌ raj xkacꞌam chak a̱cuiqꞌuin re nak tatrakok a̱tin saꞌ xbe̱n, chanqueb. 
JHN.18.31	Laj Pilato quixye reheb: —Cꞌamomak la̱ex ut rakomak a̱tin saꞌ xbe̱n joꞌ naxye saꞌ le̱ chakꞌrab la̱ex, chan. Eb laj judío queꞌxye re: —Moco qꞌuebil ta kalese̱ns la̱o aj judío nak takacamsi junak cristian, chanqueb. 
JHN.18.32	Riqꞌuin aꞌin quitzꞌakloc ru li quixye li Jesús chanru nak ta̱camsi̱k. 
JHN.18.33	Laj Pilato qui-oc cuiꞌchic saꞌ li naꞌajej li narakoc cuiꞌ a̱tin. Quixbok li Jesús riqꞌuin ut quixye re: —¿Ma la̱at lix reyeb laj judío? chan re. 
JHN.18.34	Li Jesús quixye re: —¿Ma saꞌ a̱chꞌo̱l x-ala li xaye, malaj jalan xyehoc a̱cue li xaye? chan. 
JHN.18.35	Laj Pilato quixye re: —¿Ma la̱in ta biꞌ aj judío? Eb la̱ cuech tenamitil rochbeneb li xbe̱nil aj tij, aꞌaneb li xeꞌkꞌaxtesin a̱cue saꞌ cuukꞌ. Ye cue cꞌaꞌru a̱ma̱c, chan. 
JHN.18.36	Li Jesús quixye re: —Lin cuanquil la̱in ma̱cuaꞌ re saꞌ ruchichꞌochꞌ. Cui ta la̱in tintakla̱nk arin saꞌ ruchichꞌochꞌ, eb li nequeꞌta̱ken cue teꞌpletik raj re incolbal chiruheb li nequeꞌcꞌamoc be chiruheb laj judío. Abanan lin cuanquil la̱in ma̱cuaꞌ re saꞌ ruchichꞌochꞌ, chan. 
JHN.18.37	Laj Pilato quixye re: —La̱at rey chi joꞌcanan.— Li Jesús quixye re: —Ya̱l li xaye nak la̱in rey. Aꞌan aj e nak quinchal chi yoꞌla̱c arin saꞌ ruchichꞌochꞌ re xchꞌolobanquil lix ya̱lal. Ut chixjunileb li nequeꞌraj xnaubal lix ya̱lal, nequeꞌrabi li cꞌaꞌru ninye, chan. 
JHN.18.38	Laj Pilato quixye: —Ut, ¿cꞌaꞌru lix ya̱lal?— Ut co̱ cuiꞌchic riqꞌuineb laj judío ut quixye reheb: —Ma̱ jun xma̱c li cui̱nk aꞌin nintau. 
JHN.18.39	La̱ex cꞌaynakex nak na-achꞌaba̱c junak li pre̱x saꞌ li ninkꞌe Pascua. ¿Ma te̱raj nak tincuachꞌab che̱ru le̱ rey la̱ex aj judío? chan laj Pilato. 
JHN.18.40	Eb aꞌan queꞌxjap re ut queꞌxye: —Incꞌaꞌ. Ma̱cuachꞌab li cui̱nk aꞌan. Achꞌab laj Barrabás, chanqueb. Laj Barrabás, aꞌan jun aj e̱lkꞌ.
JHN.19.1	Laj Pilato quixtakla li Jesús chi saqꞌuecꞌ riqꞌuin tzꞌu̱m. 
JHN.19.2	Eb li soldado queꞌxyi̱b jun li corona riqꞌuin qꞌuix ut queꞌxqꞌue saꞌ xjolom li Jesús. Ut queꞌxqꞌue jun li caki tꞌicr chirix xcomon li nequeꞌrocsi li rey. 
JHN.19.3	Ut queꞌxye re: —¡Sahak taxak saꞌ a̱chꞌo̱l, at xreyeb laj judío! chanqueb re. Ut queꞌxsacꞌ riqꞌuin rukꞌeb. 
JHN.19.4	Laj Pilato co̱ cuiꞌchic riqꞌuineb laj judío ut quixye reheb: —Xincꞌam chak arin chirix cab re nak te̱nau nak ma̱ jun xma̱c xintau, chan. 
JHN.19.5	Ut li Jesús qui-el chirix cab. Cuan saꞌ xjolom li corona li yi̱banbil riqꞌuin qꞌuix ut cuan li caki tꞌicr chirix. Laj Pilato quixye reheb: —Cueꞌ li cui̱nk. Ilomak, chan. 
JHN.19.6	Eb li nequeꞌcꞌacꞌalen saꞌ li templo ut eb li xbe̱nil aj tij queꞌril li Jesús ut queꞌxjap reheb ut queꞌxye: —¡Qꞌue chiru cruz! ¡Qꞌue chiru cruz! chanqueb. Ut laj Pilato quixye reheb: —Cꞌamomak la̱ex ut qꞌuehomak chiru cruz cui te̱raj. La̱in ma̱ jun lix ma̱c xintau, chan. 
JHN.19.7	Abanan eb laj judío queꞌxye: —La̱o cuan kachakꞌrab ut li kachakꞌrab naxye nak ta̱camsi̱k xban nak aꞌan quixqꞌue rib chokꞌ Ralal li Dios.— 
JHN.19.8	Nak quirabi li queꞌxye, kꞌaxal cuiꞌchic quixucuac laj Pilato. 
JHN.19.9	Qui-oc cuiꞌchic saꞌ cab rochben li Jesús ut quixye re: —Ye cue bar xatchal chak.— Abanan li Jesús ma̱ jun li a̱tin quixye. 
JHN.19.10	Laj Pilato quixye re: —¿Cꞌaꞌut nak incꞌaꞌ nacatchakꞌoc? ¿Ma incꞌaꞌ nacanau nak cuan incuanquil cha̱qꞌuebal chiru cruz ut cuan incuanquil cha̱cuachꞌabanquil? chan re li Jesús. 
JHN.19.11	Li Jesús quixye re: —Ma̱cꞌaꞌ raj a̱cuanquil saꞌ inbe̱n cui ta incꞌaꞌ qꞌuebil a̱cue xban li Dios. Ut li jun li xkꞌaxtesin cue saꞌ a̱cuukꞌ re nak tatrakok a̱tin saꞌ inbe̱n, aꞌan kꞌaxal cuiꞌchic nim xma̱c cha̱cuu la̱at, chan. 
JHN.19.12	Ut chalen aꞌan laj Pilato yo̱ chixsicꞌbal chanru nak ta̱rachꞌab li Jesús. Abanan eb laj judío queꞌxjap reheb ut queꞌxye: —Cui nacacuachꞌab li cui̱nk aꞌan, la̱at ma̱cuaꞌakat chic rami̱g li Acuabej César. Li ani naraj xqꞌuebal rib chokꞌ rey, li jun aꞌan xicꞌ chic naril li Acuabej, chanqueb. 
JHN.19.13	Nak laj Pilato quirabi li queꞌxye, quixcꞌam li Jesús chirix cab. Quicꞌojla saꞌ li naꞌajej li narakoc cuiꞌ a̱tin. Li cꞌojleba̱l aꞌan cuan saꞌ xbe̱n li tusbil pec. Cꞌajoꞌ xchꞌinaꞌusal. Gabata xcꞌabaꞌ li naꞌajej aꞌan saꞌ li a̱tinoba̱l hebreo. 
JHN.19.14	Cuaꞌleb na re cutan nak quicꞌulman aꞌin. Li tenamit yo̱queb chixcauresinquil li ninkꞌe Pascua, li ta̱ticla̱k saꞌ li cutan jun chic. Laj Pilato quixye reheb: —Cueꞌ le̱ rey, chan. 
JHN.19.15	Queꞌxjap cuiꞌchic reheb chixyebal: —¡Qꞌuehomak chiru cruz! ¡Qꞌuehomak chiru cruz! Ut laj Pilato quixye reheb: —¿Ma te̱raj nak tinqꞌue chiru cruz le̱ rey? chan. Eb li xbe̱nil aj tij queꞌxye: —Jun ajcuiꞌ li karey cuan. Aꞌan li Acuabej César, chanqueb. 
JHN.19.16	Laj Pilato quixkꞌaxtesi li Jesús saꞌ rukꞌeb li soldado re nak ta̱qꞌuehekꞌ chiru cruz. Ut queꞌxcꞌam li Jesús.
JHN.19.17	Li Jesús yo̱ chixpakonquil lix cruz nak co̱ saꞌ li naꞌajej Xbakel Xjolom Camenak xcꞌabaꞌ. Saꞌ li a̱tinoba̱l hebreo Gólgota xcꞌabaꞌ. 
JHN.19.18	Ut aran queꞌxqꞌue chiru cruz. Ut queꞌxqꞌue cuib chic li cui̱nk chiru cruz rochben. Jun queꞌxqꞌue saꞌ xnim ukꞌ ut li jun chic queꞌxqꞌue saꞌ xtzꞌe. Li cruz li queꞌxqꞌue cuiꞌ li Jesús quicana saꞌ xyi. 
JHN.19.19	Laj Pilato quixtzꞌi̱ba jun li retalil ut queꞌxqꞌue saꞌ xjolom li cruz li quiqꞌueheꞌ cuiꞌ li Jesús. Li retalil aꞌan quixye: Li Jesús aj Nazaret, aꞌan lix reyeb laj judío. 
JHN.19.20	Nabaleb laj judío queꞌril li retalil li quitzꞌi̱ba̱c, xban nak li naꞌajej li quiqꞌueheꞌ cuiꞌ chiru cruz li Jesús nachꞌ cuan riqꞌuin li tenamit. Li retalil tzꞌi̱banbil saꞌ eb li a̱tinoba̱l hebreo, griego ut latín. 
JHN.19.21	Incꞌaꞌ quicuulac chiruheb lix xbe̱nil aj tij li quixtzꞌi̱ba. Queꞌxye re laj Pilato: —Ma̱tzꞌi̱ba nak aꞌan xreyeb laj judío. Tzꞌi̱ba ban nak aꞌan xyehoc re, “La̱in xreyeb laj judío”, chanqueb. 
JHN.19.22	Ut laj Pilato quixye reheb: —Li cꞌaꞌru xintzꞌi̱ba, xintzꞌi̱ba. Incꞌaꞌ chic ta̱jalma̱nk, chan. 
JHN.19.23	Nak ac xeꞌxqꞌue chiru cruz li Jesús, eb li soldado queꞌxcꞌam li rakꞌ chokꞌ reheb. Ca̱hib e̱chal queꞌrisi, jun re li junju̱nk chi soldado. Ut queꞌxcꞌam ajcuiꞌ li rakꞌ li ma̱cꞌaꞌ xbojbal. Junaj ru lix quembal. 
JHN.19.24	Queꞌxye chi ribileb rib: —Incꞌaꞌ takapeji. Us takabu̱li rix re rilbal ani ta̱e̱chani̱nk re, chanqueb. Joꞌcan queꞌxba̱nu re nak ta̱tzꞌaklok ru li tzꞌi̱banbil saꞌ li Santil Hu li naxye chi joꞌcaꞌin:
JHN.19.24	Queꞌxjeqꞌui chirixeb lin tꞌicr ut queꞌxbu̱li rix li cuakꞌ. (Sal. 22:18)
JHN.19.25	Nachꞌ riqꞌuin li cruz xakxo li xnaꞌ li Jesús rochben lix María li ras. Aꞌan li rixakil laj Cleofas. Ut cuan ajcuiꞌ aran lix María, Magdala xtenamit. 
JHN.19.26	Li Jesús quiril lix naꞌ ut quiril ajcuiꞌ lix tzolom li raro xban. Li Jesús quixye re lix naꞌ: —At innaꞌ, li cui̱nk aꞌin, aꞌan chic la̱ yum.— 
JHN.19.27	Ut quixye re lix tzolom: —Li ixk aꞌin, aꞌan chic la̱ naꞌ.— Ut chalen aꞌan lix tzolom quixcꞌul lix naꞌ li Jesús riqꞌuin saꞌ li rochoch.
JHN.19.28	Chirix chic aꞌan quixnau li Jesús nak ac xtzꞌakloc ru chixjunil. Re nak ta̱tzꞌaklok ru li tzꞌi̱banbil saꞌ li Santil Hu, li Jesús quixye: —Ta̱chakik cue, chan. 
JHN.19.29	Cuan aran jun secꞌ nujenak chi vinagre. Queꞌxtzꞌa saꞌ li vinagre jun li esponja ut queꞌxtaksi saꞌ ruꞌuj jun li rukꞌ cheꞌ hisopo xcꞌabaꞌ ut queꞌxqꞌue saꞌ re. 
JHN.19.30	Li Jesús quirucꞌ li vinagre ut quixye: —Anakcuan xtzꞌakloc ru chixjunil.— Quixxulub lix jolom ut quicam. 
JHN.19.31	Eb li nequeꞌtaklan saꞌ xya̱nkeb laj judío queꞌxtzꞌa̱ma chiru laj Pilato re nak tixtakla xtokbal xbakel li raꞌeb li queꞌqꞌueheꞌ chiru cruz re nak teꞌca̱mk chi junpa̱t. Queꞌraj nak teꞌisi̱k chiru cruz xban nak cuulac re li hiloba̱l cutan. Yo̱queb chixcauresinquil ribeb re li ninkꞌe Pascua xban nak aꞌan li kꞌaxal lokꞌ chiruheb. 
JHN.19.32	Queꞌchal eb li soldado ut queꞌxtok xbakel li raꞌeb li cuib chi cui̱nk li queꞌqꞌueheꞌ chiru cruz rochben li Jesús. 
JHN.19.33	Abanan nak queꞌcuulac cuan cuiꞌ li Jesús, queꞌril nak ac xcam ut incꞌaꞌ queꞌxtok xbakel li raꞌ. 
JHN.19.34	Jun li soldado quixhop xcꞌatk xsaꞌ riqꞌuin lix chꞌi̱chꞌ ut saꞌ junpa̱t qui-el li quicꞌ ut qui-el ajcuiꞌ li haꞌ. 
JHN.19.35	La̱in quin-iloc re chi tzꞌakal li cꞌaꞌru quicꞌulman ut li cꞌaꞌru yo̱quin xyebal e̱re tzꞌakal ya̱l. Yo̱quin chixyebal e̱re aꞌin re nak te̱pa̱b nak tzꞌakal ya̱l nak quicꞌulman chi joꞌcan. 
JHN.19.36	Quicꞌulman chi joꞌcan re nak ta̱tzꞌaklok ru li tzꞌi̱banbil saꞌ li Santil Hu: Ma̱ jun lix bakel ta̱tokma̱nk. (Ex. 12:46) 
JHN.19.37	Ut tzꞌi̱banbil ajcuiꞌ saꞌ li Santil Hu: Eb aꞌan teꞌril li ani quihopeꞌ chi chꞌi̱chꞌ. (Zac. 12:10)
JHN.19.38	Jun li cui̱nk aj José xcꞌabaꞌ Arimatea xtenamit quicuulac riqꞌuin laj Pilato chixtzꞌa̱manquil chiru nak tixqꞌue lix tzꞌejcual li Jesús re, re tixmuk. Laj José, aꞌan jun reheb li nequeꞌpa̱ban re li Jesús. Abanan incꞌaꞌ quixye xban nak quixucuac xbaneb li nequeꞌtaklan saꞌ xbe̱neb laj judío. Laj Pilato quixye re nak ta̱ru̱k tixmuk, ut laj José co̱ chixcꞌambal li camenak. 
JHN.19.39	Laj Nicodemo li quicuulac riqꞌuin li Jesús chi kꞌek, co̱ rochben laj José. Quixcꞌam na oꞌcꞌa̱lak (100) libra li sununquil ban yi̱banbil riqꞌuin mirra ut áloes. 
JHN.19.40	Li cuib chi cui̱nk queꞌxcꞌam lix tzꞌejcual li Jesús ut queꞌxlan riqꞌuin li cha̱bil tꞌicr lino ut queꞌxqꞌue li sununquil ban joꞌ cꞌaynakeb chi mukuc eb laj judío. 
JHN.19.41	Saꞌ li naꞌajej li quiqꞌueheꞌ cuiꞌ li Jesús chiru cruz cuan jun si̱r li acui̱mk. Aran cuan jun li mukleba̱l toj acꞌ. Toj ma̱ ani mukbil aran. 
JHN.19.42	Aran queꞌxmuk li Jesús xban nak nachꞌ cuan li naꞌajej aꞌan ut queꞌraj ru xmukbal chi junpa̱t xban nak cuulac re li hiloba̱l cutan.
JHN.20.1	Saꞌ li xbe̱n li cutan re li xama̱n nak toj ma̱jiꞌ nasake̱u co̱ lix María Magdala xtenamit saꞌ li mukleba̱l. Nak quicuulac cuan cuiꞌ li mukleba̱l, quixqꞌue retal nak ac isinbil chic li nimla pec li queꞌxqꞌue chire li mukleba̱l. 
JHN.20.2	Co̱ saꞌ a̱nil riqꞌuin laj Simón Pedro ut riqꞌuin li jun chic xtzolom li Jesús li raro xban, ut quixye reheb: —Xeꞌrisi li Ka̱cuaꞌ saꞌ li mukleba̱l ut incꞌaꞌ nakanau bar ta xeꞌxqꞌue, chan. 
JHN.20.3	Co̱eb saꞌ li mukleba̱l laj Pedro rochben li jun chic xtzolom li Jesús. 
JHN.20.4	Co̱eb saꞌ a̱nil xcaꞌbichaleb. Ut lix tzolom jun chic kꞌaxal cau quia̱linac chiru laj Pedro ut aꞌan xbe̱n cua quicuulac saꞌ li mukleba̱l. 
JHN.20.5	Quixcꞌutzub rib chi iloc chi saꞌ. Quiril li tꞌicr li queꞌxlan cuiꞌ li Jesús. Abanan incꞌaꞌ qui-oc toj chi saꞌ. 
JHN.20.6	Quicuulac laj Pedro toj chi ixbej. Ticto qui-oc chi saꞌ li mukleba̱l ut quiril li tꞌicr sokꞌso aran. 
JHN.20.7	Cuan ajcuiꞌ aran li tꞌicr li queꞌxbacꞌ cuiꞌ lix jolom li Jesús. Moco cuan ta saꞌ xya̱nk li tꞌicr. Jalan basbo cuiꞌ xjunes. 
JHN.20.8	Ut qui-oc ajcuiꞌ chi saꞌ li mukleba̱l li tzolom li quicuulac xbe̱n cua. Quiril li tꞌicr aran ut quixpa̱b nak ac xcuacli cuiꞌchic chi yoꞌyo li Jesús. 
JHN.20.9	Toj ma̱jiꞌ queꞌxtau ru chi tzꞌakal li tzꞌi̱banbil saꞌ li Santil Hu li naxye nak tento ta̱cuacli̱k cuiꞌchic chi yoꞌyo saꞌ xya̱nkeb li camenak. 
JHN.20.10	Ut eb lix tzolom queꞌsukꞌi cuiꞌchic saꞌ li cab li cuanqueb cuiꞌ.
JHN.20.11	Lix María cuan chire li mukleba̱l. Yo̱ chi ya̱bac. Quixcꞌutzub rib chi iloc chi saꞌ li mukleba̱l. 
JHN.20.12	Quiril cuib li ángel sak li rakꞌeb. Cꞌojcꞌo̱queb aran bar quicuan cuiꞌ li Jesús. Jun cuan saꞌ xjolom ut jun cuan chi rok. 
JHN.20.13	Queꞌxye re: —At ixk, ¿cꞌaꞌut nak yo̱cat chi ya̱bac?— Lix María quixye reheb: —Yo̱quin chi ya̱bac xban nak xeꞌrisi li Ka̱cuaꞌ arin ut incꞌaꞌ ninnau bar xeꞌxqꞌue.— 
JHN.20.14	Saꞌ li ho̱nal aꞌan, lix María qui-iloc chirix ut quiril li Jesús xakxo aran, abanan incꞌaꞌ quixnau nak aꞌan ta li Jesús. 
JHN.20.15	Li Jesús quixye re: —At ixk, ¿cꞌaꞌut nak yo̱cat chi ya̱bac? ¿Ani nacasicꞌ? chan. Saꞌ xchꞌo̱l lix María nak aꞌan aj ilol acui̱mk ut quixye re: —Ka̱cuaꞌ, cui la̱at xatcꞌamoc re, ba̱nu usilal, ye cue bar xaqꞌue re nak tincꞌam, chan. 
JHN.20.16	Li Jesús quixye re: —¡María!— Quixsukꞌisi rib lix María ut quixye saꞌ ra̱tinoba̱l aj hebreo: —Raboni.— (Chi jalbil ru naraj naxye aj tzolonel). 
JHN.20.17	Li Jesús quixye re: —Mina̱bay. Canabin chi xic. Tento nak tinxic riqꞌuin lin Yucuaꞌ. Ayu ut ye reheb lin herma̱n nak xic cue riqꞌuin lin Yucuaꞌ. Aꞌan ajcuiꞌ le̱ yucuaꞌ la̱ex. Aꞌan lin Dios ut aꞌan ajcuiꞌ le̱ Dios la̱ex, chan li Jesús. 
JHN.20.18	Co̱ lix María ut quixye reheb lix tzolom li Jesús nak quiril ru li Ka̱cuaꞌ Jesús ut quixye ajcuiꞌ reheb chixjunil li quiyeheꞌ re xban.
JHN.20.19	Saꞌ li xbe̱n cutan re li xama̱n, nak ac oc re li kꞌojyi̱n, queꞌxchꞌutub ribeb lix tzolom li Jesús. Tzꞌaptzꞌo chi us lix puertil li cab li chꞌutchꞌu̱queb cuiꞌ xban nak queꞌxucuac xbaneb li nequeꞌtaklan saꞌ xbe̱neb laj judío. Xaka̱mil li Jesús chiruheb ut quixye reheb: —Chicua̱nk taxak li tuktu̱quil usilal e̱riqꞌuin, chan reheb. 
JHN.20.20	Ut quixcꞌut chiruheb li rukꞌ ut lix cꞌatk xsaꞌ li quihopeꞌ. Cꞌajoꞌ nak queꞌsahoꞌ saꞌ xchꞌo̱leb lix tzolom nak queꞌril cuiꞌchic ru li Ka̱cuaꞌ. 
JHN.20.21	Li Jesús quixye cuiꞌchic reheb: —Chicua̱nk taxak li tuktu̱quil usilal e̱riqꞌuin. Joꞌ nak xinixtakla chak lin Yucuaꞌ la̱in, joꞌcan ajcuiꞌ nak texintakla la̱ex, chan. 
JHN.20.22	Ut nak quixye aꞌan, quirapuheb ut quixye reheb: —Cꞌulumak li Santil Musikꞌej. 
JHN.20.23	Li ani te̱cuy xma̱c la̱ex, ta̱cuyekꞌ ajcuiꞌ xma̱c xban li Dios. Ut li ani incꞌaꞌ te̱cuy xma̱c la̱ex, incꞌaꞌ ajcuiꞌ ta̱cuyekꞌ xma̱c xban li Dios, chan li Jesús.
JHN.20.24	Laj Tomás, aꞌan jun reheb lix tzolom cablaju, li nequeꞌxye ajcuiꞌ lut re. Aꞌan ma̱ ani saꞌ xya̱nkeb nak quixcꞌutbesi rib li Jesús chiruheb. 
JHN.20.25	Li rech aj tzolonelil queꞌxye re: —Xkil ru li Ka̱cuaꞌ, chanqueb re. Abanan laj Tomás quixye reheb: —Cui incꞌaꞌ tincuil li retalil li claux saꞌ rukꞌ ut cui incꞌaꞌ tinqꞌue li ruꞌuj cuukꞌ saꞌ xnaꞌaj li claux ut cui incꞌaꞌ tinchꞌic li cuukꞌ saꞌ xcꞌatk xsaꞌ, la̱in incꞌaꞌ tinpa̱b nak xcuacli cuiꞌchic chi yoꞌyo, chan laj Tomás. 
JHN.20.26	Ac xnumeꞌ chic cuukub cutan nak queꞌxchꞌutub cuiꞌchic ribeb lix tzolom li Jesús. Laj Tomás cuan saꞌ xya̱nkeb. Tzꞌaptzꞌo̱queb lix puertil li cab chi us. Nak queꞌril ac xaka̱mil li Jesús chiruheb ut quixye reheb: —Chicua̱nk taxak li tuktu̱quil usilal e̱riqꞌuin, chan. 
JHN.20.27	Tojoꞌnak quixye re laj Tomás: —Il chi us li cuukꞌ. Chꞌic li ruꞌuj la̱ cuukꞌ arin saꞌ xnaꞌaj li claux. Ut chꞌic la̱ cuukꞌ saꞌ xcꞌatk lin saꞌ. Chatpa̱ba̱nk. ¿Cꞌaꞌut nak incꞌaꞌ xapa̱b nak xincuacli cuiꞌchic chi yoꞌyo?— 
JHN.20.28	Ut laj Tomás quixye re: —¡At Ka̱cuaꞌ, at inDios!— 
JHN.20.29	Li Jesús quixye re: —La̱at toj xacuil cuu, tojoꞌnak xina̱pa̱b. Abanan la̱in ninye a̱cue, us xak reheb li nequeꞌpa̱ban cue chi incꞌaꞌ xeꞌril cuu, chan li Jesús re.
JHN.20.30	Nabal chic li milagro quixba̱nu li Jesús chiruheb lix tzolom li incꞌaꞌ tzꞌi̱banbil retalil saꞌ li hu aꞌin. 
JHN.20.31	Abanan li joꞌ qꞌuial tzꞌi̱banbil retalil saꞌ li hu aꞌin, quitzꞌi̱ba̱c re nak te̱pa̱b nak li Jesús, aꞌan li Cristo. Aꞌan li Ralal li Dios. Quitzꞌi̱ba̱c re nak riqꞌuin xpa̱banquil ta̱cua̱nk e̱yuꞌam chi junelic saꞌ xcꞌabaꞌ aꞌan.
JHN.21.1	Mokon chic quixcꞌutbesi cuiꞌchic rib li Jesús chiruheb lix tzolom chire li palau Tiberias. Joꞌcaꞌin nak quixcꞌut rib chiruheb: 
JHN.21.2	Chꞌutchꞌu̱queb laj Simón Pedro ut laj Tomás li nayeheꞌ lut re, ut laj Natanael, Caná xtenamit li cuan saꞌ xcue̱nt Galilea. Cuanqueb ajcuiꞌ aran li ralal laj Zebedeo ut cuibeb chic lix tzolom li Jesús. 
JHN.21.3	Laj Simón Pedro quixye reheb: —La̱in xic cue chi caribc, chan. —Toxic ajcuiꞌ la̱o cha̱cuix, chanqueb re. Ut queꞌoc saꞌ jun li jucub ut queꞌxnumsi li kꞌojyi̱n chi caribc. Abanan ma̱ jun li car queꞌxchap. 
JHN.21.4	Nak ac yo̱ chic chi sake̱uc, li Jesús quixcꞌutbesi cuiꞌchic rib chiruheb chire li palau. Abanan eb lix tzolom incꞌaꞌ queꞌxnau nak aꞌan li Jesús. 
JHN.21.5	Quixye li Jesús reheb: —Ex cualal incꞌajol, ¿ma xechap li car? chan. Eb aꞌan queꞌchakꞌoc ut queꞌxye: —Ma̱ jun xkachap.— 
JHN.21.6	Li Jesús quixye reheb: —Cutumak le̱ yoy chixcꞌatk li jucub, saꞌ le̱ nim re nak te̱chap li car, chan. Ut queꞌxcut lix yoy saꞌ li haꞌ ut incꞌaꞌ chic queꞌxcuy risinquil xban xqꞌuial li car li queꞌxchap. 
JHN.21.7	Ut lix tzolom li Jesús, li raro xban, quixye re laj Pedro: —¡Aꞌan li Ka̱cuaꞌ!— Ut laj Pedro, nak quirabi nak aꞌan li Ka̱cuaꞌ, quixqꞌue cuiꞌchic li rakꞌ chirix xban nak quirisi nak qui-oc chi caribc, ut quixcut rib saꞌ li haꞌ re ta̱xic riqꞌuin li Jesús. 
JHN.21.8	Ut eb lix comon queꞌchal saꞌ li jucub. Yo̱queb chixquelonquil lix yoy nujenak chi car. Moco najt ta cuanqueb chire li palau, yal ocꞌa̱l metro tana. 
JHN.21.9	Nak queꞌel saꞌ li jucub queꞌril nak cuan jun li xam cꞌubcꞌu. Li Jesús yo̱ chixpombal jun li car saꞌ xbe̱n li ru xam ut cuan ajcuiꞌ caxlan cua riqꞌuin. 
JHN.21.10	Li Jesús quixye reheb: —Cꞌamomak chak cuib oxibak li car li xechap.— 
JHN.21.11	Laj Simón Pedro qui-oc saꞌ li jucub ut quixquelo li yoy chi chꞌochꞌel nujenak chi ni̱nki car. Jun ciento riqꞌuin oxlaju roxcꞌa̱l (153) li car cuan saꞌ li yoy. Usta kꞌaxal nabaleb li car cuan chi saꞌ, abanan incꞌaꞌ quipejeꞌ li yoy. 
JHN.21.12	Li Jesús quixye reheb: —Quimkex ut cuaꞌinkex.— Ut ma̱ jun reheb lix tzolom quiraj xpatzꞌbal re ma aꞌan li Ka̱cuaꞌ xban nak ac nequeꞌxnau nak aꞌan li Ka̱cuaꞌ. 
JHN.21.13	Ut li Jesús quixchap li caxlan cua ut quixqꞌue reheb. Ut quixqꞌue ajcuiꞌ li car. 
JHN.21.14	Aꞌin li rox sut nak quixcꞌutbesi cuiꞌchic rib li Jesús chiruheb lix tzolom nak ac xcuacli cuiꞌchic chi yoꞌyo saꞌ xya̱nkeb li camenak.
JHN.21.15	Nak ac xeꞌcuaꞌac, li Jesús quixye re laj Simón Pedro: —At Simón, ralalat laj Jonás, ¿ma kꞌaxal niquina̱ra chiruheb aꞌin?— Laj Pedro quixye re: —Ka̱cuaꞌ, la̱at nacanau nak nacatinra, chan. Ut li Jesús quixye re: —Chacuilakeb li cualal incꞌajol li toj kꞌuneb xchꞌo̱l saꞌ lix pa̱ba̱leb joꞌ jun li pastor narileb lix cocꞌ carner.— 
JHN.21.16	Ut li Jesús quixye cuiꞌchic re: —At Simón, ralalat laj Jonás, ¿ma niquina̱ra?— Laj Pedro quixye: —Ka̱cuaꞌ, la̱at nacanau nak nacatinra.— Ut li Jesús quixye re: —Chacuilakeb li cualal incꞌajol joꞌ jun li pastor narileb lix carner, chan. 
JHN.21.17	Ut li Jesús quixpatzꞌ cuiꞌchic re rox sut: —At Simón, ralalat laj Jonás, ¿ma niquina̱ra?— Ut quirahoꞌ saꞌ xchꞌo̱l laj Pedro xban nak li Jesús quixpatzꞌ re rox sut “¿ma niquina̱ra?”. Joꞌcan nak quixye re li Jesús: —Ka̱cuaꞌ, la̱at nacanau chixjunil li cꞌaꞌak re ru. ¡La̱at nacanau nak nacatinra!— Ut li Jesús quixye cuiꞌchic re: —Chacuilakeb li cualal incꞌajol joꞌ jun li pastor narileb lix carner. 
JHN.21.18	Relic chi ya̱l ninye a̱cue nak toj sa̱jat, nacabacꞌ a̱saꞌ a̱junes ut nacatxic yalak bar nacacuaj xic. Abanan nak ac ti̱xakat chic, ta̱yeꞌ la̱ cuukꞌ ut jalan ta̱bacꞌok re ut tatxcꞌam bar incꞌaꞌ nacacuaj xic, chan. 
JHN.21.19	Riqꞌuin li a̱tin aꞌin li quixye li Jesús, yo̱ chixyebal chanru nak ta̱camsi̱k laj Pedro. Ut riqꞌuin xcamic tixqꞌue xlokꞌal li Dios. Nak ac xye aꞌin, li Jesús quixye re laj Pedro: —China̱ta̱ke, chan re.
JHN.21.20	Laj Pedro quixsukꞌisi rib ut quiril lix tzolom li Jesús, li raro xban, yo̱ chi xic chirixeb. Aꞌan lix tzolom li quipatzꞌoc re li Jesús nak yo̱queb chi cuaꞌac, “¿Ani ta̱kꞌaxtesi̱nk a̱cue, at Ka̱cuaꞌ?” 
JHN.21.21	Nak laj Pedro quiril aꞌan, quixpatzꞌ re li Jesús: —Ut li cui̱nk aꞌan, Ka̱cuaꞌ, ¿ma tixcꞌul joꞌ tincꞌul la̱in? chan. 
JHN.21.22	Li Jesús quixye re: —Cui la̱in tincuaj nak yoꞌyo̱k aꞌan toj tincꞌulu̱nk cuiꞌchic, ¿cꞌaꞌru ta̱cuaj re la̱at? La̱at qꞌue a̱chꞌo̱l chinta̱kenquil, chan li Jesús re laj Pedro. 
JHN.21.23	Joꞌcan nak qui-el resil saꞌ xya̱nkeb laj pa̱banel nak li jun aꞌan incꞌaꞌ ta̱ca̱mk. Abanan ma̱cuaꞌ joꞌcan quixye li Jesús. Incꞌaꞌ quixye nak incꞌaꞌ ta̱ca̱mk. Caꞌaj cuiꞌ quixye, “Cui la̱in tincuaj nak yoꞌyo̱k toj tincꞌulu̱nk, ¿cꞌaꞌru ta̱cuaj re la̱at?” 
JHN.21.24	Ut li tzolom aꞌan, aꞌan la̱in laj Juan. La̱in quin-iloc re li cꞌaꞌru quicꞌulman ut xinchꞌolob xya̱lal saꞌ li hu aꞌin. Ut la̱o nakanau nak tzꞌakal ya̱l li cꞌaꞌru xintzꞌi̱ba saꞌ li hu aꞌin. 
JHN.21.25	Toj cuan chic nabal li cꞌaꞌak re ru quilajxba̱nu li Jesús. Cui ta tzꞌi̱banbil retalil chi xjunju̱nkal, la̱in ninye nak ma̱ jokꞌe raj ta̱tzꞌaklok li ruchichꞌochꞌ chokꞌ xnaꞌaj li hu li ta̱tzꞌi̱bama̱nk cuiꞌ retalil. Joꞌcan taxak.
ACT.1.1	Saꞌ li xbe̱n hu quintzꞌi̱ba a̱cuiqꞌuin, at Teófilo, quintzꞌi̱ba retalil chixjunil li joꞌ qꞌuial quixcꞌut ut quixba̱nu li Ka̱cuaꞌ Jesús chalen nak quixtiquib lix cꞌanjel saꞌ ruchichꞌochꞌ 
ACT.1.2	toj saꞌ li cutan nak quicꞌameꞌ saꞌ choxa. Nak toj ma̱jiꞌ naxic saꞌ choxa, riqꞌuin xcuanquil li Santil Musikꞌej, quixye reheb cꞌaꞌru tento teꞌxba̱nu lix apóstol li quixsiqꞌueb ru. 
ACT.1.3	Nak ac xrahobtesi̱c ut ac xcamsi̱c, quicuacli cuiꞌchic chi yoꞌyo ut quixcꞌutbesi cuiꞌchic rib chiruheb. Caꞌcꞌa̱l cutan quicuan saꞌ ruchichꞌochꞌ ut nabal sut quixcꞌutbesi rib chiruheb re nak teꞌxnau chi tzꞌakal nak quicuacli cuiꞌchic chi yoꞌyo. Quixchꞌolob xya̱lal chiruheb chanru nak ta̱cua̱nk xnimal xcuanquilal li Dios saꞌ xbe̱neb li tenamit. 
ACT.1.4	Nak toj cuan saꞌ xya̱nkeb li Jesús quixye reheb chi joꞌcaꞌin: —Incꞌaꞌ texxic saꞌ jalan naꞌajej. Texcana̱k ban Jerusalén roybeninquil li Santil Musikꞌej li yechiꞌinbil e̱re xban li Dios Acuabej, li ac xinye e̱re la̱in. 
ACT.1.5	Ya̱l nak laj Juan quicubsin haꞌ riqꞌuin haꞌ. Abanan anakcuan aꞌ chic lix cuanquilal li Santil Musikꞌej te̱cꞌul chi se̱b ut aꞌan chic ta̱cua̱nk e̱riqꞌuin, chan.
ACT.1.6	Eb li apóstol li chꞌutchꞌu̱queb aran queꞌxpatzꞌ re li Jesús: —At Ka̱cuaꞌ, ¿ma anakcuan ta̱qꞌueheb cuiꞌchic xcuanquileb laj Israel re teꞌxtakla cuiꞌchic rib xjuneseb? chanqueb. 
ACT.1.7	Quichakꞌoc li Jesús ut quixye reheb: —Ma̱cuaꞌ e̱re la̱ex xnaubal li cꞌaꞌak re ru aꞌin. Caꞌaj cuiꞌ li Dios Acuabej nanaꞌoc re jokꞌe tixba̱nu xban nak caꞌaj cuiꞌ aꞌan yal re saꞌ xbe̱n chixjunil. 
ACT.1.8	La̱ex te̱cꞌul le̱ cuanquil nak ta̱cha̱lk li Santil Musikꞌej e̱riqꞌuin. La̱ex chic texchꞌoloba̱nk resilal chicuix la̱in arin Jerusalén, aran Judea ut Samaria. Joꞌ ajcuiꞌ yalak bar jun sut saꞌ ruchichꞌochꞌ te̱chꞌolob lix ya̱lal, chan. 
ACT.1.9	Nak quirakeꞌ xyebal chixjunil aꞌin quicꞌameꞌ saꞌ choxa li Jesús xban li Dios. Yo̱queb chirilbal nak quichal jun li chok ut quimukun saꞌ li chok. Ut incꞌaꞌ chic queꞌril ru. 
ACT.1.10	Toj yo̱queb ajcuiꞌ chirilbal nak yo̱ chi xic li Jesús saꞌ choxa nak xaka̱mileb cuibeb li cui̱nk chiruheb. Sakeb li rakꞌ. 
ACT.1.11	Ut queꞌxye reheb: —Ex cui̱nk aj Galilea, ¿Cꞌaꞌut nak yo̱quex chi iloc saꞌ choxa? Li Jesús li xcuan saꞌ e̱ya̱nk ut xcꞌameꞌ saꞌ choxa, aꞌan ta̱cha̱lk cuiꞌchic. Chanru nak xeril chi xic saꞌ choxa, joꞌcan cuiꞌchic nak te̱ril nak yo̱k chi cha̱lc, chanqueb reheb.
ACT.1.12	Chirix aꞌan eb li apóstol queꞌcube chak saꞌ li tzu̱l Olivos ut queꞌco̱eb cuiꞌchic Jerusalén. Li tzu̱l aꞌan nachꞌ cuan riqꞌuin li tenamit Jerusalén, jun kilómetro tana xnajtil, joꞌ xnajtil li naru nequeꞌxbeni saꞌ li hiloba̱l cutan. 
ACT.1.13	Nak queꞌcuulac Jerusalén queꞌtakeꞌ saꞌ xcaꞌ tasal li cab li nequeꞌhilan cuiꞌ nak cuanqueb Jerusalén. Aꞌaneb laj Pedro, laj Juan, laj Jacobo, laj Andrés, laj Felipe, laj Tomás, laj Bartolomé, laj Mateo, laj Jacobo li ralal laj Alfeo, laj Simón li na-oquen saꞌ xya̱nkeb li jun chꞌu̱tal Zelote nequeꞌxye reheb, ut laj Judas li ralal laj Jacobo. 
ACT.1.14	Chixjunileb aꞌan yo̱queb chi tijoc chi junajeb xchꞌo̱l rochbeneb li ri̱tzꞌin li Jesús ut lix María lix naꞌ. Ut cuanqueb ajcuiꞌ ixk yo̱queb chi tijoc rochbeneb. 
ACT.1.15	Saꞌ eb li cutan aꞌan jun ciento riqꞌuin junmay chixjunileb laj pa̱banel li chꞌutchꞌu̱queb aran. Laj Pedro quixakli saꞌ xya̱nkeb ut qui-oc chixyebal reheb: 
ACT.1.16	—Ex inherma̱n, tento nak ta̱uxma̱nk li tzꞌi̱banbil saꞌ li Santil Hu li quicꞌuteꞌ chiru li rey David xban li Santil Musikꞌej chirix laj Judas li quikꞌaxtesin re li Jesús reheb li queꞌchapoc re. 
ACT.1.17	Laj Judas, aꞌan raj jun saꞌ kaya̱nk saꞌ li cꞌanjel aꞌin. 
ACT.1.18	Riqꞌuin lix tojbal li quiqꞌueheꞌ re xban nak quixba̱nu li ma̱usilal, quilokꞌeꞌ jun li chꞌochꞌ. Quixyatzꞌ rib ut nak quitꞌaneꞌ chi xulxu, quichireꞌ ut qui-el chak chixjunil saꞌ lix saꞌ. 
ACT.1.19	Qui-el ut resil aꞌan saꞌ xya̱nkeb chixjunileb li cuanqueb Jerusalén. Joꞌcan nak Acéldama nequeꞌxye re li naꞌajej aꞌan saꞌ li ra̱tinoba̱leb. Aꞌan naraj naxye “Lokꞌbil riqꞌuin quicꞌ.” 
ACT.1.20	Quicꞌulman chi joꞌcan xban nak saꞌ li hu Salmos tzꞌi̱banbil retalil li naxye chi joꞌcaꞌin:
ACT.1.20	Chicana̱k ta lix naꞌaj chi ma̱cꞌaꞌ chic cuan chiru. Ut ma̱ ani ta chic chi cua̱nk saꞌ lix muheba̱l. (Sal. 69:5)
ACT.1.20	Ut naxye ajcuiꞌ:
ACT.1.20	Jalan ta chic chiqꞌuehekꞌ chokꞌ re̱kaj saꞌ lix cꞌanjel. (Sal. 109:8)
ACT.1.21	Joꞌcan nak tento takaxakab junak chokꞌ re̱kaj laj Judas. Cuanqueb cui̱nk saꞌ kaya̱nk queꞌochbenin chak ke nak toj cuan li Jesús saꞌ kaya̱nk, 
ACT.1.22	chalen nak quicubsi̱c chak xhaꞌ li Jesús xban laj Juan ut toj chalen nak quicꞌameꞌ saꞌ choxa chiku. Jun reheb li cui̱nk aꞌan naru takaxakab chokꞌ re̱kaj laj Judas re nak tixchꞌolob ajcuiꞌ xya̱lal nak quicuacli cuiꞌchic chi yoꞌyo li Jesús saꞌ xya̱nkeb li camenak, chan laj Pedro. 
ACT.1.23	Queꞌxxakab laj José li nequeꞌxye Barsabás re. Aj Justo lix cꞌabaꞌ jun chic nequeꞌxqꞌue. Ut queꞌxxakab ajcuiꞌ laj Matías. 
ACT.1.24	Ut queꞌoc chi tijoc ut queꞌxye: —At Ka̱cuaꞌ, la̱at nacanau chanru li ra̱m li junju̱nk. Joꞌcan nak nakatzꞌa̱ma cha̱cuu nak ta̱cꞌutbesi chiku ani reheb li cuib aꞌin ta̱sicꞌ ru re ta̱cana̱k chi cꞌanjelac chokꞌ re̱kaj laj Judas. 
ACT.1.25	Aꞌan tixcꞌul xcuanquil chi cꞌanjelac chokꞌ apóstol. Tixba̱nu li cꞌanjel li quixtzꞌekta̱na laj Judas xban li incꞌaꞌ us quixba̱nu. Laj Judas co̱ saꞌ li naꞌajej chixtojbal xma̱c bar xcꞌulub cuiꞌ xic, chanqueb. 
ACT.1.26	Joꞌcan nak queꞌxbu̱li rix li ani ta̱cana̱k chi cꞌanjelac. Ut nak ac xeꞌbu̱lic, li cꞌanjel aꞌan quicana saꞌ xbe̱n laj Matías. Ut saꞌ ajcuiꞌ li ho̱nal aꞌan laj Matías qui-oc chokꞌ apóstol saꞌ xya̱nkeb li junlaju chic.
ACT.2.1	Saꞌ xkꞌehil li ninkꞌe re li Pentecostés
ACT.2.2	Queꞌrabi jun choki̱nc chanchan xya̱b cacuil ikꞌ yo̱ chi cha̱lc saꞌ choxa. Chixjunileb li cuanqueb saꞌ li cab queꞌrabi. 
ACT.2.3	Queꞌril li chanchan rakꞌ xam. Li rakꞌ xam queꞌxjeqꞌui rib ut queꞌhilan saꞌ xbe̱neb chi xjunju̱nkaleb. 
ACT.2.4	Queꞌxcꞌul li xcuanquilal li Santil Musikꞌej, ut queꞌoc chi a̱tinac saꞌ jalan a̱tinoba̱l aꞌ yal chanru quicꞌuteꞌ chiruheb xban li Santil Musikꞌej. 
ACT.2.5	Cuanqueb aj judío aran Jerusalén cauheb xchꞌo̱l saꞌ xpa̱ba̱leb. Queꞌchal chak saꞌ chixjunil li tenamit jun sut rubel choxa. 
ACT.2.6	Nak queꞌrabi li cꞌaꞌru yo̱queb chixcꞌulbal eb aꞌan, queꞌxchꞌutub ribeb li qꞌuila tenamit. Sachso̱queb xchꞌo̱l xban nak queꞌrabi nak yo̱queb chi a̱tinac saꞌ li ra̱tinoba̱leb li junju̱nk chi tenamit. 
ACT.2.7	Cꞌajoꞌ nak queꞌxucuac ut sachso̱queb xchꞌo̱l queꞌcana ut queꞌxye chi ribileb rib: —¿Ma ma̱cuaꞌeb ta biꞌ aj Galilea chixjunileb aꞌin li yo̱queb chi a̱tinac saꞌ jalanil a̱tinoba̱l? 
ACT.2.8	¿Cꞌaꞌut nak yo̱co chirabinquileb chi a̱tinac saꞌ li ka̱tinoba̱l chikaju̱nkal? 
ACT.2.9	Anakcuan eb aꞌan yo̱queb chi a̱tinac saꞌ ra̱tinoba̱leb laj Partos, laj Medo, laj elamitas ut chikajunilo la̱o li cuanco Mesopotamia, ut Judea, Capadocia, Ponto ut Asia, 
ACT.2.10	joꞌqueb ajcuiꞌ laj Frigia ut laj Panfilia, laj Egipto ut eb li cuanqueb saꞌ eb li naꞌajej xcue̱nt Libia li cuanqueb nachꞌ riqꞌuin Cirene, joꞌqueb ajcuiꞌ laj Roma. 
ACT.2.11	Cuanqueb aj judío saꞌ xyoꞌlajiqueb ut cuanqueb ajcuiꞌ li queꞌxjal xpa̱ba̱l ut queꞌoc saꞌ xya̱nkeb laj judío. Cuanqueb ajcuiꞌ li queꞌchal Creta ut Arabia. Nakabi nak yo̱queb chixyebal saꞌ ka̱tinoba̱l li cꞌaꞌru yo̱ chixba̱nunquil li Ka̱cuaꞌ Dios riqꞌuin xnimal xcuanquilal, chanqueb. 
ACT.2.12	Ut chixjunileb sachso̱queb xchꞌo̱l ut incꞌaꞌ queꞌxtau ru. Queꞌxye chiribileb rib: —¿Cꞌaꞌru xya̱lal aꞌin li yo̱co chixcꞌulbal? chanqueb. 
ACT.2.13	Cuanqueb ajcuiꞌ yo̱queb chi hoboc ut yo̱queb chixyebal: —Ma̱re teꞌcala̱k, chanqueb.
ACT.2.14	Tojoꞌnak quixakli laj Pedro rochbeneb li junlaju chic chi apóstol ut qui-oc chi a̱tinac chi cau xya̱b xcux. Quixye reheb li qꞌuila tenamit: —Ex cuech tenamitil aj judío ut che̱junilex la̱ex li cuanquex Jerusalén, la̱in tinye e̱re cꞌaꞌru xya̱lal aꞌin. Qꞌuehomak retal chi us li oc cue xyebal e̱re. 
ACT.2.15	Li joꞌ qꞌuialeb li cuanqueb arin moco teꞌcala̱k ta joꞌ yo̱quex chixcꞌoxlanquil la̱ex. Anakcuan tojeꞌ bele̱b o̱r re li cutan cuanco. 
ACT.2.16	Yo̱co ban chixcꞌulbal li quixye chak resil li profeta Joel nak quixye chi joꞌcaꞌin:
ACT.2.17	Saꞌ eb li cutan li telajeꞌcha̱lk, chan li Dios, la̱in tinqꞌue lin musikꞌ chi cua̱nc riqꞌuineb chixjunileb li tenamit. Eb le̱ ralal e̱cꞌajol teꞌyehok ra̱tin profeta. Ut tincꞌut lix ya̱lal chiruheb li ti̱xil cui̱nk saꞌ xmatqꞌueb ut tincꞌuteb li visión chiruheb li sa̱j cui̱nk.
ACT.2.18	Ut tinqꞌue ajcuiꞌ lin musikꞌ chi cua̱nc riqꞌuineb lin mo̱s cui̱nk ut lin mo̱s ixk, ut talajeꞌxye resil li cꞌaꞌru ta̱cꞌulma̱nk mokon.
ACT.2.19	Ut sachba chꞌo̱lej tincꞌutbesi che̱ru chiru choxa joꞌ ajcuiꞌ saꞌ ruchichꞌochꞌ ut te̱ril li quicꞌ, li xam ut li sib chanchan li chok.
ACT.2.20	Ta̱kꞌojyi̱nokꞌ ru li sakꞌe ut li po ta̱cakokꞌ ru chanchan li quicꞌ toj ta̱cuulak xkꞌehil li cutan aꞌan, li kꞌaxal xiu xiu, nak la̱in tinrakok a̱tin, chan li Dios.
ACT.2.21	Abanan chixjunileb li nequeꞌya̱ban re lix cꞌabaꞌ li Ka̱cuaꞌ, teꞌcolekꞌ. (Joel 2:28-32)
ACT.2.22	Ex aj Israel, abihomak li tinye e̱re. La̱ex ac nequenau nak li Jesús aj Nazaret, aꞌan qꞌuebil xcuanquil xban li Dios saꞌ e̱ya̱nk la̱ex riqꞌuin li sachba chꞌo̱lej ut li milagro quilajxba̱nu. La̱ex ac nequenau nak riqꞌuin xcuanquil li Dios quixba̱nu li sachba chꞌo̱lej. 
ACT.2.23	Li Jesús quikꞌaxtesi̱c saꞌ e̱rukꞌ la̱ex xban nak ac joꞌcan chak saꞌ xchꞌo̱l li Dios nak joꞌcan tixcꞌul. Ut la̱ex quechap ut quekꞌaxtesi saꞌ rukꞌeb li cui̱nk li incꞌaꞌ useb xnaꞌleb. Ut eb aꞌan queꞌxcamsi chiru cruz. 
ACT.2.24	Abanan li Dios quicuaclesin cuiꞌchic re chi yoꞌyo saꞌ xya̱nkeb li camenak. Li Dios quirisi xcuanquil li ca̱mc saꞌ xbe̱n xban nak li ca̱mc incꞌaꞌ naru nanumta saꞌ xbe̱n. 
ACT.2.25	Joꞌcaꞌin quixye li rey David chirix li Jesús:
ACT.2.25	La̱in junelic nincꞌoxla li Dios. Aꞌan cuan cuiqꞌuin. Ma̱cꞌaꞌ cꞌaꞌru ta̱isi̱nk cue riqꞌuin li Dios.
ACT.2.26	Numtajenak li saylal cuan saꞌ li cua̱m xban nak cꞌojcꞌo inchꞌo̱l riqꞌuin li Ka̱cuaꞌ.
ACT.2.27	La̱in ninnau nak tina̱cuaclesi cuiꞌchic chi yoꞌyo saꞌ xya̱nkeb li camenak. Ut ninnau ajcuiꞌ nak incꞌaꞌ ta̱canab chi kꞌa̱c lix tibel la̱ Santil Alal.
ACT.2.28	La̱in ninnau nak la̱at nacatcꞌutuc chicuu chanru nak tintau li junelic yuꞌam. Xban nak la̱at cuancat cuiqꞌuin, junelic sa saꞌ inchꞌo̱l. Ut caꞌaj cuiꞌ a̱cuiqꞌuin cuan li sahil chꞌo̱lejil. (Sal. 16:8-11)
ACT.2.29	Ex kech tenamitil, la̱in ninye e̱re chi anchal inchꞌo̱l nak tzꞌakal ya̱l nak laj David li kaxeꞌto̱nil yucuaꞌ quicam ut quimukeꞌ. La̱o nakanau nak li mukleba̱l li cuan cuiꞌ toj cuan ajcuiꞌ chalen anakcuan. 
ACT.2.30	Laj David aꞌan jun profeta. Aꞌan quixnau nak li Dios quixye riqꞌuin juramento nak saꞌ xya̱nkeb li ralal xcꞌajol ta̱yoꞌla̱k li Cristo, ut aꞌan chic ta̱xakaba̱k chokꞌ rey. 
ACT.2.31	Ut laj David quixnau li cꞌaꞌru ta̱cꞌulma̱nk mokon. Joꞌcan nak quixchꞌolob xya̱lal nak li Cristo ta̱cuacli̱k cuiꞌchic chi yoꞌyo saꞌ xya̱nkeb li camenak. Quixnau nak aꞌan incꞌaꞌ ta̱cana̱k saꞌ xnaꞌajeb li camenak chi moco lix tibel ta̱kꞌa̱k. 
ACT.2.32	Aꞌan aꞌin li Jesús li quicuaclesi̱c cuiꞌchic chi yoꞌyo xban li Dios. La̱o xkil tzꞌakal riqꞌuin xnakꞌ ku. Joꞌcan nak nakanau nak ya̱l. 
ACT.2.33	Quicꞌameꞌ xban li Dios re nak ta̱cꞌojla̱k saꞌ lix nim ukꞌ ut quiqꞌueheꞌ xcuanquil. Ut quiqꞌueheꞌ li Santil Musikꞌej re xban li Dios. Ut quixqꞌue ajcuiꞌ ke la̱o li Santil Musikꞌej joꞌ quiyechiꞌi̱c ke. Aꞌan aꞌin li yo̱quex chirilbal ut chirabinquil anakcuan. 
ACT.2.34	Li rey David incꞌaꞌ quicꞌameꞌ saꞌ choxa joꞌ nak quicꞌameꞌ li Cristo saꞌ choxa. Abanan quixye chi joꞌcaꞌin:
ACT.2.34	Li Dios quixye re li Ka̱cuaꞌ: Cꞌojlan saꞌ lin nim ukꞌ,
ACT.2.35	toj tinqꞌueheb li xicꞌ nequeꞌiloc a̱cue rubel la̱ cuanquil. (Sal. 110:1)
ACT.2.36	Chenauhak che̱junilex la̱ex aj Israel nak li Jesús li queqꞌue la̱ex chiru cruz, aꞌan li quiqꞌueheꞌ chokꞌ Ka̱cuaꞌ ut chokꞌ Cristo xban li Dios, chan laj Pedro. 
ACT.2.37	Nak queꞌrabi aꞌan li chꞌutchꞌu̱queb aran, queꞌyotꞌeꞌ xchꞌo̱leb ut queꞌxye re laj Pedro joꞌ ajcuiꞌ reheb li apóstol li jun chꞌol chic: —Ex kas ki̱tzꞌin, ¿cꞌaꞌru takaba̱nu? chanqueb. 
ACT.2.38	Laj Pedro quichakꞌoc ut quixye reheb: —Chiyotꞌekꞌ e̱chꞌo̱l ut jalomak e̱cꞌaꞌux ut ta̱cubsi̱k e̱haꞌ chi junju̱nkalex saꞌ xcꞌabaꞌ li Jesucristo re nak tixcuy e̱ma̱c li Dios ut tixqꞌue e̱re li Santil Musikꞌej. 
ACT.2.39	Yechiꞌinbil e̱re la̱ex li ma̱tan aꞌin, ut yechiꞌinbil ajcuiꞌ reheb le̱ ralal e̱cꞌajol ut reheb ajcuiꞌ li ma̱cuaꞌeb aj judío. Yechiꞌinbil reheb chixjunileb li joꞌ qꞌuialeb teꞌbokekꞌ xban li Ka̱cuaꞌ li kaDios, chan. 
ACT.2.40	Ma̱cuaꞌ caꞌaj cuiꞌ aꞌan li quixye laj Pedro reheb. Quixchꞌolob ban ajcuiꞌ xya̱lal chiruheb riqꞌuin nabal chi a̱tin ut quixqꞌue xnaꞌlebeb. Quixye reheb: —Chenauhak xcolbal e̱rib chiru li tojba ma̱c li ta̱cha̱lk saꞌ xbe̱neb li incꞌaꞌ useb xnaꞌleb, chan. 
ACT.2.41	Ut chixjunileb li queꞌpa̱ban re li ra̱tin queꞌcubsi̱c xhaꞌ. Oxib mil tana li queꞌpa̱ban saꞌ li cutan aꞌan ut queꞌoc chokꞌ xcomoneb.
ACT.2.42	Cauheb xchꞌo̱l chixpa̱banquil li tijleb li quichꞌoloba̱c chiruheb xbaneb li apóstol. Junaj xchꞌo̱leb nak cuanqueb ut saꞌ comonil queꞌtijoc ut queꞌcuaꞌac re xjulticanquil lix camic li Jesucristo. 
ACT.2.43	Chixjunileb sachso̱queb xchꞌo̱l xban li milagro ut li sachba chꞌo̱lej li yo̱queb chixba̱nunquil li apóstol. 
ACT.2.44	Ut eb li queꞌpa̱ban junaj xchꞌo̱leb ut chixjunil li cꞌaꞌru cuan reheb, reheb saꞌ comonil. 
ACT.2.45	Queꞌxcꞌayi lix chꞌochꞌeb ut chixjunil li cꞌaꞌru cuan reheb ut queꞌxjeqꞌui lix tzꞌak reheb chixjunileb aꞌ yal chanru ta̱cꞌanjelak chiruheb li junju̱nk. 
ACT.2.46	Rajlal cutan queꞌxchꞌutub ribeb saꞌ li templo chi lokꞌoni̱nc. Ut saꞌ eb li rochoch queꞌcuaꞌac saꞌ comonil chi sa saꞌ xchꞌo̱leb ut chi junaj xchꞌo̱leb. 
ACT.2.47	Queꞌxlokꞌoni li Ka̱cuaꞌ Dios ut queꞌqꞌueheꞌ xcuanquil xbaneb chixjunileb li tenamit. Ut rajlal cutan li Dios quixtenkꞌaheb chi qꞌuia̱nc laj pa̱banel.
ACT.3.1	Saꞌ jun li cutan queꞌco̱eb saꞌ li templo laj Pedro rochben laj Juan oxib o̱r re ecuu saꞌ x-o̱ril li tijoc. 
ACT.3.2	Rajlal cutan nacꞌameꞌ jun li cui̱nk incꞌaꞌ nabe̱c chalen saꞌ xyoꞌlajic ut naqꞌueheꞌ chire li oqueba̱l re li templo. Lix cꞌabaꞌ li oqueba̱l aꞌan “Chꞌinaꞌus”. Naqꞌueheꞌ li yaj aran re tixtzꞌa̱ma cꞌaꞌru re riqꞌuineb li nequeꞌoc saꞌ li templo. 
ACT.3.3	Li cui̱nk aꞌin quiril nak yo̱queb chi oc saꞌ li templo laj Pedro ut laj Juan. Qui-oc chixtzꞌa̱manquil cꞌaꞌru re reheb. 
ACT.3.4	Laj Pedro ut laj Juan queꞌcana chirilbal li yaj ut laj Pedro quixye re: —Ilon chak kiqꞌuin.— 
ACT.3.5	Nak quirabi li cui̱nk li cꞌaꞌru quixye, qui-oc chiroybeninquil cꞌaꞌru teꞌxqꞌue re. 
ACT.3.6	Laj Pedro quixye re: —Ma̱cꞌaꞌ intumin la̱in re tinqꞌue a̱cue. Abanan li cꞌaꞌru cuan cuiqꞌuin tinqꞌue a̱cue. Saꞌ xcꞌabaꞌ li Ka̱cuaꞌ Jesucristo laj Nazaret, ninye a̱cue cuaclin ut be̱n, chan re. 
ACT.3.7	Ut nak quixye aꞌin, quixchap ut quixcuaclesi riqꞌuin lix nim ukꞌ. Saꞌ junpa̱t quicacuu li xbe̱n rak ut li rok li cui̱nk. 
ACT.3.8	Saꞌ junpa̱t quixakli ut quibe̱c. Ut qui-oc saꞌ li templo rochbeneb. Yo̱ chi piscꞌoc xban xsahil xchꞌo̱l ut yo̱ chixlokꞌoninquil li Dios. 
ACT.3.9	Chixjunileb li tenamit queꞌiloc re chi be̱c ut chixlokꞌoninquil li Dios. 
ACT.3.10	Cꞌajoꞌ nak queꞌxucuac ut sachso̱queb xchꞌo̱l chirilbal li cui̱nk aꞌan, xban nak queꞌxnau ru nak aꞌan li nacꞌojla chixtzꞌa̱manquil cꞌaꞌru re chire li oqueba̱l “Chꞌinaꞌus” xcꞌabaꞌ.
ACT.3.11	Ut li cui̱nk li quiqꞌuirtesi̱c incꞌaꞌ quiraj xcanabanquil rib riqꞌuineb laj Pedro ut laj Juan. Yo̱ chi be̱c rochbeneb. Ut chixjunileb sachso̱queb xchꞌo̱l chirilbal li quicꞌulman. Queꞌco̱eb saꞌ a̱nil saꞌ li templo ut queꞌxchꞌutub ribeb saꞌ li oqueba̱l Salomón xcꞌabaꞌ, cuanqueb cuiꞌ laj Pedro ut laj Juan. 
ACT.3.12	Nak laj Pedro quirileb, quixye reheb: —La̱ex aj Israel, ¿cꞌaꞌut nak sachso e̱chꞌo̱l nequexcana xban li cꞌaꞌru xcꞌulman? ¿Cꞌaꞌut nak yo̱quex chikilbal? ¿Ma nequecꞌoxla la̱ex nak la̱o xkaqꞌuirtesi li cui̱nk aꞌin kajunes? ¿Ma xban ta biꞌ kacuanquil ut li kacha̱bilal nak xkaqꞌue chi be̱c li cui̱nk aꞌin? 
ACT.3.13	Li Dios li queꞌxlokꞌoni chak laj Abraham, laj Isaac ut laj Jacob joꞌqueb ajcuiꞌ li kaxeꞌto̱nil yucuaꞌ, aꞌan quiqꞌuehoc xcuanquil li Jesucristo laj cꞌanjel chiru. Ut la̱ex quekꞌaxtesi aꞌan re laj Pilato. Ut nak laj Pilato quiraj raj rachꞌabanquil, la̱ex incꞌaꞌ queraj. 
ACT.3.14	La̱ex incꞌaꞌ queraj xcolbal rix li santil cui̱nk aꞌin, li ti̱c xchꞌo̱l. Aꞌ chic laj camsinel queqꞌue chi achꞌaba̱c. 
ACT.3.15	La̱ex queqꞌue chi camsi̱c aꞌan, ut aꞌan li naqꞌuehoc yuꞌam. Abanan quicuaclesi̱c cuiꞌchic chi yoꞌyo xban li Dios saꞌ xya̱nkeb li camenak. Ut aꞌan li nakachꞌolob xya̱lal la̱o xban nak la̱o xkil chi tzꞌakal nak quicuacli. 
ACT.3.16	Li cui̱nk aꞌin xqꞌuira saꞌ xcꞌabaꞌ li Jesús. Riqꞌuin xpa̱banquil li Jesús xqꞌuira chi junaj cua li cui̱nk aꞌin li nequenau ru ut yo̱quex chirilbal. 
ACT.3.17	Joꞌcan ut ex cuas cui̱tzꞌin, la̱in ninnau nak queqꞌue chi camsi̱c li Jesús xban nak incꞌaꞌ nequenau xya̱lal joꞌqueb ajcuiꞌ li nequeꞌtaklan saꞌ e̱be̱n. 
ACT.3.18	Riqꞌuin aꞌin quitzꞌakloc ru li queꞌxye chak li profeta najter nak queꞌxye nak tento tixcꞌul li rahobtesi̱c li Cristo li Mesías, xban nak joꞌcan quixye li Dios. 
ACT.3.19	Joꞌcan ut nak yotꞌomak e̱chꞌo̱l ut jalomak e̱cꞌaꞌux ut sicꞌomak li Ka̱cuaꞌ re nak aꞌan tixcuy tixsach le̱ ma̱c. Ut li Ka̱cuaꞌ tixqꞌue xcacuilal ut xsaylal e̱chꞌo̱l. 
ACT.3.20	Li Dios tixtakla cuiꞌchic chak li Jesucristo saꞌ ruchichꞌochꞌ xban nak aꞌan li Mesías li ac xakabanbil chak najter re xcolbaleb chiru li raylal li cuanqueb saꞌ ruchichꞌochꞌ. 
ACT.3.21	Abanan tento nak cua̱nk chak aran saꞌ choxa toj ta̱cuulak xkꞌehil nak ta̱tzꞌaklok ru chixjunil joꞌ queꞌxchꞌolob xya̱lal li santil profeta junxilaj joꞌ quiyeheꞌ reheb xban li Dios. 
ACT.3.22	Laj Moisés quixye reheb li kaxeꞌto̱nil yucuaꞌ, “Li Ka̱cuaꞌ le̱ Dios tixqꞌue junak profeta saꞌ e̱ya̱nk sicꞌbil ru xban joꞌ la̱in. E̱comon ajcuiꞌ la̱ex. Cheba̱nu chixjunil li cꞌaꞌru tixye e̱re. 
ACT.3.23	Ut li ani incꞌaꞌ tixpa̱b li cꞌaꞌru tixye li profeta aꞌan, ta̱isi̱k saꞌ xya̱nkeb lix tenamit li Dios ut ta̱sachekꞌ ru.” (Deut. 18:18-19) 
ACT.3.24	Chalen nak quicuan li profeta Samuel chixjunileb li profeta queꞌxye ajcuiꞌ resil li cꞌaꞌru ta̱cꞌulma̱nk saꞌ eb li cutan aꞌin. 
ACT.3.25	La̱ex ralal xcꞌajol eb li profeta ut la̱ex texcꞌuluk re li quiyechiꞌi̱c reheb le̱ xeꞌto̱nil yucuaꞌ. Nak li Dios quixba̱nu li contrato riqꞌuin laj Abraham, quixye re, “Chixjunileb li cuanqueb saꞌ ruchichꞌochꞌ teꞌosobtesi̱k saꞌ xcꞌabaꞌeb la̱ cualal a̱cꞌajol.” 
ACT.3.26	Nak li Dios quixtakla chak li ralal, quixtakla xbe̱n cua e̱riqꞌuin la̱ex aj judío re e̱rosobtesinquil re nak che̱junju̱nkalex te̱yotꞌ e̱chꞌo̱l ut te̱jal e̱cꞌaꞌux ut te̱canab xba̱nunquil li ma̱usilal.
ACT.4.1	Toj yo̱queb ajcuiꞌ chi a̱tinac laj Pedro ut laj Juan nak queꞌcuulac laj tij riqꞌuineb. Rochbeneb laj tij cuan li nataklan saꞌ xbe̱neb li soldado li nequeꞌcꞌacꞌalen re li templo ut rochbeneb ajcuiꞌ laj saduceo. 
ACT.4.2	Yo̱queb xjoskꞌil xban nak laj Pedro ut laj Juan yo̱queb chixcꞌutbal lix ya̱lal chiruheb li tenamit ut yo̱queb chixchꞌolobanquil xya̱lal chiruheb chirix lix cuaclijiqueb li camenak chi yoꞌyo saꞌ xcꞌabaꞌ li Jesús. 
ACT.4.3	Xbaneb xjoskꞌil queꞌxchap laj Pedro ut laj Juan ut queꞌxqꞌue saꞌ tzꞌalam toj saꞌ li cutan jun chic xban nak ac x-ecuu. 
ACT.4.4	Abanan nabaleb li queꞌpa̱ban re li a̱tin li yo̱queb chixyebal laj Pedro ut laj Juan. Cuanqueb na o̱bak mil li cui̱nk li queꞌpa̱ban. 
ACT.4.5	Saꞌ li cutan jun chic queꞌchꞌutla Jerusalén eb li xbe̱nil aj tij, ut eb li nequeꞌtaklan saꞌ xbe̱neb laj judío, joꞌqueb ajcuiꞌ laj tzꞌi̱b. 
ACT.4.6	Cuanqueb ajcuiꞌ aran laj Anás li xyucuaꞌil laj tij, ut laj Caifás, ut laj Juan, ut laj Alejandro joꞌqueb ajcuiꞌ li jun chꞌol chic lix comoneb li xyucuaꞌil aj tij. 
ACT.4.7	Queꞌxtakla xcꞌambal laj Pedro ut laj Juan. Queꞌxakaba̱c chiruheb ut queꞌxye reheb: —¿Ani xqꞌuehoc e̱cuanquil? Ut, ¿ani saꞌ aj cꞌabaꞌ yo̱quex chixba̱nunquil li milagro aꞌin? chanqueb. 
ACT.4.8	Ut laj Pedro qui-oc chi a̱tinac riqꞌuin xcuanquil li Santil Musikꞌej ut quixye reheb: —La̱ex li nequextaklan saꞌ xbe̱neb laj judío ut la̱ex li nequexcꞌamoc be chiruheb, abihomak li oc cue xyebal, 
ACT.4.9	xban nak yo̱quex chixtzꞌilbal a̱tin saꞌ kabe̱n riqꞌuin li usilal li xcꞌul li cui̱nk aꞌin. Yo̱quex chixpatzꞌbal ke chanru nak quiqꞌuirtesi̱c li cui̱nk aꞌin. 
ACT.4.10	Takaye lix ya̱lal e̱re re nak te̱nau nak li cui̱nk aꞌin xqꞌuira saꞌ xcꞌabaꞌ li Jesucristo laj Nazaret li queqꞌue la̱ex chi camsi̱c chiru cruz. Ut aꞌan li quicuaclesi̱c cuiꞌchic chi yoꞌyo xban li Dios saꞌ xya̱nkeb li camenak. Saꞌ xcꞌabaꞌ aꞌan xqꞌuira li cui̱nk aꞌin li yo̱quex chirilbal arin anakcuan. 
ACT.4.11	Li Jesús aꞌan chanchan li cha̱bil pec tzꞌekta̱nanbil xbaneb laj cablanel. La̱ex xetzꞌekta̱na li Jesús. Chanchanex laj cablanel li queꞌtzꞌekta̱nan re li cha̱bil pec li quiqꞌueheꞌ chokꞌ xxuc li cab mokon. 
ACT.4.12	Ut ma̱ ani chic aj iqꞌuin ta̱ru̱k takatau kacolbal, xban nak ma̱cꞌaꞌ chic junak cꞌabaꞌej saꞌ chixjunil li ruchichꞌochꞌ qꞌuebil ta ke re ta̱ru̱k tocolekꞌ cuiꞌ, chan laj Pedro. 
ACT.4.13	Queꞌril nak cauheb xchꞌo̱l laj Pedro ut laj Juan chi a̱tinac. Queꞌxqꞌue retal nak moco tzolbileb ta ut ma̱cꞌaꞌeb xcuanquil. Ut queꞌxsach xchꞌo̱leb chirabinquil li cꞌaꞌru queꞌxye. Ut queꞌxqꞌue retal nak eb li cui̱nk aꞌin queꞌbe̱c chak rochben li Jesús. 
ACT.4.14	Ut ma̱cꞌaꞌ chic naru nequeꞌxye xban nak yo̱queb chirilbal li cui̱nk li quiqꞌuirtesi̱c xakxo chixcꞌatkeb laj Pedro ut laj Juan. 
ACT.4.15	Joꞌcan nak queꞌxtakla risinquil chirix cab laj Pedro ut laj Juan. Ut queꞌoc chixcꞌu̱banquil chi ribileb rib cꞌaꞌru teꞌxba̱nu riqꞌuineb. 
ACT.4.16	Ut queꞌxye: —¿Cꞌaꞌru takaba̱nu riqꞌuineb li cui̱nk aꞌin? Chixjunileb li tenamit arin Jerusalén nequeꞌxnau nak tzꞌakal milagro queꞌxba̱nu re li cui̱nk. La̱o incꞌaꞌ naru takaye nak incꞌaꞌ ya̱l aꞌan. 
ACT.4.17	Takaseꞌbesiheb re nak incꞌaꞌ chic teꞌxye resil li naꞌleb aꞌin saꞌ eb li tenamit. Takaye reheb nak chalen anakcuan incꞌaꞌ chic teꞌa̱tinak saꞌ xcꞌabaꞌ li Jesús, chanqueb. 
ACT.4.18	Ut nak queꞌbokeꞌ cuiꞌchic laj Pedro ut laj Juan, queꞌxye reheb nak incꞌaꞌ chic ta̱ru̱k teꞌa̱tinak chi moco ta̱ru̱k chic teꞌxtzoleb li tenamit saꞌ xcꞌabaꞌ li Jesús. 
ACT.4.19	Ut queꞌchakꞌoc laj Pedro ut laj Juan ut queꞌxye reheb: —Cꞌoxlahomak chi us bar cuan li us chiru li Dios. ¿Ma us nak texkapa̱b la̱ex malaj ut us nak takapa̱b li Dios? 
ACT.4.20	La̱o incꞌaꞌ naru takacanab xyebal resil li cꞌaꞌru xkil ut xkabi, chanqueb. 
ACT.4.21	Nak ac xeꞌxseꞌbesiheb riqꞌuin cacuil a̱tin, queꞌrachꞌabeb. Ma̱cꞌaꞌ queꞌru xba̱nunquil reheb xban nak chixjunileb li tenamit yo̱queb chixlokꞌoninquil li Dios riqꞌuin li cꞌaꞌru quicꞌulman. 
ACT.4.22	Ac numenak caꞌcꞌa̱l chihab cuan re li cui̱nk li quiqꞌuirtesi̱c riqꞌuin milagro.
ACT.4.23	Ut nak ac xeꞌachꞌaba̱c laj Pedro ut laj Juan, queꞌco̱eb riqꞌuineb li rech aj pa̱banelil. Queꞌxserakꞌi reheb chixjunil li queꞌxye eb li xbe̱nil aj tij ut eb li nequeꞌtaklan. 
ACT.4.24	Nak queꞌrabi aꞌan, chixjunileb laj pa̱banel queꞌtijoc chiru li Dios saꞌ comonil ut queꞌxye: —At Ka̱cuaꞌ at nimajcual Dios, la̱at catyi̱ban re li choxa, li ruchichꞌochꞌ, ut li palau. La̱at catyi̱ban re chixjunil li cꞌaꞌru cuan. 
ACT.4.25	Riqꞌuin li Santil Musikꞌej caye re li rey David laj cꞌanjel cha̱cuu nak tixye chi joꞌcaꞌin:
ACT.4.25	¿Cꞌaꞌut nak yo̱queb xjoskꞌil li tenamit li incꞌaꞌ nequeꞌxpa̱b li Dios? Ut, ¿cꞌaꞌut nak yo̱queb xcꞌu̱banquil ribeb chixba̱nunquil li yal ma̱cꞌaꞌ na-oc cuiꞌ?
ACT.4.26	Eb li rey queꞌjoskꞌoꞌ riqꞌuin li cꞌaꞌru quixba̱nu li Ka̱cuaꞌ. Ut queꞌxchꞌutub rib chixcꞌu̱banquil chanru nak teꞌrisi saꞌ xcuanquil li Mesías li xakabanbil chak xban li Dios. (Sal. 2:1-2)
ACT.4.27	At Ka̱cuaꞌ, ya̱l ajcuiꞌ nak queꞌxchꞌutub ribeb saꞌ li tenamit aꞌin laj Herodes ut laj Poncio Pilato rochbeneb li tenamit aj Israel joꞌqueb ajcuiꞌ li ma̱cuaꞌeb aj Israel ut queꞌxcꞌu̱b ru chanru nak teꞌxba̱nu raylal re li Jesús la̱ Santil Alal li sicꞌbil ru a̱ban xban nak xicꞌ queꞌril. 
ACT.4.28	Joꞌcaꞌin queꞌxba̱nu xban nak ac joꞌcan chak saꞌ a̱chꞌo̱l la̱at. Ut ac yebil chak a̱ban nak joꞌcan ta̱cꞌulma̱nk. 
ACT.4.29	Ut anakcuan, at Ka̱cuaꞌ, chaqꞌue taxak retal li kaseꞌbesinquil yo̱queb, ut choa̱tenkꞌa la̱o aj cꞌanjel cha̱cuu re nak takaye la̱ cuesilal chi cau kachꞌo̱l. 
ACT.4.30	Ut riqꞌuin taxak xnimal la̱ cuanquil, ta̱qꞌuirtesiheb li yaj ut chaba̱nu li sachba chꞌo̱lej ut milagro saꞌ xcꞌabaꞌ li Jesús la̱ Santil Alal, chanqueb saꞌ lix tijeb. 
ACT.4.31	Nak ac xeꞌrakeꞌ chi tijoc, qui-ecꞌasi̱c li naꞌajej li chꞌutchꞌu̱queb cuiꞌ. Ut chixjunileb li cuanqueb aran queꞌnujac riqꞌuin li Santil Musikꞌej. Ut cauheb xchꞌo̱l chixyebal li ra̱tin li Dios.
ACT.4.32	Ut chixjunileb li queꞌpa̱ban junajeb chic xchꞌo̱leb ut junajeb chic xcꞌaꞌuxeb. Ut ma̱ ani quixye nak junes re aꞌan li cꞌaꞌru cuan re. Reheb ban saꞌ comonil chixjunil li cꞌaꞌru cuan reheb. 
ACT.4.33	Eb li apóstol cauheb xchꞌo̱l chixchꞌolobanquil xya̱lal lix cuaclijic cuiꞌchic chi yoꞌyo li Jesucristo saꞌ xya̱nkeb li camenak. Ut li Dios quirosobtesiheb chixjunileb chi nabal. 
ACT.4.34	Ma̱ jun saꞌ xya̱nkeb ma̱cꞌaꞌ ta cuan re xban nak chixjunileb li cuanqueb xchꞌochꞌ ut li cuanqueb rochocheb queꞌxcꞌayi ut queꞌxkꞌaxtesi reheb li apóstol lix tzꞌak li queꞌxcꞌayi. 
ACT.4.35	Coxeꞌxqꞌue li tumin reheb re teꞌxjeqꞌui aꞌ yal joꞌ qꞌuial ta̱cꞌanjelak chiru li junju̱nk. 
ACT.4.36	Quicuan jun li cui̱nk aj José xcꞌabaꞌ. Eb li apóstol queꞌxqꞌue Bernabé chokꞌ xcab xcꞌabaꞌ. Chi jalbil ru naraj naxye “Aj Cꞌojobanel Chꞌo̱lej”. Aꞌan xcomoneb li nequeꞌtenkꞌan reheb laj tij. Chipre xtenamit. 
ACT.4.37	Cuan jun xchꞌochꞌ quixcꞌayi. Quixcꞌam lix tzꞌak ut quixqꞌue reheb li apóstol.
ACT.5.1	Quicuan jun li cui̱nk aj Ananías xcꞌabaꞌ. Quixcꞌayi jun lix chꞌochꞌ rochben lix Safira li rixakil. 
ACT.5.2	Ut queꞌxcꞌu̱b ru chi ribileb rib nak yijach lix tzꞌak li chꞌochꞌ ta̱cana̱k chokꞌ reheb. Ut li yijach chic quixcꞌam laj Ananías riqꞌuineb li apóstol ut quixye reheb: —Aꞌan aꞌin chixjunil lix tzꞌak li kachꞌochꞌ li xkacꞌayi, chan. 
ACT.5.3	Laj Pedro quixye re: —At Ananías, ¿cꞌaꞌut nak xaqꞌue a̱cuib chira̱le laj tza? ¿Cꞌaꞌut nak yo̱cat chixbalakꞌinquil li Santil Musikꞌej riqꞌuin nak yo̱cat chixcanabanquil yijach lix tzꞌak li chꞌochꞌ chokꞌ a̱cue? 
ACT.5.4	¿Cꞌaꞌut nak tat-oc xmukbal xtzꞌak la̱ chꞌochꞌ? ¿Ma ma̱cuaꞌ ta biꞌ a̱cue? Cui xacꞌayi la̱ chꞌochꞌ, ¿ma incꞌaꞌ ta biꞌ raj xru xcana chokꞌ a̱cue lix tzꞌak? Ma̱cuaꞌ chiku la̱o yo̱cat chi ticꞌtiꞌic. Chiru ban li Dios, chan. 
ACT.5.5	Nak quirabi li a̱tin li quixye laj Pedro, quitꞌaneꞌ laj Ananías ut camenak quicana. Ut cꞌajoꞌ nak qui-oc xxiuheb chixjunileb li queꞌiloc re joꞌqueb ajcuiꞌ li queꞌabin resil. 
ACT.5.6	Ut eb li cui̱nk li toj sa̱jeb li cuanqueb aran queꞌxlan li camenak, queꞌxpako ut queꞌxcꞌam re teꞌxmuk. 
ACT.5.7	Ac xnumeꞌ na chic oxib o̱r nak quicuulac lix Safira li rixakil. Incꞌaꞌ naxnau cꞌaꞌru ac xcꞌulman. 
ACT.5.8	Laj Pedro quixye re: —Ye cue. ¿Ma joꞌ aꞌin xecꞌayi cuiꞌ le̱ chꞌochꞌ?— Ut lix Safira quixye: —Ya̱l, joꞌcan xkacꞌayi cuiꞌ, chan. 
ACT.5.9	Ut laj Pedro quixye cuiꞌchic re: —¿Cꞌaꞌut nak xecꞌu̱b che̱ribil e̱rib xyalbal rix li Santil Musikꞌej? Cueꞌqueb chak li xeꞌmukuc chak re la̱ be̱lom ut tateꞌxcꞌam ajcuiꞌ la̱at, chan. 
ACT.5.10	Ut saꞌ ajcuiꞌ li ho̱nal aꞌan lix Safira quitꞌaneꞌ chi rok laj Pedro ut camenak quicana. Eb li cui̱nk queꞌoc saꞌ cab ut queꞌril nak camenak chic. Queꞌrisi ut coxeꞌxmuk chak chixcꞌatk lix be̱lom. 
ACT.5.11	Cꞌajoꞌ nak qui-oc xxiuheb chixjunileb laj pa̱banel joꞌqueb ajcuiꞌ chixjunileb li queꞌabin re li resil aꞌin.
ACT.5.12	Rajlal nequeꞌxchꞌutub ribeb saꞌ xmu li templo chixjunileb laj pa̱banel cuan cuiꞌ li oqueba̱l Salomón xcꞌabaꞌ. Nabal li milagro queꞌxba̱nu eb li apóstol ut nabal li sachba chꞌo̱lej. 
ACT.5.13	Usta eb li tenamit nequeꞌxqꞌue xlokꞌaleb laj pa̱banel, abanan nequeꞌxucuac chi xic saꞌ xya̱nkeb. 
ACT.5.14	Cꞌajoꞌ nak yo̱queb chi ta̱mc li yo̱queb chi pa̱ba̱nc re li Ka̱cuaꞌ, joꞌ cui̱nk joꞌ ixk. 
ACT.5.15	Ut nabaleb li queꞌxcꞌam chak lix yajeb ut queꞌxyocob saꞌ lix cuarib malaj chiru lix po̱p chire be. Queꞌraj nak laj Pedro tixqꞌuirtesiheb. Eb aꞌan queꞌxcꞌoxla nak usta yal ta̱numekꞌ chiruheb, teꞌqꞌuira̱k. 
ACT.5.16	Nabaleb li queꞌchal chak saꞌ eb li tenamit li cuanqueb chi nachꞌ riqꞌuin Jerusalén. Queꞌxcꞌam chak li yaj ut eb li cuan ma̱us aj musikꞌej riqꞌuineb. Ut chixjunileb quilajeꞌqꞌuirtesi̱c.
ACT.5.17	Ut li xyucuaꞌil aj tij ut eb laj saduceo li cuanqueb rochben, cꞌajoꞌ nak queꞌoc xcakalinquileb li apóstol. 
ACT.5.18	Joꞌcan nak queꞌxtakla xchapbaleb ut queꞌxqꞌueheb saꞌ li tzꞌalam li nequeꞌqꞌueheꞌ cuiꞌ yalak ani. 
ACT.5.19	Abanan chiru li kꞌojyi̱n aꞌan jun lix ángel li Ka̱cuaꞌ quixte lix puertil li tzꞌalam ut quirisiheb saꞌ tzꞌalam ut quixye reheb: 
ACT.5.20	—Ayukex saꞌ li templo ut te̱chꞌolob xya̱lal chiruheb li tenamit chirix li acꞌ yuꞌam, chan reheb. 
ACT.5.21	Cuulajak chic nak toj ekꞌela queꞌco̱eb saꞌ li templo eb li apóstol ut queꞌoc chixchꞌolobanquil lix ya̱lal chiruheb li tenamit joꞌ quiyeheꞌ reheb xban li ángel. Saꞌ ajcuiꞌ li ekꞌela aꞌan queꞌcuulac li xbe̱nil aj tij rochbeneb chixjunileb li nequeꞌtenkꞌan re, ut queꞌxbokeb li jun chꞌol chic li nequeꞌcꞌamoc be chiruheb laj judío joꞌqueb ajcuiꞌ li nequeꞌtaklan saꞌ xbe̱neb. Ut queꞌxtakla xyebal re laj ilol tzꞌalam nak teꞌcꞌamekꞌ li apóstol riqꞌuineb. 
ACT.5.22	Queꞌcuulac li takl saꞌ li tzꞌalam ut incꞌaꞌ chic queꞌtaꞌeꞌ li apóstol aran. Joꞌcan nak queꞌsukꞌi chixyebal resil ut queꞌxye: 
ACT.5.23	—Relic chi ya̱l li tzꞌalam tzꞌaptzꞌo chi us nak xkatau. Ut eb laj cꞌacꞌalenel cuanqueb chire li oqueba̱l. Nak xkate li tzꞌalam, incꞌaꞌ chic xkatauheb li cui̱nk chi saꞌ, chanqueb li takl. 
ACT.5.24	Nak queꞌrabi aꞌan, eb li xbe̱nil aj tij ut eb li nequeꞌtaklan saꞌ xbe̱neb li soldado li nequeꞌcꞌacꞌalen saꞌ li templo, queꞌsach xchꞌo̱leb ut queꞌoc chixcꞌoxlanquil cꞌaꞌru ta̱cana̱k cuiꞌ li yo̱ chi cꞌulma̱nc. 
ACT.5.25	Quichal jun ut quixye reheb: —Eb li cui̱nk li queꞌqꞌueheꞌ saꞌ tzꞌalam ecue̱r cuanqueb saꞌ li templo ut yo̱queb chixchꞌolobanquil lix ya̱lal chiruheb li tenamit, chan. 
ACT.5.26	Co̱ ut li jun li nataklan saꞌ xbe̱neb li soldado rochbeneb lix takl. Ut queꞌxcꞌameb chak li apóstol saꞌ usilal xban nak queꞌxucuac. Queꞌxcꞌoxla nak ma̱re teꞌcutekꞌ chi pec xbaneb li tenamit. 
ACT.5.27	Queꞌcꞌameꞌ laj Pedro ut laj Juan ut queꞌxakaba̱c chiru li xyucuaꞌil aj tij ut chiruheb li cuanqueb rochben. Ut li xyucuaꞌil aj tij quia̱tinac riqꞌuineb ut quixye reheb: 
ACT.5.28	—¿Ma incꞌaꞌ ta biꞌ xkaye e̱re nak incꞌaꞌ chic te̱tzoleb li tenamit saꞌ xcꞌabaꞌ li cui̱nk aꞌan? La̱ex yo̱quex chixcꞌutbal li tijleb aꞌan saꞌ chixjunil Jerusalén ut te̱raj xqꞌuebal saꞌ kabe̱n lix camic li cui̱nk aꞌan, chanqueb. 
ACT.5.29	Laj Pedro, joꞌqueb ajcuiꞌ li rech apostolil, queꞌchakꞌoc ut queꞌxye: —¿Ma takakꞌet li cꞌaꞌru naxye li Dios ut takapa̱b li cꞌaꞌru nequeꞌxye li cui̱nk? Incꞌaꞌ. Tento takapa̱b li cꞌaꞌru naxye li Dios. 
ACT.5.30	Li Dios li queꞌxlokꞌoni chak li kaxeꞌto̱nil yucuaꞌ, aꞌan li quicuaclesin cuiꞌchic re li Jesús chi yoꞌyo saꞌ xya̱nkeb li camenak, li queqꞌue chi camsi̱c chiru cruz la̱ex. 
ACT.5.31	Li Jesús, aꞌan li quiqꞌueheꞌ xlokꞌal xban li Dios ut quiqꞌueheꞌ chi cꞌojla̱c saꞌ xnim ukꞌ ut quiqꞌueheꞌ xcuanquil chi takla̱nc ut chi coloc, re nak laj Israel naru teꞌyotꞌekꞌ xchꞌo̱leb teꞌxjal xcꞌaꞌux ut teꞌcuyekꞌ xma̱queb. 
ACT.5.32	La̱o xkil aꞌan riqꞌuin ku. Joꞌcan nak nakachꞌolob xya̱lal aꞌin ut li Santil Musikꞌej li naxqꞌue li Dios reheb li nequeꞌpa̱ban, aꞌan ajcuiꞌ nacꞌutuc re lix ya̱lal aꞌin, chanqueb. 
ACT.5.33	Li xyucuaꞌil aj tij ut li cuanqueb rochben, cꞌajoꞌ nak queꞌjoskꞌoꞌ nak queꞌrabi li quixye laj Pedro ut queꞌraj raj xcamsinquileb li apóstol. 
ACT.5.34	Abanan saꞌ xya̱nkeb aꞌan cuan jun aj fariseo aj Gamaliel xcꞌabaꞌ. Li cui̱nk aꞌan aj tzolol chakꞌrab ut naqꞌueheꞌ xcuanquil xbaneb li tenamit. Quixakli chiruheb ut quixtakla risinquileb li apóstol junpa̱t chirix cab. 
ACT.5.35	Ut quixye reheb: —Ex cui̱nk aj Israel, cꞌoxlahomak chi us cꞌaꞌru te̱ba̱nu riqꞌuineb li cui̱nk aꞌin. 
ACT.5.36	Qꞌuehomak retal li cꞌaꞌru quixcꞌul laj Teudas. Aꞌan quixye nak kꞌaxal nim xcuanquil. Cuan na ca̱hibak ciento chi cui̱nk li nequeꞌta̱ken re. Aban li jun aꞌan quicamsi̱c ut chixjunileb li queꞌta̱ken re quilajeꞌxchaꞌchaꞌi ribeb ut queꞌosoꞌ yal chi joꞌcan. 
ACT.5.37	Ut joꞌcan ajcuiꞌ quixcꞌul laj Judas, Galilea xtenamit, nak quicꞌulun saꞌ xkꞌehil chixtzꞌi̱banquil xcꞌabaꞌeb li tenamit. Quixbalakꞌiheb nabaleb li tenamit. Quicam ajcuiꞌ aꞌan ut chixjunileb li queꞌta̱ken re queꞌchaꞌchaꞌi̱c. 
ACT.5.38	Anakcuan la̱in tinye e̱re: Canabomakeb li cui̱nk aꞌin. Me̱chꞌiꞌchꞌiꞌiheb chic xban nak cui li cꞌanjel aꞌin yal xcꞌaꞌux cui̱nk, ta̱osokꞌ. 
ACT.5.39	Abanan cui ut re li Dios, incꞌaꞌ texru̱k chixpoꞌbal ru. Qꞌuehomak retal chi us ma̱re anchal yo̱quex chi pletic riqꞌuin li Dios, chan laj Gamaliel. 
ACT.5.40	Ut queꞌxcꞌul xchꞌo̱l li quixye. Queꞌxbokeb li apóstol ut queꞌxqꞌueheb chi saqꞌuecꞌ ut queꞌxye reheb nak incꞌaꞌ chic teꞌa̱tinak saꞌ xcꞌabaꞌ li Jesús. Ut chirix aꞌan, queꞌachꞌaba̱c. 
ACT.5.41	Ut eb li apóstol queꞌel chiruheb chi kꞌaxal sa saꞌ xchꞌo̱leb xban nak chiruheb aꞌan lokꞌ xcꞌulbal li raylal saꞌ xcꞌabaꞌ li Jesús. 
ACT.5.42	Ut incꞌaꞌ queꞌxcanab xchꞌolobanquil xya̱lal chiruheb li tenamit saꞌ li templo ut saꞌ eb li rochoch ut queꞌxye resil nak li Jesucristo, aꞌan laj Colonel li yechiꞌinbil xban li Dios.
ACT.6.1	Saꞌ eb li cutan aꞌan cꞌajoꞌ nak yo̱queb chi qꞌuia̱nc eb laj pa̱banel. Ut eb laj judío li nequeꞌa̱tinac saꞌ griego queꞌoc chixcuechꞌinquileb laj judío li nequeꞌa̱tinac saꞌ hebreo. Queꞌxye nak incꞌaꞌ tzꞌakal li cꞌaꞌru naqꞌueheꞌ rajlal cutan reheb lix ma̱lcaꞌan li cuanqueb saꞌ xya̱nkeb aꞌan. 
ACT.6.2	Joꞌcan nak li cablaju chi apóstol queꞌxchꞌutub chixjunileb laj pa̱banel ut queꞌxye reheb: —Incꞌaꞌ naru takacanab xchꞌolobanquil ra̱tin li Dios yal re nak tojecꞌok tzacae̱mk la̱o. 
ACT.6.3	Ex herma̱n, sicꞌomak saꞌ e̱ya̱nk cuukubak chi cui̱nk cha̱bilakeb xnaꞌleb ut nujenakeb chi Santil Musikꞌej riqꞌuineb. Cha̱bilak xyehom xba̱nuhomeb. Aꞌaneb li teꞌqꞌuehekꞌ saꞌ li cꞌanjel aꞌin. 
ACT.6.4	Ut la̱o takayal kakꞌe chi tijoc ut chixjulticanquil li ra̱tin li Dios, chanqueb. 
ACT.6.5	Ut queꞌxcꞌul xchꞌo̱leb chixjunil li cuanqueb aran. Queꞌxsicꞌ ru laj Esteban li napa̱ban chi tzꞌakal ut nujenak chi Santil Musikꞌej. Ut queꞌxsicꞌ ajcuiꞌ ruheb laj Felipe, laj Prócoro, laj Nicanor, laj Timón, laj Parmenas, ut laj Nicolás aj Antioquía li qui-oc saꞌ xya̱nkeb laj judío. 
ACT.6.6	Aꞌaneb aꞌin li queꞌxakaba̱c chi cꞌanjelac. Ut eb li apóstol queꞌxqꞌue li rukꞌ saꞌ xbe̱neb ut queꞌtijoc. 
ACT.6.7	Joꞌcan nak yo̱ chi abi̱c li ra̱tin li Ka̱cuaꞌ yalak bar. Ut yo̱queb chi ta̱mc laj pa̱banel aran Jerusalén. Ut nabaleb laj tij queꞌpa̱ban.
ACT.6.8	Laj Esteban aꞌan jun cui̱nk osobtesinbil xban li Dios ut qꞌuebil xcuanquil chixba̱nunquil li milagro ut sachba chꞌo̱lej saꞌ xya̱nkeb li tenamit. 
ACT.6.9	Cuanqueb xcomoneb li nequeꞌtzoloc saꞌ li cab li nequeꞌxchꞌutub cuiꞌ ribeb laj judío. Aj libertos nequeꞌxye reheb. Saꞌ xya̱nkeb aꞌan cuanqueb li nequeꞌchal chak saꞌ eb li tenamit Cirene, Alejandría, Cilicia ut Asia. Eb aꞌan yo̱queb chixcuechꞌinquil laj Esteban. 
ACT.6.10	Abanan nak quia̱tinac laj Esteban, eb aꞌan incꞌaꞌ chic queꞌru xsumenquil xban nak aꞌan qꞌuebil xnaꞌleb xban li Santil Musikꞌej. 
ACT.6.11	Aban cuanqueb li queꞌtumina̱c ru re teꞌxye ticꞌtiꞌ chirix laj Esteban. Ut queꞌxye: —La̱o xkabi nak yo̱ chixmajecuanquil li Dios ut laj Moisés, chanqueb. 
ACT.6.12	Ut queꞌxtacchiꞌi ajcuiꞌ li tenamit, joꞌqueb ajcuiꞌ laj cꞌamol be ut eb laj tzꞌi̱b. Queꞌxchap laj Esteban ut queꞌxcꞌam chiruheb li nequeꞌtaklan saꞌ xbe̱neb laj judío. 
ACT.6.13	Ut queꞌxsicꞌ ani ta̱ticꞌtiꞌik chirix ut queꞌxkꞌaba aꞌan ut queꞌxye: —Li cui̱nk aꞌin junelic yo̱ chixsachbal xcuanquil li santil naꞌajej aꞌin ut naxtzꞌekta̱na li chakꞌrab li quiqꞌueheꞌ re laj Moisés. 
ACT.6.14	La̱o quikabi nak yo̱ chixyebal nak li Jesús laj Nazaret tixjucꞌ li naꞌajej aꞌin, ut tixjal ru li chakꞌrab li coxtzol cuiꞌ laj Moisés, chanqueb. 
ACT.6.15	Ut chixjunileb li nequeꞌtaklan saꞌ xbe̱neb laj judío li cꞌojcꞌo̱queb aran queꞌril laj Esteban ut queꞌxqꞌue retal nak nalemtzꞌun li riloba̱l. Chanchan na-iloc jun li ángel.
ACT.7.1	Ut li xyucuaꞌil eb laj tij quixpatzꞌ re laj Esteban ma ya̱l li yo̱queb chixyebal. 
ACT.7.2	Quichakꞌoc laj Esteban ut quixye: —Ex cuas cui̱tzꞌin ut la̱ex li nequexcꞌamoc be, abihomak li oc cue chixyebal. Li Dios li kꞌaxal lokꞌ quixcꞌutbesi rib chiru laj Abraham li kaxeꞌto̱nil yucuaꞌ nak cuan aran Mesopotamia nak toj ma̱jiꞌ naxic chi cua̱nc saꞌ li naꞌajej Harán. 
ACT.7.3	Quixye re: —Tat-e̱lk saꞌ li naꞌajej aꞌin. Ta̱canabeb la̱ cuechꞌalal ut tatxic saꞌ jun li naꞌajej li tincꞌut cha̱cuu la̱in, chan. 
ACT.7.4	Qui-el ut laj Abraham saꞌ li naꞌajej Caldea ut co̱ chi cua̱nc saꞌ li naꞌajej Harán. Nak ac cuan saꞌ li naꞌajej aꞌan quicam lix yucuaꞌ. Ut chirix aꞌan li Dios quixtakla chi cua̱nc saꞌ li naꞌajej li cuanquex cuiꞌ la̱ex anakcuan. 
ACT.7.5	Abanan li Dios incꞌaꞌ quixqꞌue xchꞌochꞌ laj Abraham aran. Chi ti̱c ma̱cꞌaꞌ quixqꞌue re. Abanan quixye re nak tixqꞌue chokꞌ reheb li ralal xcꞌajol li teꞌcua̱nk mokon usta toj ma̱ jun lix cocꞌal cuan. 
ACT.7.6	Aꞌan aꞌin li quixye li Dios re laj Abraham: —Eb la̱ cualal a̱cꞌajol teꞌcua̱nk saꞌ jalan tenamit ma̱cuaꞌ xtenamiteb. Ut saꞌ li tenamit aꞌan teꞌcua̱nk chokꞌ rahobtesinbil mo̱s ut xicꞌ teꞌilekꞌ chiru ca̱hib ciento chihab. 
ACT.7.7	Ut la̱in tinrakok a̱tin saꞌ xbe̱n li tenamit aꞌan li teꞌrahobtesi̱nk reheb la̱ cualal a̱cꞌajol. Ut nak teꞌe̱lk saꞌ li tenamit aꞌan teꞌcꞌanjelak chicuu saꞌ li naꞌajej aꞌin, chan li Dios. 
ACT.7.8	Nak li Dios quixba̱nu li contrato riqꞌuin laj Abraham quixye re nak tento teꞌxba̱nu li circuncisión. Joꞌcan nak laj Abraham quixba̱nu li circuncisión riqꞌuin laj Isaac li ralal nak ac cuan cuakxakib cutan re. Ut laj Isaac quixba̱nu riqꞌuin laj Jacob li ralal ut joꞌcan ajcuiꞌ quixba̱nu laj Jacob riqꞌuineb li ralal cablaju. 
ACT.7.9	Eb li ralal laj Jacob cꞌajoꞌ nak queꞌxcakali laj José li ri̱tzꞌineb. Joꞌcan nak queꞌxcꞌayi laj José ut quicꞌameꞌ aran Egipto. Abanan nak ac cuan aran Egipto, li Dios yo̱ chi tenkꞌa̱nc re. 
ACT.7.10	Ut aꞌan quitenkꞌan re chixcuybal li raylal li quixcꞌul. Quirosobtesi ut quixqꞌue xnaꞌleb. Ut laj faraón li acuabej aran Egipto quixqꞌue retal nak laj José cuan xnaꞌleb ut quixxakab chi takla̱nc saꞌ xbe̱n li tenamit ut saꞌ xbe̱neb ajcuiꞌ li cuanqueb saꞌ li rochoch. 
ACT.7.11	Ut quicuan jun nimla cueꞌej ut jun nimla raylal saꞌ eb li tenamit Egipto ut Canaán. Ut eb li kaxeꞌto̱nil yucuaꞌ incꞌaꞌ chic queꞌxtau xtzacae̱mkeb. 
ACT.7.12	Nak quirabi laj Jacob nak aran Egipto cuan nabal li trigo, quixtaklaheb li ralal aran chixcꞌambaleb xtrigo. 
ACT.7.13	Nak queꞌco̱eb cuiꞌchic xcaꞌ sut li ralal aran Egipto, laj José quixye reheb nak aꞌan laj José li ri̱tzꞌineb. Ut saꞌ ajcuiꞌ li cutan aꞌan laj faraón quixnau nak laj José, aꞌan xcomoneb li ralal xcꞌajoleb laj judío. 
ACT.7.14	Ut chirix aꞌan laj José quixtakla xcꞌambal lix yucuaꞌ joꞌqueb ajcuiꞌ li rechꞌalal. Chixjunileb li rechꞌalal cuanqueb oꞌlaju xca̱cꞌa̱l (75). 
ACT.7.15	Joꞌcaꞌin nak co̱eb aran Egipto laj Jacob li kaxeꞌto̱nil yucuaꞌ ut aran quicam joꞌqueb ajcuiꞌ li ralal. 
ACT.7.16	Lix bakeleb queꞌcꞌameꞌ Siquem ut queꞌmukeꞌ saꞌ li naꞌajej li quixlokꞌ laj Abraham riqꞌuineb li ralal xcꞌajol laj Hamor. 
ACT.7.17	Cꞌajoꞌ nak yo̱queb chi qꞌuia̱nc li ralal xcꞌajol laj Israel aran Egipto nak ac yo̱ chi cuulac xkꞌehil nak teꞌisi̱k saꞌ li tenamit aꞌan joꞌ quiyechiꞌi̱c re laj Abraham xban li Dios. 
ACT.7.18	Ut qui-oc jalan chic acuabej ut aꞌan incꞌaꞌ quixnau ru laj José chi moco quixnau chanru lix naꞌleb nak quicuan. 
ACT.7.19	Li acuabej aꞌan quixsicꞌ xya̱lal chanru nak tixba̱nu raylal reheb li kaxeꞌto̱nil yucuaꞌ. Quixrahobtesiheb nak quixtakla xcamsinquileb li cocꞌ te̱lom li teꞌyoꞌla̱k re nak incꞌaꞌ chic teꞌta̱mk li ralal xcꞌajoleb. 
ACT.7.20	Saꞌ eb li cutan aꞌan quiyoꞌla laj Moisés. Li cꞌulaꞌal aꞌan raro xban li Ka̱cuaꞌ. Ut oxib po quiqꞌuiresi̱c xbaneb lix naꞌ xyucuaꞌ. 
ACT.7.21	Abanan quicuulac xkꞌehil nak quicanaba̱c chak saꞌ li nimaꞌ ut lix rabin laj faraón quixococ re, re ta̱ru̱k ta̱colekꞌ. Quixcꞌam chokꞌ re ut quixqꞌuiresi joꞌ tzꞌakal re. 
ACT.7.22	Laj Moisés quixtzol rib joꞌ nequeꞌxtzol ribeb laj Egipto. Ut cuan xnaꞌleb chi a̱tinac ut chixba̱nunquil li cha̱bil naꞌleb. 
ACT.7.23	Nak ac xba̱nu li caꞌcꞌa̱l chihab (40), qui-ala saꞌ xchꞌo̱l xic chirilbaleb laj Israel li rech tenamitil. 
ACT.7.24	Nak quiril jun reheb yo̱ chi saqꞌuecꞌ xban jun aj Egipto, quixcol saꞌ rukꞌ. Quixchap laj Egipto ut quixcamsi. Chi joꞌcaꞌin quixqꞌue re̱kaj li quixba̱nu re li rech tenamitil. 
ACT.7.25	Laj Moisés quixcꞌoxla nak eb li rech tenamitil teꞌxqꞌue retal nak aꞌan li ta̱cꞌanjelak chiru li Dios re xcolbaleb. Abanan eb aꞌan incꞌaꞌ queꞌxqꞌue retal. 
ACT.7.26	Cuulajak chic laj Moisés quixtau cuib laj Israel yo̱queb chi pletic. Quixkꞌuseb re teꞌxcanab xchꞌeꞌbal rib. Quixye reheb: —La̱ex e̱comon e̱rib. ¿Cꞌaꞌut nak yo̱quex chixpletinquil e̱rib? chan reheb. 
ACT.7.27	Ut li jun li yo̱ chi sacꞌoc re li jun chic quixtiquisi laj Moisés ut quixye re: —¿Ani xqꞌuehoc a̱cue chi takla̱nc ut chi rakoc a̱tin saꞌ kabe̱n? 
ACT.7.28	¿Ma ta̱cuaj tina̱camsi la̱in joꞌ nak xacamsi laj Egipto ecue̱r? chan re laj Moisés. 
ACT.7.29	Nak quirabi li cꞌaꞌru quixye, laj Moisés quixucuac ut quie̱lelic. Co̱ chi cua̱nc saꞌ li naꞌajej Madián li moco tzꞌakal xtenamit ta. Nak cuan aran, queꞌyoꞌla cuib li ralal. 
ACT.7.30	Ac xnumeꞌ chic caꞌcꞌa̱l chihab roquic saꞌ li chaki chꞌochꞌ aꞌan, nak quiril jun to̱n li qꞌuix yo̱ xxamlel nachꞌ riqꞌuin li tzu̱l Sinaí. Ut saꞌ li xam aꞌan quixcꞌutbesi rib jun li ángel chiru. 
ACT.7.31	Ut laj Moisés cꞌajoꞌ nak quisach xchꞌo̱l chirilbal ut quinachꞌoc riqꞌuin re ta̱ril chi us. Quirabi xya̱b xcux li Ka̱cuaꞌ nak quixye: 
ACT.7.32	—La̱in li Ka̱cuaꞌ Dios li queꞌxlokꞌoni chak la̱ xeꞌto̱nil yucuaꞌ. La̱in li Dios li queꞌxlokꞌoni chak laj Abraham, laj Isaac, ut laj Jacob, chan. Ut laj Moisés nasicsot xban xxiu ut incꞌaꞌ chic quixcuy rilbal. 
ACT.7.33	Ut quixye li Ka̱cuaꞌ re: —Isi la̱ xa̱b cha̱cuok xban nak li naꞌajej cuancat cuiꞌ, aꞌan santil naꞌajej. 
ACT.7.34	Relic chi ya̱l la̱in yo̱quin chirilbal li raylal li yo̱queb chixcꞌulbal lin tenamit li cuanqueb Egipto. Ut yo̱quin ajcuiꞌ chirabinquil nak yo̱queb xkꞌokonquil ribeb xban li raylal. Joꞌcan nak xinchal chixcolbaleb saꞌ rukꞌeb laj Egipto. Abi li tinye a̱cue. Tatintakla Egipto, chan li Ka̱cuaꞌ re laj Moisés. 
ACT.7.35	Laj Moisés, aꞌan li queꞌxtzꞌekta̱na laj Israel nak queꞌxye: —¿Ani xqꞌuehoc a̱cue chi takla̱nc ut chi rakoc a̱tin? chanqueb. Aꞌan li quitakla̱c chixtenkꞌanquileb laj Israel ut chixcolbaleb. Quitakla̱c xban li Ka̱cuaꞌ nak li ángel quixcꞌutbesi rib chiru saꞌ li jun to̱n chi qꞌuix yo̱ xxamlel. 
ACT.7.36	Laj Moisés, aꞌan li qui-isin reheb Egipto. Nabal li milagro ut li sachba chꞌo̱lej quixba̱nu aran Egipto ut saꞌ li Caki Palau. Chiru caꞌcꞌa̱l chihab quicꞌamoc be chiruheb saꞌ li chaki chꞌochꞌ. 
ACT.7.37	Aꞌan laj Moisés li quiyehoc chak re aꞌin reheb laj Israel: —Li Ka̱cuaꞌ le̱ Dios tixqꞌue junak profeta saꞌ e̱ya̱nk sicꞌbil ru xban joꞌ la̱in. E̱comon ajcuiꞌ la̱ex. Cheba̱nu chixjunil li cꞌaꞌru tixye e̱re, chan. 
ACT.7.38	Aꞌan li quicuan rochbeneb laj Israel nak queꞌxchꞌutub ribeb saꞌ li chaki chꞌochꞌ. Quicuan rochbeneb li kaxeꞌto̱nil yucuaꞌ ut rochben ajcuiꞌ li ángel li quia̱tinac riqꞌuin saꞌ li tzu̱l Sinaí nak quixye re li ra̱tin li Dios li naqꞌuehoc yuꞌam re nak aꞌan chic ta̱yehok ke la̱o. 
ACT.7.39	Abanan eb li kaxeꞌto̱nil yucuaꞌ incꞌaꞌ queꞌraj xpa̱banquil li cꞌaꞌru quixye. Queꞌxtzꞌekta̱na ban ut queꞌraj raj sukꞌi̱c cuiꞌchic Egipto. 
ACT.7.40	Queꞌxye re laj Aarón: —Yi̱b kadios re teꞌcꞌamok be chiku. Incꞌaꞌ nakanau cꞌaꞌru xcꞌul chak laj Moisés li qui-isin chak ke Egipto. ¿Cꞌaꞌru aj e nak yo̱ko chiroybeninquil? chanqueb li kaxeꞌto̱nil yucuaꞌ. 
ACT.7.41	Joꞌcan nak queꞌxyi̱b riqꞌuin oro xjalam u̱ch jun li cuacax ut queꞌmayejac chiru. Cꞌajoꞌ nak queꞌsahoꞌ saꞌ xchꞌo̱leb chirilbal lix dioseb li queꞌxyi̱b riqꞌuin rukꞌeb. Ut queꞌxba̱nu jun li ninkꞌe re xlokꞌoninquil. 
ACT.7.42	Joꞌcan nak li Ka̱cuaꞌ Dios quixcanabeb xjuneseb. Quixcanabeb chixlokꞌoninquil li chahim li cuan chiru choxa. Ut quitzꞌakloc ru li tzꞌi̱banbil chak najter xbaneb li profeta nak queꞌxye:
ACT.7.42	La̱ex aj Israel, ¿ma quexmayejac ta biꞌ chak chicuu la̱in nak yo̱quex chak chi numecꞌ saꞌ li chaki chꞌochꞌ chiru caꞌcꞌa̱l chihab?
ACT.7.43	¿Ma ma̱cuaꞌ ta biꞌ le̱ yi̱banbil dios Moloc ut Renfán quelokꞌoni? La̱ex queyi̱b li jalam u̱ch aꞌin re te̱lokꞌoni. Joꞌcan nak texincanab re nak jalan tenamit ta̱numta̱k saꞌ e̱be̱n ut texcꞌamekꞌ chi najt saꞌ jun li naꞌajej li cuan jun pacꞌal li tenamit Babilonia, chan li Ka̱cuaꞌ. (Amós 5:25-27)
ACT.7.44	Eb li kaxeꞌto̱nil yucuaꞌ queꞌxyi̱b ajcuiꞌ chak li tabernáculo nak yo̱queb chak chi numecꞌ saꞌ li chaki chꞌochꞌ ut aran xocxo li chakꞌrab. Queꞌxyi̱b joꞌ li retalil li quicꞌuteꞌ chiru laj Moisés xban li Dios. 
ACT.7.45	Eb li kaxeꞌto̱nil yucuaꞌ queꞌxcꞌul li muheba̱l aꞌin. Ut nak laj Josué quicꞌamoc be chiruheb chi pletic, queꞌxcꞌam li muheba̱l chirixeb. Ut queꞌre̱chani lix chꞌochꞌeb li ma̱cuaꞌeb aj judío nak li Dios quirisi chiruheb li kaxeꞌto̱nil yucuaꞌ li xicꞌ queꞌiloc reheb. Li muheba̱l aꞌan quicꞌanjelac saꞌ eb li cutan aꞌan toj chalen nak quicuan laj David chokꞌ rey. 
ACT.7.46	Laj David quixba̱nu li cꞌaꞌru quiraj li Dios, ut li Dios quisahoꞌ xchꞌo̱l riqꞌuin. Quixtzꞌa̱ma chiru li Dios nak tixyi̱b li templo bar teꞌxlokꞌoni cuiꞌ li Dios li quixlokꞌoni laj Jacob. 
ACT.7.47	Abanan ma̱cuaꞌ laj David quiyi̱ban re li templo. Laj Salomón, aꞌan li quiyi̱ban re. 
ACT.7.48	Quixyi̱b li templo usta li nimajcual Dios incꞌaꞌ nacuan saꞌ junak cab yi̱banbil xban cui̱nk joꞌ quixye chak li profeta Isaías nak quixye chi joꞌcaꞌin:
ACT.7.49	Li choxa, aꞌan li naꞌajej li nincꞌojla cuiꞌ ut li ruchichꞌochꞌ, aꞌan xnaꞌaj li cuok. ¿Cꞌaꞌru chi ochochil ta̱ru̱k te̱yi̱b chokꞌ cue? Ut, ¿bar cuan lin naꞌaj li tinhila̱nk cuiꞌ?
ACT.7.50	¿Ma ma̱cuaꞌ ta biꞌ la̱in xinyi̱ban re chixjunil li cꞌaꞌru cuan? chan li Ka̱cuaꞌ. (Isa. 66:1-2)
ACT.7.51	La̱ex incꞌaꞌ nequetau xya̱lal. Kꞌaxal cau e̱chꞌo̱l. Chanchanex li incꞌaꞌ nequeꞌpa̱ban re li Dios. Junelic nequekꞌetkꞌeti e̱rib chiru li Santil Musikꞌej joꞌ queꞌxba̱nu le̱ xeꞌto̱nil yucuaꞌ. 
ACT.7.52	¿Ma cuan ta biꞌ junak profeta incꞌaꞌ quirahobtesi̱c xbaneb le̱ xeꞌto̱nil yucuaꞌ? ¿Ma incꞌaꞌ ta biꞌ queꞌxcamsiheb li queꞌchꞌoloban chak resil lix cꞌulunic li jun li Ti̱c Xchꞌo̱l, li quekꞌaxtesi la̱ex chi camsi̱c? 
ACT.7.53	La̱ex quecꞌul li chakꞌrab li quixqꞌue e̱re li ángel, abanan incꞌaꞌ nequeba̱nu li cꞌaꞌru naxye, chan laj Esteban.
ACT.7.54	Nak queꞌrabi li cꞌaꞌru yo̱ chixyebal laj Esteban, cꞌajoꞌ nak queꞌjoskꞌoꞌ. Queꞌxcꞌuxuxi li ruch re xbaneb xjoskꞌil. 
ACT.7.55	Ut laj Esteban nujenak chi Santil Musikꞌej. Qui-iloc saꞌ choxa ut quiril lix nimajcual lokꞌal li Dios ut quiril li Jesús saꞌ xnim ukꞌ li Dios. 
ACT.7.56	Quixye: —Ilomak. Teto li choxa nak nacuil ut li Cꞌajolbej cuan chi xnim ukꞌ li Dios, chan. 
ACT.7.57	Ut eb li tenamit xicꞌ queꞌrabi li quixye ut queꞌxtzꞌap lix xiqueb ut queꞌxjap reheb chi cau xban xjoskꞌileb ut jun xiquiqueb saꞌ xbe̱n nak queꞌxchap. 
ACT.7.58	Queꞌrisi laj Esteban saꞌ li tenamit. Ut eb li oqueb re chi cutuc re chi pec, queꞌxcanab li rakꞌeb chi rok jun li sa̱j cui̱nk aj Saulo xcꞌabaꞌ. 
ACT.7.59	Nak yo̱queb chixcutbal chi pec, laj Esteban yo̱ chi tijoc ut quixye: —At Ka̱cuaꞌ Jesús, cꞌul lin musikꞌ.— 
ACT.7.60	Quixcuikꞌib rib, quixjap re chi cau ut quixye: —At Ka̱cuaꞌ, ma̱qꞌue li ma̱c aꞌin saꞌ xbe̱neb.— Ut nak quixye aꞌan, quicam.
ACT.8.1	Laj Saulo quixcꞌul xchꞌo̱l nak queꞌxcamsi laj Esteban. Chalen saꞌ li cutan aꞌan queꞌoc xrahobtesinquileb chixjunileb laj pa̱banel aran Jerusalén ut cꞌajoꞌ li raylal queꞌxcꞌul. Ut chixjunileb quilajeꞌxjeqꞌui rib saꞌ eb li naꞌajej Judea ut Samaria. Caꞌaj chic eb li apóstol queꞌcana Jerusalén. 
ACT.8.2	Cuib oxib laj pa̱banel queꞌmukuc re laj Esteban ut cꞌajoꞌ nak queꞌrahoꞌ xchꞌo̱leb xban lix camic. 
ACT.8.3	Aban laj Saulo yalyo xkꞌe chixrahobtesinquileb laj pa̱banel. Na-oc saꞌ eb li cab ut narisiheb saꞌ rochocheb ut naxcꞌameb saꞌ tzꞌalam, joꞌ cui̱nk joꞌ ixk. 
ACT.8.4	Ut chixjunileb li queꞌxjeqꞌui ribeb saꞌ jalan naꞌajej yo̱queb chixyebal resil li evangelio yalak bar.
ACT.8.5	Laj Felipe co̱ saꞌ li tenamit Samaria ut qui-oc chixchꞌolobanquil resil chiruheb li tenamit nak li Cristo, aꞌan laj Colonel li yechiꞌinbil xban li Dios. 
ACT.8.6	Ut chixjunileb queꞌxqꞌue xchꞌo̱l chirabinquil li a̱tin li quixye laj Felipe xbaneb li milagro quilajxba̱nu. 
ACT.8.7	Nabaleb li cuan ma̱us aj musikꞌej riqꞌuineb queꞌqꞌuirtesi̱c. Japjo̱queb re li ma̱us aj musikꞌej nak nequeꞌel riqꞌuineb. Ut nabaleb li ye̱k rokeb ut li sic rok rukꞌeb quilajeꞌqꞌuirtesi̱c. 
ACT.8.8	Ut cꞌajoꞌ nak queꞌsahoꞌ saꞌ xchꞌo̱leb saꞌ li tenamit aꞌan.
ACT.8.9	Quicuan jun li cui̱nk aj Simón xcꞌabaꞌ. Aꞌan aj kꞌe. Ac najter na-oc chixbalakꞌinquileb li cuanqueb saꞌ li tenamit Samaria. Aꞌan naxye nak nim xcuanquil. 
ACT.8.10	Ut chixjunileb li tenamit, joꞌ li cuanqueb xcuanquil joꞌ ajcuiꞌ li ma̱cꞌaꞌeb xcuanquil, queꞌrabi li cꞌaꞌru yo̱ chixyebal laj Simón ut queꞌxye: —Li cui̱nk aꞌin, cuan xcuanquil li Dios riqꞌuin, chanqueb. 
ACT.8.11	Ut queꞌxqꞌue xchꞌo̱l chixba̱nunquil li cꞌaꞌru naxye xban nak ac junxil na-oc chixbalakꞌinquileb. 
ACT.8.12	Aꞌut laj Felipe yo̱ chixjulticanquil resil xnimal xcuanquilal li Dios ut li Jesucristo. Ut nabaleb queꞌpa̱ban ut queꞌcubsi̱c xhaꞌ, joꞌ cui̱nk joꞌ ixk. 
ACT.8.13	Ut quipa̱ban ajcuiꞌ laj Simón ut quicubsi̱c xhaꞌ. Ut yo̱ chi xic chirix laj Felipe yalak bar. Quisach xchꞌo̱l chirilbaleb li milagro ut li sachba chꞌo̱lej li yo̱ chixba̱nunquil laj Felipe. 
ACT.8.14	Eb li apóstol li toj cuanqueb Jerusalén queꞌrabi resil nak eb laj Samaria yo̱queb chixpa̱banquil li Dios. Joꞌcan nak queꞌxtakla laj Pedro ut laj Juan aran. 
ACT.8.15	Nak queꞌcuulac Samaria, queꞌtijoc saꞌ xbe̱neb laj pa̱banel re nak teꞌxcꞌul li Santil Musikꞌej xban nak toj ma̱jiꞌ queꞌxcꞌul. 
ACT.8.16	Caꞌaj cuiꞌ queꞌcubsi̱c xhaꞌ saꞌ xcꞌabaꞌ li Jesucristo. 
ACT.8.17	Laj Pedro ut laj Juan queꞌxqꞌue li rukꞌeb saꞌ xbe̱neb ut queꞌxcꞌul li Santil Musikꞌej. 
ACT.8.18	Ut quiril laj Simón nak riqꞌuin xqꞌuebal li rukꞌeb li apóstol saꞌ xbe̱neb, nequeꞌxcꞌul li Santil Musikꞌej. Ut quixyechiꞌi tumin reheb laj Pedro ut laj Juan ut quixye reheb: 
ACT.8.19	—Qꞌue cue li cuanquil aꞌan re nak li ani tinqꞌue li cuukꞌ saꞌ xbe̱n tixcꞌul li Santil Musikꞌej, chan. 
ACT.8.20	Laj Pedro quixye re: —Chisachk la̱ tumin a̱cuochben xban nak xacꞌoxla nak ta̱ru̱k ta̱lokꞌ riqꞌuin tumin li naxqꞌue chi ma̱tan li Ka̱cuaꞌ Dios, chan. 
ACT.8.21	La̱at incꞌaꞌ ta̱ru̱k ta̱cꞌul li ma̱tan aꞌin xban nak moco ti̱c ta la̱ chꞌo̱l chiru li Dios. 
ACT.8.22	Cui ta̱yotꞌ a̱chꞌo̱l ta̱jal a̱cꞌaꞌux ut ta̱canab xba̱nunquil li ma̱usilal aꞌin ut cui ta̱tzꞌa̱ma a̱cuybal chiru li Dios, ma̱re chan nak tixcuy a̱ma̱c riqꞌuin li xacꞌoxla. 
ACT.8.23	La̱at cꞌajoꞌ nak nacatcakalin ut junes ma̱usilal nacacꞌoxla, chan laj Pedro. 
ACT.8.24	Quichakꞌoc laj Simón ut quixye: —Chextijok chicuix chiru li Ka̱cuaꞌ re nak incꞌaꞌ tincꞌul joꞌ xaye la̱at, chan. 
ACT.8.25	Nak ac xeꞌxchꞌolob xya̱lal li ra̱tin li Dios ut queꞌxye resil li Jesucristo, laj Pedro ut laj Juan queꞌsukꞌi cuiꞌchic Jerusalén. Ut queꞌxchꞌolob xya̱lal saꞌ nabal chi tenamit cuanqueb saꞌ xcue̱nt Samaria.
ACT.8.26	Ut jun lix ángel li Ka̱cuaꞌ quia̱tinac riqꞌuin laj Felipe ut quixye re: —Tatxic saꞌ li be li cuan saꞌ li sur. Li be aꞌan li nanumeꞌ saꞌ li chaki chꞌochꞌ naxic Jerusalén toj Gaza.— 
ACT.8.27	Laj Felipe co̱. Nak yo̱ chi xic quiril jun li cui̱nk aj Etiopía. Aꞌan jun eunuco qꞌuebil xcuanquil chi cꞌanjelac chiru lix Candace li reina li cuan Etiopía. Saꞌ rukꞌ li cui̱nk aꞌan kꞌaxtesinbil chixjunil lix biomal li reina. Li cui̱nk aꞌan co̱ Jerusalén chixlokꞌoninquil li Dios. 
ACT.8.28	Yo̱ chi sukꞌi̱c saꞌ rochoch. Cꞌojcꞌo saꞌ lix carruaje ut yo̱ chirilbal xsaꞌ li hu li quixtzꞌi̱ba li profeta Isaías. 
ACT.8.29	Li Santil Musikꞌej quixye re laj Felipe: —Ayu, jilon chixcꞌatk li carruaje aꞌan, chan. 
ACT.8.30	Quijiloc laj Felipe ut quirabi nak li cui̱nk yo̱ chirilbal xsaꞌ li hu li quixtzꞌi̱ba li profeta Isaías. Laj Felipe quixpatzꞌ re: —¿Ma nacatau ru li yo̱cat chirilbal? chan re. 
ACT.8.31	Ut li cui̱nk quixye: —¿Chanru nak tintau ru cui ma̱ ani junak ta̱cꞌutuk lix ya̱lal chicuu?— Ut quixtzꞌa̱ma chiru laj Felipe nak ta̱takekꞌ saꞌ li carruaje ut ta̱cꞌojla̱k chixcꞌatk. 
ACT.8.32	Ut li hu li yo̱ chirilbal xsaꞌ, aꞌan li quixtzꞌi̱ba li profeta Isaías. Naxye chi joꞌcaꞌin:
ACT.8.32	Nak yo̱ xrahobtesinquil, quixcubsi rib ut ma̱ jun a̱tin quixye joꞌ jun carner nak quicꞌameꞌ chi camsi̱c. Chanchan nak naxcanab rib li carner chi besecꞌ li rix chiruheb li nequeꞌbesoc re, joꞌcan quixba̱nu aꞌan. Ut ma̱ jun a̱tin quixye.
ACT.8.33	Usta ma̱cꞌaꞌ xma̱c, quichapeꞌ ut quiqꞌueheꞌ chi camsi̱c. Ut ma̱ ani qui-oquen chirix re xcolbal. Quicamsi̱c ban. ¿Ani ta̱ru̱k ta̱yehok li resil lix yibal ru xnaꞌlebeb li rech tenamitil? (Isa. 53:7-8)
ACT.8.34	Li cui̱nk quixye re laj Felipe: —Ye cue, ¿ani chi aj ix naxye aꞌin li profeta? ¿Ma chirix aꞌan, malaj ut chirix jalan chic? chan. 
ACT.8.35	Laj Felipe qui-oc chixchꞌolobanquil lix ya̱lal chiru. Quixtiquib riqꞌuin li quixtzꞌi̱ba li profeta Isaías ut toj quixchꞌolob xya̱lal chirix li Jesucristo. 
ACT.8.36	Nak yo̱queb chi xic, queꞌcuulac cuan cuiꞌ jun li haꞌ. Ut li cui̱nk quixye: —Arin cuan haꞌ. ¿Ma incꞌaꞌ ta̱ru̱k ta̱cube̱k inhaꞌ la̱in? chan. 
ACT.8.37	Ut laj Felipe quixye re: —Cui nacapa̱b chi anchal a̱chꞌo̱l li Jesucristo, ta̱ru̱k ta̱cube̱k a̱haꞌ, chan. Li cui̱nk quichakꞌoc ut quixye: —Ninpa̱b nak li Jesucristo, aꞌan Ralal li Dios, chan. 
ACT.8.38	Ut quixxakab li carruaje. Tojoꞌnak laj Felipe ut li cui̱nk co̱eb saꞌ li haꞌ ut laj Felipe quixcubsi xhaꞌ. 
ACT.8.39	Nak queꞌel chak saꞌ li haꞌ, li Santil Musikꞌej quixcꞌam laj Felipe ut li cui̱nk incꞌaꞌ chic quiril ru. Co̱ xjunes chi sa saꞌ xchꞌo̱l. 
ACT.8.40	Ut laj Felipe quicꞌameꞌ Azoto ut coxnumekꞌ saꞌ chixjunileb li tenamit. Yo̱ chixchꞌolobanquil xya̱lal li evangelio chalen nak quicuulac saꞌ li tenamit Cesarea.
ACT.9.1	Nak yo̱ chi cꞌulma̱nc aꞌin, laj Saulo toj yo̱ chixrahobtesinquileb li nequeꞌpa̱ban re li Ka̱cuaꞌ ut yo̱ chixyebal nak toj tixcamsiheb. Joꞌcan nak co̱ riqꞌuin li xyucuaꞌil aj tij. 
ACT.9.2	Ut quixtzꞌa̱ma lix hu chiru re tixkꞌaxtesi saꞌ eb li cab li nequeꞌxchꞌutub cuiꞌ ribeb laj judío aran Damasco re ta̱ru̱k tixchapeb laj pa̱banel li tixtau aran, joꞌ cui̱nk joꞌ ixk. Tixchapeb ut tixcꞌameb chi pre̱xil Jerusalén. 
ACT.9.3	Yo̱ chi xic ut nak ac cuulac re saꞌ li tenamit Damasco, saꞌ junpa̱t quisuteꞌ xban jun chanchan xam quichal saꞌ choxa. 
ACT.9.4	Quitꞌaneꞌ saꞌ chꞌochꞌ laj Saulo ut quirabi jun xya̱b cux yo̱ chixyebal re: —At Saulo, at Saulo, ¿Cꞌaꞌut nak yo̱cat chixba̱nunquil raylal cue?— 
ACT.9.5	Laj Saulo quixye: —¿Anihat la̱at, at Ka̱cuaꞌ?— Ut li yo̱ chi a̱tinac quixye: —La̱in li Jesús li xicꞌ yo̱cat chirilbal. Yo̱cat chixtacuasinquil a̱cuib nak xicꞌ yo̱cat chicuilbal, chan. 
ACT.9.6	Nasicsot xban xxiu laj Saulo nak quixye: —Ka̱cuaꞌ, ¿cꞌaꞌru ta̱cuaj tinba̱nu? chan. Ut li Ka̱cuaꞌ quixye: —Cuaclin ut ayu saꞌ li tenamit, ut aran ta̱yehekꞌ a̱cue cꞌaꞌru us ta̱ba̱nu, chan. 
ACT.9.7	Ut eb li cui̱nk li yo̱queb chi xic rochben sachso̱queb xchꞌo̱l queꞌcana. Yo̱queb chirabinquil li yo̱ chi a̱tinac, abanan incꞌaꞌ queꞌril ru li ani yo̱ chi a̱tinac. 
ACT.9.8	Quicuacli laj Saulo ut nak quixte li xnakꞌ ru, incꞌaꞌ chic qui-iloc. Chꞌilonbil chi rukꞌ nak quicꞌameꞌ saꞌ li tenamit Damasco. 
ACT.9.9	Aran quicuan chiru oxib cutan. Incꞌaꞌ na-iloc ut incꞌaꞌ quicuaꞌac chi moco qui-ucꞌac. 
ACT.9.10	Aran Damasco cuan jun laj pa̱banel aj Ananías xcꞌabaꞌ. Li Ka̱cuaꞌ quia̱tinac riqꞌuin saꞌ visión ut quixye re: —At Ananías.— Quichakꞌoc ut quixye re: —Cueꞌquin, Ka̱cuaꞌ.— 
ACT.9.11	Ut li Ka̱cuaꞌ quixye re: —La̱in tinye a̱cue, ayu saꞌ rochoch laj Judas li cuan saꞌ li nim be li Ti̱c nequeꞌxye re. Aran ta̱sicꞌ jun li cui̱nk li xchal chak Tarso. Aj Saulo xcꞌabaꞌ. Aꞌan yo̱ chi tijoc aran. 
ACT.9.12	Laj Saulo xril jun li visión. Xat-oc riqꞌuin nak xril ut xaqꞌue la̱ cuukꞌ saꞌ xbe̱n re nak ta̱ilok cuiꞌchic, chan li Ka̱cuaꞌ. 
ACT.9.13	Laj Ananías quichakꞌoc ut quixye: —At Ka̱cuaꞌ, nabal queꞌyehoc resil cue nak xicꞌ narileb laj pa̱banel li cui̱nk aꞌan. Cꞌajoꞌ li raylal nalajxba̱nu reheb la̱ cualal a̱cꞌajol li cuanqueb aran Jerusalén. 
ACT.9.14	Ut joꞌcan ajcuiꞌ arin xqꞌueheꞌ xcuanquil xbaneb li xbe̱nil aj tij chixqꞌuebaleb saꞌ tzꞌalam chixjunileb li nequeꞌpa̱ban a̱cue, chan laj Ananías. 
ACT.9.15	Ut li Ka̱cuaꞌ quixye re: —Ayu xban nak li cui̱nk aꞌan sicꞌbil ru inban re xyebal resil li colba-ib saꞌ incꞌabaꞌ la̱in reheb li cuanqueb saꞌ xcuanquil ut reheb ajcuiꞌ li ma̱cuaꞌeb aj judío joꞌqueb ajcuiꞌ li ralal xcꞌajol laj Israel. 
ACT.9.16	La̱in tincꞌut chiru joꞌ qꞌuial li raylal tento tixcꞌul saꞌ incꞌabaꞌ la̱in, chan li Ka̱cuaꞌ. 
ACT.9.17	Co̱ ut laj Ananías ut qui-oc saꞌ li cab joꞌ quiyeheꞌ re. Quixqꞌue li rukꞌ saꞌ xbe̱n laj Saulo ut quixye re: —Hermano Saulo, li Ka̱cuaꞌ Jesús, li quixcꞌutbesi rib cha̱cuu saꞌ li be nak yo̱cat chi cha̱lc arin, aꞌan xtaklan chak cue arin re nak ta̱ru̱k tat-ilok cuiꞌchic ut ta̱cꞌul li Santil Musikꞌej, chan laj Ananías re. 
ACT.9.18	Ut saꞌ junpa̱t quitꞌaneꞌ chanchan xpat li ru ut qui-iloc cuiꞌchic. Quixakli ut quicubsi̱c xhaꞌ. 
ACT.9.19	Ut nak ac xcuaꞌac, quicacuu cuiꞌchic. Laj Saulo quicana cuib oxib cutan saꞌ xya̱nkeb laj pa̱banel li cuanqueb Damasco.
ACT.9.20	Laj Saulo ticto qui-oc chixchꞌolobanquil lix ya̱lal chirix li Jesús, chiruheb li tenamit saꞌ eb li cab li nequeꞌxchꞌutub cuiꞌ ribeb laj judío ut quixye reheb: —Li Jesús, aꞌan li Cristo li Ralal li Dios, chan. 
ACT.9.21	Ut chixjunileb li yo̱queb chi abi̱nc re queꞌsach xchꞌo̱leb chirabinquil ut queꞌxye: —¿Ma ma̱cuaꞌ ta biꞌ aꞌan li yo̱ chi rahobtesi̱nc reheb laj pa̱banel aran Jerusalén? ¿Ma ma̱cuaꞌ ta biꞌ re xchapbaleb laj pa̱banel nak xchal arin re nak tixcꞌameb riqꞌuineb li xbe̱nil aj tij? chanqueb. 
ACT.9.22	Ut laj Saulo kꞌaxal cuiꞌchic quixqꞌue xchꞌo̱l chixchꞌolobanquil xya̱lal ut queꞌsach xchꞌo̱leb laj judío li cuanqueb Damasco xban nak yo̱ chixcꞌutbal chi tzꞌakal chiruheb nak li Jesús aꞌan li Cristo laj Colonel li yechiꞌinbil xban li Dios. 
ACT.9.23	Ac cuan cutan xcꞌulbal aꞌan nak queꞌxcꞌu̱b ru chi ribileb rib laj judío chanru nak teꞌxcamsi laj Saulo. 
ACT.9.24	Abanan laj Saulo quirabi resil nak teꞌraj xcamsinquil. Eb aꞌan chi kꞌek chi cutan yo̱queb chixcꞌacꞌalenquil li oqueba̱l re li tenamit re teꞌxcamsi. 
ACT.9.25	Ut eb laj pa̱banel queꞌxqꞌue saꞌ jun nimla chacach ut chiru kꞌojyi̱n queꞌxcubsi chirix li tzꞌac. Joꞌcan nak quicoleꞌ laj Saulo chiruheb li queꞌajoc re xcamsinquil.
ACT.9.26	Nak quicuulac Jerusalén, laj Saulo quiraj oc saꞌ xya̱nkeb laj pa̱banel. Abanan eb aꞌan queꞌxucuac. Incꞌaꞌ queꞌxpa̱b nak aꞌan aj pa̱banel chic. 
ACT.9.27	Ut laj Bernabé quixcꞌam laj Saulo riqꞌuineb li apóstol ut quixserakꞌi reheb chanru nak quiril ru li Ka̱cuaꞌ saꞌ li be ut quixye ajcuiꞌ reheb chanru nak quixchꞌolob xya̱lal li Jesucristo chi cau xchꞌo̱l aran Damasco. 
ACT.9.28	Ut laj Saulo quicana riqꞌuineb laj pa̱banel aran Jerusalén ut co̱ yalak bar chixyebal resil li Jesucristo chi cau xchꞌo̱l. 
ACT.9.29	Ut quixchꞌolob lix ya̱lal chiruheb laj judío li nequeꞌa̱tinac saꞌ griego. Eb aꞌan incꞌaꞌ queꞌraj rabinquil. Queꞌraj ban xcamsinquil. 
ACT.9.30	Nak eb laj pa̱banel queꞌrabi resil nak teꞌraj xcamsinquil, queꞌxcꞌam laj Saulo aran Cesarea ut aran chic queꞌxtakla Tarso. 
ACT.9.31	Ut incꞌaꞌ chic queꞌrahobtesi̱c laj pa̱banel li cuanqueb Judea, Galilea, ut Samaria. Yo̱queb chi qꞌui̱c saꞌ xpa̱ba̱leb. Nequeꞌxxucua ru li Ka̱cuaꞌ. Ut li Santil Musikꞌej yo̱ chixqꞌuebal xcacuilal xchꞌo̱leb. Cꞌajoꞌ nak yo̱queb chi ta̱mc.
ACT.9.32	Ut laj Pedro, nak yo̱ chirulaꞌaninquileb chixjunileb laj pa̱banel yalak bar, quicuulac ajcuiꞌ riqꞌuineb laj pa̱banel li cuanqueb Lida. 
ACT.9.33	Aran quixtau jun li cui̱nk aj Eneas xcꞌabaꞌ. Cuakxakib chihab roquic lix yajel ut incꞌaꞌ chic nacuacli. Sic li rok rukꞌ. 
ACT.9.34	Ut laj Pedro quixye re: —At Eneas, li Ka̱cuaꞌ Jesucristo tatxqꞌuirtesi anakcuan. Xaklin ut xoc la̱ cuarib, chan. Ut saꞌ junpa̱t quixakli li cui̱nk. 
ACT.9.35	Ut chixjunileb li cuanqueb Lida ut Sarón queꞌril nak quiqꞌuira li cui̱nk ut queꞌxpa̱b li Ka̱cuaꞌ.
ACT.9.36	Ut quicuan aran Jope jun li ixk aj pa̱banel xTabita xcꞌabaꞌ. Chi jalbil ru naraj naxye Dorcas. Junelic yo̱ chixba̱nunquil usilal reheb li ras ri̱tzꞌin ut naxtenkꞌaheb li nebaꞌ. 
ACT.9.37	Saꞌ eb li cutan aꞌan quiyajer ut quicam. Queꞌratesi ut queꞌxjilib saꞌ jun li naꞌajej li cuan sa xcaꞌ tasal li cab. 
ACT.9.38	Li tenamit Jope nachꞌ cuan riqꞌuin li tenamit Lida bar cuan cuiꞌ laj Pedro. Eb laj pa̱banel queꞌrabi nak cuan aran. Queꞌxtakla cuib li cui̱nk chixbokbal. —Cha̱lkat chi junpa̱t kiqꞌuin, chanqueb re laj Pedro. 
ACT.9.39	Laj Pedro co̱ rochbeneb. Nak quicuulac, queꞌxcꞌam saꞌ li naꞌajej li cuan cuiꞌ li camenak. Aran quisuteꞌ xbaneb li xma̱lcaꞌan. Yo̱queb chi ya̱bac ut queꞌxcꞌut chiru li tꞌicr li quixyi̱b lix Dorcas nak toj cuan saꞌ xya̱nkeb. 
ACT.9.40	Laj Pedro quirisiheb chirix cab. Quixcuikꞌib rib ut qui-oc chi tijoc. Ut quiril li camenak ut quixye re: —Tabita, cuaclin, chan. Ut li ixk quixte li xnakꞌ ru, ut nak quiril ru laj Pedro, quicꞌojla. 
ACT.9.41	Laj Pedro quixchap chi rukꞌ ut quixcuaclesi. Quixbokeb li xma̱lcaꞌan joꞌ ajcuiꞌ chixjunileb laj pa̱banel ut quixxakab chiruheb chi yoꞌyo chic. 
ACT.9.42	Qui-el resil saꞌ chixjunil li tenamit Jope li cꞌaꞌru quicꞌulman. Xban aꞌan nabaleb queꞌpa̱ban re li Ka̱cuaꞌ. 
ACT.9.43	Laj Pedro najt quicuan aran Jope. Quihilan saꞌ rochoch jun li cui̱nk aj yi̱bom tzꞌu̱m, aj Simón xcꞌabaꞌ.
ACT.10.1	Quicuan jun li cui̱nk aran Cesarea aj Cornelio xcꞌabaꞌ. Aꞌan li nataklan saꞌ xbe̱neb jun chꞌu̱tal chi soldado aj Italia nequeꞌxye re. 
ACT.10.2	Li cui̱nk aꞌan quixxucua ru li Dios joꞌqueb ajcuiꞌ chixjunileb li cuanqueb saꞌ li rochoch. Cha̱bil xnaꞌleb ut junelic natijoc chiru li Dios ut junelic naxtenkꞌaheb li nebaꞌ. 
ACT.10.3	Saꞌ jun li cutan saꞌ oxib o̱r tana re ecuu laj Cornelio quiril saꞌ visión nak qui-oc jun li ángel riqꞌuin ut quixye re: —At Cornelio, chan. 
ACT.10.4	Laj Cornelio ta̱xucuak nak quiril li ángel ut quixye: —Cꞌaꞌru ta̱cuaj tinba̱nu, Ka̱cuaꞌ.— Li ángel quixye: —Li Dios xrabi la̱ tij. Nacuulac chiru li cꞌaꞌru nacaba̱nu re xtenkꞌanquileb li nebaꞌ. 
ACT.10.5	Anakcuan tinye a̱cue takla cuib oxibakeb li cui̱nk aran Jope chixcꞌambal chak li cui̱nk aj Simón xcꞌabaꞌ. Aj Pedro nayeman ajcuiꞌ re. 
ACT.10.6	Aꞌan ta̱yehok a̱cue cꞌaꞌru us ta̱ba̱nu. Aꞌan yo̱ chi hila̱nc saꞌ rochoch laj Simón laj yi̱bom tzꞌu̱m. Li rochoch cuan chire li palau, chan li ángel. 
ACT.10.7	Nak ac x-el li ángel riqꞌuin, laj Cornelio quixbok cuib lix mo̱s cui̱nk ut quixbok ajcuiꞌ jun reheb lix soldado li naxxucua ru li Dios. 
ACT.10.8	Quixserakꞌi reheb chixjunileb li quiyeheꞌ re xban li ángel ut quixtaklaheb Jope re nak teꞌxcꞌam chak laj Pedro. 
ACT.10.9	Cuulajak chic ac cuulaqueb na re saꞌ li tenamit Jope nak laj Pedro quitakeꞌ saꞌ xcaꞌ tasal li cab chi tijoc. Caꞌchꞌin na chic ma̱ cuaꞌleb. 
ACT.10.10	Quichal xtzꞌocajic ut quiraj raj ru cuaꞌac. Abanan toj yo̱queb chixyi̱banquil lix tzacae̱mk. Nak toj yo̱ chiroybeninquil lix tzacae̱mk, quiril jun li visión. 
ACT.10.11	Quiril nak teto li choxa ut chanchan jun nimla saki tꞌicr yo̱ chak chi cubec. Pixbil saꞌ xca̱ pacꞌalil lix xuc li tꞌicr ut yo̱ chak chi cubec saꞌ ruchichꞌochꞌ. 
ACT.10.12	Chi saꞌ li tꞌicr aꞌan cuanqueb chak nabal pa̱y ru li xul xcomoneb li nequeꞌcuan saꞌ ruchichꞌochꞌ. Cuanqueb cuan cuib rokeb ut cuib rukꞌ, cuanqueb xcomoneb li cꞌantiꞌ ut cuanqueb xcomoneb li xul li nequeꞌrupupic chiru choxa. 
ACT.10.13	Ut quirabi jun xya̱b cux quixye re: —At Pedro, chap a̱cue li xul aꞌin. Ta̱camsi ut ta̱tiu, chan. 
ACT.10.14	Laj Pedro quixye: —Incꞌaꞌ, Ka̱cuaꞌ. Ma̱ jun sut xintzaca cꞌaꞌak re ru li naxye saꞌ li chakꞌrab nak incꞌaꞌ us xtzacanquil, chan. 
ACT.10.15	Ut quixye cuiꞌchic li yo̱ chi a̱tinac: —La̱at incꞌaꞌ naru nacacꞌoxla nak incꞌaꞌ us ta̱tzaca li cꞌaꞌru xye li Dios nak us ta̱tzaca, chan. 
ACT.10.16	Oxib sut quiyeheꞌ re chi joꞌcan ut chirix aꞌan quixoque li nimla tꞌicr aꞌan ut quicꞌameꞌ cuiꞌchic saꞌ choxa. 
ACT.10.17	Laj Pedro toj yo̱ ajcuiꞌ chixcꞌoxlanquil cꞌaꞌru xya̱lal li quicꞌutbesi̱c chiru nak queꞌcuulac li cui̱nk li queꞌtakla̱c xban laj Cornelio. Cuanqueb chire li cab ut yo̱queb chixpatzꞌbal bar cuan li rochoch laj Simón. 
ACT.10.18	Queꞌxpatzꞌ ma aran cuan chi hila̱nc laj Simón li nequeꞌxye aj Pedro re. 
ACT.10.19	Laj Pedro toj yo̱ ajcuiꞌ chixcꞌoxlanquil cꞌaꞌru xya̱lal li visión li quiril nak li Santil Musikꞌej quixye re: —Oxib li cui̱nk xeꞌchal cha̱sicꞌbal. 
ACT.10.20	Ayu, cuben ut a̱tinaheb chak. Matcꞌoxlac chi xic chirixeb xban nak la̱in xintaklan chak reheb, chan. 
ACT.10.21	Joꞌcan nak laj Pedro quicube ut quixye reheb li cui̱nk: —Cueꞌquin. La̱in laj Simón Pedro li niquine̱sicꞌ. ¿Cꞌaꞌru xcꞌamoc chak e̱re toj arin ut cꞌaꞌru te̱raj cuiqꞌuin? chan. 
ACT.10.22	Eb aꞌan queꞌxye: —Laj Cornelio li capitán xtaklan chak ke. Aꞌan jun cui̱nk ti̱c xchꞌo̱l ut naxxucua ru li Dios. Chixjunileb laj judío nequeꞌxqꞌue saꞌ xnakꞌ ruheb. Jun x-ángel li Dios quixcꞌutbesi rib chiru ut quixye re nak tatxbok saꞌ rochoch re nak ta̱ru̱k ta̱rabi li cꞌaꞌru ta̱ye re, chanqueb re. 
ACT.10.23	Laj Pedro quirocsiheb ut queꞌxnumsi li kꞌojyi̱n saꞌ li cab aꞌan. Saꞌ li cutan jun chic laj Pedro co̱ chirixeb. Ut cuib oxib laj pa̱banel re Jope queꞌco̱eb chirix. 
ACT.10.24	Joꞌ cuulajak chic queꞌcuulac Cesarea ut laj Cornelio yo̱ chiroybeninquileb rochbeneb li rechꞌalal ut eb li tzꞌakal rami̱g li quixbok riqꞌuin. 
ACT.10.25	Nak laj Pedro quicuulac saꞌ li rochoch, laj Cornelio qui-el chixcꞌulbal. Quixcuikꞌib rib chiru re xlokꞌoninquil. 
ACT.10.26	Abanan laj Pedro quixye re: —Cuaclin. Mina̱lokꞌoni la̱in xban nak la̱in yal cui̱nkin joꞌ la̱at, chan. 
ACT.10.27	Yo̱ chi a̱tinac riqꞌuin laj Cornelio nak yo̱queb chi oc saꞌ li cab. Nak queꞌoc, queꞌxtau nabaleb ac chꞌutchꞌu̱queb saꞌ li cab. 
ACT.10.28	Laj Pedro quixye reheb: —La̱ex nequenau nak lix chakꞌrabeb laj judío naxye nak incꞌaꞌ naru takajunaji kib riqꞌuineb li ma̱cuaꞌeb aj judío chi moco ta̱ru̱k to-oc saꞌ rochocheb. Abanan xcꞌut chicuu li Ka̱cuaꞌ Dios nak ma̱ jun li cristian tintzꞌekta̱na chi moco tinye nak incꞌaꞌ us a̱tinac riqꞌuineb. 
ACT.10.29	Joꞌcan nak incꞌaꞌ xinkꞌetkꞌeti cuib chi cha̱lc nak xineꞌxbok chak. Ye cue cꞌaꞌut nak xatakla inbokbal, chan. 
ACT.10.30	Quichakꞌoc laj Cornelio ut quixye: —Ca̱hib cutan anakcuan joꞌcaꞌin ajcuiꞌ ho̱nal nak yo̱quin chi ayunic ut chi tijoc saꞌ li cuochoch. Oxib o̱r re ecuu quixcꞌutbesi rib chicuu jun li cui̱nk nalemtzꞌun li rakꞌ. 
ACT.10.31	Quixye cue, “At Cornelio, li Dios quirabi la̱ tij. Nacuulac chiru li cꞌaꞌru nacaba̱nu re xtenkꞌanquileb li nebaꞌ. 
ACT.10.32	Takla xcꞌambal laj Simón Pedro li cuan aran Jope. Yo̱ chi hila̱nc saꞌ li rochoch laj Simón laj yi̱bom tzꞌu̱m. Li rochoch aꞌan cuan chire li palau. Nak ta̱cꞌulu̱nk laj Pedro, tixchꞌolob cha̱cuu lix ya̱lal,” chan cue li ángel. 
ACT.10.33	Joꞌcan nak xintakla a̱cꞌambal saꞌ junpa̱t. Ut la̱at xaba̱nu usilal ke. Xatcꞌulun. Anakcuan ut chikajunilo cuanco arin chiru li Dios chirabinquil chixjunil li cꞌaꞌru ta̱ye ke li xye chak a̱cue li Dios, chan laj Cornelio re laj Pedro.
ACT.10.34	Quixtiquib a̱tinac laj Pedro ut quixye: —Anakcuan xinqꞌue retal chi tzꞌakal nak li Dios incꞌaꞌ naxsicꞌ ru li ani naxra. 
ACT.10.35	Li ani naxxucua ru li Dios ut naxba̱nu li ti̱quilal aꞌ yal bar xtenamit, li jun aꞌan naraheꞌ xban li Dios. 
ACT.10.36	La̱ex nequenau nak li Dios quixtakla resil li colba-ib reheb laj Israel. Li colba-ib, aꞌan li naqꞌuehoc tuktu̱quil usilal saꞌ xcꞌabaꞌ li Jesucristo. Ut li Jesucristo, aꞌan li Ka̱cuaꞌ, ut nim xcuanquil saꞌ xbe̱n chixjunil. 
ACT.10.37	La̱ex nequenau cꞌaꞌru quicꞌulman saꞌ chixjunil li tenamit Judea. Quiticla aran Galilea nak ac xchꞌoloba̱c resil li cubi haꞌ xban laj Juan. 
ACT.10.38	Ac e̱rabiom resil li Jesucristo aj Nazaret. Li Dios quixqꞌue li Santil Musikꞌej re, ut quixqꞌue xcuanquil. Aꞌan quibe̱c yalak bar chixba̱nunquil li usilal ut chixqꞌuirtesinquileb li tacuasinbileb xban laj tza xban nak li Dios cuan riqꞌuin. 
ACT.10.39	La̱o quikil riqꞌuin ku chixjunil li cꞌaꞌru quixba̱nu li Jesús aran Judea ut Jerusalén. Abanan eb aꞌan queꞌxcamsi chiru cruz. 
ACT.10.40	Ut li Dios quixcuaclesi cuiꞌchic chi yoꞌyo saꞌ xya̱nkeb li camenak saꞌ rox li cutan. Ut mokon li Jesús quixcꞌutbesi rib chiku. 
ACT.10.41	Incꞌaꞌ quixcꞌutbesi rib chiruheb chixjunileb. Caꞌaj cuiꞌ chiruheb li quisiqꞌueꞌ ruheb junxil xban li Dios. La̱o cocuaꞌac ut co-ucꞌac riqꞌuin nak ac xcuacli cuiꞌchic chi yoꞌyo saꞌ xya̱nkeb li camenak. 
ACT.10.42	Ut coxtakla chixchꞌolobanquil xya̱lal ut chixjulticanquil chiruheb li tenamit nak aꞌan qꞌuebil xban li Dios chi rakoc a̱tin saꞌ xbe̱neb chixjunileb, li yoꞌyo̱queb joꞌ ajcuiꞌ li camenakeb. 
ACT.10.43	Aꞌan aꞌin li Jesús li queꞌxye chak resil chixjunileb li profeta junxil. Queꞌxye nak saꞌ xcꞌabaꞌ aꞌan ta̱cuyekꞌ xma̱queb chixjunileb li nequeꞌpa̱ban re.
ACT.10.44	Toj yo̱ ajcuiꞌ chi a̱tinac laj Pedro nak queꞌxcꞌul li Santil Musikꞌej chixjunileb li yo̱queb chi abi̱nc re li ra̱tin li Dios li yo̱ chixyebal. 
ACT.10.45	Eb laj pa̱banel aj judío, li queꞌchal chirix laj Pedro, queꞌsach xchꞌo̱l chirilbal nak li Dios quixqꞌue li Santil Musikꞌej reheb li ma̱cuaꞌeb aj judío. Gentiles nayeman ajcuiꞌ reheb. 
ACT.10.46	Queꞌrabi nak yo̱queb chi a̱tinac saꞌ jalan a̱tinoba̱l ut yo̱queb chixnimanquil ru li Dios. 
ACT.10.47	Ut laj Pedro quixye: —¿Ma cuan ta biꞌ junak incꞌaꞌ ta̱ajok nak teꞌcubekꞌ xhaꞌeb aꞌin li xeꞌcꞌuluc re li Santil Musikꞌej, joꞌ nak xkacꞌul la̱o? chan. 
ACT.10.48	Ut quixtakla xcubsinquil xhaꞌeb saꞌ xcꞌabaꞌ li Ka̱cuaꞌ Jesucristo. Ut eb aꞌan queꞌxtzꞌa̱ma chiru laj Pedro nak ta̱cana̱k cuib oxibak cutan chic riqꞌuineb.
ACT.11.1	Ut queꞌrabi resil eb li apóstol ut eb laj pa̱banel li cuanqueb Judea nak eb li ma̱cuaꞌeb aj judío yo̱queb ajcuiꞌ chixpa̱banquil li ra̱tin li Dios. 
ACT.11.2	Nak co̱ Jerusalén laj Pedro, quicuechꞌi̱c xbaneb laj pa̱banel aj judío li nequeꞌba̱nun re li circuncisión. 
ACT.11.3	Queꞌxye re: —¿Cꞌaꞌut nak xacuulaꞌaniheb li ma̱cuaꞌeb aj judío? Ut, ¿cꞌaꞌut nak xatcuaꞌac rochbeneb? chanqueb. 
ACT.11.4	Tojoꞌnak laj Pedro qui-oc chixyebal reheb chixjunil li cꞌaꞌru quicꞌulman ut quixye reheb: 
ACT.11.5	—Yo̱quin chi tijoc aran Jope nak quicuil jun li visión. Saꞌ li visión quicuil nak yo̱ chak chi cubec jun nimla tꞌicr saꞌ choxa. Pixbil saꞌ xca̱ pacꞌalil lix xuc li tꞌicr. Quichal bar cuanquin cuiꞌ. 
ACT.11.6	Quicuil chi saꞌ li tꞌicr ut aran cuanqueb nabal pa̱y ru li xul xcomoneb li nequeꞌcuan saꞌ ruchichꞌochꞌ. Cuanqueb li joskꞌ aj xul, cuanqueb xcomoneb li cꞌantiꞌ ut cuanqueb xcomoneb li xul li nequeꞌrupupic chiru choxa. 
ACT.11.7	Ut quicuabi jun xya̱b cux quixye cue, “At Pedro, chap a̱cue li xul aꞌin. Ta̱camsi ut ta̱tiu,” chan. 
ACT.11.8	Ut la̱in quinye re, “Incꞌaꞌ Ka̱cuaꞌ. Ma̱ jun sut xintzaca cꞌaꞌak re ru li naxye saꞌ li chakꞌrab nak incꞌaꞌ us tintzaca,” chanquin. 
ACT.11.9	Ut quixye cuiꞌchic cue li yo̱ chak chi a̱tinac saꞌ choxa, “La̱at incꞌaꞌ naru nacacꞌoxla nak incꞌaꞌ us ta̱tzaca li cꞌaꞌru xye li Dios nak us ta̱tzaca,” chan. 
ACT.11.10	Oxib sut quiyeheꞌ cue chi joꞌcan ut chirix aꞌan quicꞌameꞌ cuiꞌchic saꞌ choxa li nimla tꞌicr aꞌan. 
ACT.11.11	Ut saꞌ ajcuiꞌ li ho̱nal aꞌan queꞌcuulac saꞌ li cab cuanquin cuiꞌ oxib li cui̱nk queꞌchal chak toj Cesarea chinsicꞌbal. 
ACT.11.12	Ut li Santil Musikꞌej quixye cue nak tinxic chirixeb chi ma̱cꞌaꞌ incꞌaꞌux. Ut queꞌco̱eb ajcuiꞌ chicuix cuakib li herma̱n. Ut co-oc saꞌ rochoch jun li cui̱nk. 
ACT.11.13	Li cui̱nk aꞌan quixserakꞌi ke chanru nak quixcꞌutbesi rib jun li ángel chiru saꞌ li rochoch. Li ángel quixye re, “Takla xbokbal aran Jope laj Simón li nayeheꞌ ajcuiꞌ aj Pedro re. 
ACT.11.14	Aꞌan ta̱yehok a̱cue chanru ta̱ru̱k tatcolekꞌ joꞌqueb ajcuiꞌ li cuanqueb saꞌ la̱ cuochoch, chan cue li ángel,” chan li cui̱nk. 
ACT.11.15	Ut nak quin-oc chi a̱tinac riqꞌuineb, li Santil Musikꞌej quichal saꞌ xbe̱neb joꞌ nak quichal saꞌ kabe̱n la̱o junxil. 
ACT.11.16	Ut quinak saꞌ inchꞌo̱l li cꞌaꞌru quixye li Ka̱cuaꞌ, “Laj Juan relic chi ya̱l quicubsin haꞌ riqꞌuin haꞌ, abanan la̱ex te̱cꞌul li Santil Musikꞌej.” 
ACT.11.17	Joꞌcan ut nak cui li Dios quixqꞌue li Santil Musikꞌej reheb aꞌan joꞌ nak quixqꞌue ke la̱o li xopa̱ban re li Jesucristo, ¿anihin ta biꞌ la̱in nak tinram chiru li Dios li cꞌaꞌru ta̱raj xba̱nunquil? chan laj Pedro. 
ACT.11.18	Nak queꞌrabi li cꞌaꞌru quixye laj Pedro, eb laj cꞌamol be saꞌ xya̱nkeb laj pa̱banel aj judío, queꞌxcanab cuechꞌi̱nc. Queꞌxlokꞌoni li Dios ut queꞌxye: —Li Ka̱cuaꞌ xqꞌue ajcuiꞌ li junelic yuꞌam reheb li ma̱cuaꞌeb aj judío xban nak xeꞌxyotꞌ xchꞌo̱l ut xeꞌxjal xcꞌaꞌux, chanqueb.
ACT.11.19	Chirix lix camic laj Esteban, queꞌxjeqꞌui ribeb laj pa̱banel xban li raylal li yo̱queb chixcꞌulbal. Queꞌcuulac toj Fenicia, Chipre ut Antioquía. Aran queꞌxchꞌolob resil li evangelio chiruheb laj judío. Incꞌaꞌ queꞌxye reheb li ma̱cuaꞌeb aj judío. 
ACT.11.20	Abanan cuanqueb aj pa̱banel aj Chipre ut aj Cirene queꞌcuulac Antioquía. Eb aꞌan queꞌxchꞌolob xya̱lal chiruheb li nequeꞌa̱tinac saꞌ griego ut queꞌxye resil li colba-ib saꞌ xcꞌabaꞌ li Jesucristo. 
ACT.11.21	Li Ka̱cuaꞌ Jesús quixtenkꞌaheb riqꞌuin xnimal xcuanquil ut nabaleb queꞌxpa̱b li Ka̱cuaꞌ Jesús. 
ACT.11.22	Nak queꞌrabi resil eb laj pa̱banel li cuanqueb Jerusalén, queꞌxtakla laj Bernabé aran Antioquía. 
ACT.11.23	Nak quicuulac laj Bernabé quixqꞌue retal nak li Dios yo̱ chirosobtesinquileb laj pa̱banel li cuanqueb aran. Quixqꞌue xcacuilal xchꞌo̱leb ut quixye ajcuiꞌ reheb nak cheꞌxqꞌuehak xchꞌo̱leb chixpa̱banquil li Ka̱cuaꞌ. 
ACT.11.24	Laj Bernabé, aꞌan jun cui̱nk cha̱bil ut cuan xpa̱ba̱l. Nujenak chi Santil Musikꞌej. Ut chiru aꞌan nabaleb queꞌxpa̱b li Ka̱cuaꞌ. 
ACT.11.25	Chirix chic aꞌan laj Bernabé co̱ Tarso chixsicꞌbal laj Saulo. Nak quixtau quixcꞌam Antioquía. 
ACT.11.26	Ut queꞌcuan aran jun chihab tzꞌakal riqꞌuineb ut queꞌxcꞌut lix ya̱lal chiruheb nabal. Ut aran Antioquía queꞌxtiquib xyebal “cristiano” reheb laj pa̱banel. 
ACT.11.27	Saꞌ eb li cutan aꞌan cuanqueb profeta queꞌel Jerusalén ut queꞌco̱eb Antioquía. 
ACT.11.28	Cuan jun saꞌ xya̱nkeb aꞌan aj Agabo xcꞌabaꞌ. Quixye nak ta̱cua̱nk jun nimla cueꞌej saꞌ chixjunil li ruchichꞌochꞌ xban nak joꞌcan quicꞌuteꞌ chiru xban li Santil Musikꞌej. Ut li cueꞌej aꞌin quicꞌulman saꞌ eb li cutan nak cua̱nk laj Claudio chokꞌ acuabej. 
ACT.11.29	Ut eb laj pa̱banel li cuanqueb Antioquía queꞌxcꞌu̱b ru nak teꞌxtenkꞌaheb laj pa̱banel li cuanqueb Judea. Queꞌxtenkꞌa aꞌ yal chanru quixqꞌue rib chiru li junju̱nk. 
ACT.11.30	Ut joꞌcan queꞌxba̱nu. Queꞌxtakla lix tenkꞌal chirixeb laj Bernabé ut laj Saulo re nak teꞌxkꞌaxtesi saꞌ rukꞌeb li nequeꞌcꞌamoc be saꞌ xya̱nkeb laj pa̱banel li cuanqueb Judea.
ACT.12.1	Saꞌ eb li cutan aꞌan laj Herodes quixtiquib xrahobtesinquileb laj pa̱banel. 
ACT.12.2	Quixtakla xcamsinquil riqꞌuin chꞌi̱chꞌ laj Jacobo li ras laj Juan. 
ACT.12.3	Laj Herodes quixqꞌue retal nak eb laj judío queꞌsahoꞌ xchꞌo̱l riqꞌuin li cꞌaꞌru quixba̱nu. Joꞌcan nak quixtakla ajcuiꞌ xchapbal laj Pedro. Quixba̱nu aꞌin saꞌ li ninkꞌe nak nequeꞌxcuaꞌ li caxlan cua ma̱cꞌaꞌ xchꞌamal. 
ACT.12.4	Nak ac xchapeꞌ laj Pedro, li rey Herodes quixtakla saꞌ tzꞌalam ut quixkꞌaxtesi saꞌ rukꞌeb ca̱hib chꞌu̱tal chi soldado re teꞌxcꞌacꞌale. Ca̱hib chi soldado cuan saꞌ li junju̱nk chꞌu̱tal. Laj Herodes cuan saꞌ xchꞌo̱l nak tixcꞌam chiruheb li tenamit nak ac xrakeꞌ li ninkꞌe re teꞌxrak a̱tin saꞌ xbe̱n. 
ACT.12.5	Joꞌcan nak laj Pedro ilbil chi us xbaneb li soldado re nak incꞌaꞌ ta̱e̱lelik. Abanan eb laj pa̱banel cau yo̱queb chi tijoc chirix.
ACT.12.6	Ac cuulac re xkꞌehil nak ta̱cꞌamekꞌ laj Pedro xban laj Herodes chiruheb li tenamit. Saꞌ li kꞌojyi̱n aꞌan laj Pedro yo̱ chi cua̱rc saꞌ xyiheb li cuib chi soldado bacꞌbo riqꞌuin cadena. Ut cuanqueb ajcuiꞌ laj cꞌacꞌalenel chire li oqueba̱l re li tzꞌalam. 
ACT.12.7	Ut xaka̱mil jun x-ángel li Dios bar cuan cuiꞌ laj Pedro ut quixcutanobresi saꞌ li tzꞌalam. Li ángel quixtꞌotzꞌotzꞌi laj Pedro ut quirajsi. Quixye re: —Cuaclin. Se̱ba a̱cuib, chan. Ut saꞌ junpa̱t quitꞌaneꞌ li cadena chi rukꞌ. 
ACT.12.8	Ut li ángel quixye re: —Qꞌue la̱ cuakꞌ cha̱cuix ut qꞌue la̱ xa̱b cha̱cuok, chan re. Ut laj Pedro quixba̱nu joꞌ quiyeheꞌ re. Ut li ángel quixye cuiꞌchic re: —Tzꞌap a̱cuib saꞌ la̱ tꞌicr ut yoꞌo chicuix, chan. 
ACT.12.9	Laj Pedro co̱ chirix li ángel. Abanan incꞌaꞌ naxnau nak tzꞌakal ya̱l li yo̱ chixba̱nunquil li ángel. Saꞌ xchꞌo̱l laj Pedro nak visión li yo̱ chirilbal. 
ACT.12.10	Queꞌcuulac cuan cuiꞌ li jun chꞌu̱tal chi soldado ut queꞌnumeꞌ aran. Ut queꞌcuulac cuiꞌchic cuanqueb cuiꞌ li jun chꞌu̱tal chic. Ut queꞌnumeꞌ aran toj queꞌcuulac cuan cuiꞌ li puerta chꞌi̱chꞌ li na-ux cuiꞌ oc saꞌ li tenamit. Ut li puerta aꞌan quixte rib xjunes chiruheb. Queꞌel ut queꞌxkꞌax jun li nim be. Aran quicanaba̱c xjunes laj Pedro xban li ángel. 
ACT.12.11	Laj Pedro quixqꞌue retal li cꞌaꞌru quixcꞌul ut quixye saꞌ xchꞌo̱l: —Anakcuan ninnau chi tzꞌakal nak li Ka̱cuaꞌ, aꞌan li xtaklan chak re li ángel. Xinixcol saꞌ rukꞌ laj Herodes. Ut xinixcol ajcuiꞌ saꞌ rukꞌeb chixjunileb laj judío li teꞌraj xba̱nunquil raylal cue, chan. 
ACT.12.12	Nak quixtau ru li cꞌaꞌru quixcꞌul, laj Pedro co̱ saꞌ rochoch lix María lix naꞌ laj Juan li nayeman Marcos re. Aran chꞌutchꞌu̱queb nabaleb laj pa̱banel yo̱queb chi tijoc. 
ACT.12.13	Quixtꞌochꞌtꞌochꞌi li puerta li cuan chiru neba̱l. Ut co̱ jun li xkaꞌal xRode xcꞌabaꞌ chirabinquil ani cuan aran. 
ACT.12.14	Quixnau ru xya̱b xcux laj Pedro. Incꞌaꞌ quixte li puerta chiru. Xban xsahil xchꞌo̱l, co̱ saꞌ a̱nil chixyebal resil reheb li cuanqueb saꞌ cab nak laj Pedro cuan chire puerta. 
ACT.12.15	Eb li cuanqueb saꞌ cab incꞌaꞌ queꞌxpa̱b li quixye. —Xlo̱coꞌ a̱cuu, chanqueb re. Abanan lix Rode quixye cuiꞌchic reheb nak ya̱l nak aꞌan laj Pedro. Queꞌchakꞌoc ut queꞌxye re: —Aꞌan yal xmuhel, chanqueb re. 
ACT.12.16	Nak yo̱queb chi a̱tinac, laj Pedro toj yo̱ ajcuiꞌ chixtꞌochbal li puerta. Nak queꞌxte li puerta queꞌril laj Pedro. Sachso̱queb xchꞌo̱l queꞌcana. 
ACT.12.17	Quixtaksi li rukꞌ re nak teꞌxcanab choki̱nc, ut quixserakꞌi reheb chanru nak qui-isi̱c saꞌ tzꞌalam xban li Ka̱cuaꞌ. Quixye reheb: —Yehomak resil aꞌin re laj Jacobo ut reheb chixjunileb laj pa̱banel, chan. Ut chirix aꞌan co̱ saꞌ jalan naꞌajej. 
ACT.12.18	Nak quisake̱u queꞌxqꞌue retal nak ma̱ ani chic laj Pedro saꞌ tzꞌalam. Cꞌajoꞌ nak queꞌsach xchꞌo̱leb li soldado chirilbal li cꞌaꞌru quicꞌulman. Yo̱queb chixyebal chi ribileb rib: —¿Cꞌaꞌru xcꞌul laj Pedro? ¿Bar xco̱? chanqueb. 
ACT.12.19	Ut laj Herodes quixtakla xsiqꞌuinquil. Nak incꞌaꞌ queꞌxtau quixqꞌue saꞌ xbe̱neb laj cꞌacꞌalenel ut quixtakla xcamsinquileb. Chirix aꞌan laj Herodes qui-el Judea ut co̱ chi cua̱nc aran Cesarea.
ACT.12.20	Laj Herodes yo̱ xjoskꞌil saꞌ xbe̱neb laj Tiro ut laj Sidón. Eb aꞌan queꞌchal saꞌ comonil. Ut queꞌxkꞌunbesi laj Blasto li natenkꞌan re li rey. Queꞌxtzꞌa̱ma chiru nak aꞌan ta̱a̱tinak chirixeb chiru li rey re nak ta̱ru̱k teꞌxcꞌam rib saꞌ usilal riqꞌuin xban nak saꞌ xtenamit li rey na-el xtzacae̱mkeb. 
ACT.12.21	Laj Herodes quixxakab jun li cutan re nak ta̱a̱tinak riqꞌuineb laj Tiro ut laj Sidón. Quixtikib rib riqꞌuin cha̱bil akꞌ cꞌajoꞌ xchakꞌal ru li nequeꞌrocsi li rey. Quicꞌojla saꞌ lix naꞌaj bar narakoc cuiꞌ a̱tin ut qui-oc chi a̱tinac riqꞌuineb li tenamit. 
ACT.12.22	Ut eb li tenamit queꞌoc chixyebal chi cau xya̱b xcux: —Li yo̱ chi a̱tinac ma̱cuaꞌ cui̱nk. Aꞌan Dios, chanqueb. 
ACT.12.23	Ut saꞌ ajcuiꞌ li ho̱nal aꞌan, jun x-ángel li Ka̱cuaꞌ quixqꞌue jun yajel saꞌ xbe̱n laj Herodes xban nak quixqꞌue rib chixlokꞌoniheb li tenamit ut incꞌaꞌ quixqꞌue xlokꞌal li Dios. Quimotzoꞌin ut aꞌan quicamsin re. 
ACT.12.24	Saꞌ eb li cutan aꞌan li ra̱tin li Ka̱cuaꞌ yo̱ chi abi̱c yalak bar. Ut nabaleb yo̱queb chi pa̱ba̱nc re. 
ACT.12.25	Queꞌsukꞌi chak Jerusalén laj Bernabé ut laj Saulo nak ac queꞌxba̱nu lix cꞌanjeleb. Queꞌxcꞌam chirixeb laj Juan, li nequeꞌxye ajcuiꞌ Marcos re.
ACT.13.1	Saꞌ xya̱nkeb laj pa̱banel aran Antioquía cuanqueb profeta ut cuanqueb aj tzolonel. Aꞌaneb aꞌin: laj Bernabé, laj Simón li nequeꞌxye Niger re, laj Lucio Cirene xtenamit, laj Manaén li quiqꞌuiresi̱c riqꞌuin laj Herodes li acuabej, ut laj Saulo. 
ACT.13.2	Nak yo̱queb chi tijoc chiru li Dios ut chi ayunic, li Santil Musikꞌej quixye reheb: —Qꞌuehomakeb xjuneseb laj Saulo ut laj Bernabé re nak teꞌxba̱nu li cꞌanjel aꞌin li sicꞌbileb cuiꞌ ru inban, chan. 
ACT.13.3	Queꞌxba̱nu lix ayu̱n ut queꞌtijoc nak queꞌxqꞌue li rukꞌeb saꞌ xbe̱neb laj Saulo ut laj Bernabé. Tojoꞌnak queꞌxchakꞌrabiheb. 
ACT.13.4	Laj Saulo ut laj Bernabé queꞌco̱eb Seleucia joꞌ quiyeheꞌ reheb xban li Santil Musikꞌej. Queꞌel aran ut queꞌco̱eb chiru haꞌ toj Chipre. 
ACT.13.5	Ut nak queꞌcuulac Salamina, queꞌxchꞌolob xya̱lal li ra̱tin li Dios saꞌ eb li cab li nequeꞌxchꞌutub cuiꞌ ribeb laj judío. Ut laj Juan Marcos yo̱ ajcuiꞌ chixtenkꞌanquileb. 
ACT.13.6	Yo̱queb chixbeninquil chixjunil li naꞌajej li sutsu saꞌ haꞌ. Queꞌcuulac saꞌ li tenamit Pafos. Aran queꞌxtau jun aj tu̱l aj judío. Barjesús lix cꞌabaꞌ. Li cui̱nk aꞌan aj balakꞌ. Naxye nak saꞌ xcꞌabaꞌ li Dios naa̱tinac. Abanan moco ya̱l ta. 
ACT.13.7	Li cui̱nk aꞌan cuan riqꞌuin laj Sergio Paulo, li qꞌuebil xcuanquil chi takla̱nc saꞌ li naꞌajej aꞌan. Laj Sergio Paulo, li cuan xnaꞌleb, quixtakla xbokbaleb laj Saulo ut laj Bernabé xban nak quiraj rabinquil li ra̱tin li Dios. 
ACT.13.8	Abanan yo̱ chi chꞌiꞌchꞌiꞌi̱nc laj Barjesús laj tu̱l. (Chi jalbil ru li cꞌabaꞌej aꞌan naraj naxye Elimas.) Yo̱ chixchꞌiꞌchꞌiꞌinquileb xban nak incꞌaꞌ quiraj nak ta̱pa̱ba̱nk laj Sergio Paulo. 
ACT.13.9	Xban nak cuan li Santil Musikꞌej riqꞌuin, laj Saulo li nayeman ajcuiꞌ aj Pablo re, quixnau nak incꞌaꞌ us xnaꞌleb laj Barjesús. Joꞌcan nak quixcaꞌya saꞌ ru. 
ACT.13.10	Ut quixye re: —La̱at chanchanat laj tza. La̱at aj ticꞌtiꞌ. Xicꞌ nacacuil li ti̱quilal. Junes balakꞌic ut ma̱usilal nacaba̱nu. La̱at nacapoꞌ ru li rusilal li Ka̱cuaꞌ. 
ACT.13.11	Anakcuan li Ka̱cuaꞌ ta̱rakok a̱tin saꞌ a̱be̱n. Tatmutzꞌokꞌ ut najt incꞌaꞌ ta̱ilok xnakꞌ a̱cuu, chan laj Pablo. Ut saꞌ junpa̱t quimoy ut quikꞌojyi̱noꞌ saꞌ xnakꞌ ru. Quixyal xsicꞌbal ani ta̱chꞌilo̱nk re. 
ACT.13.12	Ut nak laj Sergio Paulo quiril li cꞌaꞌru quixcꞌul laj tu̱l, quixpa̱b li Ka̱cuaꞌ. Sachso xchꞌo̱l chirabinquil li tijleb chirix li Ka̱cuaꞌ.
ACT.13.13	Laj Pablo queꞌel Pafos saꞌ jucub joꞌqueb ajcuiꞌ li rochben ut queꞌco̱eb Perge xcue̱nt Panfilia. Aran queꞌxcanab ribeb ut laj Juan Marcos quisukꞌi Jerusalén. 
ACT.13.14	Eb aꞌan queꞌnumeꞌ Perge ut queꞌcuulac Antioquía xcue̱nt Pisidia. Saꞌ li hiloba̱l cutan queꞌoc saꞌ li cab li nequeꞌxchꞌutub cuiꞌ ribeb laj judío ut queꞌcꞌojla aran. 
ACT.13.15	Eb laj cꞌamol be queꞌril xsaꞌ li chakꞌrab ut queꞌril ajcuiꞌ xsaꞌ li hu li queꞌxtzꞌi̱ba li profeta. Ut chirix aꞌan queꞌxye re laj Pablo: —Ex kas ki̱tzꞌin, cui cuan li cꞌaꞌru te̱ye re xqꞌuebal xcacuil xchꞌo̱leb li tenamit, takaj rabinquil anakcuan, chanqueb. 
ACT.13.16	Quixakli laj Pablo ut quixtaksi li rukꞌ re xyebal reheb nak incꞌaꞌ chic teꞌchoki̱nk. Quixye: —Ex aj judío ut la̱ex li ma̱cuaꞌex aj judío, li nequelokꞌoni li Ka̱cuaꞌ, abihomak li tinye e̱re. 
ACT.13.17	Li Dios li nequeꞌxlokꞌoni li ralal xcꞌajol laj Israel, aꞌan quixsiqꞌueb ru li kaxeꞌto̱nil yucuaꞌ. Quirosobtesiheb ut quixtamresiheb nak cuanqueb aran Egipto. Ut riqꞌuin xnimal xcuanquil quirisiheb saꞌ li tenamit aꞌan. 
ACT.13.18	Caꞌcꞌa̱l chihab quixcuy chak rilbaleb nak yo̱queb chak chi numecꞌ saꞌ li chaki chꞌochꞌ. 
ACT.13.19	Quixsach ruheb cuukub li xni̱nkal ru tenamit saꞌ li naꞌajej Canaán ut li naꞌajej aꞌan quicana chokꞌ reheb laj Israel. 
ACT.13.20	Chixjunil aꞌin quicꞌulman chiru ca̱hib ciento riqꞌuin mero ciento chihab. Chirix aꞌan li Dios quixqꞌueheb aj rakol a̱tin chi takla̱nc saꞌ xbe̱neb toj qui-oc laj Samuel li profeta. 
ACT.13.21	Chirix chic aꞌan queꞌxtzꞌa̱ma xreyeb. Ut li Dios quixqꞌue laj Saúl chokꞌ xreyeb. Aꞌan quitaklan saꞌ xbe̱neb chiru caꞌcꞌa̱l chihab. Laj Saúl aꞌan ralal laj Cis xcomoneb li ralal xcꞌajol laj Benjamín. 
ACT.13.22	Ut nak qui-isi̱c laj Saúl, li Dios quixqꞌue laj David chokꞌ xreyeb ut quixye: —Xinsicꞌ ru laj David ralal laj Isaí. Nacuulac chicuu lix naꞌleb li cui̱nk aꞌan. Aꞌan tixba̱nu chixjunil li cꞌaꞌru nacuaj la̱in, chan. 
ACT.13.23	Ut saꞌ xya̱nkeb li ralal xcꞌajol aꞌan, li Dios quixqꞌue chi yoꞌla̱c li Jesús laj Colol re li tenamit Israel joꞌ quixyechiꞌi reheb. 
ACT.13.24	Nak toj ma̱jiꞌ nacꞌulun li Jesús, laj Juan yo̱ chixchꞌolobanquil chiruheb chixjunileb laj Israel nak tento teꞌxyotꞌ xchꞌo̱l teꞌxjal xcꞌaꞌux ut teꞌxcꞌul li cubi haꞌ. 
ACT.13.25	Nak ac rakecꞌ re xba̱nunquil lix cꞌanjel, laj Juan quixye, “¿Anihin la̱in nak nequecꞌoxla? Moco la̱in ta li yo̱quex chiroybeninquil. Cha̱lc ban re chicuix li yo̱quex chiroybeninquil. Aꞌan nim xcuanquil chicuu la̱in. Moco incꞌulub ta xhitbal xcꞌa̱mal lix xa̱b,” chan laj Juan. 
ACT.13.26	Ex kas ki̱tzꞌin, la̱ex ralal xcꞌajol laj Abraham, ut la̱ex li ma̱cuaꞌex aj judío li nequexucua ru li Dios, taklanbil chak chokꞌ e̱re laj Colonel. 
ACT.13.27	Li cuanqueb Jerusalén ut eb li nequeꞌtaklan saꞌ xbe̱neb li tenamit incꞌaꞌ queꞌxtau ru li queꞌxye eb li profeta. Incꞌaꞌ queꞌxnau nak li Jesús, aꞌan laj Colonel. Abanan nak queꞌxkꞌaxtesi chi ca̱mc li Jesús, quitzꞌakloc ru li a̱tin li queꞌxye li profeta, li na-ileꞌ chiruheb rajlal saꞌ li hiloba̱l cutan. 
ACT.13.28	Usta incꞌaꞌ queꞌxtau xma̱c, queꞌxtzꞌa̱ma chiru laj Pilato nak tixqꞌue chi camsi̱c li Jesús. 
ACT.13.29	Nak ac xcꞌul chixjunil li raylal li quiyeheꞌ chak chirix xbaneb li profeta junxil, queꞌrisi chiru cruz ut queꞌxmuk. 
ACT.13.30	Abanan li Dios quixcuaclesi cuiꞌchic chi yoꞌyo saꞌ xya̱nkeb li camenak. 
ACT.13.31	Ut chiru nabal cutan qui-ileꞌ ru xbaneb li queꞌochbenin re junxil nak qui-el Galilea ut co̱ Jerusalén. Ut aꞌaneb chic nequeꞌyehoc resil li queꞌril reheb li tenamit anakcuan. 
ACT.13.32	Joꞌcan ajcuiꞌ la̱o yo̱co chixchꞌolobanquil che̱ru li cha̱bil esilal aꞌin: nak li Dios quixcuaclesi cuiꞌchic chi yoꞌyo li Jesucristo. 
ACT.13.33	Quitzꞌakloc ru chokꞌ ke la̱o li alal cꞌajolbej li quixyechiꞌi chak li Dios reheb li kaxeꞌto̱nil yucuaꞌ junxil joꞌ tzꞌi̱banbil retalil saꞌ li hu Salmos li naxye chi joꞌcaꞌin: La̱at li tzꞌakal cualal. Anakcuan xatinqꞌue saꞌ a̱cuanquil, chan li Dios. (Sal. 2:7) 
ACT.13.34	Quixcuaclesi cuiꞌchic chi yoꞌyo saꞌ xya̱nkeb li camenak ut incꞌaꞌ chic ta̱ca̱mk joꞌ tzꞌi̱banbil retalil saꞌ li hu Isaías li naxye chi joꞌcaꞌin: La̱in texcuosobtesi ut tinqꞌue e̱re li ma̱tan li quinyechiꞌi re laj David junxil. (Isa. 55:3) 
ACT.13.35	Ut naxye ajcuiꞌ saꞌ li Salmos: Incꞌaꞌ ta̱canab chi kꞌa̱c lix tibel la̱ Santil Alal. (Sal. 16:10) 
ACT.13.36	Relic chi ya̱l laj David nak toj yoꞌyo̱k quicꞌanjelac chiru lix tenamit joꞌ quiraj li Dios. Quicam ut quimukeꞌ chixcꞌatk lix xeꞌto̱nil yucuaꞌ ut quikꞌa lix tibel. 
ACT.13.37	Abanan li jun li quicuaclesi̱c cuiꞌchic chi yoꞌyo xban li Dios, aꞌan incꞌaꞌ quikꞌa lix tibel. 
ACT.13.38	Joꞌcan ut nak chenauhak la̱ex, kas ki̱tzꞌin, nak nakajultica che̱ru nak caꞌaj cuiꞌ saꞌ xcꞌabaꞌ li Jesús li quicuacli cuiꞌchic chi yoꞌyo cuan xcuybal xsachbal le̱ ma̱c. 
ACT.13.39	Incꞌaꞌ quiti̱cobresi̱c xchꞌo̱leb li kaxeꞌto̱nil yucuaꞌ riqꞌuin xba̱nunquil li naxye saꞌ lix chakꞌrab laj Moisés, abanan anakcuan naru chic ta̱ti̱cobresi̱k kachꞌo̱l riqꞌuin xpa̱banquil li Jesús. 
ACT.13.40	Joꞌcan nak cheqꞌuehak retal chi us re nak incꞌaꞌ ta̱cha̱lk saꞌ e̱be̱n li raylal li queꞌxye chak li profetas junxil. 
ACT.13.41	Aꞌan aꞌin li queꞌxtzꞌi̱ba li profeta junxil:
ACT.13.41	Cherabihak, la̱ex li nequextzꞌekta̱nan re li cua̱tin. Chisachk e̱naꞌleb ut chex-osokꞌ ta. La̱in yo̱quin chixba̱nunquil jun li sachba chꞌo̱lej saꞌ eb li cutan aꞌin. Li sachba chꞌo̱lej li yo̱quin chixba̱nunquil incꞌaꞌ raj te̱pa̱b cui yal ani ta junak ta̱serakꞌi̱nk e̱re. (Hab. 1:5)
ACT.13.42	Nak queꞌel laj Pablo ut laj Bernabé saꞌ li cab li nequeꞌxchꞌutub cuiꞌ ribeb laj judío, li ma̱cuaꞌeb aj judío queꞌxtzꞌa̱ma chiru laj Pablo nak ta̱cha̱lk cuiꞌchic saꞌ li hiloba̱l cutan jun chic re nak tixchꞌolob cuiꞌchic xya̱lal chiruheb. 
ACT.13.43	Nak queꞌxchakꞌrabiheb li tenamit, nabaleb laj judío joꞌqueb ajcuiꞌ li queꞌoc saꞌ xya̱nkeb aꞌan queꞌxta̱ke laj Pablo ut laj Bernabé. Laj Pablo ut laj Bernabé yo̱queb chixqꞌuebal xnaꞌlebeb re nak teꞌcua̱nk saꞌ xya̱lal joꞌ naraj li Dios. 
ACT.13.44	Saꞌ li hiloba̱l cutan jun chic, yal cuib oxib aj chic li incꞌaꞌ queꞌcuulac chi abi̱nc nak queꞌxchꞌutub ribeb chixjunileb li cuanqueb saꞌ li tenamit chirabinquil li ra̱tin li Dios li tixye laj Pablo. 
ACT.13.45	Ut nak queꞌril li qꞌuila tenamit eb li nequeꞌcꞌamoc be saꞌ xya̱nkeb laj judío, cꞌajoꞌ nak queꞌcakoꞌ xchꞌo̱leb. Queꞌoc chixcuechꞌinquil laj Pablo. Queꞌxhob ut queꞌxmajecua. 
ACT.13.46	Laj Pablo ut laj Bernabé queꞌxye chi cauheb xchꞌo̱l: —Relic chi ya̱l nak xbe̱n cua raj e̱re la̱ex aj judío xkaye resil li ra̱tin li Dios. Abanan la̱ex xetzꞌekta̱na ut xecꞌoxla nak moco e̱cꞌulub ta li junelic yuꞌam. Joꞌcan nak anakcuan takaye resil reheb li ma̱cuaꞌeb aj judío. 
ACT.13.47	Tento takaye xban nak joꞌcan coxtakla cuiꞌ chak li Ka̱cuaꞌ Dios nak quixye:
ACT.13.47	Xatinxakab re ta̱chꞌolob xya̱lal chiruheb li ma̱cuaꞌeb aj judío ut ta̱ye resil li colba-ib jun sut saꞌ ruchichꞌochꞌ. (Isa. 49:6)
ACT.13.48	Nak queꞌrabi li cꞌaꞌru quixye laj Pablo, li ma̱cuaꞌeb aj judío queꞌsahoꞌ saꞌ xchꞌo̱leb ut queꞌxqꞌue xcuanquil li ra̱tin li Dios. Queꞌpa̱ban li joꞌ qꞌuial li quixye li Dios nak ta̱cua̱nk xyuꞌameb chi junelic. 
ACT.13.49	Ut yo̱ rabinquil resil li ra̱tin li Dios saꞌ chixjunil li naꞌajej aꞌan. 
ACT.13.50	Eb laj judío queꞌxtacchiꞌi chak eb li ixk li nequeꞌxqꞌue xcuanquil lix pa̱ba̱leb, li nequeꞌqꞌueheꞌ xlokꞌal joꞌqueb ajcuiꞌ li cui̱nk li cuanqueb xcuanquil saꞌ li tenamit. Queꞌxyoꞌob jun ra xi̱cꞌ saꞌ xbe̱neb laj Pablo ut laj Bernabé. Ut queꞌrisiheb saꞌ lix tenamiteb. 
ACT.13.51	Laj Pablo ut laj Bernabé queꞌxchikꞌchikꞌi li poks chi rokeb nak queꞌel saꞌ li tenamit re xcꞌutbal nak incꞌaꞌ us queꞌxba̱nu reheb. Ut chirix aꞌan queꞌco̱eb Iconio. 
ACT.13.52	Ut eb laj pa̱banel cꞌajoꞌ xsahil saꞌ xchꞌo̱leb ut li Santil Musikꞌej cuan riqꞌuineb.
ACT.14.1	Nak queꞌcuulac Iconio, laj Pablo ut laj Bernabé queꞌoc saꞌ li cab li nequeꞌxchꞌutub cuiꞌ ribeb laj judío. Queꞌxchꞌolob lix ya̱lal chiruheb ut nabaleb aj judío queꞌpa̱ban joꞌqueb ajcuiꞌ li ma̱cuaꞌeb aj judío. 
ACT.14.2	Ut eb laj judío li incꞌaꞌ queꞌpa̱ban, queꞌxtacchiꞌiheb li ma̱cuaꞌeb aj judío re nak teꞌxpoꞌ xchꞌo̱leb saꞌ xbe̱neb laj pa̱banel. 
ACT.14.3	Abanan laj Pablo ut laj Bernabé najt queꞌcana aran. Ut xban nak cauheb xchꞌo̱l riqꞌuin li Ka̱cuaꞌ queꞌxchꞌolob xya̱lal li rusilal li Dios. Ut li Ka̱cuaꞌ yo̱ chixqꞌuebal xcuanquil li ra̱tineb xban nak yo̱ chixtenkꞌanquileb chixba̱nunquil li milagros ut li sachba chꞌo̱lej. 
ACT.14.4	Queꞌxjach ribeb li tenamit. Cuanqueb li queꞌoquen chirixeb laj judío ut cuanqueb li queꞌoquen chirixeb li apóstol. 
ACT.14.5	Saꞌ xya̱nkeb li xicꞌ nequeꞌiloc reheb laj Pablo ut laj Bernabé cuanqueb aj judío ut cuanqueb ma̱cuaꞌeb aj judío. Queꞌxjunaji ribeb riqꞌuineb li nequeꞌtaklan saꞌ li tenamit ut queꞌxcꞌu̱b ru chanru nak teꞌxrahobtesi ut teꞌxcuti chi pec laj Pablo ut laj Bernabé. 
ACT.14.6	Abanan laj Pablo ut laj Bernabé queꞌrabi resil li yo̱queb chixcꞌu̱banquil ut queꞌe̱lelic chiruheb. Co̱eb saꞌ eb li tenamit Listra ut Derbe xcue̱nt Licaonia ut queꞌco̱eb ajcuiꞌ saꞌ eb li cꞌaleba̱l li cuanqueb chi xjun sutam. 
ACT.14.7	Ut aran yo̱queb chixchꞌolobanquil resil li colba-ib.
ACT.14.8	Aran Listra cuan jun li cui̱nk incꞌaꞌ naru nabe̱c. Chalen saꞌ xcaꞌchꞌinal incꞌaꞌ us li rok. Li cui̱nk aꞌan chunchu aran. 
ACT.14.9	Yo̱ chirabinquil li cꞌaꞌru yo̱ chixyebal laj Pablo. Laj Pablo quixcaꞌya li cui̱nk ut quixqꞌue retal nak li cui̱nk aꞌan quixpa̱b nak naru ta̱qꞌuirtesi̱k. 
ACT.14.10	Joꞌcan nak laj Pablo quixye re chi cau xya̱b xcux: —Cuaclin. Xaklin chi us, chan. Ac ta̱cuacli̱k ut qui-oc chi be̱c li cui̱nk. 
ACT.14.11	Nak li tenamit queꞌril li cꞌaꞌru quixba̱nu laj Pablo, queꞌxjap reheb chixyebal saꞌ ra̱tinoba̱leb laj Licaonia: —Xeꞌchal saꞌ kaya̱nk li dios. Chanchaneb cui̱nk, chanqueb. 
ACT.14.12	Laj Bernabé queꞌxqꞌue xcꞌabaꞌ chokꞌ Júpiter, ut laj Pablo Mercurio queꞌxqꞌue chokꞌ xcꞌabaꞌ xban nak aꞌan aj cꞌamol be chi a̱tinac. 
ACT.14.13	Li rochoch laj Júpiter lix dioseb aꞌan cuan chire li tenamit. Laj tij li nacꞌanjelac chiru lix dioseb aꞌan cuan chire li tenamit. Laj tij li nacꞌanjelac chiru lix dioseb quixcꞌam chire li tenamit li cuacax ut li cotobanbil utzꞌuꞌuj. Quiraj raj xmayejanquil chiruheb li apóstol rochbeneb li tenamit. 
ACT.14.14	Nak queꞌxqꞌue retal li cꞌaꞌru yo̱queb li tenamit, laj Pablo ut laj Bernabé queꞌxpej li rakꞌeb retalil nak incꞌaꞌ quicuulac chiruheb li cꞌaꞌru yo̱queb chixba̱nunquil li tenamit. Ut queꞌco̱eb saꞌ a̱nil saꞌ xya̱nkeb li tenamit ut queꞌxye chi cau xya̱b xcuxeb: 
ACT.14.15	—Ex tenamit, ¿cꞌaꞌut nak nequeba̱nu chi joꞌcan? La̱o yal cui̱nko joꞌ la̱ex. Juntakꞌe̱to e̱riqꞌuin. Aꞌan aj e nak xochal arin saꞌ e̱ya̱nk chixyebal e̱re nak te̱canab li joꞌ ma̱joꞌil naꞌleb. Sicꞌomak ban li yoꞌyo̱quil Dios li quiyi̱ban re li choxa, li ruchichꞌochꞌ, li palau ut chixjunil li cꞌaꞌru cuan. 
ACT.14.16	Junxil li Dios quixcanabeb li tenamit chi cua̱nc joꞌ queꞌraj eb aꞌan. 
ACT.14.17	Riqꞌuin li usilal li naxba̱nu ke, junelic yo̱ chixcꞌutbesinquil chiku nak aꞌan li Dios. Aꞌan naxcꞌut chiku nak aꞌan yal re saꞌ xbe̱n chixjunil. Aꞌan naqꞌuehoc re li hab. Aꞌan naqꞌuehoc re chi u̱chi̱nc li kacui̱mk chi nabal, ut aꞌan ajcuiꞌ nacꞌojoban re li kachꞌo̱l riqꞌuin li katzacae̱mk ut riqꞌuin lix sahil kachꞌo̱l, chan laj Pablo. 
ACT.14.18	Usta laj Pablo ut laj Bernabé queꞌxchꞌolob xya̱lal chiruheb li tenamit, abanan ra sa nak queꞌxcꞌul xchꞌo̱l nak incꞌaꞌ teꞌmayejak chiruheb. 
ACT.14.19	Queꞌcuulac eb laj judío li queꞌchal Antioquía ut Iconio. Queꞌxtacchiꞌiheb nabaleb li tenamit. Queꞌxcuti chi pec laj Pablo ut queꞌrisi chire li tenamit. Saꞌ xchꞌo̱leb aꞌan nak camenak chic laj Pablo queꞌxcanab. 
ACT.14.20	Laj Pablo quiril nak quisuteꞌ xbaneb laj pa̱banel. Quicuacli ut co̱ saꞌ li tenamit. Ut saꞌ xcab li cutan co̱ cuiꞌchic Derbe rochben laj Bernabé.
ACT.14.21	Nak queꞌxchꞌolob resil li colba-ib saꞌ li tenamit Derbe, nabaleb queꞌpa̱ban. Chirix chic aꞌan queꞌsukꞌi cuiꞌchic saꞌ eb li tenamit Listra, Iconio ut Antioquía. 
ACT.14.22	Yo̱queb chixqꞌuebal xcacuil xchꞌo̱leb laj pa̱banel. Queꞌxye reheb nak teꞌxpa̱b li Ka̱cuaꞌ chi anchaleb xchꞌo̱l ut incꞌaꞌ teꞌxcanab xpa̱banquil. Queꞌxye reheb nak tento teꞌxcuy xnumsinquil li raylal re nak teꞌoc saꞌ lix nimajcual cuanquilal li Dios. 
ACT.14.23	Queꞌxxakab aj cꞌamol be re li junju̱nk chꞌu̱tal chi aj pa̱banel. Queꞌxba̱nu lix ayu̱n ut queꞌtijoc saꞌ xbe̱neb re xkꞌaxtesinquileb saꞌ rukꞌ li Ka̱cuaꞌ li ac xeꞌpa̱ban. 
ACT.14.24	Nak yo̱queb chi xic queꞌnumeꞌ saꞌ li naꞌajej Pisidia ut queꞌcuulac Panfilia. 
ACT.14.25	Queꞌxye resil li evangelio aran Perge ut queꞌco̱eb Atalia. 
ACT.14.26	Queꞌel aran ut queꞌco̱eb chiru haꞌ toj Antioquía saꞌ li naꞌajej li queꞌtakla̱c cuiꞌ chi cꞌanjelac chiru li Ka̱cuaꞌ. Queꞌcanaba̱c saꞌ rukꞌ li Dios re nak aꞌan ta̱ilok reheb. Joꞌcaꞌin nak queꞌxchoy li cꞌanjel li quiqꞌueheꞌ reheb re teꞌxba̱nu. 
ACT.14.27	Nak queꞌcuulac Antioquía queꞌxchꞌutub chixjunileb laj pa̱banel ut queꞌxserakꞌi reheb chixjunil li quixba̱nu li Ka̱cuaꞌ reheb. Queꞌxserakꞌi ajcuiꞌ reheb chanru nak li Dios quixqꞌue li evangelio reheb li ma̱cuaꞌeb aj judío. 
ACT.14.28	Laj Pablo ut laj Bernabé najt queꞌcana riqꞌuineb laj pa̱banel saꞌ li naꞌajej aꞌan.
ACT.15.1	Cuanqueb aj pa̱banel queꞌchal chak Judea. Queꞌoc chixyebal reheb laj pa̱banel: —Incꞌaꞌ naru texcolekꞌ cui incꞌaꞌ te̱ba̱nu li circuncisión joꞌ naxye li chakꞌrab li quiqꞌueheꞌ re laj Moisés, chanqueb. 
ACT.15.2	Riqꞌuin aꞌan queꞌxtiquib xcuechꞌinquil ribeb riqꞌuin laj Pablo ut laj Bernabé chirix li naꞌleb aꞌin. Ut queꞌxcꞌu̱b ru nak laj Pablo ut laj Bernabé teꞌxic Jerusalén chixpatzꞌbal reheb li apóstol ut reheb laj cꞌamol be ma tento nak teꞌxcꞌul li circuncisión re nak teꞌcolekꞌ. Cuanqueb ajcuiꞌ cuib oxib laj pa̱banel co̱eb chirixeb. 
ACT.15.3	Queꞌtakla̱c xbaneb laj pa̱banel aran Antioquía. Nak yo̱queb chi numecꞌ Fenicia ut Samaria, queꞌxye resil nak queꞌpa̱ban li ma̱cuaꞌeb aj judío. Ut cꞌajoꞌ nak queꞌsahoꞌ saꞌ xchꞌo̱leb chixjunileb laj pa̱banel rabinquil nak yo̱queb chi pa̱ba̱nc. 
ACT.15.4	Ut nak queꞌcuulac Jerusalén, queꞌcꞌuleꞌ xbaneb li apóstol, eb laj cꞌamol be joꞌqueb ajcuiꞌ chixjunileb laj pa̱banel. Ut queꞌxserakꞌi reheb chanru nak li Dios quixtenkꞌaheb riqꞌuin li cꞌanjel queꞌxba̱nu. 
ACT.15.5	Abanan cuanqueb cuib oxib laj pa̱banel aj fariseo. Eb aꞌan queꞌxye: —Eb laj pa̱banel li ma̱cuaꞌeb aj judío, tento teꞌxba̱nu li circuncisión. Tento teꞌxba̱nu li cꞌaꞌru naxye li chakꞌrab li quixqꞌue ke laj Moisés, chanqueb. 
ACT.15.6	Queꞌxchꞌutub ribeb li apóstol ut eb laj cꞌamol be chixsicꞌbal cꞌaꞌru teꞌxba̱nu riqꞌuin li chꞌaꞌajquilal aꞌin. 
ACT.15.7	Ut nak ac xeꞌxcuechꞌi ribeb chi us chirix li naꞌleb aꞌin, laj Pedro quicuacli ut qui-oc chi a̱tinac. Quixye reheb: —Ex herma̱n, la̱ex nequenau nak ac junxil quixsicꞌ chak cuu li Dios saꞌ e̱ya̱nk re tinye resil li colba-ib reheb li ma̱cuaꞌeb aj judío re nak teꞌpa̱ba̱nk ajcuiꞌ eb aꞌan. 
ACT.15.8	Li Dios naxnau cꞌaꞌru nanumeꞌ saꞌ xchꞌo̱l li junju̱nk. Quixcꞌut chiku nak naxraheb aꞌan nak quixqꞌue li Santil Musikꞌej reheb joꞌ nak quixqꞌue ke la̱o. 
ACT.15.9	Moco jalan ta chic li colba-ib li xqꞌue ke la̱o chiru li xqꞌue reheb aꞌan. Quixcuy quixsach lix ma̱queb xban nak xeꞌpa̱ban. 
ACT.15.10	Anakcuan ut ¿cꞌaꞌut nak yo̱quex chixyalbal rix li Dios riqꞌuin xqꞌuebal li i̱k aꞌin saꞌ xbe̱neb laj pa̱banel li ma̱cuaꞌeb aj judío? ¿Cꞌaꞌut nak te̱puersiheb chixba̱nunquil li naxye li chakꞌrab li incꞌaꞌ xoru chixba̱nunquil la̱o chi moco eb li kaxeꞌto̱nil yucuaꞌ? 
ACT.15.11	Yal xban rusilal li Ka̱cuaꞌ Jesús nak xopa̱ban ut xocoleꞌ joꞌ eb ajcuiꞌ aꞌan, chan laj Pedro. 
ACT.15.12	Queꞌxcanab a̱tinac chixjunileb li chꞌutchꞌu̱queb aran ut queꞌoc chirabinquil nak laj Pablo ut laj Bernabé yo̱queb chixserakꞌinquil chanru nak li Dios quixtenkꞌaheb chixba̱nunquil li milagro ut li sachba chꞌo̱lej saꞌ xya̱nkeb li ma̱cuaꞌeb aj judío. 
ACT.15.13	Nak queꞌrakeꞌ chi a̱tinac, laj Jacobo quichakꞌoc ut quixye: —Ex inherma̱n, abihomak li oc cue xyebal e̱re. 
ACT.15.14	Laj Simón Pedro ac xye e̱re chanru nak li Dios quixtiquib rosobtesinquileb li ma̱cuaꞌeb aj judío. Quixsiqꞌueb ru saꞌ xya̱nkeb li ani teꞌpa̱ba̱nk re. 
ACT.15.15	Ut aꞌan ajcuiꞌ li queꞌxtzꞌi̱ba chak retalil li profeta junxil li naxye chi joꞌcaꞌin:
ACT.15.16	Ut chirix aꞌin la̱in tincha̱lk ut tincuaclesi cuiꞌchic lix tenamit laj David, li tꞌanenak anakcuan. Tinyi̱b cuiꞌchic li tzꞌac li sutsu cuiꞌ ut tinyi̱b cuiꞌchic li juqꞌuinbil. Tinqꞌueheb cuiꞌchic xcuanquil laj Israel,
ACT.15.17	re nak tineꞌxpa̱b li ma̱cuaꞌeb aj judío. Tineꞌxpa̱b chixjunileb li sicꞌbileb ru inban chokꞌ cualal incꞌajol, chan li Ka̱cuaꞌ Dios.
ACT.15.18	Ut li Ka̱cuaꞌ Dios li quiyehoc chak re aꞌin, aꞌan ajcuiꞌ li ta̱ba̱nu̱nk re. (Amós 9:11-12)
ACT.15.19	Joꞌcan nak la̱in ninye nak incꞌaꞌ takapuersi ruheb chixba̱nunquil li naxye li chakꞌrab li ma̱cuaꞌeb aj judío li yo̱queb chixpa̱banquil li Ka̱cuaꞌ. 
ACT.15.20	Li tento takaba̱nu, aꞌan tzꞌi̱bac riqꞌuineb ut xyebal reheb nak incꞌaꞌ teꞌxmux rib riqꞌuin xtzacanquil li tzacae̱mk mayejanbil chiruheb li yi̱banbil dios. Incꞌaꞌ teꞌcoꞌbe̱tak teꞌyumbe̱tak. Ut incꞌaꞌ teꞌxtiu xtibel li yatzꞌbil xul chi moco teꞌxtzaca li quicꞌ. 
ACT.15.21	Joꞌcaꞌin ajcuiꞌ naxye li chakꞌrab li quiqꞌueheꞌ re laj Moisés xban li Dios. Ut chalen chak najter cuan li ani najultican re saꞌ eb li cab li nequeꞌxchꞌutub cuiꞌ ribeb laj judío rajlal hiloba̱l cutan, chan laj Jacobo.
ACT.15.22	Eb li apóstol, ut eb laj cꞌamol be rochbeneb chixjunileb laj pa̱banel queꞌxsicꞌ ruheb li teꞌxtakla Antioquía chirixeb laj Pablo ut laj Bernabé. Ut queꞌxsiqꞌueb ru laj Silas ut laj Judas, aj Barsabás nequeꞌxye ajcuiꞌ re. Eb li cui̱nk aꞌin qꞌuebileb xcuanquil xbaneb li rech aj pa̱banelil. 
ACT.15.23	Queꞌxtzꞌi̱ba jun li hu ut queꞌxtakla chirixeb laj Judas ut laj Silas. Joꞌcaꞌin naxye saꞌ li hu queꞌxtakla: Ex herma̱n, li ma̱cuaꞌex aj judío, la̱o li apóstol, ut eb laj cꞌamol be joꞌqueb ajcuiꞌ chixjunileb laj pa̱banel nakatakla xsahil e̱chꞌo̱l la̱ex li cuanquex saꞌ eb li tenamit Antioquía, Siria ut Cilicia. Sahak taxak saꞌ e̱chꞌo̱l. 
ACT.15.24	Xkabi resil nak cuanqueb li xeꞌel arin saꞌ kaya̱nk ut xeꞌco̱eb aran saꞌ le̱ tenamit che̱chꞌiꞌchꞌiꞌinquil ut chixpoꞌbal e̱chꞌo̱l riqꞌuin li cꞌaꞌru nequeꞌxye. Abanan moco la̱o ta xotaklan reheb. 
ACT.15.25	Joꞌcan nak xkachꞌutub kib ut xkacꞌu̱b ru nak takasicꞌ ruheb li ani takatakla e̱riqꞌuin chirixeb laj Bernabé ut laj Pablo, li raro̱queb kaban. 
ACT.15.26	Eb li kaherma̱n aꞌin ac xeꞌxkꞌaxtesi ribeb chi ca̱mc saꞌ xcꞌabaꞌ li Ka̱cuaꞌ Jesucristo. 
ACT.15.27	Ut xkasicꞌ ruheb laj Judas ut laj Silas ut xkataklaheb e̱riqꞌuin re nak teꞌxchꞌolob che̱ru li cꞌaꞌru xkatzꞌi̱ba saꞌ li hu aꞌin. 
ACT.15.28	Xcꞌul xchꞌo̱l li Santil Musikꞌej joꞌ ajcuiꞌ la̱o nak incꞌaꞌ texkapuersi chixba̱nunquil chixjunil li naxye saꞌ li chakꞌrab. Caꞌaj cuiꞌ eb li naꞌleb aꞌin tento te̱ba̱nu. 
ACT.15.29	Incꞌaꞌ te̱tzaca li tzacae̱mk mayejanbil chiru li yi̱banbil dios chi moco te̱tzaca li quicꞌ chi moco te̱tzaca xtibel li yatzꞌbil xul. Ut incꞌaꞌ te̱mux e̱rib riqꞌuin coꞌbe̱tac yumbe̱tac. Cui te̱col e̱rib chiru chixjunil aꞌin, us te̱ba̱nu. Cherilak e̱rib, chan laj Jacobo. 
ACT.15.30	Eb li cui̱nk li queꞌtakla̱c co̱eb Antioquía. Queꞌxchꞌutub chixjunileb laj pa̱banel ut queꞌxkꞌaxtesi reheb li hu li queꞌxcꞌam. 
ACT.15.31	Nak queꞌril xsaꞌ li hu, cꞌajoꞌ nak queꞌsahoꞌ saꞌ xchꞌo̱leb laj pa̱banel ut queꞌcꞌojla xchꞌo̱leb riqꞌuin li cꞌaꞌru quitakla̱c xyebal reheb. 
ACT.15.32	Laj Judas ut laj Silas qꞌuebileb xma̱tan chixchꞌolobanquil xya̱lal li ra̱tin li Dios. Queꞌxchꞌolob xya̱lal chiruheb li chꞌutchꞌu̱queb aran ut queꞌxqꞌue xcacuilal xchꞌo̱leb ut queꞌxcꞌojob xchꞌo̱leb riqꞌuin li a̱tin li queꞌxye reheb. 
ACT.15.33	Najt queꞌcana saꞌ xya̱nkeb. Mokon chic queꞌchakꞌrabi̱c re nak teꞌsukꞌi̱k cuiꞌchic Jerusalén riqꞌuineb laj pa̱banel li queꞌtaklan reheb Antioquía. Ut queꞌxtzꞌa̱ma rusilal li Dios saꞌ xbe̱neb. 
ACT.15.34	Abanan laj Silas toj quiraj cana̱c aran. 
ACT.15.35	Laj Pablo ut laj Bernabé queꞌcana ajcuiꞌ aran Antioquía. Yo̱queb chixcꞌutbal li ra̱tin li Dios ut yo̱queb chixchꞌolobanquil xya̱lal li colba-ib. Ut cuanqueb ajcuiꞌ nabaleb li queꞌtenkꞌan reheb.
ACT.15.36	Mokon chic laj Pablo quixye re laj Bernabé: —Toxic cuiꞌchic saꞌ eb li tenamit conumeꞌ cuiꞌ chak chixyebal ra̱tin li Dios re takil chanru cuanqueb laj pa̱banel li cuanqueb saꞌ eb li naꞌajej aꞌan, chan. 
ACT.15.37	Ut laj Bernabé quiraj raj xcꞌambal chirixeb laj Juan li nequeꞌxye ajcuiꞌ Marcos re. 
ACT.15.38	Abanan incꞌaꞌ quixcꞌul xchꞌo̱l laj Pablo xban nak junxil laj Juan Marcos quixjach rib riqꞌuineb aran Panfilia ut incꞌaꞌ chic co̱ chirixeb chixba̱nunquil li cꞌanjel. 
ACT.15.39	Queꞌxcuechꞌi ribeb laj Pablo ut laj Bernabé ut queꞌxcanab ribeb. Laj Bernabé co̱ aran Chipre chiru haꞌ ut quixcꞌam laj Juan Marcos chirix. 
ACT.15.40	Laj Pablo quixsicꞌ ru laj Silas re tixcꞌam chirix. Eb laj pa̱banel li cuanqueb aran Antioquía queꞌxkꞌaxtesiheb laj Pablo ut laj Silas saꞌ rukꞌ li Ka̱cuaꞌ nak queꞌel aran. 
ACT.15.41	Quilajeꞌxbeni li naꞌajej Siria ut Cilicia. Queꞌxchꞌolob xya̱lal chiruheb laj pa̱banel ut queꞌcacuu xchꞌo̱leb saꞌ xpa̱ba̱leb.
ACT.16.1	Laj Pablo quicuulac saꞌ eb li tenamit Derbe ut Listra. Ut aran quixtau jun aj pa̱banel aj Timoteo xcꞌabaꞌ. Lix naꞌ, aꞌan jun aj pa̱banel aj judío ut lix yucuaꞌ, aꞌan aj griego. Ma̱cuaꞌ aj judío. 
ACT.16.2	Cha̱bil nequeꞌxye chirix laj Timoteo eb laj pa̱banel li cuanqueb Listra ut Iconio. 
ACT.16.3	Laj Pablo quiraj xcꞌambal laj Timoteo chirix. Joꞌcan nak quixba̱nu li circuncisión re. Incꞌaꞌ quiraj nak teꞌchꞌina̱nk xchꞌo̱leb laj judío li cuanqueb saꞌ eb li naꞌajej aran xban nak chixjunileb queꞌxnau nak lix yucuaꞌ laj Timoteo ma̱cuaꞌ aj judío. 
ACT.16.4	Ut nak yo̱queb chi numecꞌ saꞌ li junju̱nk chi tenamit, yo̱queb chixyebal reheb laj pa̱banel nak tento teꞌxba̱nu li cꞌaꞌru queꞌxcꞌu̱b ru eb li apóstol joꞌqueb ajcuiꞌ laj cꞌamol be li cuanqueb aran Jerusalén. 
ACT.16.5	Joꞌcaꞌin nak yo̱queb chi qꞌui̱c laj pa̱banel saꞌ xpa̱ba̱leb. Ut rajlal cutan yo̱queb chi ta̱mc.
ACT.16.6	Li Santil Musikꞌej quixcꞌut chiruheb nak incꞌaꞌ teꞌxic chixchꞌolobanquil resil li colba-ib saꞌ li naꞌajej Asia. Joꞌcan nak queꞌco̱eb Frigia ut queꞌnumeꞌ ajcuiꞌ saꞌ li naꞌajej Galacia. 
ACT.16.7	Nak queꞌcuulac Misia, queꞌraj raj xic Bitinia. Abanan li Santil Musikꞌej incꞌaꞌ quixcanabeb re teꞌxic aran. 
ACT.16.8	Joꞌcan nak yal queꞌnumeꞌ Misia ut co̱eb Troas. 
ACT.16.9	Nak cuanqueb aran saꞌ jun li kꞌojyi̱n quicꞌuteꞌ jun li visión chiru laj Pablo. Jun li cui̱nk aj Macedonia xakxo chiru nak quiril. Yo̱ chixtzꞌa̱manquil chiru ut quixye re: —Cha̱lkat saꞌ katenamit Macedonia ut choa̱tenkꞌa, chuꞌux re nak quiril. 
ACT.16.10	Ut nak ac xcꞌuteꞌ li visión chiru laj Pablo, saꞌ junpa̱t quikacauresi kib la̱o chi xic Macedonia. Kanau chi tzꞌakal nak li Dios yo̱ chi takla̱nc ke aran chixyebal resil li colba-ib reheb li cuanqueb aran.
ACT.16.11	Co-el aran Troas ut ti̱c co̱o chiru haꞌ toj Samotracia. Ut cuulajak chic cocuulac Neápolis. 
ACT.16.12	Chirix aꞌan co̱o Macedonia saꞌ li nimla tenamit Filipos. Li tenamit aꞌan cuan xcue̱nt Roma. Cocuan cuib oxib cutan saꞌ li tenamit aꞌan. 
ACT.16.13	Ut saꞌ li hiloba̱l cutan co̱o chire li tenamit cuan cuiꞌ jun li nimaꞌ saꞌ li naꞌajej li nequeꞌtijoc cuiꞌ eb laj judío. Cocꞌojla ut co-oc chixyebal resil li colba-ib reheb li ixk li queꞌchꞌutla aran. 
ACT.16.14	Jun reheb li ixk aꞌan xLidia xcꞌabaꞌ. Tiatira xtenamit. Aꞌan nacꞌayin cha̱bil tꞌicr. Naxpa̱b li Dios ut yo̱ chi abi̱nc xban nak li Dios quixcꞌut chiru nak tixqꞌue retal li yo̱ chixyebal laj Pablo. 
ACT.16.15	Quixcꞌul li cubi haꞌ rochbeneb chixjunileb li cuanqueb saꞌ rochoch, ut quixye ke: —Cui nequepa̱b nak la̱in xinpa̱b li Ka̱cuaꞌ chi anchal inchꞌo̱l, naru nequexcana chi hila̱nc saꞌ li cuochoch, chan ke. Ut quirelaji ku chi cana̱c.
ACT.16.16	Saꞌ jun li cutan yo̱co chi xic chi tijoc nak kacꞌul jun li xkaꞌal aj kꞌe. Cuan ma̱us aj musikꞌej riqꞌuin. Aꞌan jun mo̱s ut naxsicꞌ nabal xtumin lix patrón riqꞌuin kꞌehi̱nc. 
ACT.16.17	Li xkaꞌal aꞌan yo̱ chikata̱kenquil. Japjo re chixyebal: —Eb li cui̱nk aꞌin aꞌan xmo̱seb li nimajcual Dios. Yo̱queb chixchꞌolobanquil chiku chanru nak ta̱ru̱k tocolekꞌ, chan. 
ACT.16.18	Nabal cutan quixba̱nu chi joꞌcan. Nak ac xtitzꞌ chirabinquil, laj Pablo quixxakab rib, ut quiril li xkaꞌal, ut quixye re li ma̱us aj musikꞌej: —Saꞌ xcꞌabaꞌ li Ka̱cuaꞌ Jesucristo, tinye a̱cue: Elen riqꞌuin li xkaꞌal aꞌin, chan. Ut saꞌ ajcuiꞌ li ho̱nal aꞌan, li ma̱us aj musikꞌej qui-el riqꞌuin. 
ACT.16.19	Nak queꞌxqꞌue retal lix patrón li xkaꞌal nak incꞌaꞌ chic ta̱ru̱k tixsicꞌ xtumineb, queꞌxchap laj Pablo ut laj Silas ut queꞌxcꞌam saꞌ po̱pol chiruheb laj rakol a̱tin. 
ACT.16.20	Nak queꞌxxakab chiru laj rakol a̱tin, queꞌxye: —Eb li cui̱nk aꞌin, aꞌaneb aj judío ut yo̱queb chikachꞌiꞌchꞌiꞌinquil saꞌ li katenamit. 
ACT.16.21	Yo̱queb chixcꞌutbal jalan naꞌleb saꞌ li katenamit. La̱o incꞌaꞌ naru nakacꞌul chi moco naru takaba̱nu li nequeꞌxye xban nak la̱o aj Roma, chanqueb. 
ACT.16.22	Ut queꞌxtu̱b rib li tenamit chixjitbaleb. Eb laj rakol a̱tin queꞌxkꞌichi li rakꞌeb laj Pablo ut laj Silas ut queꞌxtakla xsacꞌbaleb riqꞌuin cheꞌ. 
ACT.16.23	Nak ac xeꞌtacuasi̱c chi us, queꞌqꞌueheꞌ saꞌ tzꞌalam. Ut eb laj rakol a̱tin queꞌxye reheb laj ilol tzꞌalam nak teꞌril chi us laj Pablo ut laj Silas re nak incꞌaꞌ teꞌe̱lelik. 
ACT.16.24	Ut nak quiyeheꞌ chi joꞌcan, queꞌcꞌameꞌ ut queꞌqꞌueheꞌ saꞌ tzꞌalam saꞌ jun li naꞌajej li cuan toj chi saꞌ ut queꞌnatꞌeꞌ li rok saꞌ cheꞌ. 
ACT.16.25	Tuktu chic kꞌojyi̱n nak laj Pablo ut laj Silas yo̱queb chi tijoc ut yo̱queb chi bicha̱nc re xlokꞌoninquil li Dios. Ut eb li cuanqueb chi pre̱xil yo̱queb chi abi̱nc. 
ACT.16.26	Ma̱cꞌaꞌ saꞌ xchꞌo̱leb nak quichal jun nimla hi̱c. Qui-ecꞌasi̱c chi cau li tzꞌalam, ut quilajeꞌteli lix puertil. Ut quilajeꞌhiteꞌ li cadena li bacꞌbo̱queb cuiꞌ li pre̱x. 
ACT.16.27	Ut nak qui-aj ru laj ilol tzꞌalam, quiril nak teto lix puertil li tzꞌalam. Quixchap lix chꞌi̱chꞌ ut oc raj re chixcamsinquil rib. Saꞌ xchꞌo̱l aꞌan nak xeꞌe̱lelic chixjunileb li pre̱x. 
ACT.16.28	Ut laj Pablo quixjap re chi cau ut quixye: —Ma̱camsi a̱cuib. Chikajunilo cuanco arin, chan. 
ACT.16.29	Ut laj ilol tzꞌalam quixpatzꞌ lix xam ut qui-oc chi saꞌ li tzꞌalam chirilbal. Nasicsot xban xxiu nak quixcut rib chi rokeb laj Pablo ut laj Silas. 
ACT.16.30	Laj ilol tzꞌalam quirisiheb xjuneseb laj Pablo ut laj Silas ut quixye reheb: —¿Cꞌaꞌru us tinba̱nu re nak tincolekꞌ? 
ACT.16.31	Eb aꞌan queꞌxye: —Pa̱b li Ka̱cuaꞌ Jesucristo. Tatcolekꞌ la̱at joꞌqueb ajcuiꞌ li cuanqueb saꞌ la̱ cuochoch, chan laj Pablo. 
ACT.16.32	Ut quixchꞌolob xya̱lal li ra̱tin li Ka̱cuaꞌ chiru aꞌan joꞌ ajcuiꞌ chiruheb li joꞌ qꞌuial li cuanqueb saꞌ li rochoch. 
ACT.16.33	Ut saꞌ ajcuiꞌ li ho̱nal aꞌan laj ilol tzꞌalam quirisiheb saꞌ tzꞌalam laj Pablo ut laj Silas. Quixchꞌaj ru lix tochꞌoleb xban nak queꞌsaqꞌueꞌ. Ut ticto quicubsi̱c xhaꞌ laj ilol tzꞌalam rochbeneb chixjunileb li cuanqueb saꞌ li rochoch. 
ACT.16.34	Quixcꞌameb laj Pablo ut laj Silas saꞌ rochoch ut quixqꞌueheb xtzacae̱mk. Cꞌajoꞌ nak quisahoꞌ saꞌ xchꞌo̱l nak quixpa̱b li Dios rochbeneb li cuanqueb saꞌ rochoch. 
ACT.16.35	Nak quisake̱u, eb laj rakol a̱tin queꞌxtakla xyebal re laj ilol tzꞌalam nak tixcanabeb chi xic eb li cui̱nk aꞌan. 
ACT.16.36	Laj ilol tzꞌalam quixye reheb: —Eb laj rakol a̱tin xeꞌxtakla chak xyebal nak tex-achꞌaba̱k. Joꞌcan nak ayukex chi ma̱cꞌaꞌ e̱cꞌaꞌux, chan. 
ACT.16.37	Laj Pablo quixye reheb: —Incꞌaꞌ. Xosaqꞌueꞌ chiruheb li tenamit chi ma̱jiꞌ queꞌxrak a̱tin saꞌ kabe̱n. Xoeꞌxqꞌue saꞌ tzꞌalam usta la̱o aj Roma. Ut anakcuan, teꞌraj toeꞌrisi chi mukmu. Incꞌaꞌ naru chi joꞌcan. Cha̱lkeb ban aꞌan ut choeꞌrisihak, chan. 
ACT.16.38	Ut eb li takl queꞌco̱eb chixyebal re laj rakol a̱tin li cꞌaꞌru quixye laj Pablo. Cꞌajoꞌ nak queꞌxucuac nak queꞌrabi nak laj Pablo ut laj Silas, aꞌaneb aj Roma. 
ACT.16.39	Nak queꞌcuulac, queꞌxkꞌunbesiheb ut queꞌxtzꞌa̱ma chiruheb nak teꞌe̱lk saꞌ li tenamit. 
ACT.16.40	Nak queꞌel saꞌ tzꞌalam laj Pablo ut laj Silas, coxeꞌocak saꞌ rochoch lix Lidia. Nak ac xeꞌril ruheb laj pa̱banel, queꞌxqꞌue xcacuilal xchꞌo̱leb ut queꞌco̱eb.
ACT.17.1	Nak yo̱queb chi xic laj Pablo ut laj Silas queꞌnumeꞌ Anfípolis ut Apolonia. Ut chirix aꞌan, queꞌcuulac Tesalónica bar cuan cuiꞌ jun li cab li nequeꞌxchꞌutub cuiꞌ ribeb laj judío. 
ACT.17.2	Laj Pablo qui-oc saꞌ li cab li nequeꞌxchꞌutub cuiꞌ ribeb laj judío joꞌ cꞌaynak chixba̱nunquil. Oxib li hiloba̱l cutan quixnumsi aran ut yo̱ chixchꞌolobanquil chiruheb lix ya̱lal li naxye saꞌ li Santil Hu. 
ACT.17.3	Yo̱ chixchꞌolobanquil chiruheb nak li Cristo quixcꞌul nabal li raylal joꞌ tenebanbil saꞌ xbe̱n ut quicuacli cuiꞌchic chi yoꞌyo saꞌ xya̱nkeb li camenak. Quixye reheb: —Li Jesús li yo̱quin chixyebal e̱re, aꞌan li Cristo laj Colonel, chan. 
ACT.17.4	Cuanqueb aj judío queꞌpa̱ban ut queꞌcana chirochbeninquil laj Pablo ut laj Silas. Joꞌcan ajcuiꞌ queꞌxba̱nu nabaleb laj griego li nequeꞌxlokꞌoni li Dios. Ut nabaleb li ixk li naꞌno̱queb ru queꞌpa̱ban. 
ACT.17.5	Ut eb laj judío li incꞌaꞌ queꞌpa̱ban, cꞌajoꞌ nak queꞌjoskꞌoꞌ xban xcakaleb xchꞌo̱l. Queꞌra̱tina jun chꞌu̱tal li cui̱nk incꞌaꞌ useb xnaꞌleb li junes saꞌ be nequeꞌcuan. Ut li jun chꞌu̱tal chi cui̱nk aꞌan queꞌoc chixchikꞌbal xjoskꞌileb li tenamit. Xban nak yo̱queb xjoskꞌil, queꞌoc saꞌ rochoch laj Jasón chixsicꞌbaleb laj Pablo ut laj Silas re teꞌxcꞌameb chiruheb li tenamit. 
ACT.17.6	Queꞌril nak incꞌaꞌ queꞌxtau laj Pablo ut laj Silas. Queꞌxchap laj Jasón rochben cuib oxibeb laj pa̱banel ut queꞌxcꞌam chiruheb li nequeꞌtaklan saꞌ li tenamit. Japjo̱queb re chixyebal: —Eb li cui̱nk aꞌin, yo̱queb chixpoꞌbal xchꞌo̱leb li tenamit saꞌ chixjunil li ruchichꞌochꞌ ut anakcuan xeꞌchal arin chixpoꞌbal xchꞌo̱leb li katenamit. 
ACT.17.7	Ut laj Jasón xcꞌuleb saꞌ rochoch. Yo̱queb chixkꞌetbal lix chakꞌrab laj César li Acuabej. Yo̱queb chixyebal nak cuan jun chic li rey, aꞌan li Jesús, chanqueb. 
ACT.17.8	Li qꞌuila tenamit joꞌqueb ajcuiꞌ li nequeꞌtaklan saꞌ li tenamit queꞌsach xchꞌo̱leb chirabinquil li cꞌaꞌru yo̱queb chixyebal eb aꞌan. 
ACT.17.9	Eb li nequeꞌtaklan saꞌ li tenamit queꞌxye reheb laj Jasón ut li rochben nak tento teꞌxtoj riqꞌuin tumin li reliqueb. Ut nak ac xeꞌxcꞌul li tumin, queꞌachꞌaba̱c laj Jasón ut eb li rochben.
ACT.17.10	Saꞌ ajcuiꞌ li kꞌojyi̱n aꞌan eb laj pa̱banel li cuanqueb aran queꞌrisi laj Pablo ut laj Silas saꞌ li tenamit aꞌan ut queꞌxtaklaheb toj Berea. Nak queꞌcuulac aran, queꞌco̱eb saꞌ li cab li nequeꞌxchꞌutub cuiꞌ ribeb laj judío. 
ACT.17.11	Eb li cuanqueb aran Berea kꞌaxal kꞌuneb xchꞌo̱l chiruheb li cuanqueb Tesalónica. Queꞌxcꞌul chi sa saꞌ xchꞌo̱leb li ra̱tin li Dios li yo̱ chixyebal laj Pablo. Ut rajlal cutan queꞌxtzol saꞌ li Santil Hu re rilbal ma joꞌcan tana naxye. 
ACT.17.12	Nabaleb laj judío queꞌpa̱ban saꞌ xya̱nkeb aꞌan. Cuanqueb ajcuiꞌ ixk aj griego xni̱nkaleb ru queꞌpa̱ban. Ut queꞌpa̱ban ajcuiꞌ nabaleb li cui̱nk aj griego. 
ACT.17.13	Queꞌrabi resil laj judío li cuanqueb Tesalónica nak laj Pablo yo̱ chixjulticanquil li ra̱tin li Dios aran Berea. Ut queꞌco̱eb aran chixpoꞌbal xchꞌo̱leb li tenamit. 
ACT.17.14	Aꞌut eb laj pa̱banel saꞌ junpa̱t queꞌxtakla laj Pablo chire li palau re nak ta̱xic saꞌ jalan naꞌajej. Aban laj Silas ut laj Timoteo toj queꞌcana Berea. 
ACT.17.15	Eb li queꞌco̱eb chi canaba̱nc re laj Pablo, queꞌxcꞌam toj saꞌ li tenamit Atenas. Nak queꞌsukꞌi Berea, laj Pablo quixtakla resil chirixeb nak laj Silas ut laj Timoteo teꞌxic Atenas chi junpa̱t.
ACT.17.16	Nak laj Pablo yo̱ chiroybeninquileb laj Silas ut laj Timoteo saꞌ li tenamit Atenas, quixqꞌue retal nak kꞌaxal cuiꞌchic nabaleb li yi̱banbil Dios cuanqueb saꞌ li tenamit aꞌan. Cꞌajoꞌ nak quirahoꞌ saꞌ xchꞌo̱l. 
ACT.17.17	Joꞌcan nak qui-oc chixchꞌolobanquil lix ya̱lal chi tzꞌakal chiruheb li tenamit saꞌ li cab li nequeꞌxchꞌutub cuiꞌ ribeb laj judío joꞌqueb ajcuiꞌ li ma̱cuaꞌeb aj judío li queꞌxlokꞌoni li Dios. Ut rajlal cutan quixchꞌolob lix ya̱lal chiruheb li cuanqueb saꞌ cꞌayil. 
ACT.17.18	Cuanqueb cui̱nk aj epicúreo ut eb aj estoico xcꞌabaꞌeb li nequeꞌxcꞌoxla nak kꞌaxal cuan xnaꞌlebeb. Eb aꞌan queꞌoc chixcuechꞌinquil rix li cꞌaꞌru yo̱ chixyebal laj Pablo. Ut yo̱queb chixyebal: —¿Cꞌaꞌru yo̱ chixyebal li cui̱nk aꞌan li junes a̱tinac naxba̱nu? Ut cuan cuiꞌchic yo̱queb chi yehoc re: —Joꞌ li xchal anchal xyebal resil jalanil dios arin saꞌ katenamit, chanqueb. Queꞌxye chi joꞌcan xban nak laj Pablo yo̱ chixchꞌolobanquil resil li colba-ib saꞌ xcꞌabaꞌ li Jesucristo joꞌ ajcuiꞌ chirix lix cuaclijiqueb cuiꞌchic li camenak chi yoꞌyo. 
ACT.17.19	Joꞌcan nak queꞌxcꞌam laj Pablo saꞌ li naꞌajej li nequeꞌxchꞌutub cuiꞌ ribeb li kꞌaxal cuanqueb xnaꞌleb. Areópago xcꞌabaꞌ li naꞌajej aꞌan. Ut queꞌxye re: —¿Ma ta̱ru̱k ta̱ye ke cꞌaꞌru xya̱lal li acꞌ tijleb aꞌin li yo̱cat chixyebal? 
ACT.17.20	Ma̱ jun sut kabiom li naꞌleb aꞌin. Takaj takanau cꞌaꞌru xya̱lal, chanqueb re. 
ACT.17.21	Saꞌ eb li cutan aꞌan chixjunileb laj Atenas ut eb li jalaneb xtenamit li cuanqueb aran, ma̱cꞌaꞌ chic cꞌaꞌak re ru nequeꞌxcꞌoxla. Caꞌaj chic rabinquil ut a̱tinac chirix li acꞌ naꞌleb nequeꞌxba̱nu. 
ACT.17.22	Ut laj Pablo quixakli chiruheb li cuanqueb saꞌ li naꞌajej aꞌan, ut quixye reheb: —Ex cui̱nk aj Atenas, yo̱quin chixqꞌuebal retal nak nequepa̱b chixjunil li cꞌaꞌak re ru. 
ACT.17.23	Nak yo̱quin chi be̱c saꞌ le̱ tenamit xebinqꞌue retal li cꞌaꞌru nequelokꞌoni ut xintau ajcuiꞌ jun li artal tzꞌi̱banbil chiru “Re li Dios li Incꞌaꞌ Naubil Ru”. Li Dios li nequelokꞌoni la̱ex chi incꞌaꞌ nequenau ru, aꞌan ajcuiꞌ li yo̱quin chixchꞌolobanquil xya̱lal che̱ru. 
ACT.17.24	Ut aꞌan ajcuiꞌ li Dios, li quiyi̱ban re li ruchichꞌochꞌ ut chixjunil li cꞌaꞌak re ru cuan. Aꞌan laj e̱chal re li choxa ut li ruchichꞌochꞌ. Aꞌan incꞌaꞌ nacuan saꞌ junak cab yi̱banbil xban cui̱nk. 
ACT.17.25	Chi moco aꞌ ta li cui̱nk naqꞌuehoc cꞌaꞌak re ru re aꞌan. Aꞌan ban naqꞌuehoc ke li kayuꞌam ut aꞌan naqꞌuehoc li kamusikꞌ. Aꞌan li naqꞌuehoc chixjunil li cꞌaꞌru cuan. 
ACT.17.26	Riqꞌuin jun chi cui̱nk quixyoꞌobtesi chixjunileb li cristian li cuanqueb saꞌ ruchichꞌochꞌ. Ut aꞌan yal re joꞌ najtil teꞌcua̱nk li junju̱nk saꞌ ruchichꞌochꞌ. Ut aꞌan ajcuiꞌ quiqꞌuehoc re lix naꞌajeb li junju̱nk chi tenamit. 
ACT.17.27	Quixba̱nu chi joꞌcan re nak li junju̱nk teꞌxsicꞌ li Dios ut ma̱re teꞌxtau nak teꞌxsicꞌ. Ut relic chi ya̱l moco chꞌaꞌaj ta xtaubal cui teꞌxsicꞌ chi anchaleb xchꞌo̱l. 
ACT.17.28	Aꞌan naqꞌuehoc kayuꞌam ut saꞌ xcꞌabaꞌ aꞌan nak yoꞌyo̱co ut noco-ecꞌan. Joꞌ quixye jun laj bichanel saꞌ e̱ya̱nk: —Relic chi ya̱l nak la̱o ralal xcꞌajol li Dios, chan. 
ACT.17.29	Joꞌcan nak cui la̱o ralal xcꞌajol li Dios, incꞌaꞌ naru takacꞌoxla nak li Dios chanchan ta li oro, malaj li plata chi moco li pec li yi̱banbil yal riqꞌuin xcꞌaꞌux ut xnaꞌlebeb li cui̱nk. 
ACT.17.30	Li Dios incꞌaꞌ quixqꞌue saꞌ xbe̱neb li tenamit lix ma̱queb saꞌ eb li cutan nak incꞌaꞌ queꞌxtau ru lix ya̱lal. Abanan anakcuan naxjultica chiruheb chixjunileb li tenamit nak teꞌxyotꞌ xchꞌo̱l teꞌxjal xcꞌaꞌux. 
ACT.17.31	Li Dios ac xxakab jun li cutan re ta̱rakok a̱tin saꞌ xbe̱neb chixjunileb li cuanqueb saꞌ ruchichꞌochꞌ. Ut quixxakab li ani ta̱rakok a̱tin saꞌ ti̱quilal. Quixcꞌut chiku nak tzꞌakal ya̱l xban nak quixcuaclesi cuiꞌchic chi yoꞌyo saꞌ xya̱nkeb li camenak, chan laj Pablo. 
ACT.17.32	Nak eb li cuanqueb xnaꞌleb queꞌrabi li yo̱ chixyebal chirix lix cuaclijiqueb li camenak chi yoꞌyo, cuan queꞌseꞌen re ut cuan ajcuiꞌ queꞌyehoc re: —Takaj takabi cuiꞌchic li cꞌaꞌru yo̱cat chixyebal saꞌ junak chic cutan, chanqueb. 
ACT.17.33	Ut chirix aꞌan, laj Pablo qui-el saꞌ xya̱nkeb. 
ACT.17.34	Cuanqueb ajcuiꞌ li queꞌxcꞌul xchꞌo̱l li quixye laj Pablo ut queꞌxpa̱b li Jesús. Saꞌ xya̱nkeb li queꞌpa̱ban cuan laj Dionisio. Aꞌan jun reheb li queꞌtaklan saꞌ li tenamit. Ut quipa̱ban ajcuiꞌ jun li ixk xDámaris xcꞌabaꞌ. Ut cuanqueb ajcuiꞌ cuib oxib chic queꞌpa̱ban.
ACT.18.1	Nak ac xcꞌulman aꞌin, laj Pablo qui-el Atenas. Ut co̱ Corinto. 
ACT.18.2	Ut aran quixtau jun li cui̱nk aj judío. Aj Aquila xcꞌabaꞌ. Ponto xtenamit. Incꞌaꞌ najter xcꞌulunic Italia rochben lix Priscila li rixakil. Queꞌel aran Roma xban nak laj Claudio li Acuabej quixye nak chixjunileb laj judío teꞌe̱lk saꞌ li tenamit aꞌan. Laj Pablo co̱ chirulaꞌanquileb. 
ACT.18.3	Ut quicana rochbeneb chi cꞌanjelac xban nak juntakꞌe̱t li cꞌanjel nequeꞌxba̱nu. Nequeꞌyi̱ban tꞌicr re muheba̱l. 
ACT.18.4	Saꞌ li hiloba̱l cutan rajlal naxic laj Pablo saꞌ li cab li nequeꞌxchꞌutub cuiꞌ ribeb laj judío. Aran quia̱tinac riqꞌuineb ut quixchꞌolob xya̱lal chiruheb laj judío joꞌqueb ajcuiꞌ li ma̱cuaꞌeb aj judío. 
ACT.18.5	Nak ac xeꞌsukꞌi chak laj Silas ut laj Timoteo Macedonia, laj Pablo quixkꞌaxtesi rib chi junaj cua chixchꞌolobanquil lix ya̱lal reheb laj judío nak li Jesús, aꞌan li Cristo, laj Colonel li yechiꞌinbil xban li Dios. 
ACT.18.6	Abanan eb aꞌan incꞌaꞌ queꞌcuulac chiru li yo̱ chixyebal laj Pablo. Queꞌoc chi majecua̱nc. Joꞌcan nak laj Pablo quixchikꞌchikꞌi li rakꞌ ut quixye reheb: —Cui la̱ex incꞌaꞌ texcolekꞌ, aꞌ yal e̱re. Saꞌ e̱be̱n la̱ex cuan li ma̱c. La̱in ma̱cꞌaꞌ inma̱c xban nak ac xinye e̱re lix ya̱lal. Chalen anakcuan la̱in tinchꞌolob xya̱lal reheb li ma̱cuaꞌeb aj judío, chan. 
ACT.18.7	Joꞌcan nak laj Pablo qui-el saꞌ xya̱nkeb ut co̱ chi cua̱nc saꞌ rochoch jun li cui̱nk ma̱cuaꞌ aj judío. Aj Justo xcꞌabaꞌ. Li cui̱nk aꞌan naxlokꞌoni li Dios. Li rochoch cuan chixcꞌatk li cab li nequeꞌxchꞌutub cuiꞌ ribeb laj judío. 
ACT.18.8	Laj Crispo, li nacꞌamoc be saꞌ li cab li nequeꞌxchꞌutub cuiꞌ ribeb, quixpa̱b Li Ka̱cuaꞌ rochbeneb li cuanqueb saꞌ li rochoch. Nabaleb aj Corinto queꞌpa̱ban nak queꞌrabi resil li colba-ib. Ut queꞌcubsi̱c xhaꞌeb. 
ACT.18.9	Saꞌ jun li kꞌojyi̱n li Ka̱cuaꞌ quixcꞌutbesi jun li visión chiru laj Pablo ut quixye re: —Matxucuac chi a̱tinac. Chꞌolob ban lix ya̱lal chiruheb li tenamit. 
ACT.18.10	La̱in cua̱nkin a̱cuiqꞌuin. Ma̱ ani ta̱ba̱nu̱nk raylal a̱cue xban nak nabaleb li cualal incꞌajol saꞌ li tenamit aꞌin, chan li Dios re laj Pablo saꞌ li visión. 
ACT.18.11	Joꞌcan nak laj Pablo quicana aran jun chihab riqꞌuin cuakib po ut yo̱ chixchꞌolobanquil xya̱lal li ra̱tin li Dios chiruheb.
ACT.18.12	Nak laj Galión cua̱nk chi takla̱nc aran Acaya, eb laj judío queꞌxcꞌu̱b ru chi ribileb rib nak teꞌxchap laj Pablo. Queꞌxchap ut queꞌxcꞌam saꞌ po̱pol re nak ta̱rakekꞌ a̱tin saꞌ xbe̱n. 
ACT.18.13	Ut queꞌxye: —Li cui̱nk aꞌin yo̱ chixyebal reheb li tenamit chanru nak teꞌxlokꞌoni li Dios. Li naꞌleb li naxye aꞌan, moco naxcꞌu̱luban ta li chakꞌrab, li qꞌuebil ke xbaneb laj Roma, chanqueb. 
ACT.18.14	Oc raj re chi a̱tinac laj Pablo nak quichakꞌoc chak laj Galión ut quixye reheb laj judío: —Ex aj judío, cui ta xkꞌet xchakꞌrabeb laj Roma malaj ut cui ta cuan junak incꞌaꞌ us xba̱nu, tento raj tinchꞌiꞌchꞌiꞌi cuib che̱rabinquil. 
ACT.18.15	Abanan cui yal chirix a̱tinac ut cꞌabaꞌej ut chirix le̱ chakꞌrab yo̱quex chi jitoc chirix, tento nak la̱ex te̱sicꞌ xya̱lal. La̱in incꞌaꞌ nacuaj rakoc a̱tin chirix li cꞌaꞌak re ru aꞌin, chan. 
ACT.18.16	Ut quirisiheb saꞌ li po̱pol. 
ACT.18.17	Eb laj griego queꞌxchap laj Sóstenes li nataklan saꞌ li cab li nequeꞌxchꞌutub cuiꞌ ribeb laj judío. Queꞌxsacꞌ ut queꞌxtacuasi chiru li po̱pol ut laj Galión ma̱cꞌaꞌ quixye.
ACT.18.18	Aꞌut laj Pablo toj quicana aran nabal cutan. Tojoꞌnak quixchakꞌrabiheb laj pa̱banel ut qui-el. Co̱ chiru haꞌ toj Siria rochbeneb lix Priscila ut laj Aquila. Aran saꞌ li tenamit Cencrea quixbes li rismal. Aꞌan retalil nak quixba̱nu li cꞌaꞌru quixyechiꞌi re li Dios. 
ACT.18.19	Nak queꞌcuulac Efeso laj Pablo quixcanabeb lix Priscila ut laj Aquila ut co̱ saꞌ li cab li nequeꞌxchꞌutub cuiꞌ ribeb laj judío chixchꞌolobanquil lix ya̱lal chiruheb laj judío. 
ACT.18.20	Ut eb aꞌan queꞌxtzꞌa̱ma chiru nak toj ta̱cana̱k chic caꞌchꞌinak riqꞌuineb. Abanan laj Pablo incꞌaꞌ quixsume cana̱c. 
ACT.18.21	Quixchakꞌrabiheb ban ut quixye reheb: —Tento nak tinxic chixnumsinquil li ninkꞌe Jerusalén xban nak cuulac re xkꞌehil. La̱in tincha̱lk cuiꞌchic e̱riqꞌuin cui joꞌcan naraj li Dios, chan. Ut qui-el aran Efeso. 
ACT.18.22	Nak quicuulac Cesarea, co̱ Jerusalén. Ut nak ac xqꞌueheb xsahil xchꞌo̱leb laj pa̱banel, co̱ Antioquía. 
ACT.18.23	Incꞌaꞌ najt quicuan aran nak co̱ ut quinumeꞌ saꞌ eb li naꞌajej Galacia ut Frigia ut yo̱ chixqꞌuebal xcacuilal xchꞌo̱leb laj pa̱banel.
ACT.18.24	Quicuulac Efeso jun li cui̱nk aj judío, aj Apolos xcꞌabaꞌ. Alejandría xtenamit. Kꞌaxal naxnau a̱tinac chi cha̱bil ut naxnau chi us li tzꞌi̱banbil saꞌ li Santil Hu. 
ACT.18.25	Quixtzol rib chi us ut naxnau chanru xpa̱banquil li Ka̱cuaꞌ. Ut quixqꞌue xchꞌo̱l chi a̱tinac chi tzꞌakal xchꞌolobanquil resil li Jesús, usta caꞌaj cuiꞌ quixnau chirix li cubi haꞌ li quixba̱nu laj Juan. 
ACT.18.26	Qui-oc chi a̱tinac chi cau xchꞌo̱l saꞌ li cab li nequeꞌxchꞌutub cuiꞌ ribeb laj judío. Nak queꞌrabi lix Priscila ut laj Aquila li yo̱ chixyebal, queꞌrisi xjunes laj Apolos ut queꞌxchꞌolob lix ya̱lal chi tzꞌakal chiru. 
ACT.18.27	Nak ac yo̱ xcꞌoxlanquil xic laj Apolos aran Acaya, eb laj pa̱banel queꞌxqꞌue xcacuil xchꞌo̱l re ta̱xic. Ut queꞌxtzꞌi̱ba jun li hu ut queꞌxtakla reheb laj pa̱banel li cuanqueb aran. Queꞌxye reheb nak teꞌxcꞌul chi sa saꞌ xchꞌo̱l. Ut nak quicuulac aran, laj Apolos quixtenkꞌaheb chi cha̱bil li ac xeꞌpa̱ban xban rusilal li Dios. 
ACT.18.28	Ut quira̱tinaheb laj judío chi cau xchꞌo̱l chiruheb chixjunileb li tenamit. Ut quixchꞌolob xya̱lal chiruheb chi tzꞌakal nak li Jesús, aꞌan li Cristo, joꞌ tzꞌi̱banbil saꞌ li Santil Hu.
ACT.19.1	Nak laj Apolos cuan Corinto laj Pablo quinumeꞌ saꞌ eb li naꞌajej toj quicuulac Efeso. Ut aran quixtauheb jun chꞌu̱taleb laj pa̱banel. 
ACT.19.2	Quixye reheb: —¿Ma quecꞌul li Santil Musikꞌej nak quexpa̱ban? chan laj Pablo reheb. Ut eb aꞌan queꞌxye: —Incꞌaꞌ nakanau nak cuan ta li Santil Musikꞌej, chanqueb. 
ACT.19.3	Ut laj Pablo quixye reheb: —¿Chanru nak quicubsi̱c e̱haꞌ? Eb aꞌan queꞌxye: —Li cubi haꞌ li xkacꞌul, aꞌan li quixba̱nu laj Juan, chanqueb. 
ACT.19.4	Laj Pablo quixye reheb: —Laj Juan quixcubsiheb xhaꞌ li queꞌxyotꞌ xchꞌo̱l ut queꞌxjal xcꞌaꞌux. Quixye reheb nak teꞌpa̱ba̱nk saꞌ xcꞌabaꞌ li Jesucristo li tol-e̱lk mokon, chan. 
ACT.19.5	Nak queꞌrabi aꞌan, queꞌxtzꞌa̱ma li cubi haꞌ ut quicubsi̱c xhaꞌeb saꞌ xcꞌabaꞌ li Ka̱cuaꞌ Jesús. 
ACT.19.6	Laj Pablo quixqꞌue li rukꞌ saꞌ xbe̱neb ut queꞌxcꞌul li Santil Musikꞌej. Queꞌa̱tinac saꞌ jalan a̱tinoba̱l ut queꞌxye resil li cꞌaꞌru quicꞌutbesi̱c chiruheb xban li Dios. 
ACT.19.7	Cuanqueb tana cablaju chi cui̱nk li queꞌpa̱ban saꞌ xya̱nkeb.
ACT.19.8	Chiru oxib po laj Pablo quixchꞌolob lix ya̱lal chiruheb laj Efeso chi ma̱cꞌaꞌ xxiu saꞌ li cab li nequeꞌxchꞌutub cuiꞌ ribeb laj judío. Quixyal xkꞌe xcꞌutbal chi tzꞌakal lix ya̱lal lix nimajcual cuanquilal li Dios. 
ACT.19.9	Cuanqueb li queꞌxcacuubresi xchꞌo̱leb ut incꞌaꞌ queꞌraj pa̱ba̱nc. Queꞌoc chixmajecuanquil li evangelio chiruheb chixjunileb. Joꞌcan nak laj Pablo quixcanab xchꞌolobanquil lix ya̱lal aran saꞌ li cab li nequeꞌxchꞌutub cuiꞌ ribeb laj judío. Ut quixcꞌameb laj pa̱banel chirix. Rajlal cutan quixcꞌut lix ya̱lal chiruheb saꞌ li cab li natzoloc cuiꞌ jun li cui̱nk aj Tiranno xcꞌabaꞌ. 
ACT.19.10	Cuib chihab quixba̱nu chi joꞌcaꞌin. Ut chixjunileb li cuanqueb Asia, eb laj judío, joꞌeb ajcuiꞌ li ma̱cuaꞌeb aj judío, queꞌrabi li ra̱tin li Ka̱cuaꞌ Jesús. 
ACT.19.11	Ut li Ka̱cuaꞌ Dios quixqꞌue xcuanquil laj Pablo chixba̱nunquil li sachba chꞌo̱lej. 
ACT.19.12	Usta caꞌaj cuiꞌ lix tꞌicr ut lix sut laj Pablo nequeꞌxqꞌue saꞌ xbe̱neb li yaj, nequeꞌqꞌuira. Ut nequeꞌel li ma̱us aj musikꞌej riqꞌuineb. 
ACT.19.13	Cuanqueb aj judío nequeꞌxye nak nequeꞌxnau risinquileb li ma̱us aj musikꞌej ut nequeꞌxbeni ribeb chixba̱nunquil. Queꞌxyal xpatzꞌbal xcꞌabaꞌ li Ka̱cuaꞌ Jesús saꞌ xbe̱neb li cuan ma̱us aj musikꞌej riqꞌuineb ut queꞌxye: —Saꞌ xcꞌabaꞌ li Jesús li naxjultica laj Pablo, tinye e̱re elenkex riqꞌuin li cui̱nk aꞌan, chanqueb. 
ACT.19.14	Cuukubeb chi cui̱nk li yo̱queb chi ba̱nu̱nc re aꞌin. Ralaleb jun li cui̱nk aj judío, aj Esceva xcꞌabaꞌ. Aꞌan li xbe̱nil aj tij. 
ACT.19.15	Saꞌ jun li cutan jun li ma̱us aj musikꞌej quichakꞌoc ut quixye reheb: —Ninnau ani li Jesús, ut ninnau ajcuiꞌ ani laj Pablo. Ut la̱ex, ¿anihex? Ut, ¿ani xqꞌuehoc e̱cuanquil chi isi̱nc ma̱us aj musikꞌej? chan reheb. 
ACT.19.16	Li cui̱nk li cuan ma̱us aj musikꞌej riqꞌuin, quixcut rib saꞌ xbe̱neb. Aꞌan kꞌaxal cuiꞌchic cau rib chiruheb. Tacuasinbileb ut pejeleb chic li rakꞌeb nak queꞌe̱lelic saꞌ li cab aꞌan. 
ACT.19.17	Chixjunileb li cuanqueb Efeso queꞌrabi resil li cꞌaꞌru quicꞌulman, joꞌ aj judío joꞌ eb ajcuiꞌ li ma̱cuaꞌeb aj judío. Quichal xxiuheb chixjunileb ut kꞌaxal cuiꞌchic queꞌxqꞌue xlokꞌal li Ka̱cuaꞌ Jesús. 
ACT.19.18	Ut nabaleb li queꞌpa̱ban queꞌchal ut queꞌxxo̱to lix ma̱queb chiru li Dios chiruheb chixjunileb li cuanqueb aran. 
ACT.19.19	Nabaleb laj tu̱l queꞌchal ut queꞌxcꞌam chak lix huheb li nacꞌanjelac chiruheb re tu̱lac ut queꞌxcꞌat chiruheb chixjunileb li tenamit. Nak queꞌxbir rix lix tzꞌak chixjunil li queꞌxcꞌat, qui-el laje̱b roxcꞌa̱l mil (50,000) chi tumin plata. 
ACT.19.20	Ut li ra̱tin li Ka̱cuaꞌ yo̱ chi e̱lc resil yalak bar ut yo̱ ajcuiꞌ chi cꞌutu̱nc xcuanquil li Dios. 
ACT.19.21	Nak ac xnumeꞌ chixjunil aꞌin, laj Pablo quixcꞌoxla xic toj Jerusalén, nak acak xbeni chak Macedonia ut Acaya. Quixye: —Nak acak xinnumeꞌ aran, tento ajcuiꞌ tinxic Roma chirilbaleb laj pa̱banel li cuanqueb aran, chan. 
ACT.19.22	Joꞌcan nak quixtaklaheb Macedonia laj Timoteo ut laj Erasto, li nequeꞌtenkꞌan re. Ut laj Pablo toj quicana aran Asia.
ACT.19.23	Ut saꞌ eb li cutan aꞌan quiticla jun nimla chꞌaꞌajquilal xban nak nabaleb yo̱queb chixpa̱banquil li Dios. 
ACT.19.24	Jun li cui̱nk aj tenol plata, aj Demetrio xcꞌabaꞌ. Aꞌan naxyi̱b riqꞌuin plata li cocꞌ ochoch re lix Diana lix dioseb. Ut nabal li tumin nequeꞌxcꞌul li nequeꞌtrabajic rochben. 
ACT.19.25	Quixchꞌutubeb chixjunileb li nequeꞌcꞌanjelac chiru joꞌqueb ajcuiꞌ chixjunileb laj tenol plata ut quixye reheb: —La̱ex nequenau nak riqꞌuin li cꞌanjel aꞌin nakaba̱nu, nakacꞌul nabal li katumin. 
ACT.19.26	Ac e̱rabiom resil nak laj Pablo ac xtacchiꞌi nabaleb li cuanqueb aran Efeso joꞌ ajcuiꞌ saꞌ chixjunil li tenamit xcue̱nt Asia. Ac nequenau nak yo̱ chixyebal reheb nak moco dioseb ta li yal yi̱banbil xban cui̱nk. 
ACT.19.27	Ma̱re anchal ta̱sachk li kacꞌanjel xban aꞌan. Ut ma̱re anchal ta̱tzꞌekta̱na̱k ajcuiꞌ xlokꞌal li rochoch lix Diana li kalokꞌlaj dios. Ma̱re ta̱sachk lix cuanquilal li kadios li nequeꞌxlokꞌoni chixjunileb aran Asia, joꞌ ajcuiꞌ li cuanqueb saꞌ chixjunil li ruchichꞌochꞌ, chan laj Demetrio. 
ACT.19.28	Ut eb li chꞌutchꞌu̱queb aran cꞌajoꞌ nak queꞌjoskꞌoꞌ nak queꞌrabi li cꞌaꞌru quixye. Queꞌxjap reheb chixyebal: —¡Nim xcuanquil lix Diana li kadios la̱o aj Efeso! chanqueb. 
ACT.19.29	Cꞌajoꞌ nak queꞌjoskꞌoꞌ li tenamit. Incꞌaꞌ chic jultiqueb re cꞌaꞌru nequeꞌxba̱nu. Jun xiquiqueb nak co̱eb chixsicꞌbal laj Gayo ut laj Aristarco li queꞌchal chak Macedonia rochben laj Pablo. Ut quelonbileb nak queꞌcꞌameꞌ toj saꞌ li naꞌajej li nequeꞌxchꞌutub cuiꞌ ribeb. 
ACT.19.30	Ut laj Pablo quiraj raj xic chi a̱tinac riqꞌuineb li tenamit, abanan eb laj pa̱banel incꞌaꞌ queꞌxcanab chi xic. 
ACT.19.31	Cuanqueb cuib oxib li rami̱g laj Pablo li nequeꞌcꞌamoc be saꞌ li tenamit. Aꞌaneb aj Roma. Eb aꞌan queꞌxtakla xyebal re laj Pablo nak incꞌaꞌ ta̱xic saꞌ li naꞌajej li nequeꞌxchꞌutub cuiꞌ ribeb li tenamit. 
ACT.19.32	Chixjunileb li queꞌxchꞌutub ribeb aran yo̱queb chixjapbal reheb ut incꞌaꞌ chic jultiqueb re li cꞌaꞌru nequeꞌxye. Lix qꞌuialeb li tenamit incꞌaꞌ queꞌxnau cꞌaꞌut nak queꞌxchꞌutub ribeb aran. 
ACT.19.33	Ut queꞌrisi saꞌ xya̱nkeb li tenamit laj Alejandro. Aꞌan quixtaksi li rukꞌ re teꞌxcanab choki̱nc. Quiraj raj a̱tinac re xcolbal rib chiruheb li tenamit. 
ACT.19.34	Nak queꞌril nak aꞌan aj judío junaj xya̱b xcuxeb chixjunileb chixyebal: —¡Nim xcuanquil lix Diana li kadios la̱o aj Efeso! chanqueb. Ut caꞌchꞌin chic ma̱ cuib o̱r queꞌxjap reheb chixyebal aꞌan. 
ACT.19.35	Nak ac xkꞌunbesiheb li tenamit laj tzꞌi̱b li nacꞌanjelac saꞌ po̱pol, quixye reheb: —La̱ex aj Efeso, ¿ma cuan ta biꞌ junak incꞌaꞌ naxnau nak li katenamit Efeso, aꞌan li nacꞌacꞌalen re li rochoch lix Diana, li kalokꞌlaj dios? Chixjunileb nequeꞌxnau nak li jalam u̱ch aꞌan chalenak chak saꞌ choxa. 
ACT.19.36	Li kadios incꞌaꞌ ta̱ru̱k xsachbal ru. Joꞌcan nak me̱qꞌue e̱joskꞌil. Cꞌoxlahomak rix chi us li cꞌaꞌru te̱ba̱nu. 
ACT.19.37	¿Cꞌaꞌut nak xecꞌameb chak li cui̱nk aꞌin arin? Eb aꞌan incꞌaꞌ yo̱queb chixmuxbal ru le̱ dios, chi moco yo̱queb ta chixmajecuanquil. 
ACT.19.38	Cui ut laj Demetrio ut eb laj tenol chꞌi̱chꞌ li nequeꞌcꞌanjelac riqꞌuin cuan junak ani teꞌxjit, teto li po̱pol ut cuanqueb aj rakol a̱tin. Teꞌjitok aran re nak ta̱ru̱k ta̱yi̱ba̱k ru lix chꞌaꞌajquilaleb. 
ACT.19.39	Cui ut te̱raj xcꞌu̱banquil junak cꞌaꞌak re ru, takachꞌutub kib ut saꞌ xya̱lal takacꞌu̱b ru. 
ACT.19.40	Anakcuan xiu xiu cuanco. Cui nocoeꞌxjit riqꞌuin li mululij ib yo̱co, ut cui eb laj Roma li nequeꞌtaklan saꞌ kabe̱n teꞌxpatzꞌ ke cꞌaꞌut nak yo̱co chixmululinquil kib, ma̱cꞌaꞌ naru takacol cuiꞌ kib, chan. 
ACT.19.41	Ut nak quirakeꞌ chixyebal aꞌin, quixchakꞌrabiheb li tenamit.
ACT.20.1	Ut nak ac xnumeꞌ li mululij ib, laj Pablo quixbokeb laj pa̱banel riqꞌuin. Quixqꞌueheb xnaꞌleb, quixkꞌaluheb, quixchakꞌrabiheb ut co̱ Macedonia. 
ACT.20.2	Nak ac xrulaꞌaniheb li cuanqueb saꞌ li naꞌajej Macedonia, ut nak ac xqꞌueheb xnaꞌleb chi cha̱bil, co̱ aran Grecia. 
ACT.20.3	Oxib po quicuan aran Grecia ut xic raj re Siria chiru haꞌ nak quirabi resil nak eb laj judío teꞌxram saꞌ xbe. Joꞌcan nak co̱ cuiꞌchic Macedonia. 
ACT.20.4	Qui-ochbeni̱c toj Asia xbaneb laj Sópater li ralal laj Pirro, Berea xtenamit; laj Aristarco ut laj Segundo, Tesalónica xtenamiteb; ut laj Gayo, Derbe xtenamit; rochbeneb laj Timoteo, laj Tíquico ut laj Trófimo, Asia xtenamiteb. 
ACT.20.5	Eb aꞌan co̱eb chi ubej ut aran Troas coeꞌroybeni. 
ACT.20.6	La̱o toj kanumsi li ninkꞌe nak nacuaꞌeꞌ li caxlan cua ma̱cꞌaꞌ xchꞌamal. Chirix aꞌan co̱o aran Filipos chiru haꞌ. Nak ac xnumeꞌ o̱b cutan coxeꞌkatau aran Troas, ut cocana cuukub cutan aran. 
ACT.20.7	Ut saꞌ xbe̱n li cutan re li xama̱n, chꞌutchꞌu̱queb laj pa̱banel chi cuaꞌac saꞌ comonil. Laj Pablo yo̱ chixtzolbaleb. Ac cuulajak naxic. Tuktu kꞌojyi̱n toj yo̱ chi a̱tinac. 
ACT.20.8	Cuanqueb nabal li xam lochlo̱queb saꞌ li naꞌajej bar chꞌutchꞌu̱co cuiꞌ toj saꞌ xbe̱n li cab. 
ACT.20.9	Jun li sa̱j al, aj Eutico xcꞌabaꞌ, cꞌojcꞌo saꞌ li ventana. Xban nak quinajtoꞌ kꞌojyi̱n laj Pablo chi a̱tinac, quicube xcuara laj Eutico, ut quitꞌaneꞌ chak saꞌ rox tasal li cab. Toj takꞌa quinak. Ut camenak chic nak queꞌxcuaclesi. 
ACT.20.10	Laj Pablo quicube takꞌa, quixcꞌutzub rib saꞌ xbe̱n li al, quixkꞌalu ut quixye reheb: —Me̱qꞌue e̱cꞌaꞌux. Yoꞌyo, chan. 
ACT.20.11	Quitakeꞌ cuiꞌchic, quixjachi li caxlan cua, ut queꞌcuaꞌac. Ut qui-oc cuiꞌchic chi a̱tinac. Ac xsake̱u chic nak quixcanab a̱tinac. Chirix aꞌan qui-el saꞌ xya̱nkeb ut co̱. 
ACT.20.12	Ut li al yoꞌyo nak queꞌxcꞌam. Ut cꞌajoꞌ nak quisahoꞌ saꞌ xchꞌo̱leb. 
ACT.20.13	La̱o co̱o toj Asón chiru haꞌ chixcꞌulbal laj Pablo. Aꞌan co̱ chi chꞌochꞌel xban nak joꞌcan quiraj. 
ACT.20.14	Nak cocuulac Asón kanumeꞌcꞌam laj Pablo ut co̱o Mitilene. 
ACT.20.15	Saꞌ xcab li cutan co̱o chiru haꞌ ut cocuulac saꞌ xcaꞌyaba̱l Quío. Joꞌ cuulajak chic co-el aran ut cocuulac aran Samos. Ut coxohila̱nk saꞌ li tenamit Trogilio. Toj saꞌ li cutan jun chic cocuulac Mileto. 
ACT.20.16	Laj Pablo ac cuan saꞌ xchꞌo̱l nak incꞌaꞌ ta̱numekꞌ Efeso re nak incꞌaꞌ ta̱ba̱yk Asia. Yo̱ chixse̱banquil rib xban nak ta̱raj cua̱nc saꞌ li ninkꞌe Pentecostés aran Jerusalén.
ACT.20.17	Nak toj cuan Mileto quixtakla chak xbokbaleb li nequeꞌcꞌamoc be saꞌ xya̱nkeb laj pa̱banel aran Efeso re teꞌxic riqꞌuin. 
ACT.20.18	Ut nak queꞌcuulac riqꞌuin aran Mileto, quixye reheb: —La̱ex nequenau nak chalen cuoquic Asia saꞌ xya̱lal cuanquin saꞌ e̱ya̱nk. 
ACT.20.19	Nak yo̱quin chi cꞌanjelac chiru li Ka̱cuaꞌ quincubsi incuanquil ut quinya̱bac xban li raylal ut li yalecꞌ li quichal saꞌ inbe̱n xbaneb laj judío. 
ACT.20.20	La̱in xinchꞌolob chi tzꞌakal lix ya̱lal che̱ru. Ma̱cꞌaꞌ xinmuk che̱ru. Quinchꞌolob ban xya̱lal chiruheb li tenamit joꞌ ajcuiꞌ saꞌ eb li cab. 
ACT.20.21	Yo̱quin chixjulticanquil chiruheb laj judío ut chiruheb li ma̱cuaꞌeb aj judío, nak teꞌxyotꞌ xchꞌo̱l ut teꞌxjal xcꞌaꞌux chiru li Dios ut teꞌpa̱ba̱nk saꞌ xcꞌabaꞌ li Ka̱cuaꞌ Jesucristo. 
ACT.20.22	Anakcuan tenebanbil saꞌ inbe̱n xban li Santil Musikꞌej xic Jerusalén. Ut incꞌaꞌ ninnau cꞌaꞌru tincꞌul aran. 
ACT.20.23	Caꞌaj cuiꞌ ninnau nak li Santil Musikꞌej quixcꞌut chicuu nak saꞌ li junju̱nk chi tenamit tinnumekꞌ cuiꞌ, tincꞌul raylal ut tineꞌxqꞌue saꞌ tzꞌalam. 
ACT.20.24	Abanan la̱in ma̱cꞌaꞌ ninxucua, chi moco ninra lin yuꞌam chokꞌ cue injunes. Abanan nacuaj nak tinchoy lin cꞌanjel chi sa saꞌ inchꞌo̱l. Ut ninnau nak taklanbilin xban li Ka̱cuaꞌ Jesús chixyebal resil li evangelio li quixqꞌue li Dios xban li rusilal. 
ACT.20.25	La̱in xinchꞌolob chak xya̱lal lix nimajcual cuanquilal li Dios saꞌ e̱ya̱nk la̱ex. Ut ninnau ajcuiꞌ nak ma̱ jun chic e̱re la̱ex ta̱ilok cuu. 
ACT.20.26	Joꞌcan nak anakcuan la̱in ninye e̱re nak la̱in ma̱cꞌaꞌ inma̱c cui la̱ex incꞌaꞌ texcolekꞌ, 
ACT.20.27	xban nak ac xinchꞌolob chi tzꞌakal re ru li naꞌleb li taklanbilin cuiꞌ xban li Dios. 
ACT.20.28	Joꞌcan nak ilomak e̱rib chi us la̱ex ut ilomakeb laj pa̱banel li xeꞌqꞌueheꞌ cheril xban li Santil Musikꞌej, li quixlokꞌeb riqꞌuin lix lokꞌlaj quiqꞌuel. Cherilak laj pa̱banel joꞌ nak naril chi us lix carner li pastor. 
ACT.20.29	La̱in ninnau nak tine̱lk saꞌ e̱ya̱nk, chanchanakeb laj xoj nak teꞌcha̱lk li jalaneb xnaꞌleb chixpoꞌbal ru le̱ pa̱ba̱l. Eb aꞌan incꞌaꞌ teꞌril xtokꞌoba̱l e̱ru. 
ACT.20.30	Ut saꞌ e̱ya̱nk ajcuiꞌ la̱ex cua̱nkeb li teꞌoc chixyebal cꞌaꞌak re ru incꞌaꞌ ya̱l re xkꞌunbesinquileb laj pa̱banel re teꞌxic chirixeb. 
ACT.20.31	Yoꞌon cua̱nkex ut chijulticokꞌ e̱re nak chiru oxib chihab, chi kꞌek chi cutan yo̱quin chi ya̱bac ut incꞌaꞌ xinhilan chixchꞌolobanquil e̱naꞌleb che̱junju̱nkal. 
ACT.20.32	Anakcuan ut ex herma̱n, texinkꞌaxtesi saꞌ rukꞌ li Dios ut li ra̱tin li quixqꞌue chak e̱re xban lix rahom chitenkꞌa̱nk e̱re chi qꞌui̱c saꞌ le̱ pa̱ba̱l. Ut aꞌan ajcuiꞌ ta̱qꞌuehok e̱naꞌaj saꞌ xya̱nkeb li sicꞌbileb ru xban li Dios. 
ACT.20.33	La̱ex nequenau nak la̱in incꞌaꞌ xinrahi ru lix tumin jalan, chi moco lix biomal, chi moco li rakꞌeb. 
ACT.20.34	Ut nequenau ajcuiꞌ nak la̱in xincꞌanjelac riqꞌuin cuukꞌ re xsicꞌbal li cꞌaꞌru cue joꞌ ajcuiꞌ li cꞌaꞌru reheb li cuanqueb cuochben. 
ACT.20.35	Riqꞌuin chixjunil li xinba̱nu, xincꞌut che̱ru chanru xtenkꞌanquileb li teꞌraj tenkꞌa̱c. Chijulticokꞌ ke li quixye li Ka̱cuaꞌ Jesús: Kꞌaxal us li qꞌuehoc chiru li cꞌuluc, chan. 
ACT.20.36	Ut nak quirakeꞌ chixyebal chixjunil aꞌin, laj Pablo quixcuikꞌib rib ut qui-oc chi tijoc rochbeneb chixjunileb. 
ACT.20.37	Cꞌajoꞌ nak queꞌya̱bac chixjunileb. Queꞌxkꞌalu laj Pablo ut queꞌrutzꞌ ru. 
ACT.20.38	Cꞌajoꞌ xrahil queꞌrecꞌa nak queꞌrabi li a̱tin li quixye laj Pablo nak incꞌaꞌ chic teꞌril ru. Ut nak co̱, coxeꞌxcanab chak chire li palau cuan cuiꞌ li jucub.
ACT.21.1	Nak coeꞌxcanab laj pa̱banel chire haꞌ, co-oc saꞌ li jucub ut co̱o toj Cos. Ut saꞌ xcab li cutan cocuulac Rodas. Chirix chic aꞌan, cocuulac Pátara. 
ACT.21.2	Aran quikatau jun li jucub xic re Fenicia. Co-oc chi saꞌ ut co̱o. 
ACT.21.3	Nak yo̱co chi xic Siria conumeꞌ saꞌ xjayal li tenamit Chipre, li nacana saꞌ katzꞌe. Chirix chic aꞌan cocuulac Tiro ut aran quicanaban i̱k li jucub. 
ACT.21.4	Aran katauheb cuib oxib laj pa̱banel ut cocana cuukub cutan riqꞌuineb. Ut eb laj pa̱banel queꞌxye re laj Pablo nak quicꞌuteꞌ chiruheb xban li Santil Musikꞌej nak incꞌaꞌ ta̱xic Jerusalén. 
ACT.21.5	Nak ac xnumeꞌ li cuukub cutan, co-el saꞌ li tenamit Tiro ut co̱o. Ut queꞌco̱eb laj pa̱banel chikacanabanquil rochbeneb li rixakil ut lix cocꞌaleb. Nak cocuulac chire li palau, cocuikꞌla ut co-oc chi tijoc. 
ACT.21.6	Nak corakeꞌ chi tijoc, quikachakꞌrabiheb ut co̱o saꞌ li jucub. Ut eb aꞌan queꞌsukꞌi cuiꞌchic saꞌ li rochocheb. 
ACT.21.7	Nak cocuulac Tiro corakeꞌ chi be̱c chiru haꞌ ut co̱o saꞌ li tenamit Tolemaida. Quikaqꞌue xsahil xchꞌo̱leb laj pa̱banel li cuanqueb aran ut cocana jun cutan riqꞌuineb. 
ACT.21.8	Joꞌ cuulajak chic co̱o Cesarea. Nak cocuulac aran, co̱o saꞌ rochoch laj Felipe laj yehol resil li colba-ib. Aꞌan jun reheb li cuukub li queꞌsiqꞌueꞌ ruheb Jerusalén re teꞌxtenkꞌaheb li apóstol. 
ACT.21.9	Aꞌan cuan ca̱hib xrabin toj tukꞌ ixeb. Eb li xkaꞌal aꞌan nequeꞌyehoc ra̱tin profeta. 
ACT.21.10	Ac cuan cutan kacuulajic aran Cesarea nak quicuulac jun profeta quichal chak Judea, aj Agabo xcꞌabaꞌ. 
ACT.21.11	Li cui̱nk aꞌan quicuulac chikilbal. Quixchap lix cꞌa̱mal xsaꞌ laj Pablo. Quixbacꞌ li rukꞌ ut li rok riqꞌuin. —Joꞌcaꞌin xcꞌut chicuu li Santil Musikꞌej, chan. —Laj e̱chal re li cꞌa̱mal saꞌ aꞌin ta̱baqꞌuekꞌ li rukꞌ ut li rok xbaneb laj judío aran Jerusalén ut ta̱kꞌaxtesi̱k saꞌ rukꞌeb li ma̱cuaꞌeb aj judío, chan. 
ACT.21.12	Nak quikabi li cꞌaꞌru quixye, la̱o ut eb li cuanqueb aran quikatzꞌa̱ma chiru laj Pablo nak incꞌaꞌ ta̱xic Jerusalén. 
ACT.21.13	Abanan laj Pablo quichakꞌoc ut quixye ke: —¿Cꞌaꞌut nak yo̱quex chi ya̱bac ut chixqꞌuebal xrahil inchꞌo̱l? La̱in cau inchꞌo̱l, moco caꞌaj cuiꞌ ta re tinbaqꞌuekꞌ. Re aj ban cuiꞌ nak tincamsi̱k aran Jerusalén saꞌ xcꞌabaꞌ li Ka̱cuaꞌ Jesús, chan. 
ACT.21.14	La̱o incꞌaꞌ coru chixjalbal ru lix cꞌaꞌux laj Pablo. Joꞌcan nak ma̱cꞌaꞌ chic kaye re. Chi-uxk ta joꞌ naraj li Ka̱cuaꞌ, chanco.
ACT.21.15	Chirix chic aꞌan quikacauresi kib ut co̱o Jerusalén. 
ACT.21.16	Cuanqueb aj pa̱banel aj Cesarea co̱eb chikix. Quikacꞌameb saꞌ li rochoch laj Mnasón Chipre xtenamit. Ac najter aj pa̱banel. Ut aran cohilan. 
ACT.21.17	Nak cocuulac Jerusalén, eb laj pa̱banel coeꞌxcꞌul chi saheb saꞌ xchꞌo̱l. 
ACT.21.18	Joꞌ cuulajak chic laj Pablo co̱ chirilbal laj Jacobo ut la̱o co̱o chirix. Ac chꞌutchꞌu̱queb aran chixjunileb li nequeꞌcꞌamoc be saꞌ xya̱nkeb laj pa̱banel. 
ACT.21.19	Ut nak ac xqꞌueheb xsahil xchꞌo̱l, laj Pablo quixserakꞌi reheb chixjunil li quixba̱nu li Dios saꞌ xya̱nkeb li ma̱cuaꞌeb aj judío nak yo̱ chi cꞌanjelac saꞌ xya̱nkeb. 
ACT.21.20	Nak queꞌrabi aꞌin queꞌxbantioxi chiru li Dios. Ut queꞌxye re laj Pablo: —La̱at nacacuil, at herma̱n, jarub mil eb laj judío ac xeꞌpa̱ban. Ut chixjunileb aꞌan nequeꞌxqꞌue xchꞌo̱l chixba̱nunquil li naxye li chakꞌrab. 
ACT.21.21	Ac xeꞌrabi resil nak la̱at yo̱cat chixcꞌutbal chiruheb laj judío, li cuanqueb saꞌ xya̱nkeb li ma̱cuaꞌeb aj judío, nak incꞌaꞌ teꞌxba̱nu li circuncisión reheb li ralal xcꞌajol, chi moco teꞌxba̱nu li cꞌaꞌru cꞌaynakeb xba̱nunquil laj judío. 
ACT.21.22	¿Cꞌaꞌru takaba̱nu? Anakcuan teꞌrabi resil nak la̱at cuancat arin. 
ACT.21.23	Ba̱nu li cꞌaꞌru yo̱co chixyebal a̱cue. Cuanqueb ca̱hib chi cui̱nk saꞌ kaya̱nk teꞌrakekꞌ xba̱nunquil li cꞌaꞌru queꞌxyechiꞌi chiru li Dios. 
ACT.21.24	Cꞌameb li cui̱nk aꞌin cha̱cuix. A̱cuochbenakeb nak ta̱ba̱nu li cꞌaꞌru tento xba̱nunquil xban nak ac xeꞌrakeꞌ xba̱nunquil li cꞌaꞌru queꞌxyechiꞌi chiru li Dios. Ta̱chꞌajobresi a̱cuib la̱at ut ta̱qꞌue chi besecꞌ li rismaleb ut ta̱toj lix besbaleb. Chi joꞌcan teꞌxqꞌue retal nak moco ya̱l ta li yo̱queb chixyebal cha̱cuix. Ba̱nu chi joꞌcan re nak teꞌxnau nak incꞌaꞌ yo̱cat chixkꞌetbal li chakꞌrab. 
ACT.21.25	Ac xotzꞌi̱bac riqꞌuineb li queꞌpa̱ban saꞌ xya̱nkeb li ma̱cuaꞌeb aj judío. Ac xkatakla xyebal reheb nak incꞌaꞌ tento teꞌxba̱nu li circuncisión. Li cꞌaꞌru tento teꞌxba̱nu, aꞌan aꞌin: incꞌaꞌ naru teꞌxtzaca li tzacae̱mk mayejanbil chiruheb li yi̱banbil dios, chi moco teꞌxtzaca li quicꞌ, chi moco teꞌxtiu xtibel li yatzꞌbil xul. Ut incꞌaꞌ teꞌcoꞌbe̱tak teꞌyumbe̱tak, chanqueb re laj Pablo. 
ACT.21.26	Cuulajak chic laj Pablo quixcꞌameb li ca̱hib chi cui̱nk chirix. Ut quixchꞌajobresi rib rochbeneb nak qui-oc saꞌ li templo chixyebal reheb cꞌaꞌru cutanquil teꞌxqꞌue lix mayej li junju̱nk re nak ta̱tzꞌaklok ru li xchꞌajobresinquil ribeb li queꞌxba̱nu.
ACT.21.27	Nak ac numecꞌ re li cuukub cutan, cuanqueb laj judío queꞌchal chak Asia. Nak queꞌril laj Pablo saꞌ li templo, queꞌjoskꞌoꞌ ut queꞌxtiquib jun li chꞌaꞌajquilal saꞌ li tenamit ut queꞌxchap laj Pablo. 
ACT.21.28	Japjo̱queb re chixyebal: —Ex aj Israel, choe̱tenkꞌa. Aꞌan aꞌin li cui̱nk li napoꞌoc xnaꞌlebeb li tenamit yalak bar chixtzꞌekta̱nanquil li katenamit, joꞌ ajcuiꞌ li chakꞌrab li quixqꞌue ke laj Moisés. Ut naxtzꞌekta̱na li templo aꞌin. Joꞌ cuiꞌ anchal xrocsiheb li ma̱cuaꞌeb aj judío saꞌ li templo ut riqꞌuin aꞌan, xmux ru li Santil Naꞌajej, chanqueb. 
ACT.21.29	Queꞌxye aꞌan xban nak queꞌril ru laj Trófimo aj Efeso chirochbeninquil saꞌ li tenamit. Saꞌ xchꞌo̱leb aꞌan nak laj Pablo qui-ocsin re laj Trófimo saꞌ li templo. 
ACT.21.30	Joꞌcan nak kꞌaxal cuiꞌchic quichal xjoskꞌileb li tenamit. Japjo̱queb re nak queꞌxchap laj Pablo ut quelonbil queꞌxba̱nu re, nak queꞌrisi saꞌ li templo. Ut queꞌxtzꞌap li oqueba̱l chi junpa̱t.
ACT.21.31	Oqueb raj re chixcamsinquil nak quiyeheꞌ chak re li coronel nak chixjunil li tenamit Jerusalén yo̱queb chixmululinquil ribeb xbaneb xjoskꞌil. 
ACT.21.32	Ut li coronel quixcꞌameb nabal li soldado chirix joꞌ ajcuiꞌ li cuanqueb xcuanquil saꞌ xbe̱neb li soldado, ut co̱eb saꞌ a̱nil bar chꞌutchꞌu̱queb cuiꞌ li tenamit. Nak li tenamit queꞌril li coronel rochbeneb chak li soldado, queꞌxcanab xtacuasinquil laj Pablo. 
ACT.21.33	Ut li coronel quixchap laj Pablo. Quixtakla xbacꞌbal riqꞌuin cuib chi cadena. Ut quixpatzꞌ ani aꞌan ut cꞌaꞌru xma̱c. 
ACT.21.34	Ut li tenamit jalan jala̱nk yo̱queb chixyebal ut incꞌaꞌ nachꞌola ru li cꞌaꞌru yo̱queb chixyebal. Li coronel quiril nak incꞌaꞌ quixtau cꞌaꞌru tzꞌakal xma̱c. Quixtakla xcanabanquil laj Pablo saꞌ li cuartel. 
ACT.21.35	Nak queꞌcuulac cuan cuiꞌ li gradas, pakpo nak quicꞌameꞌ xbaneb li soldado xban nak li tenamit yo̱queb xjoskꞌil saꞌ xbe̱n ut incꞌaꞌ nequeꞌxcanab chi numecꞌ. 
ACT.21.36	Li qꞌuila tenamit yo̱queb chi xic chirixeb ut japjo̱queb re chixyebal: —¡Camsihomak li cui̱nk aꞌan! chanqueb.
ACT.21.37	Nak ac oqueb re chirocsinquil saꞌ li cuartel laj Pablo, quixye re li coronel: —¿Ma ta̱ru̱k tatcua̱tina junpa̱tak?— Ut li coronel quixye: —Nacanau peꞌ a̱tinac saꞌ li a̱tinoba̱l griego. 
ACT.21.38	¿Ma ma̱cuaꞌ la̱at li cui̱nk laj Egipto li quitiquiban jun chꞌaꞌajquilal incꞌaꞌ mas najter? ¿Ma ma̱cuaꞌ la̱at catcꞌamoc reheb li ca̱hib mil chi cui̱nk aj camsinel saꞌ li chaki chꞌochꞌ? chan. 
ACT.21.39	Quichakꞌoc laj Pablo ut quixye: —Incꞌaꞌ. La̱in aj judío. Yoꞌlajenakin saꞌ li tenamit Tarso li cuan xcue̱nt Cilicia. Naꞌno ru lin tenamit. Tintzꞌa̱ma cha̱cuu nak tina̱canab chira̱tinanquileb li tenamit, chan. 
ACT.21.40	Ut nak quiqꞌueheꞌ xlese̱ns chi a̱tinac xban li coronel, laj Pablo quixakli saꞌ li gradas. Quixtaksi li rukꞌ re nak teꞌxcanab choki̱nc. Ut nak queꞌxcanab choki̱nc, laj Pablo qui-oc chi a̱tinac saꞌ ra̱tinoba̱leb laj judío ut quixye reheb:
ACT.22.1	Ex cuas cui̱tzꞌin, ut la̱ex li nequexcꞌamoc be saꞌ xya̱nkeb laj judío. Abihomak li tinye e̱re anakcuan re xcolbal cuib, chan. 
ACT.22.2	Queꞌrabi nak yo̱ chira̱tinanquileb saꞌ ra̱tinoba̱leb. Queꞌxcanab choki̱nc ut queꞌrabi li cꞌaꞌru quixye. Ut laj Pablo qui-oc chi a̱tinac. 
ACT.22.3	—Relic chi ya̱l nak la̱in aj judío. Yoꞌlajenakin Tarso xcue̱nt Cilicia. Ut arin quinqꞌui Jerusalén. Quintzol cuib riqꞌuin laj Gamaliel chirix li chakꞌrab li quiqꞌueheꞌ chak reheb li kaxeꞌto̱nil yucuaꞌ. Chi anchal inchꞌo̱l ninqꞌue xlokꞌal li Dios joꞌ yo̱quex la̱ex anakcuan. 
ACT.22.4	Xicꞌ nequeꞌcuil li nequeꞌpa̱ban re li aqꞌuil naꞌleb aꞌin toj retal quinqꞌueheb chi camsi̱c. Quinchapeb ut quinqꞌueheb saꞌ tzꞌalam, joꞌ cui̱nk joꞌ ixk. 
ACT.22.5	Li xbe̱nil aj tij, joꞌ ajcuiꞌ eb li nequeꞌtaklan saꞌ xya̱nkeb laj judío, nequeꞌxnau nak tzꞌakal ya̱l li yo̱quin chixyebal. Eb aꞌan queꞌxqꞌue jun li hu cue retalil nak queꞌxqꞌue inlese̱ns chixchapbaleb laj pa̱banel li cuanqueb Damasco, ut tincꞌameb chak chi pre̱xil arin Jerusalén re teꞌrahobtesi̱k.
ACT.22.6	Abanan nak ac cuulac cue Damasco, caꞌchꞌin na chic ma̱ cuaꞌleb, ma̱cꞌaꞌ saꞌ inchꞌo̱l nak quinixsut jun li chanchan xam kꞌaxal saken quichal chak saꞌ choxa. 
ACT.22.7	Quintꞌaneꞌ chi chꞌochꞌ ut quicuabi jun xya̱b cux quixye cue, “At Saulo, at Saulo, ¿cꞌaꞌut nak yo̱cat chinrahobtesinquil?” chan cue. 
ACT.22.8	La̱in quinchakꞌoc ut quinye, “¿Anihat la̱at, Ka̱cuaꞌ?” chanquin. Ut aꞌan quixye cue, “La̱in li Jesús laj Nazaret li yo̱cat chixrahobtesinquil,” chan cue. 
ACT.22.9	Li cuanqueb cuochben queꞌril chi tzꞌakal li chanchan xam ut cꞌajoꞌ nak queꞌxucuac. Abanan incꞌaꞌ queꞌrabi li a̱tin li quiyeheꞌ cue. 
ACT.22.10	Quinpatzꞌ re, “Ka̱cuaꞌ, ¿cꞌaꞌru ta̱cuaj tinba̱nu?” Ut li Ka̱cuaꞌ quixye cue, “Cuaclin. Ayu Damasco ut aran ta̱yehekꞌ a̱cue chixjunil li cꞌaꞌru tenebanbil saꞌ a̱be̱n re ta̱ba̱nu,” chan. 
ACT.22.11	Ut la̱in incꞌaꞌ chic nin-iloc xban nak kꞌaxal nalemtzꞌun li chanchan xam. Chꞌilonbilin aj chic xbaneb li cuanqueb cuochben nak co̱in toj Damasco. 
ACT.22.12	Jun li cui̱nk aj Ananías xcꞌabaꞌ quicuulac chicuilbal. Naxba̱nu joꞌ naxye li chakꞌrab li quiqꞌueheꞌ re laj Moisés. Cha̱bil nequeꞌxye chirix li cui̱nk aꞌan chixjunileb laj judío li cuanqueb aran. 
ACT.22.13	Nak quicuulac cuanquin cuiꞌ, quixakli chincꞌatk ut quixye cue, “At hermano Saulo, chat-ilok cuiꞌchic,” chan cue. Ut saꞌ ajcuiꞌ li ho̱nal aꞌan qui-iloc cuiꞌchic li xnakꞌ cuu ut quicuil ru laj Ananías. 
ACT.22.14	Ut quixye cuiꞌchic cue, “Li Dios li queꞌxlokꞌoni chak li kaxeꞌto̱nil yucuaꞌ, aꞌan quisicꞌoc chak a̱cuu re nak ta̱nau ut ta̱ba̱nu li cꞌaꞌru naraj aꞌan. Aꞌan naraj nak ta̱cuil ru li jun li Ti̱c Xchꞌo̱l ut ta̱cuabi li cꞌaꞌru tixye a̱cue. 
ACT.22.15	La̱at ta̱ye reheb chixjunileb li cꞌaꞌru xacuabi ut li cꞌaꞌru xacuil. 
ACT.22.16	¿Cꞌaꞌut nak nacabay a̱cuib? Cuaclin. Li Dios tixcuy tixsach la̱ ma̱c nak ta̱ya̱ba lix cꞌabaꞌ. Ut cꞌul li cubi haꞌ,” chan cue. 
ACT.22.17	Chirix chic aꞌan, quinsukꞌi cuiꞌchic Jerusalén. Nak yo̱quin chi tijoc saꞌ li templo, quicꞌutbesi̱c chicuu jun li visión. 
ACT.22.18	Ut quicuil li Ka̱cuaꞌ nak quixye cue, “Se̱ba a̱cuib. Elen chi junpa̱t arin Jerusalén xban nak arin Jerusalén incꞌaꞌ teꞌraj rabinquil lix ya̱lal li ta̱chꞌolob chiruheb chicuix la̱in,” chan cue. 
ACT.22.19	La̱in quinye re, “At Ka̱cuaꞌ, chixjunileb nequeꞌxnau nak la̱in co̱in saꞌ li junju̱nk chi cab li nequeꞌxchꞌutub cuiꞌ ribeb laj judío chixchapbaleb laj pa̱banel re nak teꞌqꞌuehekꞌ saꞌ tzꞌalam ut teꞌsaqꞌuekꞌ. 
ACT.22.20	Nak queꞌxcamsi laj Esteban li quichꞌoloban lix ya̱lal cha̱cuix, la̱in cuanquin ajcuiꞌ aran. Yo̱quin chirilbal ut quisahoꞌ inchꞌo̱l riqꞌuin lix camic. Ut la̱in ajcuiꞌ quin-iloc re li rakꞌeb li queꞌcamsin re,” chanquin re. 
ACT.22.21	Ut li Ka̱cuaꞌ quixye cue, “Ayu xban nak la̱in tatintakla chi najt saꞌ xya̱nkeb li ma̱cuaꞌeb aj judío,” chan cue, chan laj Pablo. 
ACT.22.22	Ut nak li tenamit queꞌrabi nak ta̱xic riqꞌuineb li ma̱cuaꞌeb aj judío, cꞌajoꞌ nak queꞌpoꞌ. Incꞌaꞌ chic queꞌxcuy rabinquil xban nak yo̱ xjoskꞌileb. Ut japjo̱queb reheb chixyebal: —Camsihomak li cui̱nk aꞌin. Incꞌaꞌ us nak yoꞌyo̱k, chanqueb. 
ACT.22.23	Yo̱queb chixjapbal reheb ut yo̱queb chixkꞌichbal li rakꞌ ut yo̱queb chixcutbal li poks saꞌ ikꞌ xban xjoskꞌileb. 
ACT.22.24	Ut li coronel quixtaklaheb li soldado re teꞌxcꞌam saꞌ cuartel laj Pablo. Quixye reheb nak teꞌxsacꞌ re nak tixye xya̱lal cꞌaꞌut nak japjo̱queb reheb li tenamit chixyebal chi joꞌcan. 
ACT.22.25	Nak ac xeꞌxbacꞌ, laj Pablo quixye re li capitán li cuan aran: —¿Cꞌaꞌru naxye li chakꞌrab? ¿Ma naru xsacꞌbal junak cui̱nk aj Roma chi toj ma̱jiꞌ rakbil a̱tin saꞌ xbe̱n? chan. 
ACT.22.26	Quisach xchꞌo̱l li capitán nak quirabi li cꞌaꞌru quixye laj Pablo. Co̱ saꞌ a̱nil ut quixye re li coronel: —¿Cꞌaꞌru ta̱ba̱nu riqꞌuin li cui̱nk aꞌin? Aꞌan tzꞌakal aj Roma, chan. 
ACT.22.27	Ut quichal li coronel ut quixye re laj Pablo: —Ye cue lix ya̱lal. ¿Ma la̱at aj Roma?— Ut laj Pablo quixye re: —La̱in.— 
ACT.22.28	Quichakꞌoc li coronel ut quixye: —La̱in nabal li tumin xinqꞌue re nak tincꞌulekꞌ chokꞌ aj Roma, chan. Ut laj Pablo quixye re: —Aꞌut la̱in chalen chak saꞌ inyoꞌlajic, la̱in ajcuiꞌ chak aj Roma, chan. 
ACT.22.29	Joꞌcan nak queꞌxcanab laj Pablo xjunes. Incꞌaꞌ chic queꞌxrahobtesi. Joꞌcan ajcuiꞌ li coronel. Qui-oc xxiu nak quixnau nak laj Pablo aꞌan tzꞌakal aj Roma xban nak queꞌxbacꞌ riqꞌuin cadena.
ACT.22.30	Joꞌ cuulajak chic li coronel quixtakla xhitbal lix bacꞌbal laj Pablo. Ut quixtakla xbokbaleb lix be̱nil aj tij ut eb li nequeꞌtaklan saꞌ xbe̱neb laj judío ut quixxakab laj Pablo chiruheb. Quiraj xtaubal xya̱lal chi tzꞌakal cꞌaꞌru xma̱c laj Pablo nak yo̱ xjitbal xbaneb laj judío.
ACT.23.1	Laj Pablo quixcaꞌyaheb li nequeꞌtaklan saꞌ xbe̱neb laj judío ut quixye reheb: —Ex cuech tenamitil, la̱in cꞌojcꞌo inchꞌo̱l riqꞌuin li xinba̱nu chiru li Dios chalen toj saꞌ li cutan anakcuan, chan. 
ACT.23.2	Laj Ananías li xyucuaꞌil aj tij quixye reheb li cuanqueb chixcꞌatk laj Pablo nak teꞌxsacꞌ saꞌ re. 
ACT.23.3	Ut laj Pablo quixye re: —Aꞌ li Dios ta̱sacꞌok a̱cue la̱at. Chanchanat jun li tzꞌac bonbil ru. La̱at chunchu̱cat aran chi rakoc a̱tin saꞌ inbe̱n joꞌ naxye li chakꞌrab. Ut la̱at xakꞌet li chakꞌrab nak xatakla insacꞌbal, chan. 
ACT.23.4	Eb li cuanqueb chixcꞌatk queꞌxye re: —La̱at yo̱cat chixhobbal li xyucuaꞌil aj tij li nacꞌanjelac chiru li Dios, chanqueb. 
ACT.23.5	Quichakꞌoc laj Pablo ut quixye reheb: —Ex cuech tenamitil, chine̱cuy, incꞌaꞌ ninnau nak aꞌan ta xyucuaꞌil aj tij. Tzꞌi̱banbil retalil saꞌ li Santil Hu naxye chi joꞌcaꞌin: Incꞌaꞌ ta̱tzꞌekta̱na li nataklan saꞌ le̱ tenamit. (Ex. 22:28) 
ACT.23.6	Nak quixqꞌue retal laj Pablo nak saꞌ xya̱nkeb li chꞌutchꞌu̱queb aran cuanqueb aj saduceo ut cuanqueb ajcuiꞌ aj fariseo, quixye reheb chi cau xya̱b xcux: —La̱ex aj judío, cuech tenamitil, la̱in aj fariseo. Ut aj fariseo ajcuiꞌ inyucuaꞌ. Xban nak ninpa̱b nak teꞌcuacli̱k cuiꞌchic chi yoꞌyo li camenak, joꞌcan nak yo̱ xrakbal a̱tin saꞌ inbe̱n la̱in, chan laj Pablo. 
ACT.23.7	Ut nak quixye aꞌin, incꞌaꞌ chic junaj xcꞌaꞌuxeb laj fariseo ut eb laj saduceo ut queꞌoc chixcuechꞌinquil rib. 
ACT.23.8	Eb laj saduceo incꞌaꞌ nequeꞌxpa̱b nak nequeꞌcuacli cuiꞌchic chi yoꞌyo li camenak, chi moco nequeꞌxpa̱b nak cuan ángel, chi moco nequeꞌxpa̱b nak cuan musikꞌej. Abanan eb laj fariseo nequeꞌxpa̱b chixjunil aꞌ cꞌaꞌak re ru aꞌin. 
ACT.23.9	Ut nequeꞌxejejnac chixcuechꞌinquil ribeb. Ut eb laj tzꞌi̱b xcomoneb laj fariseo yo̱queb chixcolbal rix laj Pablo. —Ma̱ jun ma̱c nakatau chirix li cui̱nk aꞌin. Ma̱re anchal junak musikꞌej, ma̱re anchal junak ángel x-a̱tinan re. Incꞌaꞌ naru topletik riqꞌuin li Ka̱cuaꞌ, chanqueb. 
ACT.23.10	Kꞌaxal cuiꞌchic queꞌxcuechꞌi ribeb. Quichal xxiu li coronel ut quixcꞌoxla nak ma̱re teꞌxpedasi laj Pablo. Quixbokeb li soldado ut quixtaklaheb chirisinquil laj Pablo chiruheb re teꞌxcꞌam cuiꞌchic saꞌ li cuartel. 
ACT.23.11	Chiru li kꞌojyi̱n aꞌan li Ka̱cuaꞌ quixcꞌut rib chiru laj Pablo ut quixye re: —Cauhak a̱chꞌo̱l, at Pablo. Joꞌ nak xachꞌolob li ya̱l chicuix arin Jerusalén, joꞌcan ajcuiꞌ nak toxa̱chꞌolob li ya̱l chicuix aran Roma, chan.
ACT.23.12	Cuulajak chic cuanqueb laj judío queꞌxchꞌutub ribeb ut queꞌxcꞌu̱b ru cꞌaꞌru teꞌxba̱nu. Queꞌxye riqꞌuin juramento nak incꞌaꞌ teꞌcuaꞌak chi moco teꞌucꞌak cui incꞌaꞌ teꞌxcamsi laj Pablo. 
ACT.23.13	Numenakeb na caꞌcꞌa̱l chi cui̱nk li queꞌxcꞌu̱b ru xcamsinquil laj Pablo. 
ACT.23.14	Queꞌco̱eb riqꞌuineb li xbe̱nil aj tij ut riqꞌuineb li nequeꞌcꞌamoc be saꞌ xya̱nkeb laj judío ut queꞌxye reheb: —La̱o xkacꞌu̱b kib ut xkaba̱nu li juramento nak incꞌaꞌ totzaca̱nk cui incꞌaꞌ takacamsi laj Pablo. 
ACT.23.15	Joꞌcan nak la̱ex rochbeneb li nequeꞌtaklan saꞌ xbe̱neb laj judío yehomak re li coronel nak tixtakla chak arin laj Pablo cuulaj. Ye re nak te̱raj te̱nau tzꞌakal xya̱lal chirix. La̱o ac xkacauresi kib re nak takacamsi nak toj ma̱jiꞌ nacꞌulun arin, chanqueb. 
ACT.23.16	Ut lix yum li ranab laj Pablo quirabi li cꞌaꞌru yo̱queb chixcꞌu̱banquil. Co̱ riqꞌuin laj Pablo saꞌ cuartel ut quixserakꞌi re li cꞌaꞌru yo̱queb chixcꞌu̱banquil chirix. 
ACT.23.17	Joꞌcan nak laj Pablo quixbok jun li capitán ut quixye re: —Cꞌam li al aꞌin riqꞌuin li coronel xban nak cuan cꞌaꞌru tixye re, chan. 
ACT.23.18	Ut li capitán quixcꞌam li al riqꞌuin li coronel ut quixye: —Laj Pablo li pre̱x xinixbok ut xtzꞌa̱ma chicuu nak tincꞌam chak a̱cuiqꞌuin li al aꞌin. Cuan cꞌaꞌru tixye a̱cue, chan. 
ACT.23.19	Ut li coronel quixchap chi rukꞌ. Quixcꞌam xjunes ut quixpatzꞌ re: —¿Cꞌaꞌru ta̱cuaj xyebal cue? chan re. 
ACT.23.20	Ut li al quixye: —Eb laj judío xeꞌxcꞌu̱b ribeb re xtzꞌa̱manquil cha̱cuu nak ta̱takla cuulaj laj Pablo re ta̱xic chiruheb li nequeꞌtaklan saꞌ li templo. Xeꞌxye nak toj cuan cꞌaꞌ re ru teꞌraj teꞌxtau xya̱lal chirix. Aꞌan moco ya̱l ta. Raylal ban teꞌraj xba̱nunquil re. 
ACT.23.21	Ma̱ba̱nu cꞌaꞌru teꞌxye xban nak numenak caꞌcꞌa̱l chi cui̱nk teꞌramok re saꞌ be re xcamsinquil. Eb aꞌan queꞌxcꞌu̱b rib. Queꞌxba̱nu li juramento ut queꞌxye nak incꞌaꞌ teꞌcuaꞌak chi moco teꞌucꞌak cui incꞌaꞌ teꞌxcamsi laj Pablo. Anakcuan yo̱queb chiroybeninquil cꞌaꞌru ta̱ye la̱at, chan li al. 
ACT.23.22	Ut li coronel quixchakꞌrabi li al ut quixye re nak ma̱ ani aj e tixye li cꞌaꞌru quixye resil re.
ACT.23.23	Li coronel quixtakla xcꞌambal cuib li capitán ut quixye reheb nak teꞌxcauresi cuib ciento chi soldado, ut laje̱b xca̱cꞌa̱l li teꞌxic chirix cacua̱y ut cuib ciento li cuanqueb xla̱ns re teꞌxic toj Cesarea saꞌ bele̱b o̱r re kꞌojyi̱n. 
ACT.23.24	Ut quixye ajcuiꞌ nak teꞌxcauresi li cacua̱y li ta̱xic cuiꞌ laj Pablo. Teꞌril chi us re nak ma̱cꞌaꞌ tixcꞌul nak teꞌxcꞌam riqꞌuin laj Félix li acuabej. 
ACT.23.25	Ut quixtzꞌi̱ba ajcuiꞌ jun li hu re tixtakla chirixeb. Naxye chi joꞌcaꞌin: 
ACT.23.26	La̱in laj Claudio Lisias. Nintakla xsahil a̱chꞌo̱l, at acuabej Félix. La̱at li kꞌaxal nim a̱cuanquil. 
ACT.23.27	Li cui̱nk aꞌin li yo̱quin chixtaklanquil a̱cuiqꞌuin quichapeꞌ xbaneb laj judío. Oqueb raj re chixcamsinquil nak quebintau ut quinmakꞌ chiruheb la̱in cuochbeneb li soldado xban nak quinqꞌue retal nak aꞌan tzꞌakal aj Roma. 
ACT.23.28	Ut quicuaj raj xnaubal cꞌaꞌru xma̱c nak yo̱queb chixchapbal. Joꞌcan nak quincꞌam chiruheb li nequeꞌtaklan saꞌ xya̱nkeb laj judío. 
ACT.23.29	La̱in quiqꞌue retal nak yo̱queb chixjitbal yal xban lix chakꞌrabeb aꞌan. Ninnau nak ma̱cꞌaꞌ xma̱c re teꞌxcamsi, chi moco re teꞌxqꞌue saꞌ tzꞌalam. 
ACT.23.30	Ut xcuabi ajcuiꞌ resil nak eb laj judío queꞌxcꞌu̱b ru chanru nak teꞌxcamsi. Joꞌcan nak quintakla chi junpa̱t a̱cuiqꞌuin. Xinye ajcuiꞌ reheb li yo̱queb chi jitoc chirix nak teꞌxye a̱cue cꞌaꞌru xma̱c. Chacuil a̱cuib, chan re li acuabej saꞌ li hu li quixtakla laj Claudio. 
ACT.23.31	Eb li soldado queꞌxcꞌam laj Pablo joꞌ quiyeheꞌ reheb. Queꞌxcꞌam chi kꞌek toj saꞌ li tenamit Antípatris. 
ACT.23.32	Ut saꞌ li cutan jun chic eb li soldado li queꞌco̱eb chi rok queꞌsukꞌi cuiꞌchic saꞌ li cuartel. Ut eb li cuanqueb chirix cacua̱y queꞌco̱eb riqꞌuin li acuabej chixcanabanquil laj Pablo. 
ACT.23.33	Nak queꞌcuulac Cesarea, queꞌxkꞌaxtesi li hu re li acuabej, ut queꞌxkꞌaxtesi ajcuiꞌ laj Pablo. 
ACT.23.34	Ut li acuabej nak quiril xsaꞌ li hu, quixpatzꞌ re laj Pablo bar xtenamit. Nak quirabi nak aꞌan aj Cilicia, quixye re: 
ACT.23.35	—Cha̱lkeb cuan laj jitol a̱cue, tojoꞌnak takabi cꞌaꞌru a̱ma̱c, chan re. Ut quixtakla laj Pablo saꞌ rochoch laj Herodes. Aran queꞌxtzꞌap saꞌ jun li naꞌajej ut queꞌxcꞌacꞌale re nak incꞌaꞌ ta̱e̱lelik.
ACT.24.1	Nak ac xnumeꞌ chic o̱b cutan, quicuulac Cesarea laj Ananías li xyucuaꞌil aj tij. Cuanqueb rochben cuib oxib li nequeꞌcꞌamoc be saꞌ xya̱nkeb laj judío, ut cuan jun naa̱tinac chirixeb, aj Tértulo xcꞌabaꞌ. Queꞌcuulac riqꞌuin li acuabej chixjitbal laj Pablo. 
ACT.24.2	Nak quicꞌameꞌ laj Pablo, laj Tértulo qui-oc chixjitbal laj Pablo chiru laj Félix li acuabej ut quixye: —Ka̱cuaꞌ Félix, saꞌ a̱cꞌabaꞌ la̱at cuanco saꞌ tuktu̱quil usilal. Xban nak cha̱bil nacattaklan saꞌ kabe̱n, joꞌcan nak yo̱co chi usa̱c saꞌ li katenamit. 
ACT.24.3	Riqꞌuin aꞌin nasahoꞌ kachꞌo̱l chikajunilo yalak bar saꞌ li naꞌajej aꞌin. Ut nakabantioxi cha̱cuu, at acuabej Félix. 
ACT.24.4	Nintzꞌa̱ma cha̱cuu nak ta̱ba̱nu usilal ke. Ta̱cuabi taxak li oc ke chixtzꞌa̱manquil cha̱cuu. Junpa̱t ajcuiꞌ tatkachꞌiꞌchꞌiꞌi. 
ACT.24.5	La̱o xkaqꞌue retal nak li cui̱nk aꞌin kꞌaxal yibru xnaꞌleb. Naxtiquib ra xi̱cꞌ saꞌ xya̱nkeb chixjunileb laj judío saꞌ chixjunil li ruchichꞌochꞌ. Ut aꞌan najolomin re li jun chꞌu̱tal aj Nazareno nequeꞌxye re. 
ACT.24.6	Quiraj raj xmuxbal ru li katemplo. Joꞌcan nak xkachap, ut quikaj raj xrakbal a̱tin saꞌ xbe̱n joꞌ naxye li kachakꞌrab. 
ACT.24.7	Abanan laj Lisias li coronel qui-oquen chirix ut saꞌ joskꞌil quixmakꞌ chiku. 
ACT.24.8	Aꞌan quixye nak laj jitol re tento teꞌcha̱lk a̱cuiqꞌuin. Ta̱ru̱k ajcuiꞌ ta̱patzꞌ re aꞌan re ta̱nau chi tzꞌakal li cꞌaꞌru yo̱co chixjitbal cuiꞌ, chan. 
ACT.24.9	Ut eb laj judío li queꞌcuulac rochben, queꞌxye nak ya̱l li yo̱ chixyebal laj Tértulo. 
ACT.24.10	Ut li acuabej quixbok laj Pablo ut quixye re nak ta̱a̱tinak. Ut laj Pablo quixye: —La̱in ninnau nak nabal chihab a̱cuoquic chokꞌ aj rakol a̱tin saꞌ li tenamit aꞌin. Joꞌcan nak chi ma̱cꞌaꞌ incꞌaꞌux tinye li cꞌaꞌru tincol cuiꞌ cuib. 
ACT.24.11	La̱at naru tattzꞌilok a̱tin chirix li tinye. Cablaju cutan anakcuan incꞌulunic chi tijoc aran Jerusalén. 
ACT.24.12	La̱in incꞌaꞌ yo̱quin chixyoꞌobanquil ra xi̱cꞌ saꞌ xya̱nkeb li tenamit. Ma̱ ani nintacchiꞌi, chi moco saꞌ li templo, chi moco saꞌ li cab li nequeꞌxchꞌutub cuiꞌ ribeb laj judío, chi moco saꞌ li tenamit. 
ACT.24.13	Ut eb laj jitol cue incꞌaꞌ naru nequeꞌxye nak ya̱l li cꞌaꞌru yo̱queb chixyebal xban nak ma̱cꞌaꞌ junak retalil naru naxcꞌut nak ya̱l. 
ACT.24.14	La̱in tinye xya̱lal a̱cue. Ninlokꞌoni li Dios li queꞌxlokꞌoni chak li kaxeꞌto̱nil yucuaꞌ. Ninpa̱b li evangelio li nequeꞌxye nak moco ya̱l ta. Ninpa̱b chixjunil li tzꞌi̱banbil saꞌ li chakꞌrab li quiqꞌueheꞌ re laj Moisés, joꞌ ajcuiꞌ li queꞌxtzꞌi̱ba li profetas. 
ACT.24.15	La̱in cau inchꞌo̱l chixpa̱banquil li Dios joꞌ nequeꞌxba̱nu li yo̱queb chi jitoc cue. La̱in ninpa̱b ajcuiꞌ nak teꞌcuacli̱k cuiꞌchic chi yoꞌyo li camenak, joꞌ li ti̱queb xchꞌo̱l joꞌ ajcuiꞌ li incꞌaꞌ ti̱queb xchꞌo̱l. 
ACT.24.16	Joꞌcan nak ninqꞌue inchꞌo̱l chixba̱nunquil li us re nak ma̱cꞌaꞌak inma̱c chiru li Dios chi moco chiruheb li cuas cui̱tzꞌin. 
ACT.24.17	Qꞌuila chihab ma̱ anihin saꞌ lin tenamit Jerusalén. Joꞌcan nak xinsukꞌi chi mayejac chiru li Dios ut re xqꞌuebal caꞌchꞌinak lix tenkꞌanquileb li nebaꞌ li cuanqueb aran. 
ACT.24.18	Aꞌan aꞌin li yo̱quin chixba̱nunquil nak quineꞌxtau saꞌ li templo laj judío li queꞌchal chak Asia. Tojeꞌ xinrakeꞌ xba̱nunquil li cꞌaꞌru quinyechiꞌi chiru li Dios. Ac xinba̱nu li naba̱numan re xsantobresinquil cuib. Moco nocotububnac ta chi moco yo̱co ta chi yoꞌoba̱nc chꞌaꞌajquilal. 
ACT.24.19	Eb laj judío li queꞌchal chak Asia, aꞌaneb raj li xeꞌchal arin chinjitbal cha̱cuu cui cuan ta cꞌaꞌru tineꞌxjit cuiꞌ. 
ACT.24.20	Xyehakeb anakcuan cha̱cuu li nequeꞌtaklan saꞌ xbe̱neb laj judío li cuanqueb arin cui cuan cꞌaꞌru incꞌaꞌ us xinba̱nu nak quineꞌxcꞌam chiruheb laj rakol a̱tin. 
ACT.24.21	Caꞌaj cuiꞌ aꞌin lin ma̱c chiruheb: Nak xakxo̱quin chiruheb, quinye chi cau xya̱b incux nak teꞌcuacli̱k cuiꞌchic chi yoꞌyo li camenak. Saꞌ xcꞌabaꞌ aꞌan nak oc e̱re chixrakbal a̱tin saꞌ inbe̱n, chanquin reheb, chan laj Pablo. 
ACT.24.22	Laj Félix ac rabiom resil li pa̱ba̱l aꞌan. Yal re xbaybaleb nak quixye: —Cꞌulu̱nk cuan laj Lisias ut tinchoy xtzꞌilbal rix li yo̱quex chixyebal, chan. 
ACT.24.23	Ut quixtakla cuiꞌchic laj Pablo saꞌ li naꞌajej li tzꞌaptzꞌo cuiꞌ xbaneb. Ut quixtakla ajcuiꞌ xyebal re li capitán nak tixqꞌue xlese̱ns chira̱tinanquileb lix comon li joꞌ qꞌuial teꞌraj cha̱lc chirulaꞌaninquil ut chixqꞌuebal cꞌaꞌru re. 
ACT.24.24	Incꞌaꞌ chic qꞌuila cutan chirix aꞌin nak quicuulac cuiꞌchic laj Félix rochben lix Drusila li rixakil. Li ixk aꞌan aj judío. Laj Félix quixbok laj Pablo riqꞌuin re nak tixchꞌolob chiru chanru xpa̱banquil li Ka̱cuaꞌ Jesucristo. 
ACT.24.25	Ut nak laj Pablo yo̱ chixchꞌolobanquil lix ya̱lal li ti̱quilal, li cuyuc ib, ut li rakba a̱tin cha̱lel, quichal xxiu laj Félix. Quixye re laj Pablo. —Anakcuan ayu. Nak tixqꞌue rib chicuu tintakla cuiꞌchic a̱bokbal, chan. 
ACT.24.26	Saꞌ xchꞌo̱l laj Félix nak ta̱tumina̱k ru xban laj Pablo re ta̱isi̱k saꞌ tzꞌalam. Joꞌcan nak nabal sut quixtakla xbokbal ut quia̱tinac riqꞌuin. 
ACT.24.27	Xban nak quiraj nak us ta̱cana̱k riqꞌuineb laj judío, joꞌcan nak quixcanab chi pre̱xil laj Pablo. Nak ac xnumeꞌ cuib chihab, laj Félix qui-el chokꞌ acuabej ut qui-oc laj Porcio Festo chokꞌ re̱kaj.
ACT.25.1	Oxib cutan chic roquic chokꞌ acuabej laj Festo, nak qui-el Cesarea ut co̱ toj Jerusalén. 
ACT.25.2	Ut queꞌcuulac riqꞌuin laj Festo eb li xbe̱nil aj tij ut eb li nequeꞌcꞌamoc be saꞌ xya̱nkeb laj judío re xjitbal laj Pablo. 
ACT.25.3	Queꞌxtzꞌa̱ma chiru laj Festo nak tixba̱nu li usilal, tixtakla cuiꞌchic Jerusalén laj Pablo xban nak queꞌxcꞌoxla xrambal saꞌ be re xcamsinquil. 
ACT.25.4	Quichakꞌoc laj Festo ut quixye reheb: —Laj Pablo ac cuan chi pre̱xil aran Cesarea ut cꞌacꞌalenbil chi us. Ut chi se̱b tinxic la̱in aran, chan. 
ACT.25.5	Ut quixye ajcuiꞌ reheb: —Eb laj cꞌamol be saꞌ e̱ya̱nk teꞌxic chicuix. Cui cuan xma̱c li cui̱nk aꞌin, cheꞌxjitak, chan reheb. 
ACT.25.6	Quicuan tana chic cuakxakibak malaj ut laje̱bak cutan chic saꞌ xya̱nkeb ut quisukꞌi Cesarea. Saꞌ xcab li cutan nak quicꞌojla saꞌ li naꞌajej li narakoc cuiꞌ a̱tin, quixtakla xcꞌambal laj Pablo riqꞌuin. 
ACT.25.7	Nak quicuulac, quisuteꞌ xbaneb laj judío li queꞌchal Jerusalén. Junes raylal queꞌxye chirix laj Pablo nak queꞌxjit. Abanan incꞌaꞌ qui-el chi ya̱l li cꞌaꞌru queꞌxye xban nak ma̱cꞌaꞌ junak cꞌaꞌru tixcꞌut nak ya̱l li yo̱queb chixyebal. 
ACT.25.8	Ut laj Pablo qui-oc cuiꞌchic chi a̱tinac re xcolbal rib chiruheb ut quixye: —Chi moco lix chakꞌrabeb laj judío chi moco lix templo li Ka̱cuaꞌ quinsach xcuanquil. Chi moco cuan ta junak ma̱c xinba̱nu chiru li acuabej César, chan. 
ACT.25.9	Laj Festo quiraj nak us ta̱cana̱k riqꞌuineb laj judío. Joꞌcan nak quixye re laj Pablo: —¿Ma ta̱cuaj xic toj Jerusalén ut aran ta̱rakma̱nk a̱tin saꞌ a̱be̱n chicuu? chan re. 
ACT.25.10	Laj Pablo quixye: —Cuanquin chiru li rakba a̱tin li cuan saꞌ xcue̱nt li acuabej César. Joꞌcan nak arin ajcuiꞌ ta̱rakekꞌ a̱tin saꞌ inbe̱n. Ac nacanau ajcuiꞌ la̱at nak ma̱cꞌaꞌ inma̱c chiruheb laj judío. 
ACT.25.11	Cui ut cuan junak ma̱c xinba̱nu re nak tento tineꞌxcamsi, chineꞌxcamsihak. La̱in incꞌaꞌ ninxucua li ca̱mc. Abanan cui incꞌaꞌ ya̱l li yo̱queb chixyebal chicuix, ma̱ ani ta̱ru̱k ta̱kꞌaxtesi̱nk cue saꞌ rukꞌeb aꞌan. La̱in tintzꞌa̱ma nak li acuabej César li kꞌaxal nim xcuanquil ta̱rakok a̱tin saꞌ inbe̱n, chan laj Pablo. 
ACT.25.12	Ut laj Festo quia̱tinac riqꞌuineb laj qꞌuehol naꞌleb. Tojoꞌnak quixye re laj Pablo: —Cui li acuabej César ta̱cuaj ta̱rakok a̱tin saꞌ a̱be̱n, naru ajcuiꞌ tatintakla riqꞌuin, chan.
ACT.25.13	Ac xnumeꞌ na chic cuib oxib cutan nak li rey Agripa ut lix Berenice li ranab queꞌcuulac Cesarea chirulaꞌaninquil laj Festo. 
ACT.25.14	Ac cuan cutan xcuulajiqueb aran, nak laj Festo quixchꞌolob chiru li rey li yo̱ chixcꞌulbal laj Pablo: —Jun li cui̱nk quicanaba̱c chi pre̱xil xban laj Félix, chan re. 
ACT.25.15	Ut nak quincuulac Jerusalén queꞌchal cuiqꞌuin lix be̱nil aj tij ut eb li nequeꞌcꞌamoc be saꞌ xya̱nkeb laj judío. Queꞌxtzꞌa̱ma chicuu nak tinrak a̱tin saꞌ xbe̱n ut tinteneb ca̱mc saꞌ xbe̱n. 
ACT.25.16	Abanan la̱in quinye reheb nak eb laj Roma moco cꞌaynakeb ta chixtenebanquil ca̱mc saꞌ xbe̱n junak cui̱nk yal chi joꞌcan. Tento nak cua̱nk chiruheb laj jitol re, re nak tixcol rib aꞌ yal cꞌaꞌru ta̱jitekꞌ cuiꞌ. 
ACT.25.17	Nak queꞌcꞌulun arin eb laj cꞌamol be saꞌ xya̱nkeb laj judío, incꞌaꞌ quinbay. Saꞌ li cutan jun chic ticto co̱in saꞌ li naꞌajej li ninrakoc cuiꞌ a̱tin. Ut quintakla xcꞌambal laj Pablo. 
ACT.25.18	Saꞌ inchꞌo̱l la̱in nak kꞌaxal nim li ma̱c quixba̱nu. Abanan nak queꞌcꞌulun arin li yo̱queb chi jitoc re, incꞌaꞌ queꞌjitoc chirix joꞌ quincꞌoxla. 
ACT.25.19	Li cꞌaꞌru yo̱queb cuiꞌ chixjitbal, aꞌan chirix lix pa̱ba̱leb, ut chirix jun li cui̱nk Jesús xcꞌabaꞌ, ac camenak ut laj Pablo naxye nak yoꞌyo. 
ACT.25.20	La̱in incꞌaꞌ xinnau cꞌaꞌru tinba̱nu riqꞌuin li chꞌaꞌajquilal aꞌin. Joꞌcan nak xinpatzꞌ re laj Pablo ma ta̱raj xic Jerusalén ut aran ta̱rakma̱nk a̱tin saꞌ xbe̱n. 
ACT.25.21	Ut laj Pablo quixtzꞌa̱ma chicuu nak ta̱roybeni re nak laj César li acuabej li kꞌaxal nim xcuanquil ta̱rakok a̱tin saꞌ xbe̱n. Joꞌcan nak xintakla cuiꞌchic xtzꞌapbal saꞌ tzꞌalam toj ta̱cuulak xkꞌehil nak tintakla riqꞌuin li acuabej César, chan laj Festo. 
ACT.25.22	Ut li rey Agripa quixye re laj Festo: —La̱in nacuaj raj rabinquil li cꞌaꞌru naxye li cui̱nk aꞌan, chan. Ut laj Festo quixye re: —Cuulaj ajcuiꞌ naru ta̱cuabi, chan. 
ACT.25.23	Cuulajak chic queꞌoc saꞌ li naꞌajej li nequeꞌrakoc cuiꞌ a̱tin li rey Agripa rochben lix Berenice. Kꞌaxal cha̱bil xtikibanquileb. Rochbeneb li coronel ut eb li ni̱nkeb xcuanquil saꞌ li tenamit. Ut laj Festo quixtakla xcꞌambal laj Pablo. 
ACT.25.24	Quixye: —At rey Agripa ut chixjunilex li chꞌutchꞌu̱quex arin, cueꞌ li cui̱nk li yo̱queb chixjitbal chixjunileb laj judío li cuanqueb arin Cesarea joꞌqueb ajcuiꞌ li cuanqueb Jerusalén. Nequeꞌxjap re chixtzꞌa̱manquil chicuu nak ta̱camsi̱k. 
ACT.25.25	Abanan nak xin-oc chi rakoc a̱tin saꞌ xbe̱n xinqꞌue retal nak ma̱cꞌaꞌ xma̱c re ta̱camsi̱k. Aꞌan xtzꞌa̱ma nak li acuabej César ta̱rakok a̱tin saꞌ xbe̱n. Joꞌcan nak xinye nak tento ta̱xic Roma riqꞌuin li acuabej. 
ACT.25.26	¿Cꞌaꞌ ta cuiꞌ ru tintakla xyebal re li acuabej chirix li cui̱nk aꞌin? Joꞌcan nak xincꞌam chak che̱ru la̱ex ut cha̱cuu la̱at, at rey Agripa, re nak te̱tzꞌil a̱tin chirix. Ma̱re chi joꞌcan cuan cꞌaꞌru tintakla xyebal chirix. 
ACT.25.27	Ninnau nak moco us ta xtaklanquil junak pre̱x chi incꞌaꞌ ta̱takla̱k xyebal cꞌaꞌru xma̱c, chan laj Festo.
ACT.26.1	Li rey Agripa quixye re laj Pablo: —Anakcuan naru tat-a̱tinak re ta̱col a̱cuib, chan. Ut laj Pablo quixtaksi li rukꞌ ut qui-oc chi a̱tinac re tixcol rib. 
ACT.26.2	Quixye: —At rey Agripa, nasahoꞌ saꞌ inchꞌo̱l nak ta̱ru̱k tina̱tinak a̱cuiqꞌuin re tincol cuib chiruheb laj cꞌamol be saꞌ xya̱nkeb laj judío li yo̱queb chi jitoc cue. 
ACT.26.3	Kꞌaxal cuiꞌchic us xban nak la̱at nacanau chixjunil li cꞌaꞌru cꞌaynakeb xba̱nunquil eb laj judío ut nacanau chanru lix naꞌlebeb. Joꞌcan ut nak nintzꞌa̱ma cha̱cuu nak ta̱cuy rabinquil li cꞌaꞌru oc cue xyebal. 
ACT.26.4	Chixjunileb laj judío nequeꞌxnau chanru lin yuꞌam nak xincuan chak saꞌ lin tenamit chalen chak saꞌ insa̱jilal ut toj anakcuan. Joꞌcan ajcuiꞌ aran Jerusalén nequeꞌxnau cuu. 
ACT.26.5	Eb aꞌan nequeꞌxnau cuu chalen chak saꞌ incaꞌchꞌinal. Cui teꞌraj, ta̱ru̱k teꞌxchꞌolob xya̱lal chicuix. La̱in aj fariseo xcomoneb li nequeꞌxqꞌue xchꞌo̱l chixba̱nunquil chixjunil li naxye saꞌ li chakꞌrab joꞌ naraj li kapa̱ba̱l. 
ACT.26.6	Ut anakcuan la̱ex yo̱quex chi rakoc a̱tin saꞌ inbe̱n yal xban nak yo̱quin chiroybeninquil li quixyechiꞌi chak li Dios junxilaj reheb li kaxeꞌto̱nil yucuaꞌ. 
ACT.26.7	Li cablaju xte̱paleb laj Israel yo̱queb chiroybeninquil nak teꞌxcꞌul li yechiꞌinbil chak reheb xban li Dios. Chi kꞌek chi cutan nequeꞌxlokꞌoni li Dios. At rey Agripa, xban xyoꞌoninquil aꞌan nak yo̱queb chinjitbal eb laj judío. 
ACT.26.8	¿Cꞌaꞌut nak la̱ex incꞌaꞌ nequepa̱b nak li Dios tixcuaclesiheb cuiꞌchic chi yoꞌyo li camenak? 
ACT.26.9	Ya̱l nak junxil la̱in xincꞌoxla nak us xrahobtesinquileb li nequeꞌxpa̱b li Jesús aj Nazaret. 
ACT.26.10	La̱in quinqꞌueheb chi tzꞌapecꞌ saꞌ tzꞌalam nabaleb laj pa̱banel. Ut qꞌuebil incuanquil chixba̱nunquil aꞌan xbaneb li xbe̱nil aj tij. Ut nak nequeꞌcamsi̱c laj pa̱banel, la̱in quin-oquen ajcuiꞌ chirixeb re teꞌcamsi̱k. Aꞌin quilajinba̱nu aran Jerusalén. 
ACT.26.11	Nabal sut quintakla xsacꞌbaleb saꞌ li cab li nequeꞌxchꞌutub cuiꞌ ribeb laj judío. Quinpuersiheb chixmajecuanquil xcꞌabaꞌ li Jesús. Xban nak cꞌajoꞌ injoskꞌil saꞌ xbe̱neb, quebinta̱ke yalak bar saꞌ eb li jalanil tenamit re xba̱nunquil raylal reheb. 
ACT.26.12	Aꞌin yo̱quin chixba̱nunquil nak co̱in Damasco. Qꞌuebil incuanquil ut taklanbilin xbaneb li xbe̱nil aj tij. 
ACT.26.13	Chacuabi at rey, li yo̱quin xyebal. Cuaꞌleb re cutan nak quinixsut jun li chanchan xam saꞌ be. Li xam aꞌan quichal chak saꞌ choxa. Nalemtzꞌun. Naxkꞌax ru nak nalemtzꞌun ru li sakꞌe. Quinixsut la̱in ut queꞌsuteꞌ ajcuiꞌ li yo̱queb chi xic chicuix. 
ACT.26.14	Nak cotꞌaneꞌ chikajunil chiru chꞌochꞌ, quicuabi jun xya̱b cux yo̱ chi a̱tinac cuiqꞌuin. Quixye cue saꞌ ra̱tinoba̱leb laj judío, “At Saulo, at Saulo, ¿cꞌaꞌut nak yo̱cat chinrahobtesinquil? Yo̱cat chixtacuasinquil a̱cuib a̱junes joꞌ naxba̱nu li bo̱yx li incꞌaꞌ na-abin chiru laj e̱chal re nak yo̱ chixberesinquil,” chan cue. 
ACT.26.15	Ut la̱in quinye re, “¿Anihat la̱at, Ka̱cuaꞌ?” Ut li Ka̱cuaꞌ quixye cue, “La̱in li Jesús li yo̱cat chinrahobtesinquil. 
ACT.26.16	Anakcuan ut cuaclin. La̱in xincꞌutbesi cuib cha̱cuu re nak tatinxakab chokꞌ aj cꞌanjel chicuu. La̱at tatchꞌoloba̱nk xya̱lal li cꞌaꞌak re ru xacuil joꞌ ajcuiꞌ li cꞌaꞌak re ru toj tincꞌutbesi cha̱cuu. 
ACT.26.17	La̱in tincolok a̱cue chiruheb li xicꞌ nequeꞌiloc a̱cue, joꞌ eb laj judío, joꞌ eb li ma̱cuaꞌeb aj judío, ut tatintakla anakcuan saꞌ xya̱nkeb li ma̱cuaꞌeb aj judío. 
ACT.26.18	Chanchan nak ta̱teo̱nk li xnakꞌ ruheb nak ta̱chꞌolob lix ya̱lal chiruheb. Chanchan nak teꞌe̱lk saꞌ li kꞌojyi̱n ut teꞌoc saꞌ cutan nak teꞌxtau ru lix ya̱lal. Teꞌe̱lk rubel xcuanquil laj tza ut teꞌoc rubel xcuanquil li Dios. Riqꞌuin inpa̱banquil la̱in, ta̱cuyekꞌ ta̱sachekꞌ lix ma̱queb, ut ta̱cua̱nk xnaꞌajeb saꞌ xya̱nkeb li sicꞌbileb ru xban li Dios,” chan cue li Ka̱cuaꞌ. 
ACT.26.19	Joꞌcan ut nak incꞌaꞌ xinkꞌetkꞌeti cuib chiru li quixcꞌutbesi rib chicuu li quichal chak saꞌ choxa, at rey Agripa. 
ACT.26.20	Ut xbe̱n cua quinchꞌolob xya̱lal chiruheb li cuanqueb Damasco ut Jerusalén. Chirix aꞌan quinchꞌolob xya̱lal chiruheb laj judío li cuanqueb Judea, joꞌ ajcuiꞌ chiruheb li ma̱cuaꞌeb aj judío. Quinye reheb nak tento teꞌyotꞌekꞌ xchꞌo̱leb teꞌxjal xcꞌaꞌuxeb ut teꞌxkꞌaxtesi ribeb re li Dios ut teꞌxba̱nu li us joꞌ xcꞌulubeb li ac xeꞌpa̱ban. 
ACT.26.21	Saꞌ xcꞌabaꞌ aꞌan nak quineꞌxchap eb laj judío saꞌ li templo ut queꞌraj raj incamsinquil. 
ACT.26.22	Abanan la̱in tenkꞌanbilin xban li Dios toj chalen anakcuan. Yo̱quin chixchꞌolobanquil li ya̱l chirix li cꞌaꞌru ta̱cꞌulma̱nk. Ninchꞌolob xya̱lal chiruheb chixjunileb, li cuanqueb xcuanquil joꞌ ajcuiꞌ li ma̱cꞌaꞌeb xcuanquil. Ma̱cꞌaꞌ junak aqꞌuil naꞌleb yo̱quin chixyebal. Li yo̱quin chixyebal, aꞌan ajcuiꞌ li queꞌxchꞌolob xya̱lal eb li profeta ut laj Moisés. 
ACT.26.23	Queꞌxye nak tento ta̱camsi̱k li Cristo, laj Colonel li yechiꞌinbil xban li Dios, abanan aꞌan li xbe̱n li ta̱cuacli̱k cuiꞌchic chi yoꞌyo saꞌ xya̱nkeb li camenak ut tixchꞌolob xya̱lal li evangelio reheb laj judío joꞌqueb ajcuiꞌ li ma̱cuaꞌeb aj judío, chan laj Pablo. 
ACT.26.24	Nak laj Pablo yo̱ chi a̱tinac chi joꞌcan re xcolbal rib, laj Festo quixjap re chixyebal: —Lo̱c a̱cuu la̱at, Pablo. Kꞌaxal nabal li tzoloc xaba̱nu ut aꞌan yo̱ chi lo̱cobresi̱nc a̱cuu, chan. 
ACT.26.25	Ut laj Pablo quixye re: —At Festo, kꞌaxal nim a̱cuanquil. La̱in moco lo̱c ta cuu. Li cꞌaꞌru yo̱quin chixyebal a̱cue, aꞌan tzꞌakal ya̱l. 
ACT.26.26	Li rey Agripa naxnau chixjunil li cꞌaꞌak re ru aꞌin. Joꞌcan nak yo̱quin chi a̱tinac chiru chi ma̱cꞌaꞌ inxiu. Aꞌan naxnau chixjunil aꞌin xban nak moco quicꞌulman ta chi mukmu, chan. 
ACT.26.27	Ut laj Pablo quixye re li rey Agripa: —At rey Agripa, ¿ma nacapa̱b li cꞌaꞌru queꞌxtzꞌi̱ba li profeta? La̱in ninnau nak nacapa̱b, chan laj Pablo. 
ACT.26.28	Li rey Agripa quichakꞌoc ut quixye re: —Riqꞌuin li cꞌaꞌru xaye xakꞌunobresin inchꞌo̱l. Caꞌchꞌin chic ma̱ xinpa̱ban a̱ban, chan. 
ACT.26.29	Ut laj Pablo quixye: —Xqꞌue taxak a̱cue li Dios nak tatpa̱ba̱nk la̱at joꞌ eb ajcuiꞌ chixjunileb li yo̱queb chi abi̱nc cue anakcuan. Usta chꞌaꞌaj che̱ru, usta incꞌaꞌ, texpa̱ba̱nk taxak joꞌ nak xinpa̱ban la̱in, abanan incꞌaꞌ raj texbaqꞌuekꞌ riqꞌuin cadena, joꞌ nak bacꞌbo̱quin la̱in, chan. 
ACT.26.30	Ut nak quirakeꞌ chixyebal li a̱tin aꞌin, queꞌcuacli li rey ut lix Berenice joꞌ ajcuiꞌ laj Festo ut eb li queꞌcꞌojla chixcꞌatk. 
ACT.26.31	Ut nak yo̱queb chi e̱lc saꞌ li naꞌajej aꞌan, queꞌxye chi ribileb rib: —Li cui̱nk aꞌin ma̱cꞌaꞌ xma̱c. Ma̱cꞌaꞌ junak ma̱c xba̱nu re ta̱camsi̱k chi moco re cua̱nk saꞌ tzꞌalam, chanqueb. 
ACT.26.32	Ut laj Agripa quixye re laj Festo: —Ta̱ru̱k raj rachꞌabanquil li cui̱nk aꞌin cui ta incꞌaꞌ xtzꞌa̱ma nak ta̱rakok a̱tin li acuabej César saꞌ xbe̱n, chan li rey Agripa.
ACT.27.1	Nak quichꞌola li kaxiquic chiru haꞌ toj Italia, laj Pablo rochbeneb li jun chꞌol chic li cuanqueb chi pre̱xil, queꞌkꞌaxtesi̱c saꞌ rukꞌ jun li capitán aj Julio xcꞌabaꞌ. Aꞌan xcomoneb li jun chꞌu̱tal chi soldado re li acuabej César. 
ACT.27.2	Co-oc saꞌ jun li jucub li quichal chak saꞌ li tenamit Adramitio. Li jucub aꞌan ac xic re. Co̱o kochben laj Aristarco li quichal chak Tesalónica xcue̱nt Macedonia. Li jucub ta̱numekꞌ chixcꞌatk eb li naꞌajej xcue̱nt Asia. 
ACT.27.3	Ut saꞌ li cutan jun chic cocuulac Sidón. Laj Julio quixba̱nu usilal re laj Pablo. Quixcanab chi xic riqꞌuineb laj pa̱banel li cuanqueb aran re nak ta̱tenkꞌa̱k xbaneb. 
ACT.27.4	Co-el aran Sidón saꞌ li jucub. Nak yo̱co chi xic, coxonumekꞌ nachꞌ riqꞌuin Chipre xban nak chiku yo̱ chi cha̱lc li ikꞌ. 
ACT.27.5	Conumeꞌ jun pacꞌal li palau cuan cuiꞌ li tenamit Cilicia ut Panfilia. Ut cocuulac saꞌ li tenamit Mira li cuan saꞌ xcue̱nt Licia. 
ACT.27.6	Aran quixtau jun li jucub li capitán re Alejandría. Ac xic re Italia ut corocsi saꞌ li jucub aꞌan re toxic. 
ACT.27.7	Nabal cutan cobe̱c chiru haꞌ chi timil. Ra sa nak cocuulac saꞌ xjayal li tenamit Gnido. Xban nak kꞌaxal cau li ikꞌ, joꞌcan nak quikajal kabe. Conumeꞌ cuan cuiꞌ li tenamit Salmón ut co̱o saꞌ li naꞌajej Creta li sutsu saꞌ haꞌ. 
ACT.27.8	Kꞌaxal chꞌaꞌaj ut kꞌaxal timil cocuulac saꞌ jun li tenamit “Cha̱bil Oqueba̱l” nequeꞌxye re. Nachꞌ riqꞌuin aꞌan cuan li tenamit Lasea. 
ACT.27.9	Nabal cutan cobay saꞌ li naꞌajej aꞌan ut xiu xiu chic li xic chiru haꞌ xban nak cuulac re li habalkꞌe. Joꞌcan nak laj Pablo qui-oc chixqꞌuebal xnaꞌlebeb laj chꞌeꞌol jucub. 
ACT.27.10	Quixye reheb: —Ex cuas cui̱tzꞌin, yo̱quin chixqꞌuebal retal nak li xic chiru haꞌ kꞌaxal chꞌaꞌaj. Nabal li raylal takacꞌul chi joꞌcaꞌin. Moco caꞌaj cuiꞌ ta xiu xiu re li jucub ut li ri̱k. Xiu xiu aj ban cuiꞌ chokꞌ ke la̱o, chan laj Pablo. 
ACT.27.11	Abanan li capitán incꞌaꞌ quixqꞌue xcuanquil li cꞌaꞌru quixye laj Pablo. Aꞌ ban chic li cꞌaꞌru queꞌxye laj e̱chal re li jucub ut laj chꞌeꞌol re, aꞌan chic li queꞌxba̱nu. 
ACT.27.12	Ut xban nak ma̱cꞌaꞌ junak naꞌajej bar ta̱ru̱k teꞌxnumsi cuiꞌ li habalkꞌe chi sa saꞌ xchꞌo̱leb, li xqꞌuialeb queꞌxye nak us li e̱lc aran cui ta̱ru̱k teꞌcuulak Fenice re teꞌxnumsi li habalkꞌe aran. Aꞌan jun li tenamit xcue̱nt Creta. Saꞌ li naꞌajej aꞌan cuan cuib li oqueba̱l re li jucub. Jun nacana saꞌ li suroeste ut li jun chic nacana saꞌ li noroeste.
ACT.27.13	Nak ac yo̱ li ikꞌ li nachal saꞌ li sur, queꞌxcꞌoxla nak naru teꞌxic. Joꞌcan nak queꞌxtiquib xic. Yo̱queb chi xic chire li palau nachꞌ riqꞌuin li naꞌajej Creta. 
ACT.27.14	Junpa̱t na chic nak quichal jun cacuil ikꞌ. Lix cau ok li haꞌ yo̱ chixsacꞌbal rib chiru li jucub. Euroclidón xcꞌabaꞌ li ikꞌ aꞌan li nachal chak saꞌ li noroeste. 
ACT.27.15	Incꞌaꞌ chic queꞌxcuy xmetzꞌe̱u li cacuil ikꞌ laj chꞌeꞌol re li jucub. Joꞌcan nak quikacanab kib re toxcꞌam. Ut li jucub quicꞌameꞌ xban li ikꞌ. 
ACT.27.16	Cocuulac cuan cuiꞌ jun si̱ril li chꞌochꞌ Clauda xcꞌabaꞌ sutsu saꞌ haꞌ. Ra sa nak coru xtaksinquil li chꞌina jucub li yo̱ chi quelo̱c xban li nimla jucub. 
ACT.27.17	Nak kataksi saꞌ li nimla jucub, cꞌajoꞌ nak queꞌxucuac li cristian. Queꞌxcꞌoxla nak ma̱re ta̱tꞌilk li jucub saꞌ li samaib. Queꞌxcubsi xtꞌicrul li jucub ut yo̱co chi xic chi joꞌcan. 
ACT.27.18	Joꞌ cuulajak chic toj cau ajcuiꞌ li ikꞌ. Cꞌajoꞌ nak yo̱ chirecꞌasinquil li jucub. Joꞌcan nak quikatiquib xjebbal li ri̱k ut kacut saꞌ li palau. 
ACT.27.19	Saꞌ rox li cutan quikisi saꞌ li jucub li cꞌaꞌru nacꞌanjelac re li jucub, re nak incꞌaꞌ chic a̱lak li jucub. 
ACT.27.20	Chiru nabal cutan incꞌaꞌ qui-iloc li sakꞌe chi moco li chahim chiru kꞌojyi̱n. Kꞌaxal cau li ca̱k-sut-ikꞌ ut xiu xiu cuanco. Incꞌaꞌ chic nakayoꞌoni nak tocolekꞌ ta. 
ACT.27.21	Ac xnumeꞌ nabal cutan ut ma̱jiꞌ nakayal cua. Joꞌcan nak laj Pablo quixakli saꞌ xyiheb ut quixye reheb: —Ex cuas cui̱tzꞌin, kꞌaxal us raj quine̱rabi ta. Incꞌaꞌ raj co-el chak Creta. Cui ta incꞌaꞌ xo-el, incꞌaꞌ raj xkacꞌul li raylal aꞌin ut incꞌaꞌ raj xosachoc. 
ACT.27.22	Aꞌut anakcuan tinye e̱re nak mexcꞌoxlac. Cauhak ban e̱chꞌo̱l xban nak ma̱ ani ke ta̱ca̱mk. Caꞌaj cuiꞌ li jucub ta̱sachk. 
ACT.27.23	Saꞌ li kꞌojyi̱n aꞌin xcꞌutbesi rib chicuu jun x-ángel li Dios laj e̱chal cue, li nincꞌanjela ru. 
ACT.27.24	Li ángel xye cue, “Matxucuac, at Pablo, xban nak tento nak tatcuulak riqꞌuin li acuabej César. Xban xnimal rusilal li Ka̱cuaꞌ, ma̱ jun reheb li cuanqueb a̱cuochben teꞌca̱mk,” chan cue. 
ACT.27.25	Joꞌcan nak cauhak e̱chꞌo̱l, ex cuas cui̱tzꞌin. La̱in cau inchꞌo̱l riqꞌuin li Dios nak ta̱cꞌulma̱nk joꞌ xye cue li ángel. 
ACT.27.26	Abanan tento nak tocutekꞌ xban li haꞌ saꞌ jun naꞌajej sutsu saꞌ haꞌ, chan laj Pablo reheb. 
ACT.27.27	Cuib xama̱n na yo̱co chi cꞌuluc raylal. Li haꞌ yo̱ chikacꞌambal yalak bar chiru li palau Adriático xcꞌabaꞌ xban li cacuil ikꞌ. Tuktu chic kꞌojyi̱n nak eb laj chꞌeꞌol jucub queꞌxcꞌoxla nak ac cuulaqueb re chi chꞌochꞌel. 
ACT.27.28	Queꞌxcubsi jun li cꞌam re xbisbal xchamal li haꞌ. Toj cuan cuaklaju xca̱cꞌa̱l metro xchamal nak queꞌxbis. Nak queꞌjiloc chic caꞌchꞌin, queꞌxqꞌue cuiꞌchic li bisleb ut cuukub xcaꞌcꞌa̱l metro chic lix chamal. 
ACT.27.29	Cꞌajoꞌ lix xiuheb xban nak queꞌxcꞌoxla nak ma̱re ta̱cutekꞌ li jucub saꞌ xya̱nk pec xban lix cau ok li palau. Joꞌcan nak queꞌxqꞌue saꞌ li haꞌ chirix li jucub ca̱hib li ni̱nki chꞌi̱chꞌ ancla xcꞌabaꞌ re raj xxakabanquil li jucub. Ut nequeꞌraj ta ac xsake̱u. 
ACT.27.30	Ut eb laj chꞌeꞌol jucub queꞌraj e̱lelic saꞌ li jucub. Queꞌxqꞌue li chꞌina jucub saꞌ haꞌ ut queꞌxba̱nu ribeb nak teꞌraj xqꞌuebal li chꞌi̱chꞌ ancla saꞌ haꞌ chiru li jucub. 
ACT.27.31	Laj Pablo quixye re li capitán ut reheb ajcuiꞌ li soldado: —Cui incꞌaꞌ nequeꞌcana eb aꞌin saꞌ li jucub, la̱ex incꞌaꞌ ta̱ru̱k texcolekꞌ, chan. 
ACT.27.32	Joꞌcan nak eb li soldado queꞌxyocꞌ lix cꞌa̱mal li chꞌina jucub ut queꞌxcanab chi sachc saꞌ li palau. 
ACT.27.33	Nak qui-oc chi cutanocꞌ, laj Pablo quixqꞌue xcacuilal xchꞌo̱leb chixjunileb ut quixye reheb nak teꞌcuaꞌak. Quixye reheb: —Cuib xama̱n anakcuan e̱roquic chi oybeni̱nc ut chixcuybal e̱saꞌ chi ma̱cꞌaꞌ nequetzaca. 
ACT.27.34	Nintzꞌa̱ma che̱ru nak texcuaꞌak re nak cauhakex ut ma̱ jun e̱re ta̱ca̱mk, chan reheb. 
ACT.27.35	Ut nak quixye aꞌan, quixchap jun li caxlan cua ut quixbantioxi chiru li Dios chiruheb chixjunileb li cuanqueb aran. Ut nak quixjach, qui-oc chixcuaꞌbal. 
ACT.27.36	Riqꞌuin aꞌin quicꞌojla xchꞌo̱leb chixjunileb ut queꞌoc ajcuiꞌ chi cuaꞌac eb aꞌan. 
ACT.27.37	Chikajunilo li cuanco saꞌ li jucub, cuanco cuib ciento riqꞌuin cuaklaju xca̱cꞌa̱l (276). 
ACT.27.38	Nak ac xeꞌrakeꞌ chi cuaꞌac, queꞌoc cuiꞌchic chixjebbal li ri̱k li jucub ut queꞌxcut chi haꞌ li trigo re nak ta̱se̱bokꞌ li ri̱k. 
ACT.27.39	Nak quicutanoꞌ queꞌxqꞌue retal nak cuanqueb saꞌ jun naꞌajej incꞌaꞌ nequeꞌxnau ru. Aran na-oc jun li nimaꞌ saꞌ li palau ut aran cuan jun li naꞌajej saꞌ samaib chire li palau. Aran queꞌxcꞌoxla nak ta̱ru̱k teꞌxhiltesi li jucub. 
ACT.27.40	Queꞌxyocꞌ lix cꞌa̱mal li anclas ut queꞌxcanab chi subu̱nc saꞌ li haꞌ. Queꞌxcotz ajcuiꞌ lix bacꞌbal li chꞌi̱chꞌ li naberesin re li jucub. Ut queꞌxtaksi cuiꞌchic li nimla tꞌicr li naramoc re li ikꞌ. Ut yo̱queb chi xic chire li haꞌ. 
ACT.27.41	Li jucub quicꞌameꞌ xban li ikꞌ bar nequeꞌxcꞌul cuiꞌ rib li nimaꞌ ut li palau. Aran quitꞌil saꞌ samaib li ruꞌuj li jucub. Incꞌaꞌ chic qui-ecꞌan saꞌ xnaꞌaj. Ut li jucub yo̱ chi jorecꞌ xban lix cau ok li palau. 
ACT.27.42	Eb li soldado queꞌxcꞌoxla nak us teꞌxcamsiheb chixjunil li pre̱x re nak incꞌaꞌ teꞌxcut rib chi numxic chiru haꞌ re teꞌxcol rib. 
ACT.27.43	Abanan li capitán quiraj xcolbal laj Pablo. Joꞌcan nak quixpoꞌ ru lix cꞌaꞌuxeb li soldado ut quixye reheb nak li ani naxnau numxic xcutakeb rib xbe̱n cua saꞌ haꞌ ut teꞌnumxik re nak teꞌe̱lk chi chꞌochꞌel. 
ACT.27.44	Cuan li queꞌel chiru tzꞌalam cheꞌ ut cuan queꞌxchap cꞌaꞌak re ru re li jucub. Joꞌcaꞌin nak queꞌcoleꞌ chixjunileb ut queꞌel chi chꞌochꞌel.
ACT.28.1	Nak ac cuanco chic chi chꞌochꞌel, quikanau nak li naꞌajej aꞌan, li sutsu saꞌ haꞌ, aꞌan Malta xcꞌabaꞌ. 
ACT.28.2	Li cuanqueb aran cꞌajoꞌ li usilal queꞌxba̱nu ke. Coeꞌxcꞌul saꞌ xya̱lal chikajunilo ut queꞌxtzꞌab jun xam xban nak cꞌajoꞌ li hab ut cꞌajoꞌ li que. 
ACT.28.3	Laj Pablo quixxoc chak jun kꞌa̱l li rukꞌ cheꞌ chaki ut quixqꞌue saꞌ li xam. Jun li cꞌambolay quie̱lelic xban xtikcual li xam ut quixtiu li rukꞌ laj Pablo. Tꞌuytꞌu quicana. 
ACT.28.4	Li cuanqueb saꞌ li naꞌajej Malta, nak queꞌril li cꞌambolay tꞌuytꞌu chi rukꞌ, queꞌxye chi ribileb rib: —Relic chi ya̱l nak li cui̱nk aꞌin, aꞌan aj camsinel. Xcoleꞌ chak chiru li palau, abanan incꞌaꞌ ta̱canaba̱k chi yoꞌyo arin chi incꞌaꞌ tixcꞌul xtojbal rix lix ma̱c, chanqueb. 
ACT.28.5	Ut laj Pablo quixchikꞌ li rukꞌ ut li cꞌambolay quitꞌaneꞌ saꞌ xam ut ma̱cꞌaꞌ quixcꞌul laj Pablo. 
ACT.28.6	Eb aꞌan yo̱queb chiroybeninquil jokꞌe ta̱si̱po̱k laj Pablo ut ta̱tꞌanekꞌ chi camenak. Najt queꞌroybeni ut nak queꞌril nak ma̱cꞌaꞌ quixcꞌul, queꞌxjal lix cꞌaꞌuxeb ut queꞌxye: —Dios tana li cui̱nk aꞌan, chanqueb. 
ACT.28.7	Aran cuan xcꞌaleba̱l laj Publio li cuan xcuanquil saꞌ li naꞌajej Malta. Aꞌan coxcꞌul saꞌ xya̱lal ut riqꞌuin cohilan chiru oxib cutan. 
ACT.28.8	Lix yucuaꞌ laj Publio tꞌantꞌo saꞌ chꞌa̱t. Yo̱ xtik ut yo̱ xquicꞌ saꞌ. Laj Pablo qui-oc saꞌ li naꞌajej li cuan cuiꞌ. Quixqꞌue li rukꞌ saꞌ xbe̱n nak quitijoc ut quiqꞌuirtesi̱c. 
ACT.28.9	Nak queꞌrabi resil nak ac xqꞌuirtesi̱c lix yucuaꞌ laj Publio, nabaleb li yaj li cuanqueb saꞌ li naꞌajej aꞌan, queꞌcuulac riqꞌuin laj Pablo ut queꞌqꞌuirtesi̱c. 
ACT.28.10	Riqꞌuin li usilal qui-ux reheb, kꞌaxal cuiꞌchic coeꞌxra ut queꞌxqꞌue nabal cꞌaꞌru ke. Ut nak ac xic ke nabal li cꞌaꞌru ke queꞌxsi ke re ta̱cꞌanjelak ke chiru be.
ACT.28.11	Ut nak quinumeꞌ oxib po, co-oc saꞌ jun li jucub re Alejandría li yo̱ chixnumsinquil li habalkꞌe saꞌ li naꞌajej Malta. Li jucub aꞌan cuan retalil lix dioseb chiru. Cástor ut Pólux xcꞌabaꞌeb. 
ACT.28.12	Cocuulac saꞌ li tenamit Siracusa ut aran cohilan oxib cutan. 
ACT.28.13	Chirix chic aꞌan co̱o cuiꞌchic chiru haꞌ ut cocuulac saꞌ li tenamit Regio. Cuulajak chic quiticla li ikꞌ li nachal saꞌ li sur. Yo̱ li ikꞌ chalen nak cocuulac saꞌ li naꞌajej Puteoli. 
ACT.28.14	Saꞌ li naꞌajej aꞌan cuanqueb aj pa̱banel katauheb. Eb aꞌan queꞌxtzꞌa̱ma chiku nak tocana̱k cuukubak cutan riqꞌuineb. Ut chirix aꞌan co̱o cuiꞌchic Roma. 
ACT.28.15	Eb laj pa̱banel li cuanqueb Roma queꞌrabi resil nak cuulac ke. Cuanqueb laj pa̱banel queꞌchal chi cꞌuluc ke toj cuan cuiꞌ li cꞌayil Apio xcꞌabaꞌ ut cuanqueb ajcuiꞌ queꞌcꞌuluc ke toj saꞌ li naꞌajej Oxib Tabernas. Nak quiril ruheb laj pa̱banel, laj Pablo quixbantioxi chiru li Dios ut quicꞌojla xchꞌo̱l. 
ACT.28.16	Nak cocuulac Roma, li capitán quixkꞌaxtesiheb li pre̱x re li coronel. Ut laj Pablo quicanaba̱c chi cua̱nc xjunes rochben jun li soldado li na-iloc re. 
ACT.28.17	Nak ac xnumeꞌ chic oxib cutan, laj Pablo quixbokeb li nequeꞌcꞌamoc be saꞌ xya̱nkeb laj judío li cuanqueb Roma. Nak acak xeꞌchꞌutla quia̱tinac riqꞌuineb re xcolbal rib, ut quixye reheb: —Ex cuas cui̱tzꞌin, la̱in incꞌaꞌ xinma̱cob chiruheb li cuech tenamitil chi moco xinkꞌet lix chakꞌrabeb li kaxeꞌto̱nil yucuaꞌ. Abanan xinchapeꞌ Jerusalén xbaneb laj judío, ut xineꞌxkꞌaxtesi saꞌ rukꞌeb laj Roma. 
ACT.28.18	Ut eb laj Roma nak queꞌrakoc a̱tin saꞌ inbe̱n, ma̱ jun inma̱c queꞌxtau re incamsinquil. Queꞌraj raj cuachꞌabanquil. 
ACT.28.19	Abanan eb laj judío incꞌaꞌ queꞌraj quineꞌrisi. Joꞌcan nak quintzꞌa̱ma chiruheb nak li acuabej César ta̱rakok a̱tin saꞌ inbe̱n. Moco chixjitbal ta lin tenamit xinchal. 
ACT.28.20	Aꞌan aj e nak xintakla e̱bokbal. Xcuaj rilbal e̱ru ut xcuaj a̱tinac e̱riqꞌuin. Saꞌ xcꞌabaꞌ li jun li nakayoꞌoni la̱o aj Israel nak bacꞌbo̱quin anakcuan riqꞌuin li cadena aꞌin, chan reheb. 
ACT.28.21	Ut eb aꞌan queꞌxye: —La̱o ma̱ jun hu xkacꞌul chalenak ta Judea, ut ma̱ jun li kas ki̱tzꞌin xcꞌulun cha̱jitbal chi moco chixyebal junak cꞌaꞌak re ru incꞌaꞌ us cha̱cuix. 
ACT.28.22	Takaj rabinquil cꞌaꞌru nacacꞌoxla chirix aꞌan xban nak kabiom nak yalak bar xicꞌ nequeꞌrabi li tijleb chirix li Jesús, chanqueb. 
ACT.28.23	Joꞌcan nak queꞌxxakab jun li cutan re nak teꞌcuulak riqꞌuin saꞌ li cab li cuan cuiꞌ. Nabaleb queꞌcuulac riqꞌuin laj Pablo re nak tixchꞌolob xya̱lal chiruheb chirix lix nimajcual cuanquilal li Dios. Quixnumsi li cutan chixchꞌolobanquil lix ya̱lal chirix li Jesús joꞌ tzꞌi̱banbil saꞌ lix chakꞌrab laj Moisés joꞌ ajcuiꞌ li queꞌxtzꞌi̱ba li profeta re nak teꞌxpa̱b li Jesús. 
ACT.28.24	Cuan queꞌpa̱ban re li cꞌaꞌru yo̱ chixyebal. Abanan cuan ajcuiꞌ li incꞌaꞌ queꞌxpa̱b. 
ACT.28.25	Cuanqueb li incꞌaꞌ queꞌcuulac chiruheb li cꞌaꞌru yo̱ chixyebal laj Pablo, ut queꞌoc chi e̱lc. Nak ac xiqueb re, laj Pablo quixye li a̱tin aꞌin: —Ya̱l ajcuiꞌ li quixcꞌutbesi li Santil Musikꞌej chiru li profeta Isaías chirixeb li kaxeꞌto̱nil yucuaꞌ nak quixye:
ACT.28.26	Ayu ut ta̱ye reheb li tenamit chi joꞌcaꞌin: Yo̱kex chirabinquil, abanan moco te̱tau ta ru lix ya̱lal li cꞌaꞌru te̱rabi; ut yo̱kex chirilbal, abanan incꞌaꞌ te̱qꞌue retal cꞌaꞌru xya̱lal li cꞌaꞌru te̱ril.
ACT.28.27	Xban nak cacuubresinbil lix chꞌo̱leb li tenamit aꞌin, joꞌcan nak incꞌaꞌ teꞌxtau xya̱lal. Incꞌaꞌ saken teꞌabi̱nk ut incꞌaꞌ saken teꞌilok re nak incꞌaꞌ teꞌxtau xya̱lal li cꞌaꞌru teꞌril ut incꞌaꞌ teꞌxtau xya̱lal li teꞌrabi. Incꞌaꞌ teꞌxtau xya̱lal, chi moco teꞌxjal xcꞌaꞌux, chi moco tebinqꞌuirtesi, chan li Dios. (Isa. 6:9-10.)
ACT.28.28	Joꞌcan nak chenauhak nak li resil li colba-ib li naxqꞌue li Dios quiqꞌueheꞌ reheb li ma̱cuaꞌeb aj judío. Aꞌan eb chic teꞌabi̱nk re, chan laj Pablo. 
ACT.28.29	Nak queꞌrabi aꞌin, eb laj judío queꞌco̱eb ut yo̱queb chixcuechꞌinquil rib. 
ACT.28.30	Cuib chihab quicuan aran Roma laj Pablo saꞌ li cab li quixtoꞌoni. Ut quixcꞌuleb chi sa saꞌ xchꞌo̱l chixjunileb li queꞌcuulac riqꞌuin. 
ACT.28.31	Yo̱ chixchꞌolobanquil lix ya̱lal lix nimajcual cuanquilal li Dios ut yo̱ chixyebal resil li Ka̱cuaꞌ Jesucristo chi ma̱cꞌaꞌ xxiu. Ut ma̱ ani quiramoc chiru xyebal.
ROM.1.1	La̱in laj Pablo laj cꞌanjel chiru li Ka̱cuaꞌ Jesucristo. Sicꞌbil chak cuu xban li Dios chokꞌ x-apóstol ut taklanbilin chixyebal resilal li colba-ib. 
ROM.1.2	Li Dios quixyechiꞌi li colba-ib aꞌin chalen chak najter ut eb li profetas queꞌxtzꞌi̱ba retalil saꞌ li Santil Hu. 
ROM.1.3	Aꞌan aꞌin resilal li Ka̱cuaꞌ Jesucristo li Ralal li Dios. Li Ka̱cuaꞌ Jesucristo tzꞌakal cui̱nk xban nak quiyoꞌla arin saꞌ ruchichꞌochꞌ riqꞌuin jun reheb li ralal xcꞌajol laj David. 
ROM.1.4	Li Ka̱cuaꞌ Jesucristo aꞌan tzꞌakal Dios. Numtajenak lix santilal. Riqꞌuin lix nimal xcuanquil, li Dios quixcuaclesi cuiꞌchic chi yoꞌyo saꞌ xya̱nkeb li camenak re xcꞌutbal chiku nak aꞌan tzꞌakal Ralal li Dios. 
ROM.1.5	Saꞌ xcꞌabaꞌ li Ka̱cuaꞌ Jesucristo qꞌuebilin chokꞌ apóstol xban li Dios re xchꞌolobanquil xya̱lal chiruheb li tenamit yalak bar re nak teꞌxpa̱b li Jesucristo ut teꞌxba̱nu li cꞌaꞌru naraj. 
ROM.1.6	Joꞌcan ajcuiꞌ la̱ex sicꞌbil ajcuiꞌ e̱ru, ut la̱ex chic ralal xcꞌajol li Ka̱cuaꞌ Jesucristo. 
ROM.1.7	Yo̱quin chi tzꞌi̱bac e̱riqꞌuin la̱ex li cuanquex aran saꞌ li tenamit Roma. Raro̱quex ut bokbilex xban li Dios ut la̱ex aj santil pa̱banel. Li usilal ut li tuktu̱quilal chi cua̱nc e̱riqꞌuin xban li Dios Acuabej ut xban li Ka̱cuaꞌ Jesucristo.
ROM.1.8	Xbe̱n cua ninbantioxi chiru li Dios saꞌ xcꞌabaꞌ li Ka̱cuaꞌ Jesucristo xban nak yalak bar na-abiman resil nak tzꞌakal nequepa̱b li Cristo. 
ROM.1.9	Nincꞌanjelac chiru li Dios ut chi anchal inchꞌo̱l ninye resil li Ka̱cuaꞌ Jesucristo li Ralal li Dios. Li Dios naxnau nak junelic yo̱quin chi tijoc che̱rix. 
ROM.1.10	Cui li Dios naxqꞌue cue, chi se̱b tincuulak e̱riqꞌuin. Aꞌan li nintzꞌa̱ma junelic chiru li Dios. 
ROM.1.11	Nacuaj rilbal e̱ru ut nacuaj e̱tenkꞌanquil re nak cauhakex saꞌ le̱ pa̱ba̱l. 
ROM.1.12	Ut nacuaj rilbal e̱ru re nak takatenkꞌa kib saꞌ li kapa̱ba̱l, la̱ex joꞌ ajcuiꞌ la̱in, xban nak junaj li kapa̱ba̱l. 
ROM.1.13	Ex herma̱n, nacuaj nak te̱nau nak nabal sut nincꞌoxla raj xic e̱riqꞌuin, abanan toj ma̱jiꞌ naru ninxic. Ma̱re cuan raj teꞌpa̱ba̱nk aran nak teꞌrabi ra̱tin li Dios li tinchꞌolob xya̱lal chiruheb joꞌ nak queꞌpa̱ban chak chicuu saꞌ eb li tenamit quinnumeꞌ cuiꞌ chak. 
ROM.1.14	Tenebanbil saꞌ inbe̱n cꞌanjelac saꞌ xya̱nkeb laj griego joꞌ ajcuiꞌ li ma̱cuaꞌeb aj griego. Tincꞌanjelak saꞌ xya̱nkeb li tzolbileb joꞌ ajcuiꞌ li incꞌaꞌ tzolbileb. 
ROM.1.15	Joꞌcan nak nacuaj tinchꞌolob xya̱lal li colba-ib che̱ru la̱ex li cuanquex Roma.
ROM.1.16	Incꞌaꞌ ninxuta̱nac chixchꞌolobanquil xya̱lal li colba-ib xban nak aꞌan lix nimal xcuanquil li Dios re xcolbal chixjunil li teꞌpa̱ba̱nk re. Li colba-ib xbe̱n cua qꞌuebil reheb laj judío ut qꞌuebil ajcuiꞌ reheb li ma̱cuaꞌeb aj judío. 
ROM.1.17	Lix ya̱lal li colba-ib naxcꞌut chiku nak caꞌaj cuiꞌ riqꞌuin xpa̱banquil li Dios ti̱c chic li kachꞌo̱l chiru ut cua̱nko chi sum a̱tin riqꞌuin, joꞌ naxye saꞌ li Santil Hu:
ROM.1.17	Li ti̱c xchꞌo̱l riqꞌuin xpa̱banquil li Dios cuan xyuꞌam chi junelic. (Hab. 2:4)
ROM.1.18	Li Dios yo̱ chak xjoskꞌil toj saꞌ choxa saꞌ xbe̱neb laj ma̱c. Riqꞌuin lix ma̱usilaleb nequeꞌxtzꞌekta̱na lix ya̱lal ut nequeꞌxmuk ajcuiꞌ chiruheb li ras ri̱tzꞌin. 
ROM.1.19	Chixjunil li cꞌaꞌak re ru nanauman chirix li Dios, ac chꞌolchꞌo chiruheb. Aꞌ li Dios ajcuiꞌ quicꞌutbesin chiruheb. Aban incꞌaꞌ nequeꞌxqꞌue xcuanquil lix ya̱lal. 
ROM.1.20	Chalen chak saꞌ xticlajic li ruchichꞌochꞌ nacꞌutun xcuanquil ut xlokꞌal li Dios riqꞌuin li cꞌaꞌak re ru quilajxyi̱b. Nacꞌutun nak aꞌan li tzꞌakal Dios ut kꞌaxal nim xcuanquil chi junelic. Joꞌcan nak ma̱cꞌaꞌ junak a̱tin teꞌxcol cuiꞌ rib chiru xjoskꞌil li Dios. 
ROM.1.21	Nequeꞌxnau nak cuan li Dios, aban incꞌaꞌ queꞌxqꞌue xlokꞌal chi moco queꞌbantioxin chiru. Caꞌaj cuiꞌ li joꞌ ma̱joꞌil naꞌleb nequeꞌxcꞌoxla ut xban aꞌan nak quikꞌojyi̱noꞌ ru lix cꞌaꞌuxeb. 
ROM.1.22	Eb aꞌan nequeꞌxye nak cuanqueb xnaꞌleb abanan ma̱cꞌaꞌeb xnaꞌleb. 
ROM.1.23	Incꞌaꞌ nequeꞌxlokꞌoni li yoꞌyo̱quil Dios. Aꞌ chic lix jalam u̱ch li cui̱nk li nacam, aꞌan chic nequeꞌxlokꞌoni. Ut lix jalam u̱ch li xul nequeꞌxqꞌue chokꞌ xdioseb joꞌ li xul li nequeꞌrupupic ut li xul li nequeꞌbe̱c, joꞌqueb ajcuiꞌ li nequeꞌxjucuqui rib chiru chꞌochꞌ. 
ROM.1.24	Joꞌcan nak li Dios quixtzꞌekta̱naheb saꞌ xyibal ru lix ma̱usilaleb toj retal nequeꞌxcꞌut xxuta̱neb chi ribileb rib xban nak nequeꞌxba̱nu li joꞌ ma̱joꞌil naꞌleb. 
ROM.1.25	Incꞌaꞌ queꞌxpa̱b li tzꞌakal Dios. Aꞌ chic li ticꞌtiꞌ queꞌxqꞌue xcuanquil. Queꞌxnima ru ut queꞌxqꞌue xlokꞌal li cꞌaꞌak re ru yi̱banbil xban li Dios ut incꞌaꞌ queꞌxlokꞌoni li tzꞌakal Dios. Caꞌaj cuiꞌ li tzꞌakal Dios aꞌan xcꞌulub li lokꞌoni̱c chi junelic. Joꞌcan taxak. 
ROM.1.26	Li Dios quixtzꞌekta̱naheb saꞌ lix xuta̱nalil naꞌleb xban lix ma̱usilaleb. Ut eb li ixk incꞌaꞌ chic queꞌraj cua̱nc riqꞌuineb lix be̱lom. Riqꞌuin ban chic li rech ixkilal queꞌxba̱nu li moco uxc ta naraj. 
ROM.1.27	Ut joꞌcan ajcuiꞌ li cui̱nk incꞌaꞌ chic queꞌraj li ixk li quicanaba̱c reheb xban li Dios. Queꞌtikcuoꞌ xjolomeb xban lix ma̱usilaleb chi ribileb rib ut yo̱queb chixba̱nunquil li tzꞌekbe̱tal aj naꞌleb riqꞌuin rech cui̱nkilal. Ut queꞌxcꞌul ajcuiꞌ xtojbal rix lix ma̱usilaleb joꞌ xcꞌulubeb. 
ROM.1.28	Xban nak incꞌaꞌ nequeꞌxcꞌoxla li Dios, joꞌcan nak queꞌtzꞌekta̱na̱c xban li Dios saꞌ li tzꞌekbe̱tal aj naꞌleb chixba̱nunquil li moco uxc ta naraj. 
ROM.1.29	Numtajenakeb xyibal ru lix naꞌlebeb ut lix ma̱usilaleb. Aj yumbe̱teb ut aj coꞌbe̱teb. Nequeꞌxra ru li cꞌaꞌru cuan reheb li ras ri̱tzꞌin ut kꞌaxal joskꞌeb. Numtajenakeb chi aj cakal, aj camsihomeb ras ri̱tzꞌin, aj ple̱teb, aj balakꞌeb ut aj molol a̱tineb. 
ROM.1.30	Junes yoꞌoba̱nc a̱tin nequeꞌxba̱nu chirixeb li ras ri̱tzꞌin. Xicꞌ nequeꞌril li Dios. Nequeꞌhoboc. Nequeꞌxnimobresi rib ut kꞌetkꞌeteb. Aj kꞌabaneleb ut aj kꞌetoleb ra̱tin xnaꞌ xyucuaꞌ. 
ROM.1.31	Incꞌaꞌ nequeꞌxtau xya̱lal. Incꞌaꞌ nequeꞌxba̱nu li cꞌaꞌru nequeꞌxsume xba̱nunquil. Incꞌaꞌ nequeꞌrahoc. Incꞌaꞌ nequeꞌcuyuc ma̱c, ut incꞌaꞌ nequeꞌuxta̱nan u. 
ROM.1.32	Ac chꞌolchꞌo chiruheb li cꞌaꞌru quixye li Dios. Nequeꞌxnau nak lix tojbal rix li ma̱c, aꞌan li ca̱mc. Aban toj yo̱queb ajcuiꞌ chixba̱nunquil li ma̱c. Ut ma̱cuaꞌ caꞌaj cuiꞌ aꞌan nequeꞌxba̱nu. Nequeꞌsahoꞌ ajcuiꞌ saꞌ xchꞌo̱l chirilbaleb li ras ri̱tzꞌin nak yo̱queb chixba̱nunquil li incꞌaꞌ us.
ROM.2.1	¿Anihat la̱at nak tatrakok a̱tin saꞌ xbe̱neb la̱ cuas a̱cui̱tzꞌin? Cui nacarak a̱tin saꞌ xbe̱neb la̱ cuas a̱cui̱tzꞌin ut toj yo̱cat ajcuiꞌ chixba̱nunquil li incꞌaꞌ us la̱at joꞌ yo̱queb aꞌan, raylal ajcuiꞌ yo̱cat chixbokbal saꞌ a̱be̱n ut ta̱rakekꞌ a̱tin saꞌ a̱be̱n. 
ROM.2.2	Nakanau nak li Dios ti̱c xchꞌo̱l ut aꞌan ta̱rakok a̱tin chi tzꞌakal saꞌ xbe̱neb li nequeꞌba̱nun re li ma̱usilal. 
ROM.2.3	La̱at nacatrakoc a̱tin saꞌ xbe̱neb li nequeꞌba̱nun re li ma̱usilal ut nacaba̱nu ajcuiꞌ li ma̱usilal la̱at. ¿Cꞌaꞌru nacaye? ¿Ma incꞌaꞌ ta biꞌ tatxqꞌue li Dios chixtojbal rix a̱ma̱c la̱at? 
ROM.2.4	¿Ma ta̱tzꞌekta̱na lix nimal ruxta̱n li Dios? ¿Ma ta̱tzꞌekta̱na lix cuyum ut lix kꞌunil xchꞌo̱l? ¿Ma incꞌaꞌ nacaqꞌue retal nak xban lix nimal rusilal li Dios naraj nak ta̱yotꞌ a̱chꞌo̱l ta̱jal a̱cꞌaꞌux? 
ROM.2.5	Aban la̱at cau a̱chꞌo̱l. Joꞌcan nak incꞌaꞌ nacayotꞌ a̱chꞌo̱l incꞌaꞌ nacajal a̱cꞌaꞌux. Ut riqꞌuin aꞌan yo̱cat chixbokbal xjoskꞌil li Dios saꞌ a̱be̱n. Toxa̱cuil xjoskꞌil nak ta̱cuulak xkꞌehil nak li Dios ta̱rakok a̱tin saꞌ ti̱quilal. 
ROM.2.6	Saꞌ li cutan aꞌan li Dios tixqꞌue xkꞌajca̱munquil li junju̱nk aꞌ yal chanru lix yehom xba̱nuhomeb. 
ROM.2.7	Li Dios tixqꞌue xyuꞌam chi junelic li ani naxqꞌue xchꞌo̱l chixba̱nunquil li cha̱bilal li naraj li Dios re nak tixtau lix lokꞌal, lix nimanquil ru, ut lix yuꞌam chi junelic. 
ROM.2.8	Aban riqꞌuin xjoskꞌil li Dios tixqꞌueheb chixtojbal xma̱queb li nequeꞌxnimobresi rib ut incꞌaꞌ nequeꞌraj xpa̱banquil lix ya̱lal. Eb aꞌan caꞌaj cuiꞌ li incꞌaꞌ us nequeꞌxcꞌoxla. 
ROM.2.9	Raylal ut ra xi̱cꞌ ta̱cha̱lk saꞌ xbe̱neb chixjunileb li nequeꞌba̱nun re li incꞌaꞌ us. Xbe̱n cua ta̱cha̱lk saꞌ xbe̱neb laj judío ut ta̱cha̱lk ajcuiꞌ saꞌ xbe̱neb li ma̱cuaꞌeb aj judío. 
ROM.2.10	Aban li Dios tixqꞌue xcuanquil, xlokꞌal ut tuktu̱quil usilal reheb chixjunileb li nequeꞌba̱nun re li cha̱bilal. Tixqꞌue xbe̱n cua reheb laj judío ut tixqꞌue ajcuiꞌ reheb li ma̱cuaꞌeb aj judío. 
ROM.2.11	Li Dios incꞌaꞌ naxsicꞌ ru li junju̱nk. Junajo ban chiru. 
ROM.2.12	Li ani nequeꞌma̱cob chi incꞌaꞌ nequeꞌxnau li chakꞌrab li quiqꞌueheꞌ re laj Moisés xban li Dios, ta̱rakekꞌ a̱tin saꞌ xbe̱neb ut teꞌsachk usta incꞌaꞌ nequeꞌxnau li chakꞌrab. Ut chixjunileb li nequeꞌxnau li chakꞌrab ut nequeꞌma̱cob, ta̱rakekꞌ ajcuiꞌ a̱tin saꞌ xbe̱neb joꞌ naxye saꞌ li chakꞌrab. 
ROM.2.13	Chiru li Dios incꞌaꞌ ti̱c xchꞌo̱l junak yal riqꞌuin xnaubal li chakꞌrab. Aban li nequeꞌba̱nun re li naxye li chakꞌrab ti̱queb xchꞌo̱l chiru li Dios. 
ROM.2.14	Li ma̱cuaꞌeb aj judío incꞌaꞌ nequeꞌxnau li chakꞌrab li quiqꞌueheꞌ re laj Moisés. Abanan usta ma̱cꞌaꞌ li chakꞌrab, cuan ajcuiꞌ nak nequeꞌxba̱nu joꞌ naxye saꞌ li chakꞌrab xban nak nequeꞌrecꞌa saꞌ xchꞌo̱l cꞌaꞌru li us ut cꞌaꞌru li incꞌaꞌ us. 
ROM.2.15	Nacꞌutun riqꞌuin lix yehom xba̱nuhomeb nak ac nequeꞌxnau cꞌaꞌru naxye saꞌ li chakꞌrab usta ma̱ jun sut rabiomeb li chakꞌrab. Nequeꞌrecꞌa saꞌ xchꞌo̱leb ma us malaj incꞌaꞌ us li yo̱queb chixba̱nunquil. 
ROM.2.16	Xakabanbil li Jesucristo xban li Dios re ta̱rakok a̱tin saꞌ xbe̱neb chixjunileb nak ta̱cuulak xkꞌehil. Li Cristo naxnau chanru lix chꞌo̱l li junju̱nk usta mukmu chiku la̱o. Joꞌcan naxye resilal li colba-ib li ninjultica la̱in.
ROM.2.17	La̱at aj judío, ut riqꞌuin aꞌan nacanimobresi a̱cuib, ut nacaye nak li Dios aꞌan aj e̱chal a̱cue. Ut nacacꞌojob a̱chꞌo̱l riqꞌuin lix chakꞌrab laj Moisés. 
ROM.2.18	Xban nak xatzol li chakꞌrab, nacanau cꞌaꞌru naraj li Dios. Nacanau cꞌaꞌru li us ut nacanau cꞌaꞌru li incꞌaꞌ us. 
ROM.2.19	Nacaqꞌue a̱cuib joꞌ aj cꞌutul xbeheb li mutzꞌ. Nacaye nak la̱at xcutaneb li cuanqueb saꞌ kꞌojyi̱n. Nincꞌut lix ya̱lal chiruheb, chancat. 
ROM.2.20	Nacaye nak la̱at aj tzolol reheb li incꞌaꞌ tzolbileb ut li incꞌaꞌ nequeꞌxnau xya̱lal. Nacaye nak saꞌ li chakꞌrab nacatau a̱naꞌleb chi tzꞌakal ut aran nacatau xya̱lal. 
ROM.2.21	Cui la̱at nacatzoleb li jalan chic, ¿cꞌaꞌut nak incꞌaꞌ nacatzol a̱cuib la̱at? La̱at nacachꞌolob xya̱lal nak incꞌaꞌ us li elkꞌac. ¿Cꞌaꞌut nak toj yo̱cat ajcuiꞌ chi elkꞌac la̱at? 
ROM.2.22	La̱at nacaye nak incꞌaꞌ us li muxuc caxa̱r. ¿Cꞌaꞌut nak toj nacatmuxuc caxa̱r la̱at? Cui xicꞌ nacacuil eb li yi̱banbil dios, ¿cꞌaꞌut nak nacatxic chi elkꞌac saꞌ li rochocheb? 
ROM.2.23	Kꞌaxal nim a̱cuanquil nak nacacuecꞌa a̱cuib xban nak nacanau li chakꞌrab li quiqꞌueheꞌ re laj Moisés. Abanan nacatzꞌekta̱na li Dios riqꞌuin nak nacakꞌet lix chakꞌrab. 
ROM.2.24	Joꞌ naxye saꞌ li Santil Hu: Saꞌ e̱cꞌabaꞌ la̱ex aj judío, nequeꞌxmajecua li Dios li ma̱cuaꞌeb aj judío. (Isa. 52:5) 
ROM.2.25	Relic chi ya̱l li circuncisión cuan xya̱lal cui nacapa̱b li chakꞌrab li quiqꞌueheꞌ re laj Moisés xban li Dios. Aban cui nacakꞌet lix chakꞌrab ma̱cꞌaꞌ na-oc cuiꞌ nak xacꞌul li circuncisión. 
ROM.2.26	Cui junak cui̱nk ma̱cuaꞌ aj judío incꞌaꞌ naxcꞌul li circuncisión, aban naxpa̱b ut naxba̱nu li cꞌaꞌru naxye li chakꞌrab, li cui̱nk aꞌan ta̱qꞌuehekꞌ ajcuiꞌ saꞌ ajl saꞌ xya̱nkeb li queꞌxcꞌul li circuncisión. 
ROM.2.27	Usta incꞌaꞌ xcꞌul li circuncisión cui naxba̱nu tzꞌakal li tzꞌi̱banbil saꞌ li chakꞌrab, li cui̱nk aꞌan naxcꞌut a̱xuta̱n ut ta̱rakekꞌ a̱tin saꞌ a̱be̱n xban nak nacakꞌet li chakꞌrab. Ma̱cꞌaꞌ na-oc cuiꞌ a̱cue nak xacꞌul li circuncisión, chi moco nak nacanau li tzꞌi̱banbil saꞌ li chakꞌrab cui incꞌaꞌ nacaba̱nu li cꞌaꞌru naxye. 
ROM.2.28	Li tzꞌakal aj judío ma̱cuaꞌ aj judío yal xban xcꞌulbal li circuncisión. Riqꞌuin ban xpa̱banquil li chakꞌrab. Lix ya̱lal li circuncisión ma̱cuaꞌ caꞌaj cuiꞌ li na-ux riqꞌuin li tzꞌejcualej. 
ROM.2.29	Li tzꞌakal aj judío naxpa̱b chi tzꞌakal lix chakꞌrab li Dios. Ut li tzꞌakal circuncisión incꞌaꞌ nacꞌulman riqꞌuin xba̱nunquil li chakꞌrab. Aꞌan ban li naxba̱nu li Santil Musikꞌej saꞌ li ra̱m li junju̱nk. Ut lix lokꞌal laj pa̱banel incꞌaꞌ naqꞌueheꞌ xbaneb li cui̱nk. Li Dios ban naqꞌuehoc xlokꞌal.
ROM.3.1	¿Cꞌaꞌru rusil li cua̱nc chokꞌ aj judío? Ut, ¿cꞌaꞌru rajbal xcꞌulbal li circuncisión? 
ROM.3.2	Li cua̱nc chokꞌ aj judío, aꞌan aꞌin li rusil: nak li Dios quixqꞌue li ra̱tin reheb xbe̱n cua. 
ROM.3.3	Cuanqueb laj judío incꞌaꞌ queꞌxba̱nu li quixye li Dios. ¿Ma yal saꞌ xma̱queb ta biꞌ aꞌan nak li Dios incꞌaꞌ tixqꞌue li quixyechiꞌi? 
ROM.3.4	¡Ma̱ jokꞌe biꞌan! Li Dios ya̱l naa̱tinac usta chixjunileb li cristian aj ticꞌtiꞌeb. Joꞌ tzꞌi̱banbil saꞌ li Santil Hu li quixye laj David re li Dios. Quixye chi joꞌcaꞌin: Junelic ya̱l nacata̱tinac. Usta nacateꞌxkꞌaba, aban ma̱cꞌaꞌ a̱ma̱c. 
ROM.3.5	Cuanqueb nequeꞌyehoc nak riqꞌuin li ma̱usilal nacꞌutun chi us li rusilal li Dios. Joꞌcan nak us xba̱nunquil li ma̱usilal re nak ta̱cꞌutu̱nk xcha̱bilal li Dios. Incꞌaꞌ us cui li Dios nocoxqꞌue chi xtojbal li kama̱c, chanqueb. Aban ma̱cuaꞌ aꞌan li naxye li Dios. Incꞌaꞌ naru nakaye nak incꞌaꞌ toxqꞌue chixtojbal li kama̱c xban nak nakanau nak ti̱c xchꞌo̱l li Dios. Joꞌcan nak tixqꞌue chixtojbal xma̱c laj ma̱c. 
ROM.3.6	Relic chi ya̱l nak ti̱c xchꞌo̱l li Dios. Cui ta incꞌaꞌ, ¿chan raj ru nak tixrak a̱tin saꞌ xbe̱neb li cuanqueb saꞌ ruchichꞌochꞌ? 
ROM.3.7	Ut cuanqueb ajcuiꞌ li nequeꞌyehoc nak riqꞌuin li ticꞌtiꞌic nequeꞌxba̱nu, ta̱qꞌuehekꞌ xcuanquil li ya̱l li naxye li Dios ut kꞌaxal cuiꞌchic ta̱lokꞌoni̱k ru li Dios. Ut cui riqꞌuin li katicꞌtiꞌ nalokꞌoni̱c ru li Dios, ¿cꞌaꞌut nak naxye nak la̱o aj ma̱c chi joꞌcanan? 
ROM.3.8	Us cui nakaba̱nu li ma̱usilal re nak ta̱nima̱k xlokꞌal li Dios, chanqueb. ¿Cꞌaꞌru nequeye la̱ex? ¿Ma takaba̱nu li incꞌaꞌ us re nak ta̱nima̱k xlokꞌal li Dios? Ma̱ jaruj ta̱ru̱k ta̱qꞌuema̱nk xlokꞌal li Dios riqꞌuin li kama̱usilal. Cuan li nequeꞌyehoc nak aꞌan aꞌin li tijleb ninchꞌolob xya̱lal, abanan moco joꞌcan ta li yo̱quin chixyebal. Li nequeꞌyehoc re aꞌan xcꞌulubeb nak teꞌxtoj rix lix ma̱queb.
ROM.3.9	¿Cꞌaꞌru takaye chirix aꞌin? ¿Ma kꞌaxal cha̱bilo ta biꞌ la̱o aj judío chiruheb li ma̱cuaꞌeb aj judío? Relic chi ya̱l nak incꞌaꞌ. Chikajunilo ban la̱o aj ma̱co, la̱o aj judío joꞌqueb ajcuiꞌ li ma̱cuaꞌeb aj judío. 
ROM.3.10	Joꞌ tzꞌi̱banbil saꞌ li Santil Hu:
ROM.3.10	Ma̱ ani ti̱c xchꞌo̱l chiru li Dios. Yal ta jun.
ROM.3.11	Ma̱ ani nataꞌoc ru lix ya̱lal. Ma̱ ani naraj xsicꞌbal li Dios. (Sal. 14:2)
ROM.3.12	Chixjunileb xeꞌxtzꞌekta̱na li Dios, ut jun xiquiqueb nak xeꞌxba̱nu li ma̱usilal. Joꞌcan nak ma̱ jun naba̱nun re li us. Yal ta jun.
ROM.3.13	Cꞌajoꞌ xyibal ru nequeꞌa̱tinac. Chanchan xchuhil li camenak saꞌ li mukleba̱l. Ut junes balakꞌi̱nc nequeꞌxba̱nu. Li cꞌaꞌak re ru nequeꞌxye chanchan xmay cꞌantiꞌ li nacamsin. (Sal. 5:9; 140:3)
ROM.3.14	Riqꞌuin xtzꞌu̱maleb re nequeꞌmajecuan ut junes xicꞌ aj a̱tin na-el saꞌ reheb. (Sal. 10:7)
ROM.3.15	Saꞌ junpa̱t nequeꞌchal xjoskꞌil. Nequeꞌxrahobtesi ut nequeꞌxcamsi li ras ri̱tzꞌin.
ROM.3.16	Yalak bar nequeꞌxic junes raylal ut ra xi̱cꞌ nequeꞌxba̱nu chak reheb li ras ri̱tzꞌin.
ROM.3.17	Ut incꞌaꞌ nequeꞌcuan saꞌ usilal. Junes pletic nequeꞌxba̱nu. (Isa. 59:7-8)
ROM.3.18	Incꞌaꞌ nequeꞌxxucua ru li Dios chi moco nequeꞌx-oxlokꞌi. (Sal. 36:1)
ROM.3.19	Nakanau nak chixjunil li tzꞌi̱banbil saꞌ li chakꞌrab, aꞌan reheb li cuanqueb rubel xcuanquil li chakꞌrab. Aꞌan aj e nak cuan li chakꞌrab re nak chixjunileb teꞌxnau nak cuanqueb xma̱c ut ma̱cꞌaꞌ chic naru teꞌxye, re teꞌxcol cuiꞌ rib chiru li Dios nak ta̱rakekꞌ a̱tin saꞌ xbe̱neb. 
ROM.3.20	Ma̱ jun ti̱c xchꞌo̱l chiru li Dios yal riqꞌuin xba̱nunquil li cꞌaꞌru naxye li chakꞌrab. Li chakꞌrab nacꞌanjelac re xcꞌutbal chiku nak la̱o aj ma̱c.
ROM.3.21	Li Dios quixcꞌutbesi chiku chanru nak ta̱ru̱k ta̱ti̱cokꞌ li kachꞌo̱l. Moco riqꞌuin ta xba̱nunquil li cꞌaꞌru naxye li chakꞌrab. Chꞌolobanbil lix ya̱lal xban li chakꞌrab ut xbaneb ajcuiꞌ li profeta nak ma̱cuaꞌ riqꞌuin xba̱nunquil li cꞌaꞌru naxye li chakꞌrab ta̱ti̱cokꞌ li kachꞌo̱l chiru li Dios. 
ROM.3.22	Ta̱ti̱cobresi̱k ban li kachꞌo̱l chiru li Dios riqꞌuin xpa̱banquil li Ka̱cuaꞌ Jesucristo. Chixjunileb li teꞌpa̱ba̱nk re, li Dios tixti̱cobresi lix chꞌo̱leb. Moco jalan ta li junju̱nk chiru li Dios. 
ROM.3.23	Chixjunileb xeꞌma̱cob ut incꞌaꞌ nequeꞌxcꞌul li lokꞌal li naxqꞌue li Dios. 
ROM.3.24	Ut xban li rusilal li Dios, chixjunileb li nequeꞌpa̱ban, nequeꞌxma̱tani xti̱quilal xchꞌo̱leb saꞌ xcꞌabaꞌ li Ka̱cuaꞌ Jesucristo laj Colonel. 
ROM.3.25	Li Dios quixtakla chak li Ka̱cuaꞌ Jesucristo chi ca̱mc re xcuybal xma̱queb li teꞌpa̱ba̱nk re. Riqꞌuin li quixba̱nu quicꞌutun lix ti̱quilal xchꞌo̱l li Dios. Xban lix nimal xcuyum, incꞌaꞌ quixqꞌue saꞌ xchꞌo̱l lix ma̱queb li tenamit li queꞌma̱cob chak junxil. 
ROM.3.26	Ut anakcuan saꞌ eb li cutan aꞌin, nacꞌutun lix ti̱quilal xchꞌo̱l li Dios riqꞌuin nak naxti̱cobresi xchꞌo̱l li ani napa̱ban saꞌ xcꞌabaꞌ li Jesucristo. 
ROM.3.27	¿Cꞌaꞌru takanimobresi cuiꞌ kib? Ma̱cꞌaꞌ. Incꞌaꞌ naru takanimobresi kib xban nak ma̱cuaꞌ riqꞌuin xba̱nunquil li naxye li chakꞌrab nati̱coꞌ li kachꞌo̱l. Nati̱coꞌ ban li kachꞌo̱l riqꞌuin xpa̱banquil li Cristo. 
ROM.3.28	Nakanau nak ta̱ti̱cokꞌ li kachꞌo̱l riqꞌuin xpa̱banquil li Cristo. Ma̱cuaꞌ riqꞌuin xba̱nunquil li naxye li chakꞌrab. 
ROM.3.29	¿Ma caꞌaj cuiꞌ eb laj judío teꞌcolekꞌ xban li Dios? Incꞌaꞌ. Li Dios tixcoleb ajcuiꞌ li ma̱cuaꞌeb aj judío. 
ROM.3.30	Nakanau nak jun ajcuiꞌ li Dios. Ut aꞌan naxti̱cobresi xchꞌo̱leb laj judío xban lix pa̱ba̱leb joꞌ ajcuiꞌ li ma̱cuaꞌeb aj judío. 
ROM.3.31	¿Ma nakasach xcuanquil li chakꞌrab xban xpa̱banquil li Cristo? Incꞌaꞌ. Riqꞌuin ban xpa̱banquil li Cristo yo̱co chixqꞌuebal xcuanquil li chakꞌrab.
ROM.4.1	Anakcuan tina̱tinak chirix laj Abraham li kaxeꞌto̱nil yucuaꞌ. ¿Ma quiti̱cobresi̱c xchꞌo̱l chiru li Dios riqꞌuin lix yehom xba̱nuhom? Incꞌaꞌ. 
ROM.4.2	Cui ta riqꞌuin xyehom xba̱nuhom quiti̱cobresi̱c xchꞌo̱l laj Abraham, cuan raj cꞌaꞌru quixnimobresi cuiꞌ rib. Abanan ma̱cuaꞌ raj chiru li Dios. 
ROM.4.3	Tzꞌi̱banbil saꞌ li Santil Hu nak laj Abraham quixpa̱b li cꞌaꞌru quixye li Dios. Ut xban lix pa̱ba̱l, li Dios quixye nak laj Abraham aꞌan jun cui̱nk ti̱c xchꞌo̱l. (Gén. 15:6) 
ROM.4.4	Li ani natrabajic naxcꞌul xtojbal. Lix tojbal naxcꞌul aꞌan moco yal xma̱tan ta xban nak ac xtoj rix. 
ROM.4.5	Aban li colba-ib incꞌaꞌ natojman rix. Aꞌan yal jun ma̱tan naxqꞌue li Dios reheb laj ma̱c li nequeꞌpa̱ban re. Xban nak nequeꞌpa̱ban, ti̱cobresinbileb xchꞌo̱l xban li Dios. 
ROM.4.6	Laj David quixye nak us xak re li naxma̱tani xti̱quilal xchꞌo̱l riqꞌuin li Dios chi ma̱cuaꞌ xban xyehom xba̱nuhom. Yal chi ma̱tan ban naxcꞌul lix ti̱quilal xchꞌo̱l. 
ROM.4.7	Laj David quixye chi joꞌcaꞌin:
ROM.4.7	Us xak reheb li cuybil sachbil xma̱queb, xban nak incꞌaꞌ chic nanak saꞌ xchꞌo̱l li Dios lix ma̱usilaleb.
ROM.4.8	Us xak reheb li incꞌaꞌ chic nequeꞌcꞌoxla̱c lix ma̱queb xban li Dios. (Sal. 32:1-2)
ROM.4.9	¿Ut aniheb li teꞌcuyekꞌ teꞌsachekꞌ lix ma̱c? ¿Ma caꞌaj cuiꞌ li queꞌxcꞌul li circuncisión? Incꞌaꞌ. Reheb aj ban cuiꞌ li incꞌaꞌ queꞌxcꞌul li circuncisión. Ac xinye li cꞌaꞌru tzꞌi̱banbil saꞌ li Santil Hu chirix laj Abraham. Xban nak cuan xpa̱ba̱l laj Abraham, li Dios quixye nak aꞌan jun cui̱nk ti̱c xchꞌo̱l. (Gén. 15:6) 
ROM.4.10	Laj Abraham ma̱jiꞌ naxcꞌul li circuncisión nak li Dios quixye nak li cui̱nk aꞌan ti̱c xchꞌo̱l. 
ROM.4.11	Mokon chic laj Abraham quixcꞌul li circuncisión joꞌ retalil nak aꞌan jun cui̱nk ti̱c xchꞌo̱l chiru li Dios xban lix pa̱ba̱l. Laj Abraham quixpa̱b li Dios nak ma̱jiꞌ naxcꞌul li circuncisión. Joꞌcan nak nayeman nak laj Abraham aꞌan xyucuaꞌeb chixjunileb li nequeꞌxpa̱b li Dios ut nequeꞌqꞌueheꞌ saꞌ ajl saꞌ xya̱nkeb li ti̱queb xchꞌo̱l usta incꞌaꞌ nequeꞌxcꞌul li circuncisión. 
ROM.4.12	Ut laj Abraham xyucuaꞌeb ajcuiꞌ li queꞌxcꞌul li circuncisión. Ma̱cuaꞌ caꞌaj cuiꞌ xban nak queꞌxcꞌul li circuncisión. Xyucuaꞌeb aj ban cuiꞌ xban nak queꞌxpa̱b li Dios joꞌ nak quixpa̱b li Dios laj Abraham nak toj ma̱jiꞌ naxcꞌul li circuncisión.
ROM.4.13	Li Dios quixyechiꞌi re laj Abraham joꞌ ajcuiꞌ reheb li ralal xcꞌajol nak eb aꞌan teꞌe̱chani̱nk re li ruchichꞌochꞌ. Ma̱cuaꞌ riqꞌuin xba̱nunquil li naxye li chakꞌrab nak teꞌre̱chani. Quiyechiꞌi̱c ban reheb xban nak quipa̱ban laj Abraham ut li Dios quixye nak laj Abraham aꞌan jun cui̱nk ti̱c xchꞌo̱l. 
ROM.4.14	Cui ta caꞌaj cuiꞌ li cuanqueb rubel xcuanquil li najter chakꞌrab li teꞌe̱chani̱nk re li yechiꞌinbil xban li Dios, ma̱cꞌaꞌ raj na-oc cuiꞌ li kapa̱ba̱l. Ut ma̱cꞌaꞌ raj na-oc cuiꞌ li yechiꞌinbil xban li Dios. 
ROM.4.15	Nachal xjoskꞌil li Dios saꞌ xbe̱neb li nequeꞌkꞌetoc re li chakꞌrab. Xban nak cuan li chakꞌrab, cuan li kꞌetoc a̱tin. Cui ta ma̱cꞌaꞌ li chakꞌrab, ma̱cꞌaꞌ raj kꞌetoc a̱tin. 
ROM.4.16	Xban nak cuan xpa̱ba̱l laj Abraham, li Dios quixyechiꞌi li ma̱tan re xban xnimal rusilal. Ut quixyechiꞌi ajcuiꞌ reheb chixjunileb li ralal xcꞌajol. Li yechiꞌinbil ma̱cuaꞌ caꞌaj cuiꞌ reheb li cuanqueb rubel xcuanquil li chakꞌrab. Reheb aj ban cuiꞌ chixjunileb li nequeꞌpa̱ban joꞌ nak quipa̱ban laj Abraham. Joꞌcan nak nayeman nak laj Abraham aꞌan li kayucuaꞌ chikajunilo xban nak aꞌan laj cꞌamol be chiku saꞌ li kapa̱ba̱l. 
ROM.4.17	Tzꞌi̱banbil saꞌ li Santil Hu li quixye li Dios re laj Abraham: Xatinqꞌue chokꞌ xxeꞌto̱nil yucuaꞌ li qꞌuila tenamit. (Gén. 17:5)
ROM.4.17	Ut chiru li Dios toj cuan ajcuiꞌ xcuanquil li cꞌaꞌru quixyechiꞌi re laj Abraham. Laj Abraham quixpa̱b li Dios li nacuaclesin cuiꞌchic reheb li camenak chi yoꞌyo ut yal riqꞌuin ra̱tin naxyoꞌobtesiheb li cꞌaꞌak re ru toj ma̱cꞌaꞌ. 
ROM.4.18	Laj Abraham quixpa̱b li quixye li Dios ut quiroybeni li quiyechiꞌi̱c re usta incꞌaꞌ naxnau chanru nak ta̱qꞌuehekꞌ re li ralal xcꞌajol. Joꞌcan nak aꞌan xyucuaꞌeb li qꞌuila tenamit joꞌ quiyeheꞌ re xban li Dios, —Teꞌqꞌuia̱nk la̱ cualal a̱cꞌajol, chuꞌux re xban li Dios. (Gén. 15:5) 
ROM.4.19	Caꞌchꞌin chic ma̱ oꞌcꞌa̱l chihab cuan re laj Abraham. Aꞌan naxnau nak xban xti̱xilal incꞌaꞌ raj chic ta̱cua̱nk ralal xcꞌajol. Ut naxnau ajcuiꞌ nak lix Sara incꞌaꞌ naqꞌuiresin. Aban incꞌaꞌ quichꞌinan xchꞌo̱l laj Abraham. Quixpa̱b ban chi tzꞌakal nak ta̱cua̱nk ralal xcꞌajol. 
ROM.4.20	Incꞌaꞌ quixcuiba xchꞌo̱l chi moco quixcanab roybeninquil lix ma̱tan li quiyechiꞌi̱c re xban li Dios. Cacuu̱c ban chic quixba̱nu saꞌ lix pa̱ba̱l ut quixlokꞌoni li Dios. 
ROM.4.21	Laj Abraham quixpa̱b chi anchal xchꞌo̱l nak li Dios kꞌaxal nim xcuanquil ut tixqꞌue li cꞌaꞌru naxyechiꞌi. 
ROM.4.22	Ut xban lix pa̱ba̱l laj Abraham, li Dios quixye nak aꞌan jun cui̱nk ti̱c xchꞌo̱l. 
ROM.4.23	Ut moco caꞌaj cuiꞌ ta saꞌ xcꞌabaꞌ laj Abraham nak quitzꞌi̱ba̱c retalil nak ti̱c xchꞌo̱l xban lix pa̱ba̱l. 
ROM.4.24	Quitzꞌi̱ba̱c aj ban cuiꞌ saꞌ kacꞌabaꞌ la̱o. Li Dios naxye nak ti̱c ajcuiꞌ li kachꞌo̱l la̱o cui takapa̱b chi tzꞌakal li quicuaclesin re li Ka̱cuaꞌ Jesucristo chi yoꞌyo saꞌ xya̱nkeb li camenak. 
ROM.4.25	Li Jesucristo quixkꞌaxtesi rib chi ca̱mc xban li kama̱c ut quicuacli cuiꞌchic chi yoꞌyo saꞌ xya̱nkeb li camenak re xti̱cobresinquil li kachꞌo̱l chiru li Dios.
ROM.5.1	Joꞌcan ut nak ti̱cobresinbil chic li kachꞌo̱l chiru li Dios xban li kapa̱ba̱l, ut cuanco chic saꞌ usilal riqꞌuin li Dios xban li Ka̱cuaꞌ Jesucristo. 
ROM.5.2	Xban nak nakapa̱b li Jesucristo nakacꞌul lix nimal rusilal li Dios. Joꞌcan nak cau kachꞌo̱l saꞌ li kapa̱ba̱l. Ut nasahoꞌ kachꞌo̱l xban nak nakanau nak totzꞌako̱nk ajcuiꞌ saꞌ lix nimal xlokꞌal li Dios. 
ROM.5.3	Ut moco caꞌaj cuiꞌ ta nasahoꞌ kachꞌo̱l nak totzꞌako̱nk saꞌ lix lokꞌal li Dios. Nasahoꞌ aj ban cuiꞌ saꞌ kachꞌo̱l nak nakacꞌul li raylal. Nakanau nak riqꞌuin xcꞌulbal li raylal nakatzol li cuyuc. 
ROM.5.4	Ut xban li cuyuc nacacuu kachꞌo̱l saꞌ li kapa̱ba̱l, ut xban xcacuilal kachꞌo̱l nakayoꞌoni li yechiꞌinbil ke xban li Dios. 
ROM.5.5	Li cꞌaꞌru nakayoꞌoni nakanau nak takacꞌul, xban nak kꞌaxal nocoxra li Dios ut naxcꞌut chiku lix nimal xrahom xban li Santil Musikꞌej li qꞌuebil chak ke. 
ROM.5.6	La̱o incꞌaꞌ naru nakacol kib yal kajunes. Abanan quicuulac xkꞌehil nak quicam li Ka̱cuaꞌ Jesucristo re kacolbal la̱o aj ma̱c. 
ROM.5.7	Moco yalak ani ta tixqꞌue rib chi ca̱mc saꞌ xcꞌabaꞌ junak ras ri̱tzꞌin usta cha̱bil li ras ri̱tzꞌin chiru. Abanan cui kꞌaxal ti̱c xchꞌo̱l li ras ri̱tzꞌin, ma̱re cuan ajcuiꞌ junak tixqꞌue rib chi ca̱mc saꞌ xcꞌabaꞌ aꞌan. 
ROM.5.8	Aꞌut li Dios naxcꞌutbesi chiku nak kꞌaxal nocoxra xban nak toj aj ma̱co chak nak quicam li Cristo saꞌ kacꞌabaꞌ. 
ROM.5.9	Ut anakcuan ti̱c chic li kachꞌo̱l chiru li Dios xban xcamic li Jesucristo. Joꞌcan nak relic chi ya̱l nak saꞌ xcꞌabaꞌ li Cristo tocolekꞌ chiru lix joskꞌil li Dios saꞌ xkꞌehil li rakba a̱tin. 
ROM.5.10	Nak toj aj ma̱co chak xicꞌ nakil li Dios. Aban li Dios xoxcꞌam saꞌ usilal riqꞌuin saꞌ xcꞌabaꞌ lix camic li Ralal. Ut anakcuan nakanau chic nak cuanco saꞌ usilal riqꞌuin li Dios ut colbilo xban nak li Cristo quicuacli cuiꞌchic chi yoꞌyo. 
ROM.5.11	Ut moco caꞌaj cuiꞌ ta li kacolbal quixqꞌue li Dios. Naxqꞌue aj ban cuiꞌ lix sahilal kachꞌo̱l saꞌ xcꞌabaꞌ li Ka̱cuaꞌ Jesucristo li quicꞌamoc ke saꞌ usilal riqꞌuin li Dios. 
ROM.5.12	Joꞌcaꞌin nak quiticla li ma̱c saꞌ ruchichꞌochꞌ, yal xban jun chi cui̱nk aj Adán xcꞌabaꞌ. Ut xban li ma̱c cuan li ca̱mc ut chixjunileb nequeꞌcam xban nak chixjunileb xeꞌma̱cob. 
ROM.5.13	Nak toj ma̱jiꞌ quiqꞌueheꞌ li chakꞌrab re laj Moisés, ac cuan li ma̱c saꞌ ruchichꞌochꞌ. Aban incꞌaꞌ nayeman nak cuanqueb xma̱c xban nak toj ma̱cꞌaꞌ li chakꞌrab re xcꞌutbal chiruheb nak aꞌan eb aj ma̱c. 
ROM.5.14	Chalen nak quicuan chak laj Adán toj nak quiqꞌueheꞌ lix chakꞌrab laj Moisés, chixjunileb quilajeꞌcam usta incꞌaꞌ queꞌma̱cob riqꞌuin xkꞌetbal xchakꞌrab li Dios joꞌ quixba̱nu laj Adán nak quixkꞌet li a̱tin li quiyeheꞌ re xban li Dios. Xban laj Adán quiticla chak li ma̱c ut li ca̱mc, ut xban li Cristo cuan li colba-ib ut li yuꞌam chi junelic. 
ROM.5.15	Aꞌut li ma̱tan naxqꞌue li Dios moco juntakꞌe̱t ta riqꞌuin li ma̱c quixba̱nu laj Adán li xbe̱n cui̱nk. Li ca̱mc cuan saꞌ xbe̱neb chixjunileb xban nak quikꞌetoc a̱tin laj Adán. Aban saꞌ xcꞌabaꞌ li Jesucristo nabaleb nequeꞌxcꞌul li colba-ib li naxqꞌue li Dios. Ut kꞌaxal cuiꞌchic numtajenak li rusilal naxqꞌue ke. 
ROM.5.16	Li ma̱c quixba̱nu laj Adán incꞌaꞌ naru xjuntakꞌe̱tanquil riqꞌuin li colba-ib quixqꞌue li Dios xban nak kꞌaxal nim xcuanquil li colba-ib. Xban nak quima̱cob laj Adán, joꞌcan nak cuan li tojba ma̱c. Aban li ma̱tan li naxqꞌue li Dios naxti̱cobresi li kachꞌo̱l ut saꞌ xcꞌabaꞌ li Jesucristo nabaleb teꞌcolekꞌ. 
ROM.5.17	Xban lix ma̱c laj Adán, chixjunileb cuanqueb rubel xcuanquil li ca̱mc. Aban xban xnimal rusilal li Dios, nabaleb teꞌxcꞌul li ma̱tan li naxqꞌue li Dios, aꞌ li ti̱quil chꞌo̱lej, ut ta̱cua̱nk xcacuil xchꞌo̱leb saꞌ lix pa̱ba̱leb saꞌ xcꞌabaꞌ li Ka̱cuaꞌ Jesucristo. 
ROM.5.18	Xban lix kꞌetba a̱tin laj Adán cuan li tojba ma̱c saꞌ xbe̱neb chixjunileb li cuanqueb saꞌ ruchichꞌochꞌ. Aꞌut xban lix ti̱quilal xchꞌo̱l li Cristo, ma̱cꞌaꞌ chic xcuanquil li tojba ma̱c saꞌ xbe̱neb. Cua̱nk ban chic xyuꞌameb chi junelic. 
ROM.5.19	Joꞌcan nak xban lix kꞌetba a̱tin laj Adán, nabaleb queꞌcana chokꞌ aj ma̱c. Ut xban nak li Jesucristo quixba̱nu li cꞌaꞌru quixye li Dios, nabaleb teꞌti̱cokꞌ xchꞌo̱l chiru li Dios. 
ROM.5.20	Li chakꞌrab quiqꞌueheꞌ re xcꞌutbal nak numtajenak li ma̱c. Ut nak quinumta li ma̱c, kꞌaxal cuiꞌchic quinumta li rusilal li Dios saꞌ xbe̱n li ma̱c. 
ROM.5.21	Xban nak cuan li ma̱c, cuan ajcuiꞌ li ca̱mc. Abanan xban xnimal rusilal, li Dios naxqꞌue xti̱quilal li kachꞌo̱l ut li kayuꞌam chi junelic saꞌ xcꞌabaꞌ li Ka̱cuaꞌ Jesucristo.
ROM.6.1	¿Cꞌaꞌru takaye chirix chixjunil aꞌin? ¿Ma toj yo̱ko ajcuiꞌ chixba̱nunquil li ma̱c re nak kꞌaxal cuiꞌchic ta̱numta̱k li rusilal li Dios saꞌ kabe̱n? 
ROM.6.2	¡Ma̱ jokꞌe! Ma̱min ta̱ru̱k. Chanchan nak ac camenako la̱o xban nak moco cuan ta chic xcuanquil li ma̱c saꞌ kabe̱n. Cui ma̱cꞌaꞌ chic xcuanquil li ma̱c saꞌ kabe̱n, ¿cꞌaꞌut nak toj yo̱ko chi ma̱cobc? 
ROM.6.3	Relic chi ya̱l nequenau nak la̱o xkacꞌul li cubi haꞌ xban nak xkapa̱b li Jesucristo. Nak xkacꞌul li cubi haꞌ chanchan nak xocam kochben li Jesucristo xban nak xkacanab xba̱nunquil li kanajter naꞌleb. 
ROM.6.4	Joꞌcan nak riqꞌuin xcꞌulbal li cubi haꞌ, chanchan nak ac xocam ut xomukeꞌ kochben li Cristo re nak tocuacli̱k cuiꞌchic chi yoꞌyo ut tocua̱nk saꞌ li aqꞌuil yuꞌam, joꞌ nak li Jesucristo quicuacli cuiꞌchic chi yoꞌyo saꞌ xya̱nkeb li camenak riqꞌuin xnimal xlokꞌal ut xcuanquilal li Dios Acuabej. 
ROM.6.5	Cui la̱o xotzꞌakon kochben li Cristo saꞌ lix camic, joꞌcan ajcuiꞌ nak totzꞌako̱nk saꞌ lix cuaclijic cuiꞌchic chi yoꞌyo saꞌ li acꞌ yuꞌam. 
ROM.6.6	Nakanau nak li kanajter naꞌleb quiqꞌueheꞌ chiru cruz rochben li Cristo. Naraj naxye nak quisacheꞌ xcuanquil li kanajter naꞌleb nak quicam li Cristo. Ut anakcuan incꞌaꞌ chic cuanco rubel xcuanquil li ma̱c joꞌ nak xocuan chak junxil nak xkacꞌanjela chak ru li ma̱c. 
ROM.6.7	Li ac xcam incꞌaꞌ chic nama̱cob. Joꞌcan ajcuiꞌ la̱o cui camenak chic li kanajter naꞌleb, incꞌaꞌ chic yo̱ko chixba̱nunquil li ma̱c. 
ROM.6.8	Cui ac xocam kochben li Cristo, nakanau nak yoꞌyo̱co ajcuiꞌ kochben saꞌ li acꞌ yuꞌam. 
ROM.6.9	La̱o nakanau nak li Jesucristo quicuacli cuiꞌchic chi yoꞌyo saꞌ xya̱nkeb li camenak. Li Cristo incꞌaꞌ chic ta̱ca̱mk xban nak ma̱cꞌaꞌ chic xcuanquil li ca̱mc saꞌ xbe̱n. 
ROM.6.10	Jun sut ajcuiꞌ quicam li Cristo ut anakcuan yoꞌyo chic. Quicam re xsachbal xcuanquil li ma̱c. Ut anakcuan yoꞌyo chic li Cristo re xqꞌuebal xlokꞌal li Dios. 
ROM.6.11	Joꞌcan ajcuiꞌ la̱ex. Cheqꞌuehak retal nak chanchan ajcuiꞌ nak camenakex ut ma̱cꞌaꞌ chic xcuanquil li ma̱c saꞌ e̱be̱n. Acꞌ chic le̱ yuꞌam qꞌuebil e̱re xban li Ka̱cuaꞌ Jesucristo ut junajex chic riqꞌuin. Yoꞌyo̱quex re nak texcꞌanjelak chiru li Dios. 
ROM.6.12	Joꞌcan nak me̱qꞌue chic e̱rib rubel xcuanquil li ma̱c ut me̱ba̱nu chic li cꞌaꞌru naxrahi ru le̱ chꞌo̱l. 
ROM.6.13	Chi moco cheqꞌue e̱rib chixba̱nunquil li ma̱usilal. Chekꞌaxtesi ban e̱rib saꞌ rukꞌ li Dios. Xban nak ac xecꞌul li acꞌ yuꞌam chanchan nak xexcuacli cuiꞌchic chi yoꞌyo saꞌ xya̱nkeb li camenak. Joꞌcan nak cheqꞌue le̱ rok e̱rukꞌ chi cꞌanjelac chiru li Dios re xba̱nunquil li us. 
ROM.6.14	Incꞌaꞌ chic cheqꞌue e̱rib rubel xcuanquil li ma̱c. Anakcuan cuanquex rubel xcuanquil lix nimal rusilal li Dios. Moco cuanquex ta chic rubel xcuanquil li chakꞌrab li quiqꞌueheꞌ re laj Moisés.
ROM.6.15	Anakcuan cuanco saꞌ rusilal li Dios. Moco cuanco ta chic rubel xcuanquil li chakꞌrab. ¿Ma yal xban nak incꞌaꞌ cuanco rubel xcuanquil li chakꞌrab nak toma̱cobk? ¡Incꞌaꞌ biꞌan! 
ROM.6.16	Ac nequenau nak cui te̱qꞌue e̱rib chi cꞌanjelac chiru junak patrón, aꞌan chic ta̱takla̱nk e̱re. Joꞌcan ajcuiꞌ cui te̱qꞌue li ma̱c chokꞌ e̱patrón ut te̱qꞌue e̱rib chokꞌ aj cꞌanjel chiru, texca̱mk. Aban cui te̱qꞌue e̱rib chi takla̱c xban li Dios, ta̱ti̱cobresi̱k le̱ chꞌo̱l. 
ROM.6.17	Junxil cuanquex rubel xcuanquil li ma̱c. Aꞌut anakcuan, bantiox re li Dios, chi anchal e̱chꞌo̱l nequepa̱b li tijleb li xekꞌaxtesi cuiꞌ e̱rib. 
ROM.6.18	Anakcuan colbilex chic chiru li ma̱c. Ut xekꞌaxtesi e̱rib joꞌ aj cꞌanjel chiru li Dios chixba̱nunquil li ti̱quilal. 
ROM.6.19	Ninchꞌolob xya̱lal che̱ru riqꞌuin xserakꞌinquil chirix li nakacꞌul arin saꞌ ruchichꞌochꞌ re nak te̱tau ru li ninye. Junxil xekꞌaxtesi e̱rib chixba̱nunquil li joꞌ ma̱joꞌil naꞌleb ut li cꞌaꞌak re ru chi ma̱usilal. Aꞌut anakcuan, chekꞌaxtesihak e̱rib chixba̱nunquil li ti̱quilal re nak texcua̱nk saꞌ santilal chiru li Dios. 
ROM.6.20	Nak toj nequecꞌanjela chak ru li ma̱c, ma̱cꞌaꞌ na-oc cuiꞌ e̱re li ti̱quilal. 
ROM.6.21	¿Cꞌaꞌru le̱ kꞌajca̱munquil xecꞌul nak xeba̱nu chak li ma̱usilal? Ma̱cꞌaꞌ. Caꞌaj cuiꞌ xecꞌut chak e̱xuta̱n. Li cꞌaꞌru naxqꞌue li ma̱c, aꞌan li ca̱mc. 
ROM.6.22	Anakcuan colbilex chic chiru li ma̱c ut kꞌaxtesinbilex chic chi cꞌanjelac chiru li Dios. Ut le̱ kꞌajca̱munquil aꞌan le̱ santobresinquil ut le̱ yuꞌam chi junelic. 
ROM.6.23	Lix tojbal rix li ma̱c, aꞌan li ca̱mc. Aban li ma̱tan naxqꞌue ke li Dios, aꞌan li junelic yuꞌam saꞌ xcꞌabaꞌ li Ka̱cuaꞌ Jesucristo laj Colol ke.
ROM.7.1	Ex herma̱n, la̱ex nequenau cꞌaꞌru naxye saꞌ li chakꞌrab. Nequenau nak li chakꞌrab cuan xcuanquil saꞌ xbe̱neb li toj yoꞌyo̱queb. 
ROM.7.2	Nak nasumla junak ixk junaj chic ru riqꞌuin lix be̱lom. Tzꞌi̱banbil saꞌ li chakꞌrab nak incꞌaꞌ chic naru nequeꞌxjach rib aꞌ yal joꞌ najtil yoꞌyo̱k li be̱lomej. Aban cui nacam li be̱lomej, li ca̱mc najachoc reheb ut li ixk nacana xjunes. 
ROM.7.3	Cui toj yoꞌyo lix be̱lom ut naxsume jalan chic cui̱nk, aꞌan naxmux ru lix sumlajic. Cui nacam li be̱lomej, ma̱cꞌaꞌ chic xcuanquil li chakꞌrab aꞌan saꞌ xbe̱n li ixk. Moco tixmux ta chic ru lix sumlajic cui nasumla riqꞌuin jalan chic cui̱nk. 
ROM.7.4	Joꞌcan ajcuiꞌ la̱o, ex inherma̱n. Xban nak xkapa̱b li Jesucristo chanchan kochben nak quicam li Cristo. Ut ma̱cꞌaꞌ chic xcuanquil lix chakꞌrab laj Moisés saꞌ kabe̱n. Ut ma̱cꞌaꞌo chic rubel xcuanquil li chakꞌrab. La̱o reho chic li Cristo li quicuacli cuiꞌchic chi yoꞌyo saꞌ xya̱nkeb li camenak re nak tocꞌanjelak chiru li Dios. 
ROM.7.5	Junxil xkaba̱nu chak li cꞌaꞌru incꞌaꞌ us li quixrahi chak ru li kachꞌo̱l. Li chakꞌrab quixcꞌut chiku cꞌaꞌru li incꞌaꞌ us ut aꞌ chic li incꞌaꞌ us quicuulac chiku xba̱nunquil. Ut riqꞌuin xba̱nunquil aꞌan cuan li ca̱mc. 
ROM.7.6	Aꞌut anakcuan chanchan li camenako xban nak li najter chakꞌrab ma̱cꞌaꞌ chic xcuanquil chokꞌ ke la̱o. Ma̱cuaꞌ chic li chakꞌrab yal re saꞌ kabe̱n. Ut incꞌaꞌ chic yo̱co chi cꞌanjelac rubel xcuanquil li chakꞌrab tzꞌi̱banbil chak najter. Anakcuan nococꞌanjelac chiru li Dios saꞌ li acꞌ yuꞌam li naxqꞌue ke li Santil Musikꞌej.
ROM.7.7	¿Cꞌaꞌru takaye chirix aꞌin? ¿Ma takaye nak incꞌaꞌ us li chakꞌrab? Incꞌaꞌ. Ma̱ jokꞌe takaye chi joꞌcan. Ninye e̱re nak cui ta ma̱cꞌaꞌ li chakꞌrab, incꞌaꞌ raj xinnau cꞌaꞌru li ma̱c. Moco xinnau ta raj nak incꞌaꞌ us xra̱bal ru li jalan aj e, cui ta incꞌaꞌ tzꞌi̱banbil saꞌ li chakꞌrab chi joꞌcaꞌin: Ma̱ra ru li cꞌaꞌru re la̱ cuas a̱cui̱tzꞌin. 
ROM.7.8	Li chakꞌrab quicꞌutuc chicuu cꞌaꞌru li ma̱c. Xban nak ac ninnau chic cꞌaꞌru li ma̱c, kꞌaxal cuiꞌchic quinqꞌue inchꞌo̱l chixba̱nunquil. Cui ta ma̱cꞌaꞌ li chakꞌrab ma̱cꞌaꞌ raj li ma̱c. 
ROM.7.9	Nak toj ma̱jiꞌ ninnau cꞌaꞌru naxye li chakꞌrab, moco nincꞌoxla ta nak la̱in aj ma̱c ut incꞌaꞌ xinnau nak incꞌulub ta li ca̱mc. Aban nak xinnau li chakꞌrab, xinnau nak la̱in aj ma̱c. Ut cue li ca̱mc. 
ROM.7.10	Li chakꞌrab xqꞌue raj inyuꞌam, abanan nak quicuabi chanchan incamsinquil quixba̱nu. 
ROM.7.11	Li chakꞌrab cha̱bil ut xqꞌue raj cue li yuꞌam, abanan li ma̱c xinixbalakꞌi. Ut xban li chakꞌrab, li ma̱c xinba̱nu xqꞌue li ca̱mc saꞌ inbe̱n. 
ROM.7.12	Relic chi ya̱l nak li chakꞌrab qꞌuebil chak xban li Dios, aꞌan santil chakꞌrab, ut li kataklanquil xban li Dios santo ajcuiꞌ, ti̱c ut cha̱bil. 
ROM.7.13	¿Ma ta̱ru̱k tinye nak li cha̱bil chakꞌrab quicꞌamoc chak li ca̱mc saꞌ inbe̱n? Incꞌaꞌ. Incꞌaꞌ naru tinye chi joꞌcan xban nak ma̱cuaꞌ li chakꞌrab quicꞌamoc chak re li ca̱mc. Aban li ma̱c quicꞌamoc chak re li ca̱mc saꞌ inbe̱n. Li chakꞌrab quixcꞌut chicuu lix yibal ru li ma̱c. Joꞌcan nak li cha̱bil quixcꞌut chicuu li incꞌaꞌ us. Ut li incꞌaꞌ us aꞌan li ma̱c. 
ROM.7.14	Nakanau nak li chakꞌrab musikꞌanbil xban li Dios. Aban la̱in yal cui̱nkin. Joꞌcan nak ninma̱cob. 
ROM.7.15	Incꞌaꞌ nintau ru cꞌaꞌut nak ninba̱nu li incꞌaꞌ us. Nacuaj raj xba̱nunquil li us, abanan aꞌ chic li incꞌaꞌ us li ninba̱nu. Xicꞌ raj nacuil li incꞌaꞌ us aban aꞌan chic li ninba̱nu. 
ROM.7.16	Aꞌ chic li incꞌaꞌ nacuaj xba̱nunquil, aꞌan chic li ninba̱nu ut riqꞌuin aꞌan ninqꞌue retal nak li chakꞌrab cha̱bil xban nak naxcꞌut chicuu nak incꞌaꞌ us li ninba̱nu. 
ROM.7.17	Joꞌcan nak ma̱cuaꞌ chic la̱in li ninba̱nun re li incꞌaꞌ us, aban li ma̱c li cuan cuiqꞌuin, aꞌan nataklan cue. 
ROM.7.18	La̱in ninnau nak moco cha̱bilin ta. Chalen saꞌ inyoꞌlajic la̱in chak aj ma̱c. Nacuaj raj xba̱nunquil li us, abanan incꞌaꞌ ninru chixba̱nunquil. 
ROM.7.19	La̱in nacuaj raj xba̱nunquil li us, aban incꞌaꞌ ninba̱nu. Aꞌ chic li ma̱usilal ninba̱nu, li incꞌaꞌ raj nacuaj xba̱nunquil. 
ROM.7.20	Cui la̱in ninba̱nu li incꞌaꞌ nacuaj xba̱nunquil, ma̱cuaꞌ chic la̱in ninba̱nun re; aban li ma̱c li cuan cuiqꞌuin, aꞌan li nataklan cue. 
ROM.7.21	Aꞌan aꞌin li nincꞌul: Nak nacuaj raj xba̱nunquil li us, aꞌ chic li incꞌaꞌ us li ninba̱nu. 
ROM.7.22	Nasahoꞌ saꞌ lin chꞌo̱l riqꞌuin lix chakꞌrab li Dios ut aꞌan li nacuaj xba̱nunquil. 
ROM.7.23	Aban xban nak yal cui̱nkin, nacuecꞌa nak cuan jun li chꞌaꞌajquilal saꞌ li cua̱m naramoc re chicuu li us li nacuaj raj xba̱nunquil. Ut li chꞌaꞌajquil aꞌan, aꞌan li ma̱c li toj cuan cuiqꞌuin, ut chanchan li cuanquin chi pre̱xil xban. 
ROM.7.24	¡Cꞌajoꞌ xtokꞌoba̱l cuu! ¿Ani ta̱colok cue chiru lin najter naꞌleb li nacꞌamoc chak re li ca̱mc saꞌ inbe̱n? 
ROM.7.25	Caꞌaj cuiꞌ li Ka̱cuaꞌ Jesucristo ta̱colok cue chiru lin najter naꞌleb. Ac xinkꞌaxtesi cuib rubel xcuanquil lix chakꞌrab li Dios ut acꞌ chic lin naꞌleb. Ninqꞌue inchꞌo̱l chixpa̱banquil li Dios, aban xban nak yal cui̱nkin, toj cuan lin najter naꞌleb cuiqꞌuin. Abanan ninbantioxi chiru li Dios xban nak li Ka̱cuaꞌ Jesucristo ta̱tenkꞌa̱nk cue re nak tincanab xba̱nunquil lin najter naꞌleb.
ROM.8.1	Anakcuan ut ma̱cꞌaꞌ chic li tojba ma̱c saꞌ xbe̱neb li nequeꞌpa̱ban re li Cristo, li incꞌaꞌ chic nequeꞌxba̱nu li nequeꞌxrahi ru lix chꞌo̱leb. Nequeꞌxba̱nu ban li naraj li Santil Musikꞌej. 
ROM.8.2	Lix cuanquil li Santil Musikꞌej li naqꞌuehoc yuꞌam saꞌ xcꞌabaꞌ li Jesucristo, aꞌan nacoloc cue chiru lix cuanquil li ma̱c ut li ca̱mc. 
ROM.8.3	Li najter chakꞌrab incꞌaꞌ naru toxcol chiru li ma̱c ut li ca̱mc. Ma̱cꞌaꞌ xcuanquil re kacolbal xban nak incꞌaꞌ nocoru chixba̱nunquil li naxye. Incꞌaꞌ nocoru chixba̱nunquil li naxye xban nak chalen chak saꞌ kayoꞌlajic la̱o aj ma̱c. Aban li Dios xoxcol chiru li ma̱c. Quixtakla chak li Jesucristo li Ralal chi tzꞌejcualocꞌ saꞌ ruchichꞌochꞌ. Li Ka̱cuaꞌ Jesucristo quixmayeja rib re xsachbal xcuanquil li ma̱c. 
ROM.8.4	Li Cristo quixsach xcuanquil li ma̱c re nak naru takaba̱nu li ti̱quilal joꞌ naxye saꞌ li chakꞌrab. Incꞌaꞌ chic takaba̱nu li naxrahi ru li kachꞌo̱l. Anakcuan takaba̱nu li cꞌaꞌru naxye li Santil Musikꞌej. 
ROM.8.5	Ut eb li toj nequeꞌxba̱nu li najter naꞌleb, caꞌaj cuiꞌ li cꞌaꞌru naxrahi ru lix chꞌo̱leb nequeꞌxcꞌoxla xba̱nunquil. Abanan eb li nequeꞌcuan joꞌ naxye li Santil Musikꞌej, eb aꞌan nequeꞌxqꞌue xchꞌo̱l chixba̱nunquil li cꞌaꞌru naraj li Santil Musikꞌej. 
ROM.8.6	Cui caꞌaj cuiꞌ li naxrahi ru li kachꞌo̱l nakacꞌoxla, aꞌan naxcꞌam chak li ca̱mc saꞌ kabe̱n. Cui nakaqꞌue kachꞌo̱l chixba̱nunquil li naraj li Santil Musikꞌej, aꞌan naxqꞌue ke li kayuꞌam chi junelic ut naxqꞌue ajcuiꞌ ke li tuktu̱quil usilal. 
ROM.8.7	Li toj yo̱queb chixba̱nunquil li naxrahi ru lix chꞌo̱leb, cuanqueb saꞌ xi̱qꞌuilal riqꞌuin li Dios ut incꞌaꞌ nequeꞌraj xcubsinquil rib rubel xcuanquil lix chakꞌrab li Dios chi moco nequeꞌru chixba̱nunquil. 
ROM.8.8	Joꞌcan nak li toj nequeꞌxba̱nu li naxrahi ru lix chꞌo̱leb, incꞌaꞌ nasahoꞌ xchꞌo̱l li Dios riqꞌuin li nequeꞌxba̱nu. 
ROM.8.9	Abanan la̱ex incꞌaꞌ chic yo̱quex chixba̱nunquil li naxrahi ru le̱ chꞌo̱l. Yo̱quex ban chixba̱nunquil li cꞌaꞌru naraj li Santil Musikꞌej cui ya̱l nak cuan li Santil Musikꞌej e̱riqꞌuin. Li ani ma̱cꞌaꞌ li Santil Musikꞌej riqꞌuin, aꞌan ma̱cuaꞌ re li Cristo. 
ROM.8.10	Cui li Cristo cuan e̱riqꞌuin, usta ac tenebanbil li ca̱mc saꞌ e̱be̱n xban li ma̱c, yoꞌyo le̱ musikꞌ xban nak ti̱cobresinbil chic le̱ chꞌo̱l xban li Dios. 
ROM.8.11	Li Santil Musikꞌej, aꞌan li quicuaclesin cuiꞌchic re chi yoꞌyo li Cristo saꞌ xya̱nkeb li camenak. Cui li Santil Musikꞌej quicuaclesin re li Cristo, aꞌan ajcuiꞌ ta̱cuaclesi̱nk re le̱ tzꞌejcual chi yoꞌyo re li junelic yuꞌam xban nak li Santil Musikꞌej cuan e̱riqꞌuin. 
ROM.8.12	Joꞌcan ut ex inherma̱n, tento nak te̱ba̱nu li naraj li Santil Musikꞌej ut ma̱cuaꞌ li cꞌaꞌru naxrahi ru le̱ chꞌo̱l. 
ROM.8.13	Cui toj yo̱quex chixba̱nunquil li naxrahi ru le̱ chꞌo̱l, texca̱mk. Aban cui riqꞌuin e̱tenkꞌanquil xban li Santil Musikꞌej, te̱canab xba̱nunquil le̱ yehom e̱ba̱nuhom li quilaje̱ba̱nu chak junxil, ta̱cua̱nk e̱yuꞌam chi junelic. 
ROM.8.14	Chixjunileb li nequeꞌba̱nun re li cꞌaꞌru naraj li Santil Musikꞌej, aꞌaneb tzꞌakal ralal xcꞌajol li Dios. 
ROM.8.15	La̱ex xecꞌul li Santil Musikꞌej ut ma̱cꞌaꞌ chic e̱xiu. Moco joꞌquex ta junak li mo̱s naxxucua ru lix patrón. Xban nak li Santil Musikꞌej cuan kiqꞌuin, la̱o ban tzꞌakal ralal xcꞌajol li Dios. Joꞌcan nak nakaye “at inYucuaꞌ” re nak nocotijoc. 
ROM.8.16	Li Santil Musikꞌej naxchꞌolob xya̱lal chiku, ut nakecꞌa saꞌ li ka̱m nak la̱o chic ralal xcꞌajol li Dios. 
ROM.8.17	Ut xban nak la̱o ralal xcꞌajol li Dios, kochben li Cristo nak take̱chani chixjunil li quixyechiꞌi ke li Dios. Cui totzꞌako̱nk riqꞌuin li raylal li quixcꞌul li Cristo, joꞌcan nak toxotzꞌako̱nk ajcuiꞌ kochben saꞌ lix nimal xlokꞌal. 
ROM.8.18	La̱in ninye nak li raylal yo̱co chixcꞌulbal anakcuan incꞌaꞌ takaqꞌue saꞌ kachꞌo̱l xban nak moco juntakꞌe̱t ta riqꞌuin li usilal takacꞌul mokon xban nak numtajenak cuiꞌchic lix nimal xlokꞌal li rusilal li Dios tixqꞌue ke. 
ROM.8.19	Chixjunil li cꞌaꞌ re ru yi̱banbil xban li Dios yo̱queb chi xyoꞌoninquil nak ta̱cuulak xkꞌehil nak li Dios tixqꞌue xlokꞌaleb li ralal xcꞌajol. 
ROM.8.20	Li ruchichꞌochꞌ tzꞌekta̱nanbil xban li Dios. Moco yal quiraj ta nak quitzꞌekta̱na̱c. Xban nak ac joꞌcan chak saꞌ xchꞌo̱l li Dios. Abanan li ruchichꞌochꞌ toj yo̱ chixyoꞌoninquil nak ta̱colekꞌ. 
ROM.8.21	Joꞌcan nak li ruchichꞌochꞌ ta̱colekꞌ chiru li tzꞌekta̱na̱c. Ut xban xnimal rusilal li Dios, ta̱colekꞌ li ruchichꞌochꞌ, joꞌ nak teꞌcolekꞌ li ralal xcꞌajol li Dios. 
ROM.8.22	Nakanau nak li ruchichꞌochꞌ chalen anakcuan cuan saꞌ raylal ut yo̱ chiroybeninquil nak ta̱usa̱k. Li ruchichꞌochꞌ, aꞌan joꞌ jun li ixk yo̱ chixcꞌulbal li raylal nak ac qꞌuira̱c re. 
ROM.8.23	Ma̱cuaꞌ caꞌaj cuiꞌ li ruchichꞌochꞌ naxcꞌul li raylal. Nayotꞌeꞌ ajcuiꞌ li kachꞌo̱l la̱o aj pa̱banel xban li raylal nakacꞌul, usta ac xkacꞌul li Santil Musikꞌej. Li Santil Musikꞌej aꞌan xbe̱n li kama̱tan naxqꞌue ke li Dios. Yo̱co chiroybeninquil nak li Dios toxcꞌul joꞌ tzꞌakal ralal xcꞌajol ut ta̱jala̱k li katzꞌejcual ut tixqꞌue li kalokꞌal. 
ROM.8.24	Xban nak nocopa̱ban, colbilo. Aban cuan ajcuiꞌ li ma̱tan toj ma̱jiꞌ nakacꞌul ut aꞌan li toj yo̱co chiroybeninquil. Cui ta ac xkacꞌul chixjunil, incꞌaꞌ raj chic yo̱co chi oybeni̱nc. 
ROM.8.25	Aban li cꞌaꞌru nakoybeni incꞌaꞌ nakil ru ut tento takacuy roybeninquil. 
ROM.8.26	Ut li Santil Musikꞌej nocoxtenkꞌa xban nak ma̱cꞌaꞌ naru nakaba̱nu kajunes. Incꞌaꞌ nakanau chanru nak totijok chi moco nakanau cꞌaꞌru takatzꞌa̱ma. Aban li Santil Musikꞌej natzꞌa̱man chikix chiru li Dios riqꞌuin yotꞌba chꞌo̱lej incꞌaꞌ naru xyebal yal riqꞌuin a̱tin. 
ROM.8.27	Li Dios naxnau cꞌaꞌru cuan saꞌ kachꞌo̱l ut naxnau ajcuiꞌ lix cꞌaꞌux li Santil Musikꞌej. Ut li Santil Musikꞌej natzꞌa̱man chikix la̱o aj pa̱banel joꞌ naraj li Dios.
ROM.8.28	Li Dios naxsukꞌisi chokꞌ usilal chixjunil li cꞌaꞌak re ru nequeꞌxcꞌul li nequeꞌrahoc re li Dios, aꞌ li bokbileb chixba̱nunquil li cꞌaꞌru naraj li Dios. 
ROM.8.29	Chalen saꞌ xticlajic li Dios quixnau aniheb li teꞌpa̱ba̱nk re. Joꞌcan nak quixsiqꞌueb ru ut quixcꞌuleb chokꞌ ralal xcꞌajol. Quixxakab li Jesucristo li Ralal re nak aꞌanak li xbe̱n alalbej saꞌ xya̱nkeb li ralal xcꞌajol. 
ROM.8.30	Najter chak kꞌe cutan li Dios ac cuan saꞌ xchꞌo̱l ani li sicꞌbileb ru xban, ut li sicꞌbileb ru aꞌan li quixbokeb; ut li quixbokeb, quixti̱cobresi lix chꞌo̱leb ut naxqꞌueheb ajcuiꞌ xlokꞌal. 
ROM.8.31	¿Cꞌaꞌru takaye chirix aꞌin? Cui li Dios cuan kiqꞌuin, eb li xicꞌ nequeꞌiloc ke incꞌaꞌ teꞌnumta̱k saꞌ kabe̱n. 
ROM.8.32	Usta li Acuabej Dios kꞌaxal raro li Ralal xban, incꞌaꞌ quixcol chiru li ca̱mc. Quixkꞌaxtesi ban chi ca̱mc saꞌ kacꞌabaꞌ la̱o. Cui quixqꞌue li Ralal re ca̱mc, ¿ma incꞌaꞌ ta biꞌ tixqꞌue ke chixjunil li cꞌaꞌak re ru quixyechiꞌi ke? 
ROM.8.33	¿Ani ta̱ru̱k ta̱yehok re nak cuanqueb xma̱c li sicꞌbileb ru xban li Dios? Ma̱ ani, xban nak li sicꞌbileb ru ti̱cobresinbileb chic lix chꞌo̱l chiru li Dios. 
ROM.8.34	¿Ani ta̱ru̱k ta̱qꞌuehok reheb laj pa̱banel saꞌ tojba ma̱c? Ma̱ ani xban nak li Jesucristo quicam saꞌ kacꞌabaꞌ ut li Dios quixcuaclesi cuiꞌchic chi yoꞌyo saꞌ xya̱nkeb li camenak. Anakcuan aꞌan cuan saꞌ xnim ukꞌ li Dios ut yo̱ chi a̱tinac chikix chiru li Dios. 
ROM.8.35	¿Cꞌaꞌru ta̱ru̱k ta̱isi̱nk ke riqꞌuin li Cristo li narahoc ke? Ma̱cꞌaꞌ. Li ra xi̱cꞌ incꞌaꞌ naru torisi, chi moco li raylal, chi moco li chꞌaꞌajquilal, chi moco li xi̱cꞌ ilecꞌ, chi moco li cueꞌej, chi moco li cua̱nc saꞌ nebaꞌil, chi moco li camsi̱c. Ma̱cꞌaꞌ naru ta̱isi̱nk ke riqꞌuin li Cristo li narahoc ke. 
ROM.8.36	Joꞌcaꞌin tzꞌi̱banbil saꞌ li Santil Hu:
ROM.8.36	Cuulaj cuulaj yo̱queb chixcꞌoxlanquil kacamsinquil saꞌ a̱cꞌabaꞌ. Chiruheb aꞌan chanchano li carner li nequeꞌcꞌameꞌ chi camsi̱c. (Sal. 44:22)
ROM.8.37	Aban li Jesucristo nocoxra ut nocoxtenkꞌa chixcuybal ut chixnumsinquil chixjunil li raylal nakacꞌul. 
ROM.8.38	Ninnau chi tzꞌakal nak ma̱cꞌaꞌ naru ta̱isi̱nk ke riqꞌuin lix rahom li Dios. Li ca̱mc incꞌaꞌ naru torisi riqꞌuin lix rahom chi moco li cꞌaꞌak re ru nakacꞌul saꞌ li kayuꞌam. Eb li ángel incꞌaꞌ naru toeꞌrisi chi moco eb li cuanqueb xcuanquil saꞌ ruchichꞌochꞌ, chi moco lix cuanquil li cꞌaꞌak re ru chi musikꞌejil. Li cꞌaꞌak re ru nakacꞌul anakcuan incꞌaꞌ naru torisi riqꞌuin xrahom li Dios chi moco li cꞌaꞌak re ru ta̱cha̱lk. 
ROM.8.39	Li cꞌaꞌak re ru cuan takecꞌ, chi moco li cꞌaꞌak re ru cuan takꞌa saꞌ ruchichꞌochꞌ incꞌaꞌ naru torisi riqꞌuin lix rahom li Dios. Chi ya̱l, ma̱cꞌaꞌ naru ta̱isi̱nk ke riqꞌuin lix rahom li Dios. Quixcꞌut chiku nak nocoxra nak quixqꞌue li Jesucristo chi ca̱mc re kacolbal.
ROM.9.1	Yo̱quin chixyebal lix ya̱lal xban nak ninpa̱b li Jesucristo. Incꞌaꞌ ninticꞌtiꞌic. Nacuecꞌa saꞌ lin chꞌo̱l nak ya̱l li ninye ut li Santil Musikꞌej nacꞌutuc chicuu nak ya̱l. 
ROM.9.2	Ra nacuecꞌa ut nayotꞌeꞌ inchꞌo̱l xban nak eb laj judío lin tenamit incꞌaꞌ nequeꞌraj xpa̱banquil li Cristo. 
ROM.9.3	Tinqꞌue raj cuib chi tzꞌekta̱na̱c ut chi isi̱c riqꞌuin li Cristo cui ta riqꞌuin aꞌan ta̱ru̱k tebintenkꞌa re teꞌcolekꞌ. 
ROM.9.4	Aꞌan eb li ralal xcꞌajol laj Israel. Li Dios quixsiqꞌueb ru ut quixcꞌuleb chokꞌ ralal xcꞌajol, ut quixcꞌut lix lokꞌal chiruheb retalil nak cuan riqꞌuineb. Quixba̱nu li contrato riqꞌuineb ut quixqꞌue lix chakꞌrab reheb. Quicꞌuteꞌ chiruheb chanru teꞌxlokꞌoni li Dios saꞌ xya̱lal ut cuan cꞌaꞌ re ru quixyechiꞌi li Dios reheb. 
ROM.9.5	Aꞌaneb li ralal xcꞌajol li kaxeꞌto̱nil yucuaꞌ laj Abraham, laj Isaac ut laj Jacob. Ut saꞌ xya̱nkeb aꞌan quiyoꞌla li Cristo nak quitzꞌejcualoꞌ ut quicꞌulun saꞌ ruchichꞌochꞌ. Lokꞌoninbil taxak chi junelic li Cristo li kꞌaxal nim xcuanquil saꞌ xbe̱neb chixjunileb. Joꞌcan taxak. 
ROM.9.6	Li Dios quixqꞌue li quixyechiꞌi reheb laj Israel. Aban moco chixjunileb ta queꞌxcꞌul li yechiꞌinbil xban li Dios xban nak moco chixjunileb ta tzꞌakaleb aj Israel. Aban incꞌaꞌ ninye nak li Dios incꞌaꞌ quixqꞌue li quixyechiꞌi reheb laj Israel. 
ROM.9.7	Cuanqueb li ralal xcꞌajol laj Abraham incꞌaꞌ queꞌxcꞌul li quixyechiꞌi li Dios xban nak ma̱cuaꞌeb aꞌan li ralal xcꞌajol li yechiꞌinbil re laj Abraham najter xban li Dios nak quixye re: Saꞌ xcꞌabaꞌ laj Isaac teꞌcua̱nk la̱ cualal a̱cꞌajol li xinyechiꞌi a̱cue. (Gén. 21:9-12) 
ROM.9.8	Aꞌin naraj naxye nak moco chixjunileb ta li ralal xcꞌajol laj Abraham sicꞌbileb ru xban li Dios. Caꞌaj cuiꞌ li yechiꞌinbil re xban li Dios, aꞌaneb li tzꞌakal ralal xcꞌajol li Dios. 
ROM.9.9	Aꞌan aꞌin li quixyechiꞌi li Dios re laj Abraham nak quixye re: Nak toline̱lk saꞌ li chihab jun chic, lix Sara cua̱nk chic lix cꞌulaꞌal te̱lom. (Gén. 18:10) 
ROM.9.10	Lix Rebeca quicuan cuib lix cocꞌal ut junaj lix yucuaꞌeb. Lix yucuaꞌeb aꞌan, aꞌan laj Isaac li kaxeꞌto̱nil yucuaꞌ. 
ROM.9.11	Toj ma̱jiꞌ nequeꞌyoꞌla lix cocꞌal lix Rebeca nak quisiqꞌueꞌ ru li jun xban li Dios. Moco riqꞌuin ta lix yehom xba̱nuhom nak quisiqꞌueꞌ ru xban nak ma̱jiꞌ nequeꞌxba̱nu li us chi moco li incꞌaꞌ us. Riqꞌuin aꞌan nakanau nak li Dios incꞌaꞌ naxsicꞌ ru junak riqꞌuin lix yehom xba̱nuhom. Naxsicꞌ ban ru joꞌ naraj aꞌan. 
ROM.9.12	Li Dios quia̱tinac riqꞌuin lix Rebeca ut quixye re nak li asbej ta̱cꞌanjelak chiru li i̱tzꞌinbej. 
ROM.9.13	Tzꞌi̱banbil saꞌ li Santil Hu li ra̱tin li Dios li quixye: La̱in xinsicꞌ ru laj Jacob, ut laj Esaú xintzꞌekta̱na. (Mal. 1:2) 
ROM.9.14	¿Cꞌaꞌru takaye chirix aꞌan? ¿Ma takaye nak ma̱cuaꞌ ti̱quilal li naxba̱nu li Dios? Ma̱ jokꞌe takaye chi joꞌcan. 
ROM.9.15	Incꞌaꞌ naru takaye aꞌan xban nak aꞌin li quixye li Dios re laj Moisés: La̱in tincuil xtokꞌoba̱leb ru li ani nacuaj xtokꞌobanquil ru, ut tincuuxta̱na ajcuiꞌ ru li ani nacuaj ruxta̱nanquil ru. (Ex. 33:19) 
ROM.9.16	Li sicꞌbil ruheb moco sicꞌbileb ta ru xban nak joꞌcan nequeꞌraj eb aꞌan chi moco riqꞌuin ta xyehom xba̱nuhomeb. Yal riqꞌuin ban xnimal ruxta̱n li Dios nak sicꞌbil ruheb. 
ROM.9.17	Joꞌcaꞌin nak tzꞌi̱banbil saꞌ li Santil Hu li a̱tin li quixye li Dios re laj faraón: Xatinxakab chokꞌ xreyeb laj Egipto re nak ta̱cꞌutu̱nk lin cuanquilal a̱ban. Chi joꞌcan ta̱yema̱nk cuesilal yalak bar saꞌ chixjunil li ruchichꞌochꞌ. (Ex. 9:16) 
ROM.9.18	Joꞌcan nak li Dios naril xtokꞌoba̱l ru li ani naraj xtokꞌobanquil ru ut naxcacuubresi xchꞌo̱l li ani naraj xcacuubresinquil xchꞌo̱l saꞌ li ma̱usilal.
ROM.9.19	Ma̱re nacaye chi joꞌcaꞌin, Cui li Dios naxcacuubresi xchꞌo̱l junak saꞌ li ma̱usilal, ¿chanru nak li Dios tixye nak cuan xma̱c junak? Cui joꞌcan naraj li Dios, ¿ani ta̱ru̱k ta̱poꞌok ru li cꞌaꞌru naraj li Dios? ma̱re chancat. 
ROM.9.20	Aban la̱in tinye a̱cue, ¿anihat la̱at nak ta̱cuechꞌi rix li cꞌaꞌru naxba̱nu li Dios? Junak li cuc incꞌaꞌ ta̱ru̱k tixye re laj pacꞌol re, ¿Cꞌaꞌut nak xina̱yi̱b chi joꞌcaꞌin? 
ROM.9.21	Aꞌ yal re laj pacꞌonel chanru nak tixyi̱b li tixpacꞌ. Cui naraj naru tixyi̱b cuib chi ucꞌal riqꞌuin junaj chi seb. Naru tixpacꞌ junak secꞌ cha̱bil, sicꞌbil ru lix cꞌanjel, ut li jun chic ma̱re re ta̱cꞌanjelak re yalak cꞌaꞌru. 
ROM.9.22	Chanchan aꞌan li naxba̱nu li Dios. Aꞌan yal re cꞌaꞌru tixba̱nu. Xcꞌulubeb raj li cuanqueb saꞌ ruchichꞌochꞌ li rakba a̱tin ut li ca̱mc. Li Dios quixcꞌut raj lix joskꞌil ut lix cuanquilal. Abanan kꞌaxal nim xcuyum saꞌ xbe̱neb. 
ROM.9.23	Ut riqꞌuin lix nimal rusilal quiruxta̱na ku ut quixcꞌut chiku lix lokꞌal. Junxil sicꞌbil chak ku xban re nak totzꞌako̱nk saꞌ lix lokꞌal. 
ROM.9.24	La̱o sicꞌbil ku xban li Dios. Cuan sicꞌbileb chak ru saꞌ xya̱nkeb laj judío ut cuan sicꞌbileb chak ru saꞌ xya̱nkeb li ma̱cuaꞌeb aj judío. 
ROM.9.25	Joꞌcaꞌin quixye li Dios joꞌ tzꞌi̱banbil saꞌ li Santil Hu xban laj Oseas:
ROM.9.25	Ta̱cuulak xkꞌehil nak la̱in tinye “cualal incꞌajol” reheb li ma̱cuaꞌeb cualal incꞌajol. Eb aꞌan incꞌaꞌ sicꞌbileb chak ru inban. Anakcuan tinye reheb: “raro̱quex inban”. (Ose. 2:23)
ROM.9.26	Ut saꞌ li naꞌajej bar quiyeheꞌ cuiꞌ reheb: “La̱ex ma̱cuaꞌex cualal incꞌajol”, aran ajcuiꞌ ta̱yehekꞌ reheb: “La̱ex tzꞌakal ralal xcꞌajol li yoꞌyo̱quil Dios”. (Ose. 1:10)
ROM.9.27	Joꞌcaꞌin quixye laj Isaías chirixeb laj Israel:
ROM.9.27	Usta nabaleb li ralal xcꞌajol laj Israel joꞌ xqꞌuial li samaib chire li palau, aban moco qꞌuiheb ta li teꞌcolekꞌ.
ROM.9.28	Xban nak li Ka̱cuaꞌ chi se̱b ta̱rakok a̱tin chi tzꞌakal saꞌ xbe̱neb li ralal xcꞌajol laj Israel. (Isa. 10:22-23)
ROM.9.29	Quixye ajcuiꞌ laj Isaías chi joꞌcaꞌin:
ROM.9.29	Cui ta incꞌaꞌ quixcanab kalal kacꞌajol nak quixsach ru li katenamit li Ka̱cuaꞌ Dios, li kꞌaxal nim xcuanquil, joꞌ raj li Sodoma ut li Gomorra nak co-osoꞌ. (Isa. 1:9)
ROM.9.30	Aꞌan aꞌin xya̱lal li yo̱co chixyebal: Eb li ma̱cuaꞌeb aj judío incꞌaꞌ yo̱queb chixsicꞌbal li ti̱quil chꞌo̱lej riqꞌuin xba̱nunquil li naxye li chakꞌrab, ut xban nak queꞌpa̱ban, queꞌti̱cobresi̱c xchꞌo̱leb. 
ROM.9.31	Ut eb laj judío yo̱queb chixsicꞌbal li ti̱quil chꞌo̱lej riqꞌuin xba̱nunquil li naxye li chakꞌrab, aban incꞌaꞌ queꞌxtau. 
ROM.9.32	¿Cꞌaꞌut nak incꞌaꞌ queꞌxtau? Xban nak moco yo̱queb ta chixsicꞌbal li ti̱quil chꞌo̱lej riqꞌuin xpa̱banquil li Cristo. Queꞌxsicꞌ ban li ti̱quilal riqꞌuin xba̱nunquil li naxye li chakꞌrab. Ut xban aꞌan, chanchan queꞌxtich rib chiru jun li pec. Ut li pec aꞌan retalil li Cristo. Ut li nequeꞌxtich rib chiru, aꞌan li nequeꞌtzꞌekta̱nan re li Cristo. 
ROM.9.33	Tzꞌi̱banbil saꞌ li Santil Hu li quixye li Dios:
ROM.9.33	Qꞌuehomak retal xban nak la̱in tinqꞌue jun li pec aran Sión.
ROM.10.1	Ex inherma̱n, relic chi ya̱l nacuaj nak eb laj Israel teꞌcolekꞌ. Aꞌan li nintzꞌa̱ma junelic chiru li Dios. 
ROM.10.2	La̱in ninnau nak nequeꞌx-oxlokꞌi li Dios, abanan toj ma̱jiꞌ nequeꞌxnau chanru xpa̱banquil li Dios. 
ROM.10.3	Ut incꞌaꞌ nequeꞌxnau chanru nak nati̱coꞌ li kachꞌo̱l chiru li Dios. Queꞌxyal xti̱cobresinquil xchꞌo̱leb chiru li Dios yal xjuneseb rib. Ut incꞌaꞌ queꞌraj xba̱nunquil li yebil xban li Dios. 
ROM.10.4	Nak quicꞌulun li Cristo saꞌ ruchichꞌochꞌ, quirakeꞌ xcꞌanjel li chakꞌrab li quiqꞌueheꞌ re laj Moisés xban li Dios. Ut chixjunileb li teꞌpa̱ba̱nk re li Cristo teꞌti̱cokꞌ xchꞌo̱leb chiru li Dios.
ROM.10.5	Laj Moisés quitzꞌi̱bac chirix li chakꞌrab ut quixye: Cui ani tixpa̱b li chakꞌrab ut tixba̱nu chi tzꞌakal li cꞌaꞌru naxye, aꞌan ti̱c xchꞌo̱l chiru li Dios ut ta̱cua̱nk xyuꞌam. 
ROM.10.6	Anakcuan la̱o ti̱cobresinbil chic li kachꞌo̱l chiru li Dios riqꞌuin xpa̱banquil li Cristo. Saꞌ li Santil Hu naxye chi joꞌcaꞌin: Incꞌaꞌ ta̱ye saꞌ a̱chꞌo̱l ¿ani ta̱takekꞌ saꞌ choxa re xtzꞌa̱manquil chiru li Cristo nak ta̱cubek chak saꞌ ruchichꞌochꞌ? Ma̱ye chi joꞌcan xban nak ac cꞌulujenak saꞌ ruchichꞌochꞌ. 
ROM.10.7	Chi moco ta̱ye ¿ani ta̱cubek cuanqueb cuiꞌ li camenak re xcuaclesinquil li Cristo saꞌ xya̱nkeb li camenak? Incꞌaꞌ naru ta̱ye chi joꞌcan xban nak ac cuaclijenak chi yoꞌyo. 
ROM.10.8	Joꞌcaꞌin naxye li Santil Hu: Ac nequenau lix ya̱lal ut nequeserakꞌi resilal li quixye li Dios ut cuan ajcuiꞌ saꞌ le̱ chꞌo̱l. Lix ya̱lal aꞌan nak tento takapa̱b li Cristo ut aꞌan li pa̱ba̱l li nakachꞌolob xya̱lal che̱ru. 
ROM.10.9	Cui riqꞌuin xtzꞌu̱mal a̱cue ta̱chꞌolob xya̱lal nak li Jesús aꞌan li Cristo li Ralal li Dios, ut cui ta̱pa̱b chi anchal a̱chꞌo̱l nak li Dios quicuaclesin cuiꞌchic re chi yoꞌyo saꞌ xya̱nkeb li camenak, tatcolekꞌ. 
ROM.10.10	Li ani naxpa̱b li Cristo chi anchal xchꞌo̱l ut naxchꞌolob xya̱lal riqꞌuin xtzꞌu̱mal re, aꞌan nati̱coꞌ xchꞌo̱l chiru li Dios ut ta̱colekꞌ. 
ROM.10.11	Joꞌcaꞌin tzꞌi̱banbil saꞌ li Santil Hu:
ROM.10.11	Li ani ta̱pa̱ba̱nk re aꞌan, incꞌaꞌ ta̱rahokꞌ xchꞌo̱l mokon xban nak tixcꞌul li cꞌaꞌru yechiꞌinbil re xban li Dios. (Isa. 28:16)
ROM.10.12	Chiru li Dios juntakꞌe̱teb laj judío riqꞌuin li ma̱cuaꞌeb aj judío xban nak jun ajcuiꞌ li Ka̱cuaꞌ saꞌ xbe̱neb chixjunileb. Ut nim li ruxta̱n saꞌ xbe̱neb chixjunileb li nequeꞌya̱ban re lix cꞌabaꞌ. 
ROM.10.13	Joꞌcaꞌin tzꞌi̱banbil saꞌ li Santil Hu: Yalak ani ta̱ya̱ba̱nk re xcꞌabaꞌ li Ka̱cuaꞌ, aꞌan ta̱colekꞌ. 
ROM.10.14	Abanan ¿chanru nak teꞌxya̱ba xcꞌabaꞌ li Ka̱cuaꞌ cui toj ma̱jiꞌ nequeꞌxpa̱b? Ut, ¿chanru nak teꞌxpa̱b cui toj ma̱jiꞌ nequeꞌrabi resil? Ut, ¿chanru nak teꞌrabi resil li Ka̱cuaꞌ cui ma̱ ani nachꞌoloban xya̱lal chiruheb? 
ROM.10.15	Ut ¿chanru nak ta̱chꞌoloba̱k chak xya̱lal chiruheb cui ma̱ ani taklanbil xban li Ka̱cuaꞌ? Joꞌcaꞌin tzꞌi̱banbil saꞌ li Santil Hu:
ROM.10.15	Cꞌajoꞌ xlokꞌal eb li nequeꞌxic yalak bar chixyebal resil li colba-ib, li naqꞌuehoc tuktu̱quil usilal. (Isa. 52:7)
ROM.10.16	Aban moco chixjunileb ta queꞌpa̱ban re li resil li colba-ib. Laj Isaías quixye:
ROM.10.16	At Ka̱cuaꞌ, moco qꞌuiheb ta li xeꞌpa̱ban li resil li colba-ib li nakajultica chiruheb. (Isa. 53:1)
ROM.10.17	Joꞌcan nak li pa̱ba̱l natauman riqꞌuin rabinquil resil li Jesucristo. 
ROM.10.18	Ut la̱in ninye, ¿ma ya̱l ta biꞌ nak eb laj Israel incꞌaꞌ queꞌrabi chak resil junxil? Queꞌrabi. ¿Cꞌaꞌut nak incꞌaꞌ? Xban nak tzꞌi̱banbil chi joꞌcaꞌin saꞌ li Santil Hu:
ROM.10.18	Saꞌ chixjunil li ruchichꞌochꞌ qui-el resil ut jun sut rubel choxa quicuulac li ra̱tineb. (Sal. 19:4)
ROM.10.19	Ut ninye ajcuiꞌ, ¿ma incꞌaꞌ ta biꞌ queꞌxtau xya̱lal aꞌin eb laj Israel? Queꞌxtau raj aban incꞌaꞌ queꞌraj. Laj Moisés quixye reheb li cꞌaꞌru quixye li Dios. Quixye chi joꞌcaꞌin:
ROM.10.19	Saꞌ incꞌabaꞌ la̱in te̱cakali jun li tenamit ma̱cuaꞌeb intenamit. Ut tinchikꞌ e̱joskꞌil saꞌ xbe̱neb aꞌan, li incꞌaꞌ nequeꞌxnau xya̱lal, xban nak eb aꞌan li teꞌcuuxta̱na ru. (Deut. 32:21)
ROM.10.20	Laj Isaías cau xchꞌo̱l chixyebal li cꞌaꞌru quixye li Dios nak quixye:
ROM.10.20	Aꞌ chic li incꞌaꞌ yo̱queb chinsicꞌbal, aꞌaneb chic li xeꞌtaꞌoc cue. Quincꞌutbesi cuib chiruheb li incꞌaꞌ yo̱queb chinsicꞌbal. (Isa. 65:1)
ROM.10.20	Aꞌan li quixye li Dios chirixeb li ma̱cuaꞌeb aj judío.
ROM.10.21	Ut chirixeb laj judío li Dios quixye:
ROM.10.21	Junelic yo̱quin chixbokbaleb laj Israel re nak teꞌcha̱lk cuiqꞌuin. Abanan eb aꞌan incꞌaꞌ nequeꞌabin chicuu. Nequeꞌxkꞌet ban li cua̱tin. (Isa. 65:2)
ROM.11.1	Tinpatzꞌ e̱re, ¿ma xeꞌtzꞌekta̱na̱c laj Israel xban li Dios chi joꞌcanan? ¡Chi ya̱l nak incꞌaꞌ! La̱in ajcuiꞌ aj Israel la̱in ut la̱in ralal xcꞌajol laj Benjamín ut laj Abraham. 
ROM.11.2	Li Ka̱cuaꞌ Dios incꞌaꞌ quixtzꞌekta̱na lix tenamit, li quixsiqꞌueb ru junxil chokꞌ ralal xcꞌajol. ¿Ma incꞌaꞌ nequenau cꞌaꞌru tzꞌi̱banbil saꞌ li Santil Hu chirix laj Elías nak quitijoc chiru li Dios chixjitbaleb laj Israel? Quixye: 
ROM.11.3	At Ka̱cuaꞌ, quilajeꞌxcamsi la̱ profetas ut quilajeꞌxjucꞌ la̱ artal; la̱in xincana injunes ut joꞌcan ajcuiꞌ la̱in, teꞌraj incamsinquil. 
ROM.11.4	Li Dios quichakꞌoc ut quixye re: Sicꞌbileb ru inban cuukub mil chi cui̱nk chokꞌ cue. Eb aꞌan incꞌaꞌ queꞌxcuikꞌib ribeb chixlokꞌoninquil li yi̱banbil dios aj Baal, chan. 
ROM.11.5	Joꞌcan ajcuiꞌ saꞌ eb li cutan aꞌin. Cuan ajcuiꞌ li quixsiqꞌueb ru li Dios riqꞌuin lix nimal ruxta̱n usta moco qꞌuiheb ta. 
ROM.11.6	Moco riqꞌuin ta xyehom xba̱nuhomeb nak quixsiqꞌueb ru. Yal riqꞌuin ban lix nimal ruxta̱n li Dios nak quixsiqꞌueb ru. Cui ta quixsiqꞌueb ru saꞌ xcꞌabaꞌ xyehom xba̱nuhomeb, aꞌan ma̱cuaꞌ raj chic xban xnimal ruxta̱n li Dios. 
ROM.11.7	Nakaqꞌue retal nak moco chixjunileb ta laj Israel queꞌxtau rusilal li Dios li yo̱queb chixsicꞌbal. Caꞌaj cuiꞌ li sicꞌbileb ru queꞌxtau, usta moco qꞌui eb ta. Ut li jun chꞌo̱l chic queꞌcacuubresi̱c lix chꞌo̱leb ut incꞌaꞌ queꞌxba̱nu li quiraj li Dios. 
ROM.11.8	Joꞌcaꞌin tzꞌi̱banbil saꞌ li Santil Hu:
ROM.11.8	Queꞌcanaba̱c xban li Dios joꞌ eb li a̱leb xchꞌo̱l li incꞌaꞌ nequeꞌxtau xya̱lal. Cuanqueb xnakꞌ ru ut incꞌaꞌ nequeꞌril cꞌaꞌru li us. Cuanqueb xxic ut incꞌaꞌ nequeꞌraj rabinquil lix ya̱lal. Chalen anakcuan incꞌaꞌ nequeꞌraj xtaubal xya̱lal. (Isa. 29:10)
ROM.11.9	Tzꞌi̱banbil ajcuiꞌ saꞌ li Santil Hu li quixye laj David nak quitijoc:
ROM.11.9	Eb li ninkꞌe nequeꞌxba̱nu chisukꞌi̱k taxak chokꞌ raylal saꞌ xbe̱neb. Raylal taxak ta̱cha̱lk saꞌ xbe̱neb re nak teꞌxtoj rixeb lix ma̱queb li yo̱queb chixba̱nunquil.
ROM.11.10	Cheꞌmo̱yk ta li xnakꞌeb ru re nak incꞌaꞌ chic teꞌilok, ut incꞌaꞌ teꞌxtau xya̱lal. Cheꞌcꞌutzla̱k ta li rixeb chi junaj cua xban li raylal li yo̱keb chixcꞌulbal. (Sal. 69:23)
ROM.11.11	La̱in ninye nak usta queꞌxtich rib laj judío, incꞌaꞌ queꞌtꞌaneꞌ chi junaj cua. Naraj naxye nak usta queꞌxtzꞌekta̱na li Cristo eb laj judío toj naru teꞌpa̱ba̱nk ut teꞌcolekꞌ. Xban nak queꞌxkꞌet ra̱tin li Dios eb laj judío, joꞌcan nak li colba-ib quiqꞌueheꞌ reheb li ma̱cuaꞌeb aj judío re nak eb laj judío teꞌxrahi ru li colba-ib ut teꞌxpa̱b li Cristo. 
ROM.11.12	Xban nak queꞌxkꞌet li ra̱tin li Dios eb laj judío, li rusilal li Dios quiqꞌueheꞌ reheb chixjunileb li cuanqueb saꞌ ruchichꞌochꞌ. Reheb raj laj judío li osobtesi̱c, aban queꞌxtzꞌekta̱na. Joꞌcan nak quiqꞌueheꞌ reheb li ma̱cuaꞌeb aj judío. Ut kꞌaxal cuiꞌchic li sahil chꞌo̱lejil takacꞌul nak teꞌpa̱ba̱nk lix qꞌuialeb laj judío ut teꞌqꞌuehekꞌ saꞌ ajl saꞌ kaya̱nk la̱o li ac colbilo. 
ROM.11.13	Anakcuan tina̱tinak e̱riqꞌuin la̱ex li ma̱cuaꞌex aj judío. La̱in taklanbilin xban li Dios chixyebal resil li colba-ib e̱re. Ut ninqꞌue xlokꞌal lin cꞌanjel. 
ROM.11.14	Ma̱re chi joꞌcan teꞌyotꞌekꞌ xchꞌo̱leb laj judío li cuech tenamitil ut teꞌxpa̱b li Cristo joꞌ xeba̱nu la̱ex ut teꞌcolekꞌ. 
ROM.11.15	Xban nak queꞌtzꞌekta̱na̱c laj judío, li ma̱cuaꞌeb aj judío queꞌcꞌameꞌ saꞌ usilal riqꞌuin li Dios. Ut kꞌaxal numtajenak li xlokꞌal nak eb laj judío teꞌcolekꞌ. Chanchan teꞌcuacli̱k chak chi yoꞌyo saꞌ xya̱nkeb li camenak. 
ROM.11.16	Cui kꞌaxtesinbil saꞌ rukꞌ li Dios li xbe̱n caxlan cua na-el, kꞌaxtesinbil ajcuiꞌ lix comon. Ut cui kꞌaxtesinbil saꞌ rukꞌ li Dios lix xeꞌ li cheꞌ, kꞌaxtesinbil ajcuiꞌ chixjunil li rukꞌ. Aꞌin naraj naxye: Xban nak li Dios quixsicꞌ ru laj Abraham, joꞌcan nak sicꞌbil ajcuiꞌ ruheb li ralal xcꞌajol. 
ROM.11.17	Texinjuntakꞌe̱ta riqꞌuin li cheꞌ olivo. Eb laj judío chanchan li cha̱bil cheꞌ aubil ut chꞌolaninbil chi us. Aban cuan li rukꞌ qui-isi̱c ut aꞌan retalil eb laj judío li queꞌtzꞌekta̱nan re li Cristo. Ut la̱ex li ma̱cuaꞌex aj judío chanchanex li rukꞌ li cheꞌ li moco aubil ta. Yal xjunes quimok chak. Ut anakcuan yo̱quex chi tzꞌako̱nc riqꞌuin li usilal li quiyechiꞌi̱c re laj Abraham xban li Dios. 
ROM.11.18	Joꞌcan nak mexnumta chiru li rukꞌ li cheꞌ li queꞌisi̱c xban nak la̱ex yal rukꞌex ajcuiꞌ li cheꞌ. Chenauhak nak moco la̱ex ta nequexqꞌuehoc xyuꞌam lix xeꞌ li cheꞌ, aban lix xeꞌ naqꞌuehoc e̱yuꞌam la̱ex. 
ROM.11.19	Ma̱re te̱ye la̱ex, queꞌisi̱c li rukꞌ li cheꞌ re nak la̱o toletzekꞌ saꞌ xnaꞌajeb. 
ROM.11.20	Ya̱l ajcuiꞌ nequeye, aban xban nak incꞌaꞌ nequeꞌpa̱ban joꞌcan nak queꞌisi̱c. Ut la̱ex chic quexletzeꞌ saꞌ xnaꞌajeb aꞌan xban nak nequexpa̱ban. Joꞌcan nak chexucua ru li Dios ut me̱nimobresi e̱rib. 
ROM.11.21	Cui li Dios quirisi eb laj judío, li tzꞌakal rukꞌ li cheꞌ, ¿ma tojaꞌ ta chic la̱ex incꞌaꞌ texrisi cui incꞌaꞌ texpa̱ba̱nk? 
ROM.11.22	Cheqꞌuehak retal nak kꞌaxal cha̱bil li Dios, abanan najoskꞌoꞌ ajcuiꞌ saꞌ xbe̱neb li nequeꞌtzꞌekta̱nan re li Cristo. Riqꞌuin cacuil a̱tin narakoc a̱tin saꞌ xbe̱neb li nequeꞌkꞌetoc re li ra̱tin. Cha̱bilak e̱riqꞌuin la̱ex cui texcua̱nk junelic saꞌ li rusilal. Cui incꞌaꞌ nequexcuan saꞌ li rusilal tex-isi̱k ajcuiꞌ la̱ex. 
ROM.11.23	Joꞌcan nak cui eb laj judío teꞌpa̱ba̱nk, eb aꞌan teꞌletzekꞌ cuiꞌchic saꞌ lix to̱naleb. Li Dios nim xcuanquil chixcꞌulbaleb cuiꞌchic ut chixcuybal lix ma̱queb. 
ROM.11.24	La̱ex ma̱cuaꞌex aj judío, nequexinjuntakꞌe̱ta riqꞌuin li cheꞌ olivo li yal quimok chak. Quex-isi̱c riqꞌuin li cheꞌ aꞌan ut quexletzeꞌ saꞌ li aubil cheꞌ. Eb laj judío nequebinjuntakꞌe̱ta riqꞌuin li tzꞌakal rukꞌ li cheꞌ olivo li aubil. Incꞌaꞌ chꞌaꞌaj nak teꞌletzekꞌ cuiꞌchic xban li Dios riqꞌuin li aubil cheꞌ xban nak aꞌaneb tzꞌakal rukꞌ li cheꞌ.
ROM.11.25	Ex herma̱n, nacuaj nak te̱nau jun li naꞌleb mukmu nak quicuan, li quicꞌutbesi̱c chak xya̱lal chicuu. Cui te̱nau aꞌin incꞌaꞌ te̱nimobresi e̱rib riqꞌuin xcꞌoxlanquil nak cuan e̱naꞌleb. Eb laj judío li incꞌaꞌ queꞌpa̱ban queꞌcacuubresi̱c lix chꞌo̱leb. Abanan eb aꞌan teꞌpa̱ba̱nk ajcuiꞌ nak talajeꞌpa̱ba̱nk lix qꞌuialeb li ma̱cuaꞌeb aj judío. 
ROM.11.26	Joꞌcan nak teꞌcolekꞌ chixjunileb laj Israel joꞌ tzꞌi̱banbil retalil saꞌ li Santil Hu li quixye li Dios:
ROM.11.26	Aran Sión ta̱cha̱lk chak laj Colonel ut aꞌan tixcuy xma̱queb li ralal xcꞌajol laj Israel. (Isa. 59:20-21)
ROM.11.27	Ut la̱in tincuyeb xma̱c joꞌ quinye reheb nak quinqꞌue li contrato reheb junxil. (Isa. 27:9)
ROM.11.28	Xban nak eb laj judío queꞌxtzꞌekta̱na li colba-ib, moco cuanqueb ta saꞌ usilal riqꞌuin li Dios. Aꞌan quicꞌulman re nak texpa̱ba̱nk la̱ex li ma̱cuaꞌex aj judío. Abanan li Dios naxraheb laj judío saꞌ xcꞌabaꞌeb lix xeꞌto̱nil yucuaꞌeb xban nak eb aꞌan ac sicꞌbileb chak ru xban li Dios. 
ROM.11.29	Li Dios incꞌaꞌ naxjal xcꞌaꞌux riqꞌuin li cꞌaꞌru naxyechiꞌi ke, chi moco naxjal xcꞌaꞌux nak quixsicꞌ ku. 
ROM.11.30	Ut la̱ex, li ma̱cuaꞌex aj judío, la̱ex aj kꞌetol ra̱tin li Dios nak quexcuan chak. Ut eb laj judío queꞌxkꞌet ajcuiꞌ chak ra̱tin li Dios. Joꞌcan nak la̱ex chic x-uxta̱na̱c e̱ru xban li Dios. 
ROM.11.31	Eb laj judío queꞌxkꞌet chak ra̱tin li Dios. Abanan ta̱cuulak xkꞌehil nak teꞌpa̱ba̱nk ut teꞌuxta̱na̱k ajcuiꞌ ruheb xban li Dios joꞌ nak x-uxta̱na̱c e̱ru la̱ex. 
ROM.11.32	Li Dios quiril nak chixjunileb li cuanqueb saꞌ ruchichꞌochꞌ aj ma̱queb. Joꞌcan nak quixcanabeb chixba̱nunquil lix ma̱usilaleb xbaneb lix kꞌetba a̱tin. Aban toj cuan ajcuiꞌ ruxta̱n li Dios saꞌ xbe̱neb. 
ROM.11.33	Relic chi ya̱l nak kꞌaxal numtajenak li ruxta̱n li Dios. Aꞌan naxnau chixjunil. Numtajenak cuiꞌchic lix naꞌleb. Ma̱ ani nataꞌoc ru chanru nak narakoc a̱tin. Ut ma̱ ani nataꞌoc ru li naxba̱nu. 
ROM.11.34	Joꞌcaꞌin tzꞌi̱banbil saꞌ li Santil Hu: Ma̱ ani nanaꞌoc re xcꞌaꞌux li Ka̱cuaꞌ. Ma̱ ani naru naqꞌuehoc xnaꞌleb. (Isa. 40:13-14) 
ROM.11.35	Ma̱ ani naru naqꞌuehoc cꞌaꞌru re li Dios re nak ta̱qꞌuehekꞌ ta cuiꞌchic re̱kaj re xban li Dios. (Job 35:7; 41:11) 
ROM.11.36	Chixjunil li cꞌaꞌ re ru cuan, riqꞌuin li Dios nachal chak. Li Dios quiyi̱ban re chixjunil ut aꞌan aj e̱chal re chixjunil. Lokꞌoninbil taxak li Ka̱cuaꞌ Dios chi junelic kꞌe cutan. Joꞌcan taxak.
ROM.12.1	Ex herma̱n, saꞌ xcꞌabaꞌ xnimal ruxta̱n li Dios nintzꞌa̱ma che̱ru nak chekꞌaxtesi e̱rib rubel rok rukꞌ li Ka̱cuaꞌ joꞌ jun yoꞌyo̱quil mayej santobresinbil xban li Dios, ut chi anchal e̱chꞌo̱l chexcꞌanjelak chiru re nak sahak xchꞌo̱l li Ka̱cuaꞌ e̱riqꞌuin. Ut riqꞌuin xba̱nunquil aꞌan, yo̱kex chixlokꞌoninquil li Dios chi tzꞌakal re ru. 
ROM.12.2	Me̱ba̱nu chic joꞌ nequeꞌxba̱nu li toj ma̱jiꞌ nequeꞌpa̱ban. Kꞌaxtesihomak ban e̱rib rubel rok rukꞌ li Dios re nak aꞌan tix-acꞌobresi le̱ chꞌo̱l ut le̱ cꞌaꞌux, ut te̱nau chic li cꞌaꞌru naraj li Dios. Chexcua̱nk saꞌ cha̱bilal, ut chi tzꞌakalak re ru le̱ yuꞌam re nak sahak xchꞌo̱l li Dios e̱riqꞌuin. 
ROM.12.3	Xban ruxta̱n li Dios nak qꞌuebil cue lin cꞌanjel. Joꞌcan nak ninchꞌolob xya̱lal che̱ru re nak incꞌaꞌ te̱nimobresi e̱rib. Cheqꞌuehak ban xcuanquil le̱ cꞌanjel qꞌuebil e̱re xban li Dios saꞌ xcꞌabaꞌ le̱ pa̱ba̱l. 
ROM.12.4	Nabal pa̱y ru xchaꞌal li junju̱nk chi tzꞌejcualej, ut jalan jala̱nk xcꞌanjel li junju̱nk. 
ROM.12.5	Joꞌcan ajcuiꞌ la̱o aj pa̱banel. Junajo chi tzꞌejcualej nak cuanco riqꞌuin li Cristo. Nabalo, abanan junajo saꞌ li kapa̱ba̱l. Ut chikajunilo kachaꞌal kib chi kibil kib. 
ROM.12.6	Jalan jala̱nk li kama̱tan qꞌuebil ke re tocꞌanjelak xban xnimal rusilal li Dios. Chikaqꞌuehak chi cꞌanjelac eb li ma̱tan aꞌin. Li ani qꞌuebil xma̱tan chixchꞌolobanquil xya̱lal li colba-ib, tento tixchꞌolob xya̱lal. Chicꞌanjelak joꞌ naraj lix pa̱ba̱l qꞌuebil re xban li Dios. 
ROM.12.7	Li ani qꞌuebil xma̱tan re tenkꞌa̱nc, chitenkꞌa̱nk chi sa saꞌ xchꞌo̱l. Li ani qꞌuebil xma̱tan chixtzolbaleb li ras ri̱tzꞌin, chixtzolakeb saꞌ xya̱lal. 
ROM.12.8	Li ani cuan xma̱tan re qꞌuehoc naꞌleb, chiqꞌuehok naꞌleb saꞌ xya̱lal. Li ani cuan xma̱tan re sihi̱nc, chisihi̱nk chi anchal xchꞌo̱l. Li ani cuan xma̱tan chi cꞌamoc be chiruheb li ras ri̱tzꞌin, chixqꞌuehak xchꞌo̱l chixba̱nunquil saꞌ xya̱lal. Li ani cuan xma̱tan re uxta̱na̱nc u, chiruxta̱nahak ru li ras ri̱tzꞌin chi anchal xchꞌo̱l.
ROM.12.9	Mexrahoc chi yal xcab rix e̱chꞌo̱l. Chera ban e̱rib chi ribil e̱rib chi anchal e̱chꞌo̱l. Chetzꞌekta̱na chi junaj cua li incꞌaꞌ us ut cheqꞌuehak e̱chꞌo̱l chixba̱nunquil li us. 
ROM.12.10	Cherahak e̱rib chi ribil e̱rib chi anchal e̱chꞌo̱l xban nak e̱comon e̱rib saꞌ le̱ pa̱ba̱l. Ut che-oxlokꞌi e̱rib chi ribil e̱rib. 
ROM.12.11	Qꞌuehomak e̱chꞌo̱l chi cꞌanjelac chiru li Ka̱cuaꞌ. Mexcꞌanjelac chi yal minbil e̱ru. Chexcꞌanjelak ban chiru li Ka̱cuaꞌ chi anchal e̱chꞌo̱l. 
ROM.12.12	Chisahokꞌ saꞌ e̱chꞌo̱l xban nak cuan cꞌaꞌru nequeroybeni. Checuyak li raylal li nachal saꞌ e̱be̱n. Ut junelic chextijok. 
ROM.12.13	Chetenkꞌa le̱ rech aj pa̱banelil li cuanqueb saꞌ raylal ut cheqꞌuehak rochochnal laj cꞌanjel chiru li Dios, li yal numequeb re. 
ROM.12.14	Chetzꞌa̱ma rusilal li Dios saꞌ xbe̱neb li xicꞌ nequeꞌiloc e̱re. Me̱tzꞌa̱ma raylal saꞌ xbe̱neb. 
ROM.12.15	Chisahokꞌ saꞌ e̱chꞌo̱l riqꞌuineb li saheb saꞌ xchꞌo̱l. Ut chiyotꞌekꞌ ajcuiꞌ e̱chꞌo̱l riqꞌuineb li nequeꞌyotꞌeꞌ xchꞌo̱l xban li raylal li yo̱queb chixcꞌulbal. 
ROM.12.16	Junajak e̱chꞌo̱l chi ribil e̱rib. Me̱nimobresi e̱rib chiruheb le̱ ras e̱ri̱tzꞌin, ut me̱cꞌoxla nak numtajenak e̱naꞌleb. 
ROM.12.17	Cui na-ux raylal e̱re, me̱qꞌue re̱kaj riqꞌuin raylal. Cheqꞌuehak ban e̱chꞌo̱l chixba̱nunquil li cꞌaꞌru us, li nanauman nak aꞌan li tzꞌakal cha̱bil. 
ROM.12.18	Li joꞌ qꞌuial texru̱k chixba̱nunquil, cheba̱nuhak re nak texcua̱nk saꞌ usilal riqꞌuineb le̱ ras e̱ri̱tzꞌin. 
ROM.12.19	Ex herma̱n, ma̱cuaꞌ la̱ex texqꞌuehok re̱kaj li raylal na-ux e̱re. Checanabak ban chixjunil saꞌ rukꞌ li Dios. Caꞌaj cuiꞌ aꞌan laj rakol a̱tin xban nak joꞌcaꞌin tzꞌi̱banbil saꞌ li Santil Hu: Caꞌaj cuiꞌ la̱in naru tinqꞌuehok re̱kaj. Ut la̱in tinrahobtesiheb riqꞌuin li cꞌaꞌru quilajeꞌxba̱nu, chan li Dios. (Deut. 32:35) 
ROM.12.20	Joꞌcan nak cui li xicꞌ na-iloc e̱re ta̱tzꞌoca̱k, cheqꞌue chi cuaꞌac. Cui ta̱chakik re, qꞌuehomak chi ucꞌac. Cheba̱nuhak usilal reheb ut riqꞌuin aꞌan teꞌxqꞌue retal nak xuta̱nal li yo̱queb chixba̱nunquil. 
ROM.12.21	Me̱chꞌinan e̱chꞌo̱l riqꞌuin li incꞌaꞌ us li nequeꞌxba̱nu e̱re. Qꞌuehomak ban e̱chꞌo̱l chixba̱nunquil li us. Chi joꞌcan te̱co̱loni xnumsinquil li incꞌaꞌ us.
ROM.13.1	Chexpa̱ba̱nk chiruheb li nequeꞌtaklan saꞌ xbe̱n li tenamit. Ma̱ ani cuan xcuanquil chi takla̱nc cui incꞌaꞌ ta qꞌuebil re xban li Dios. Eb li cuanqueb xcuanquil saꞌ xbe̱n li tenamit, aꞌ li Dios quixakaban reheb. 
ROM.13.2	Joꞌcan nak li ani incꞌaꞌ napa̱ban chiruheb li cuanqueb xcuanquil, naxkꞌet li cꞌaꞌru xakabanbil xban li Dios. Ut yo̱ chixbokbal li tojba ma̱c saꞌ xbe̱n. 
ROM.13.3	Li nequeꞌba̱nun re li us moco xiu xiu ta cuanqueb chiruheb li cuanqueb xcuanquil. Aꞌ li nequeꞌba̱nun ma̱usilal xiu xiu cuanqueb chiruheb li nequeꞌtaklan saꞌ xbe̱n li tenamit. Cui incꞌaꞌ nequeraj nak xiu xiu cua̱nkex chiruheb li cuanqueb xcuanquil, cheba̱nuhak li us, ut eb aꞌan teꞌxye nak cha̱bilex. 
ROM.13.4	Eb aꞌan cuanqueb saꞌ xcꞌanjel xban li Dios re e̱tenkꞌanquil. Cui nequeba̱nu li incꞌaꞌ us, chexxucuak xban nak cuanqueb xcuanquil re teꞌrakok a̱tin saꞌ e̱be̱n xban nak aꞌan xakabanbileb xban li Dios ut nequeꞌxrahobtesi li nequeꞌkꞌetoc re li chakꞌrab. 
ROM.13.5	Joꞌcan nak tento texpa̱ba̱nk chiruheb li cuanqueb xcuanquil saꞌ xbe̱n li tenamit. Ma̱cuaꞌ yal re nak incꞌaꞌ texqꞌuehekꞌ chixtojbal rix le̱ ma̱c; re aj ban cuiꞌ nak cꞌojcꞌo̱k e̱chꞌo̱l riqꞌuin xba̱nunquil li cꞌaꞌru us. 
ROM.13.6	Joꞌcan nak tento xtojbal li naxpatzꞌ li po̱pol. Tento xtojbal xban nak li cuanqueb saꞌ xcꞌanjel xakabanbileb xban li Dios, ut aꞌan lix cꞌanjeleb. 
ROM.13.7	Chetojak li cꞌaꞌak re ru tento xtojbal. Cheqꞌuehak xcuanquileb li cuanqueb saꞌ xcuanquil ut che-oxlokꞌiheb li cuanqueb saꞌ xcꞌanjel.
ROM.13.8	Ma̱ ani aj iqꞌuin chicua̱nk e̱cꞌas. Ut cherahak e̱rib chi ribil e̱rib xban nak li ani naxra li ras ri̱tzꞌin naxba̱nu li cꞌaꞌru naxye li chakꞌrab. 
ROM.13.9	Joꞌcaꞌin naxye saꞌ li chakꞌrab: Matmuxuc caxa̱r; ma̱camsi a̱cuas a̱cui̱tzꞌin; mat-elkꞌac, matyoꞌoban a̱tin chirix la̱ cuas a̱cui̱tzꞌin; ma̱rahi ru li jalan aj e. Ut cui ta̱ra la̱ cuas a̱cui̱tzꞌin joꞌ nak nacara a̱cuib la̱at, riqꞌuin aꞌan yo̱cat chixba̱nunquil chixjunil li naxye li chakꞌrab. 
ROM.13.10	Li ani narahoc incꞌaꞌ naxba̱nu raylal re li ras ri̱tzꞌin. Li narahoc naxba̱nu chi tzꞌakal li naxye li chakꞌrab. 
ROM.13.11	Chikaba̱nu chixjunil aꞌin xban nak nakanau nak yo̱ chak chi nachꞌoc xkꞌehil nak ta̱tzꞌaklok ru li kacolbal nak tol-e̱lk cuiꞌchic li Jesucristo. Yoꞌon taxak cua̱nko xban nak yo̱ chak chi nachꞌoc lix cꞌulunic chiru nak copa̱ban chak la̱o. 
ROM.13.12	Chanchan nak yo̱ chi numecꞌ li kꞌojyi̱n ut yo̱ chi sake̱uc. Chikacanabak xba̱nunquil li incꞌaꞌ us li nequeꞌxba̱nu li toj cuanqueb saꞌ xkꞌojyi̱nal ru li ma̱c. Chikacolak kib chiru li incꞌaꞌ us riqꞌuin xcuanquil li Jesucristo. 
ROM.13.13	Xban nak cuanco chic saꞌ xcutan saken li Jesucristo, chocua̱nk saꞌ xya̱lal joꞌ junak tzꞌakal aj pa̱banel. Incꞌaꞌ chic toma̱cobk riqꞌuin li cala̱c, chi moco riqꞌuin li numcuaꞌac num ucꞌac, chi moco riqꞌuin muxuc caxa̱r, chi moco riqꞌuin coꞌbe̱tac yumbe̱tac, chi moco riqꞌuin li cꞌaꞌak chic re ru chi ma̱usilalil. Ut incꞌaꞌ chic topletik chi moco tocakcali̱nk. 
ROM.13.14	Kakꞌaxtesihak ban kib chi tzꞌakal rubel rok rukꞌ li Ka̱cuaꞌ Jesucristo re nak aꞌan chic ta̱tenkꞌa̱nk ke riqꞌuin lix nimal xcuanquil. Ut incꞌaꞌ chic takaba̱nu li ma̱usilal li naxrahi ru li kachꞌo̱l nak toj ma̱jiꞌ nakapa̱b li Cristo.
ROM.14.1	Checꞌulakeb chi sa saꞌ e̱chꞌo̱l li toj kꞌuneb xchꞌo̱l saꞌ lix pa̱ba̱leb ut me̱cuechꞌi rix lix cꞌaꞌuxeb. 
ROM.14.2	Cuan nequeꞌxcꞌoxla nak moco ma̱c ta xtzacanquil chixjunil li cꞌaꞌak re ru natzacaman. Cuanqueb ajcuiꞌ li toj kꞌuneb xchꞌo̱l saꞌ lix pa̱ba̱leb nequeꞌxcꞌoxla nak ma̱c xtzacanquil li tib. 
ROM.14.3	Li ani naxtzaca chixjunil li cꞌaꞌak re ru natzacaman incꞌaꞌ naru tixtzꞌekta̱na li ani incꞌaꞌ naxtzaca chixjunil li cꞌaꞌak re ru. Ut li ani incꞌaꞌ naxtzaca chixjunil li cꞌaꞌak re ru incꞌaꞌ naru naxcuechꞌi rix li jun chic li naxtzaca chixjunil xban nak aꞌan ac xcꞌuleꞌ ajcuiꞌ xban li Dios. 
ROM.14.4	La̱at incꞌaꞌ naru nacatrakoc a̱tin saꞌ xbe̱n lix mo̱s la̱ cuas a̱cui̱tzꞌin. Aꞌ lix patrón ta̱yehok re ma us malaj incꞌaꞌ us li yo̱ chixba̱nunquil. Joꞌcan nak li nimajcual Dios aꞌan nataklan re li junju̱nk ut aꞌan nayehoc reheb ma us malaj incꞌaꞌ us li yo̱queb chixba̱nunquil. Ut li Dios ta̱tenkꞌa̱nk reheb chixba̱nunquil li us. 
ROM.14.5	Cuan nequeꞌcꞌoxlan nak kꞌaxal lokꞌ junak cutan chiruheb li cutan jun chꞌo̱l chic. Ut cuan ajcuiꞌ nequeꞌcꞌoxlan re nak juntakꞌe̱t xlokꞌal chixjunileb li cutan. Abanan tento nak li junju̱nk tixcꞌoxla chi us chanru tixba̱nu. 
ROM.14.6	Li ani naxqꞌue xlokꞌal junak li cutan, aꞌan naxba̱nu re xlokꞌoninquil li Dios. Ut joꞌcan ajcuiꞌ li natiꞌoc tib naxba̱nu aꞌan re xlokꞌoninquil li Dios ut naxbantioxi ajcuiꞌ chiru li Dios. Ut li ani incꞌaꞌ natiꞌoc tib, xlokꞌoninquil ajcuiꞌ li Dios naxba̱nu nak incꞌaꞌ natiꞌoc tib, ut naxbantioxi ajcuiꞌ chiru li Dios. 
ROM.14.7	Ma̱ ani yoꞌyo ta yal xjunes rib. Ut ma̱ ani ajcuiꞌ nacam chi yal xjunes rib xban nak ma̱cuaꞌ la̱o yal ke saꞌ xbe̱n li kayuꞌam. 
ROM.14.8	Nak yoꞌyo̱co nakaqꞌue xlokꞌal li Ka̱cuaꞌ Dios riqꞌuin li kayuꞌam. Ut nak nococam, nakaqꞌue ajcuiꞌ xlokꞌal riqꞌuin li kacamic. Joꞌcan ut cui yoꞌyo̱co ut cui nococam aꞌ yal re li Dios saꞌ kabe̱n xban nak aꞌan chic laj e̱chal ke. 
ROM.14.9	Joꞌcan nak quicam li Jesucristo, ut quicuacli cuiꞌchic chi yoꞌyo re nak aꞌanak li Ka̱cuaꞌ reheb li yoꞌyo̱queb joꞌ eb ajcuiꞌ li camenakeb. 
ROM.14.10	¿Cꞌaꞌut nak nacatrakoc a̱tin saꞌ xbe̱n la̱ cuech aj pa̱banelil? Ut, ¿cꞌaꞌut nak nacatzꞌekta̱naheb aj pa̱banel? Incꞌaꞌ naru ta̱ba̱nu chi joꞌcan xban nak saꞌ jun cutan li Cristo ta̱rakok a̱tin saꞌ kabe̱n chikajunilo. 
ROM.14.11	Tzꞌi̱banbil saꞌ li Santil Hu li quixye li Dios:
ROM.14.11	Relic chi ya̱l ninye e̱re nak chixjunileb teꞌxcuikꞌib rib chicuu ut tineꞌxlokꞌoni ut chixjunileb teꞌxye riqꞌuin xtzꞌu̱mal re nak la̱in li tzꞌakal Dios. (Isa. 45:23)
ROM.14.12	Joꞌcan nak chikajunilo toxkakꞌaxtesi li kayehom kaba̱nuhom chiru li Dios.
ROM.14.13	Chikacanabak xcuechꞌinquil kib chi kibil kib ut chikaba̱nu li us re nak li kech aj pa̱banelil incꞌaꞌ teꞌchꞌina̱nk xchꞌo̱leb saꞌ lix pa̱ba̱leb chi moco teꞌoc cuiꞌchic chi ma̱cobc kaban. 
ROM.14.14	Xban nak ninpa̱b li Cristo, joꞌcan nak ninnau nak ma̱cꞌaꞌ re̱cꞌ xtzacanquil li cꞌaꞌak re ru. Abanan cui junak narecꞌa saꞌ xchꞌo̱l nak ma̱c xtzacanquil junak tzacae̱mk, us cui incꞌaꞌ tixba̱nu. 
ROM.14.15	Cui riqꞌuin li cꞌaꞌru nacatzaca nachꞌinan xchꞌo̱l la̱ cuech aj pa̱banelil, aꞌan naraj naxye nak incꞌaꞌ nacara la̱ cuech aj pa̱banelil. Ma̱poꞌ xchꞌo̱leb la̱ cuech aj pa̱banelil riqꞌuin li cꞌaꞌru nacatzaca xban nak li Jesucristo quicam ajcuiꞌ saꞌ xcꞌabaꞌ eb aꞌan. 
ROM.14.16	La̱at nacanau nak us li yo̱cat chixba̱nunquil, abanan chaqꞌuehak retal li cꞌaꞌru ta̱ba̱nu re nak ma̱ ani ta̱yehok nak incꞌaꞌ us li yo̱cat chixba̱nunquil. 
ROM.14.17	Lix cuanquilal li Dios incꞌaꞌ nakatau riqꞌuin cꞌaꞌru nakatzaca chi moco riqꞌuin li cꞌaꞌru nakucꞌ; natauman ban riqꞌuin li ti̱quilal, li tuktu̱quil usilal ut li sahil chꞌo̱lejil li naxqꞌue ke li Santil Musikꞌej. 
ROM.14.18	Joꞌcan nak li ani nacꞌanjelac chiru li Cristo saꞌ ti̱quilal ut chi sa saꞌ xchꞌo̱l, li Dios nasahoꞌ xchꞌo̱l riqꞌuin. Ut naqꞌueheꞌ ajcuiꞌ xlokꞌal xbaneb li ras ri̱tzꞌin. 
ROM.14.19	Joꞌcan nak chikaqꞌuehak kachꞌo̱l chi cua̱nc saꞌ tuktu̱quil usilal riqꞌuineb li kas ki̱tzꞌin. Ut chikatenkꞌa kib chi kibil kib re nak toqꞌui̱k saꞌ li kapa̱ba̱l. 
ROM.14.20	Ma̱poꞌ xcꞌanjel li Dios riqꞌuin li cꞌaꞌak re ru nacatzaca. Ya̱l nak chixjunil naru xtzacanquil. Abanan cui la̱ herma̱n nachꞌinan xchꞌo̱l riqꞌuin li nacatzaca, incꞌaꞌ us li yo̱cat chixba̱nunquil. 
ROM.14.21	Li us xba̱nunquil, aꞌan aꞌin: cui nachꞌinan xchꞌo̱l la̱ herma̱n xban nak nacattiꞌoc tib ut nacat-ucꞌac vino, mattiꞌoc tib ut mat-ucꞌac vino. Incꞌaꞌ ta̱ba̱nu li cꞌaꞌak re ru ta̱chꞌina̱nk cuiꞌ xchꞌo̱l la̱ herma̱n re nak incꞌaꞌ ta̱ma̱cobk a̱ban. 
ROM.14.22	Cui nacanau chi tzꞌakal nak us yo̱cat chixba̱nunquil, canab saꞌ rukꞌ li Dios. Us xak re li ani narecꞌa saꞌ xchꞌo̱l nak moco ma̱c ta li yo̱ chixba̱nunquil. 
ROM.14.23	Cui junak narecꞌa saꞌ xchꞌo̱l nak ma̱c xtzacanquil junak tzacae̱mk, ut cui naxtzaca, aꞌan cuan xma̱c chiru li Dios. Cui nakecꞌa saꞌ li ka̱m nak incꞌaꞌ us xba̱nunquil li cꞌaꞌru nakaba̱nu, ut cui nakaba̱nu, yo̱co chi ma̱cobc.
ROM.15.1	La̱o, li ac cau kachꞌo̱l saꞌ li kapa̱ba̱l, chikacuyeb xma̱c li toj kꞌuneb xchꞌo̱l saꞌ xpa̱ba̱leb ut takatenkꞌaheb saꞌ li chꞌaꞌajquilal. Incꞌaꞌ chikasicꞌ li us caꞌaj cuiꞌ chokꞌ ke la̱o. 
ROM.15.2	Tento takaba̱nu li us reheb li kech aj pa̱banelil re nak teꞌqꞌui̱k saꞌ lix pa̱ba̱l ut re nak sahak saꞌ xchꞌo̱leb. 
ROM.15.3	Li Cristo incꞌaꞌ quixba̱nu li quiraj xjunes rib. Quixba̱nu ban li naraj li Dios. Quixtenkꞌaheb chixjunileb. Joꞌcan nak quixcꞌul joꞌ tzꞌi̱banbil saꞌ li Santil Hu: Saꞌ inbe̱n quinak la̱ majecuanquil li queꞌxba̱nu eb li queꞌhoboc a̱cue. (Sal. 69:9) 
ROM.15.4	Chixjunil li cꞌaꞌak re ru quitzꞌi̱ba̱c chak najter saꞌ li Santil Hu, re katzolbal nak quitzꞌi̱ba̱c chak. Nocoxtenkꞌa re nak incꞌaꞌ ta̱chꞌina̱nk li kachꞌo̱l ut naxcꞌojob li kachꞌo̱l re nak takacuy roybeninquil nak ta̱tzꞌaklok ru li kacolbal. 
ROM.15.5	Li Dios chitenkꞌa̱nk e̱re re nak incꞌaꞌ ta̱chꞌina̱nk e̱chꞌo̱l ut aꞌan chiqꞌuehok xcacuil le̱ chꞌo̱l. Aꞌan chitenkꞌa̱nk e̱re chi cua̱nc saꞌ usilal chi ribil e̱rib ut junajak le̱ chꞌo̱l joꞌ naraj li Jesucristo. 
ROM.15.6	Li Dios chitenkꞌa̱nk e̱re re nak junajak le̱ chꞌo̱l nak te̱lokꞌoni li Acuabej Dios, lix Yucuaꞌ li Jesucristo.
ROM.15.7	Checꞌulak saꞌ e̱ya̱nk chi sa saꞌ e̱chꞌo̱l le̱ rech aj pa̱banelil joꞌ nak li Cristo coxcꞌul la̱o. Joꞌcan cheba̱nuhak re xqꞌuebal xlokꞌal li Dios. 
ROM.15.8	La̱in ninye e̱re nak li Cristo quicꞌulun chi cꞌanjelac chiku la̱o aj judío. Riqꞌuin aꞌin naxcꞌutbesi chiku nak li Dios xqꞌue li quixyechiꞌi chak reheb li kaxeꞌto̱nil yucuaꞌ. 
ROM.15.9	Quicꞌulun ajcuiꞌ chixtenkꞌanquileb li ma̱cuaꞌeb aj judío re nak teꞌxlokꞌoni li Dios xban nak kꞌaxal nim li ruxta̱n. Tzꞌi̱banbil chi joꞌcaꞌin saꞌ li Santil Hu:
ROM.15.9	Joꞌcan nak la̱in tatinlokꞌoni saꞌ xya̱nkeb li ma̱cuaꞌeb aj judío. Ut tinbicha̱nk ajcuiꞌ re a̱lokꞌoninquil. (Sal. 18:49)
ROM.15.10	Ut naxye ajcuiꞌ saꞌ li Santil Hu chi joꞌcaꞌin:
ROM.15.10	Chisahokꞌ taxak e̱chꞌo̱l, la̱ex li ma̱cuaꞌex aj judío, e̱rochbeneb laj judío lix tenamit li Dios. (Deut. 32:43)
ROM.15.11	Ut naxye cuiꞌchic saꞌ li Santil Hu:
ROM.15.11	La̱ex li ma̱cuaꞌex aj judío, chelokꞌoni li Ka̱cuaꞌ ut chixjunileb taxak li tenamit cheꞌxnima̱k ru li Dios. (Sal. 117:1)
ROM.15.12	Tzꞌi̱banbil ajcuiꞌ saꞌ li Santil Hu li quixye laj Isaías:
ROM.15.12	Saꞌ xya̱nkeb li ralal xcꞌajol laj David li ralal laj Isaí ta̱cꞌulu̱nk laj Colonel, li xakabanbil xban li Dios. Ut aꞌan ta̱cua̱nk xcuanquil saꞌ xbe̱neb li ma̱cuaꞌeb aj judío. Ut aꞌan li yo̱keb chixyoꞌoninquil. (Isa. 11:10)
ROM.15.13	Li Dios aꞌan li kayoꞌon. Aꞌan taxak chiqꞌuehok xsahil e̱chꞌo̱l chi nabal ut tixqꞌue ajcuiꞌ e̱re li tuktu̱quil usilal xban nak nequexpa̱ban. Xban nak cuan xcuanquil li Santil Musikꞌej e̱riqꞌuin, cauhak taxak e̱chꞌo̱l chi oybeni̱nc. 
ROM.15.14	Ex herma̱n, la̱in ninnau nak cha̱bilex ut nequenau lix ya̱lal ut nequeqꞌue ajcuiꞌ e̱naꞌleb chi ribil e̱rib. 
ROM.15.15	Abanan saꞌ li hu aꞌin cau caꞌchꞌin li a̱tin xintzꞌi̱ba e̱riqꞌuin re nak incꞌaꞌ ta̱sachk saꞌ e̱chꞌo̱l li xinye. Ninba̱nu aꞌin saꞌ xcꞌabaꞌ lin cꞌanjel li quixqꞌue cue li Dios. 
ROM.15.16	La̱in nincꞌanjelac chiru li Jesucristo saꞌ xya̱nkeb li ma̱cuaꞌeb aj judío. Lin cꞌanjel aꞌan xchꞌolobanquil xya̱lal li colba-ib re nak eb li ma̱cuaꞌeb aj judío teꞌxkꞌaxtesi rib chiru li Dios. Ut li Dios ta̱sahokꞌ saꞌ xchꞌo̱l riqꞌuineb, ut teꞌsantobresi̱k xban li Santil Musikꞌej. 
ROM.15.17	Ninqꞌue xlokꞌal lin cꞌanjel xban nak aꞌan xcꞌanjel li Dios. Moco injunes ta nincꞌanjelac. Aꞌ li Cristo natenkꞌan cue. 
ROM.15.18	Ma̱cꞌaꞌ inxiu chixyebal resil li cꞌanjel xinba̱nu saꞌ xcꞌabaꞌ li Cristo nak xincꞌanjelac saꞌ xya̱nkeb li ma̱cuaꞌeb aj judío xban nak ma̱cuaꞌ injunes xincꞌanjelac. Li Jesucristo xtenkꞌan cue nak xincꞌameb xbe re nak teꞌxpa̱b li Dios riqꞌuin lin yehom inba̱nuhom. 
ROM.15.19	Xinjultica resil li Jesucristo chiruheb riqꞌuin li milagros ut li sachba chꞌo̱lej ut riqꞌuin xcuanquil li Santil Musikꞌej. Yalak bar quinbeni xyebal resil li colba-ib. Quintiquib Jerusalén, ut quinsuti chixjunileb li naꞌajej toj retal quincuulac Ilírico. 
ROM.15.20	Joꞌcan nak quinqꞌue inchꞌo̱l chixyebal resil li Jesucristo bar toj ma̱jiꞌ rabiomeb resil xban nak incꞌaꞌ nacuaj cꞌanjelac saꞌ li naꞌajej ac tiquibanbil cuiꞌ cꞌanjelac junxil. 
ROM.15.21	Joꞌcaꞌin tzꞌi̱banbil saꞌ li Santil Hu:
ROM.15.21	Li ma̱ jun sut yebil resilal li Cristo reheb, teꞌrabi. Ut nak teꞌrabi resil, teꞌxtau xya̱lal. (Isa. 52:15)
ROM.15.22	Qꞌuila sut xcuaj raj xic e̱riqꞌuin abanan xban nak nabal incꞌanjel toj ma̱jiꞌ naxqꞌue rib chicuu. 
ROM.15.23	Ac cuan nabal chihab cuoquic chixcꞌoxlanquil xic e̱riqꞌuin. Ut anakcuan xinchoy lin cꞌanjel arin saꞌ li naꞌajej cuanquin cuiꞌ. 
ROM.15.24	Nincꞌoxla nak toxinnumekꞌ che̱rilbal nak tinxic España. Nacuaj rilbal e̱ru re nak ta̱sahokꞌ inchꞌo̱l ut nacuaj ajcuiꞌ nak tine̱tenkꞌa re nak ta̱ru̱k tinxic España. 
ROM.15.25	Ut anakcuan xic cue chi rilbaleb laj pa̱banel li cuanqueb aran Jerusalén. Ut tincꞌam jun ma̱tan re xtenkꞌanquileb. 
ROM.15.26	Eb laj pa̱banel li cuanqueb aran Macedonia ut Acaya x-ala saꞌ xchꞌo̱leb xtaklanquil jun li ma̱tan chokꞌ reheb li nebaꞌ li cuanqueb saꞌ xya̱nkeb li herma̱n aran Jerusalén. 
ROM.15.27	Qui-ala saꞌ xchꞌo̱leb xtenkꞌanquileb ut us ajcuiꞌ nak teꞌxba̱nu xban nak eb aꞌan ma̱cuaꞌeb aj judío ut saꞌ xcꞌabaꞌeb laj judío nak queꞌxcꞌul li colba-ib. Joꞌcan nak us nak teꞌxtenkꞌaheb laj pa̱banel aj judío riqꞌuin xqꞌuebal reheb li cꞌaꞌak re ru nacꞌanjelac chiruheb. 
ROM.15.28	Ut caꞌaj cuiꞌ toxinkꞌaxtesi li tumin aꞌin, toxinnumekꞌ e̱riqꞌuin ut tinxic España. 
ROM.15.29	Nak tincuulak e̱riqꞌuin, ninnau nak numtajenak li kosobtesinquil takacꞌul xban li Cristo. 
ROM.15.30	Ex herma̱n, nintzꞌa̱ma che̱ru nak tine̱tenkꞌa saꞌ le̱ tij saꞌ xcꞌabaꞌ li Jesucristo ut saꞌ xcꞌabaꞌ ajcuiꞌ li rahoc ib li qꞌuebil ke xban li Santil Musikꞌej. 
ROM.15.31	Chextijok chicuix re nak li Dios ta̱colok cue chiruheb li incꞌaꞌ nequeꞌraj pa̱ba̱nc aran Judea. Ut chextijok ajcuiꞌ re nak eb laj pa̱banel aran Jerusalén teꞌxcꞌul lix tenkꞌanquileb chi saheb saꞌ xchꞌo̱l. 
ROM.15.32	Cui li Dios naraj, chincuulak ta e̱riqꞌuin chi sa saꞌ inchꞌo̱l. Ut chisahokꞌ taxak kachꞌo̱l saꞌ comonil riqꞌuin xjulticanquil li Cristo nak toxincua̱nk e̱riqꞌuin. 
ROM.15.33	Aꞌ taxak li Dios, li naqꞌuehoc tuktu̱quil usilal, chicua̱nk e̱riqꞌuin che̱junilex. Joꞌcan taxak.
ROM.16.1	Nacuaj tinye e̱re nak li kaherma̱n lix Febe, aꞌan tzꞌakal aj pa̱banel ut aꞌan aj tenkꞌanel saꞌ li iglesia li cuan aran Cencrea. 
ROM.16.2	Ut nak ta̱cuulak aran e̱riqꞌuin, checꞌulak aꞌan saꞌ xcꞌabaꞌ li Ka̱cuaꞌ joꞌ xcꞌulubeb laj pa̱banel. Ut chetenkꞌahak riqꞌuin cꞌaꞌak re ru ta̱raj cuiꞌ tenkꞌa̱c xban nak ac xtenkꞌaheb ajcuiꞌ nabal li herma̱n ut xinixtenkꞌa ajcuiꞌ la̱in. 
ROM.16.3	Cheqꞌuehak xsahil xchꞌo̱l laj Aquila ut lix Priscila, eb li cuech aj cꞌanjelil saꞌ xcꞌabaꞌ li Jesucristo. 
ROM.16.4	Usta xiu xiu chokꞌ reheb xcolbal rix lin yuꞌam, aban queꞌxqꞌue xchꞌo̱leb chintenkꞌanquil. Ninbantioxi chiruheb. Ma̱cuaꞌ caꞌaj cuiꞌ la̱in ninbantioxin chiruheb. Nequeꞌbantioxin aj ban cuiꞌ laj pa̱banel li ma̱cuaꞌeb aj judío. 
ROM.16.5	Cheqꞌue ajcuiꞌ xsahil xchꞌo̱leb li herma̱n li nequeꞌxchꞌutub rib saꞌ li rochoch laj Aquila ut lix Priscila. Cheqꞌue xsahil xchꞌo̱l laj Epeneto, li raro inban. Aꞌan li xbe̱n li quixpa̱b li Jesucristo aran Acaya. 
ROM.16.6	Cheqꞌue xsahil xchꞌo̱l lix María. Aꞌan kꞌaxal nacꞌanjelac saꞌ e̱ya̱nk la̱ex. 
ROM.16.7	Cheqꞌue xsahil xchꞌo̱leb laj Andrónico ut laj Junias. Aꞌaneb aj judío joꞌ la̱in. Cuochbeneb nak cocuan chi pre̱xil. Naꞌno ruheb xbaneb li apóstol. Eb aꞌan queꞌxpa̱b chak li Cristo nak toj ma̱jiꞌ ninpa̱ban la̱in. 
ROM.16.8	Cheqꞌue xsahil xchꞌo̱l laj Amplias. Aꞌan ninra ajcuiꞌ saꞌ xcꞌabaꞌ li Ka̱cuaꞌ. 
ROM.16.9	Ut cheqꞌue xsahil xchꞌo̱l laj Urbano li kech aj cꞌanjelil saꞌ xcꞌabaꞌ li Cristo, ut laj Estaquis li ninra. 
ROM.16.10	Cheqꞌue xsahil xchꞌo̱l laj Apeles. Aꞌan incꞌaꞌ quichꞌinan xchꞌo̱l saꞌ lix pa̱ba̱l nak quiyaleꞌ ra̱lenquil. Ut cheqꞌue xsahil xchꞌo̱leb li cuanqueb saꞌ rochoch laj Aristóbulo. 
ROM.16.11	Cheqꞌue xsahil xchꞌo̱l laj Herodión. Aꞌan cuech tenamitil xban nak aꞌan aj judío ajcuiꞌ. Ut cheqꞌue ajcuiꞌ xsahil xchꞌo̱leb li cuanqueb saꞌ rochoch laj Narciso li ac xeꞌpa̱ban. 
ROM.16.12	Cheqꞌue xsahil xchꞌo̱leb lix Trifena ut lix Trifosa li yo̱queb chi cꞌanjelac saꞌ xcꞌabaꞌ li Ka̱cuaꞌ. Ut cheqꞌue xsahil xchꞌo̱l lix Pérsida, li nakara saꞌ xcꞌabaꞌ li Cristo xban nak aꞌan naxqꞌue xchꞌo̱l chi cꞌanjelac chiru li Dios. 
ROM.16.13	Cheqꞌue xsahil xchꞌo̱l laj Rufo, li sicꞌbil ru chi cꞌanjelac chiru li Ka̱cuaꞌ, ut cheqꞌue xsahil xchꞌo̱l lix naꞌ. Aꞌan chanchan ajcuiꞌ innaꞌ chicuu la̱in. 
ROM.16.14	Cheqꞌue xsahil xchꞌo̱l laj Asíncrito, laj Flegonte, laj Hermas, laj Patrobas, laj Hermes, joꞌqueb ajcuiꞌ chixjunileb laj pa̱banel, li nequeꞌxchꞌutub rib riqꞌuineb chi xlokꞌoninquil li Dios. 
ROM.16.15	Cheqꞌue xsahil xchꞌo̱l laj Filólogo ut lix Julia, laj Nereo ut li ranab. Ut cheqꞌue xsahil xchꞌo̱l laj Olimpas joꞌ eb ajcuiꞌ chixjunileb laj pa̱banel li nequeꞌxchꞌutub rib riqꞌuineb chixlokꞌoninquil li Dios. 
ROM.16.16	Qꞌuehomak xsahil e̱chꞌo̱l chi ribil e̱rib riqꞌuin santil utzꞌuc u.
ROM.16.17	Ut nintzꞌa̱ma che̱ru, ex herma̱n, nak cheqꞌuehak retal li nequeꞌyoꞌoban jachoc ib saꞌ e̱ya̱nk ut nequeꞌraj xpoꞌbal ru le̱ pa̱ba̱l, li tzolbilex cuiꞌ. Me̱junaji e̱rib riqꞌuineb aꞌan. 
ROM.16.18	Eb aꞌan incꞌaꞌ nequeꞌxba̱nu li cꞌaꞌru naraj li Ka̱cuaꞌ Jesucristo. Caꞌaj cuiꞌ li cꞌaꞌru nequeꞌxrahi ru lix chꞌo̱leb, aꞌan li nequeꞌxba̱nu. Ut riqꞌuin kꞌunil a̱tin nequeꞌkꞌunbesin ut nequeꞌxbalakꞌi li incꞌaꞌ cauheb xchꞌo̱l saꞌ xpa̱ba̱leb. 
ROM.16.19	Chixjunileb nequeꞌnaꞌoc re nak la̱ex cau e̱chꞌo̱l saꞌ le̱ pa̱ba̱l. Joꞌcan nak nasahoꞌ inchꞌo̱l e̱riqꞌuin. Aban nacuaj nak te̱qꞌue e̱chꞌo̱l chixba̱nunquil li us ut me̱ba̱nu li incꞌaꞌ us. 
ROM.16.20	Ut li Ka̱cuaꞌ Dios, li naqꞌuehoc li tuktu̱quil usilal, aꞌan tixsach xcuanquil laj tza ut textenkꞌa re nak la̱ex chic texnumta̱k saꞌ xbe̱n. Li rusilal li Ka̱cuaꞌ Jesucristo chicua̱nk e̱riqꞌuin. 
ROM.16.21	Naxtakla xsahil e̱chꞌo̱l laj Timoteo, li cuech aj cꞌanjelil. Ut nequeꞌxtakla xsahil e̱chꞌo̱l laj Lucio, laj Jasón ut laj Sosípater. Eb aꞌan cuech tenamitil. 
ROM.16.22	La̱in laj Tercio. Yo̱quin chixtzꞌi̱banquil li hu aꞌin li tixtakla e̱re laj Pablo. Ut nintakla ajcuiꞌ xsahil e̱chꞌo̱l saꞌ xcꞌabaꞌ li Cristo. 
ROM.16.23	Naxtakla ajcuiꞌ xsahil e̱chꞌo̱l laj Gayo, li naqꞌuehoc cuochochnal. Ut saꞌ ajcuiꞌ li rochoch aꞌan nequeꞌxchꞌutub rib laj pa̱banel. Laj Erasto, laj cꞌulul tumin saꞌ li tenamit, naxtakla xsahil e̱chꞌo̱l. Ut naxtakla ajcuiꞌ xsahil e̱chꞌo̱l laj Cuarto. 
ROM.16.24	Aꞌ taxak li rusilal li Ka̱cuaꞌ Jesucristo chicua̱nk e̱riqꞌuin che̱junilex la̱ex. Joꞌcan taxak.
ROM.16.25	Chikalokꞌonihak taxak li Ka̱cuaꞌ Dios, li cuan xcuanquil re xqꞌuebal xcacuilal kachꞌo̱l saꞌ li kapa̱ba̱l. Ninchꞌolob xya̱lal che̱ru chirix li colba-ib saꞌ xcꞌabaꞌ li Jesucristo. Najter kꞌe cutan mukmu chak lix ya̱lal chiku; aban anakcuan cꞌutbesinbil chic lix ya̱lal chiku. 
ROM.16.26	Anakcuan xcutanoꞌ xya̱lal chiku xban li Santil Hu li tzꞌi̱banbil chak junxil xbaneb li profeta. Queꞌxtzꞌi̱ba chak li a̱tin joꞌ quiyeheꞌ reheb xban li Dios, li ma̱cꞌaꞌ rosoꞌjic. Ut aꞌin yo̱ xchꞌolobanquil xya̱lal yalak bar saꞌ chixjunil li ruchichꞌochꞌ re nak chixjunileb li tenamit teꞌrabi ut teꞌpa̱ba̱nk. 
ROM.16.27	Li jun chi Dios, li naxnau chixjunil, chicua̱nk xlokꞌal saꞌ xcꞌabaꞌ li Ka̱cuaꞌ Jesucristo anakcuan ut chi junelic kꞌe cutan. Joꞌcan taxak.
1CO.1.1	La̱in laj Pablo. Sicꞌbil chak cuu xban li Dios re nak tincꞌanjelak chokꞌ x-apóstol li Jesucristo xban nak joꞌcan quiraj li Dios. Cuochben laj Sóstenes li cuech aj pa̱banelil. 
1CO.1.2	Yo̱quin chixtzꞌi̱banquil li hu aꞌin e̱riqꞌuin la̱ex aj pa̱banel li cuanquex saꞌ li tenamit Corinto. Santobresinbilex saꞌ xcꞌabaꞌ li Jesucristo ut sicꞌbil e̱ru xban li Dios chokꞌ ralal xcꞌajol. Ut sicꞌbil ajcuiꞌ ruheb chixjunileb li cuanqueb yalak bar li nequeꞌxya̱ba xcꞌabaꞌ li Jesucristo. Aꞌan li kaDios chikajunilo la̱o li nocopa̱ban re. 
1CO.1.3	Chicua̱nk taxak e̱riqꞌuin li usilal ut li tuktu̱quilal li nachal riqꞌuin li Dios li kaYucuaꞌ ut riqꞌuin li Ka̱cuaꞌ Jesucristo.
1CO.1.4	Junelic ninbantioxi chiru li Dios nak nintijoc che̱rix la̱ex ut ninbantioxi ajcuiꞌ chiru li Dios nak xema̱tani li rusilal li Dios saꞌ xcꞌabaꞌ li Jesucristo. 
1CO.1.5	Xban nak junajex chic riqꞌuin li Cristo, xema̱tani li rusilal li Dios. Cha̱bil chic nequex-a̱tinac ut cha̱bil chic le̱ naꞌleb xban nak nequenau chic lix ya̱lal. 
1CO.1.6	Ac xema̱tani li rusilal li Dios ut nacꞌutun nak ya̱l li quinye e̱re chirix li Cristo. 
1CO.1.7	Ac xema̱tani li usilal li naxqꞌue li Santil Musikꞌej ut ma̱cꞌaꞌ chic nequeroybeni. Caꞌaj chic lix cꞌulunic li Ka̱cuaꞌ Jesucristo nequeroybeni. 
1CO.1.8	Li Dios yo̱k chixqꞌuebal xcacuub le̱ chꞌo̱l chalen toj saꞌ rosoꞌjic li cutan re nak ma̱cꞌaꞌak e̱ma̱c saꞌ li cutan nak tol-e̱lk li Ka̱cuaꞌ Jesucristo. 
1CO.1.9	Li Dios junelic naxqꞌue li naxyechiꞌi ut aꞌan ajcuiꞌ li quisicꞌoc e̱ru re nak texcua̱nk chi sum a̱tin riqꞌuin li Ralal, aꞌ li Ka̱cuaꞌ Jesucristo.
1CO.1.10	Ex inherma̱n, saꞌ xcꞌabaꞌ li Ka̱cuaꞌ Jesucristo nintzꞌa̱ma che̱ru nak junajak le̱ naꞌleb. Ma̱cꞌaꞌak li jachoc ib saꞌ e̱ya̱nk. Junajak ban le̱ cꞌaꞌux ut junajak le̱ chꞌo̱l. 
1CO.1.11	Ninye e̱re chi joꞌcaꞌin xban nak lix comoneb lix Cloé xeꞌyehoc resil cue nak cuan cuechꞌi̱nc ib saꞌ e̱ya̱nk. 
1CO.1.12	¿Cꞌaꞌut nak jalan jala̱nk nequecꞌoxla che̱ju̱nkal? Cuan nequeꞌxye: La̱o xtzolom laj Pablo. Ut cuan nequeꞌxye: La̱o xtzolom laj Apolos. Ut cuan ajcuiꞌ li nequeꞌxye: La̱o xtzolom laj Pedro ut cuan cuiꞌchic nequeꞌxye: La̱o xtzolom li Cristo. 
1CO.1.13	Abanan la̱in tinpatzꞌ e̱re, ¿ma nabal ta biꞌ li Cristo? Incꞌaꞌ. Jun ajcuiꞌ. ¿Ma quinqꞌueheꞌ ta biꞌ la̱in chiru cruz saꞌ e̱cꞌabaꞌ la̱ex? ¿Ma saꞌ incꞌabaꞌ ta biꞌ la̱in quecꞌul li cubi haꞌ? 
1CO.1.14	Ninbantioxi chiru li Dios nak ma̱cuaꞌ la̱in quincubsin e̱haꞌ. Caꞌaj cuiꞌ laj Crispo ut laj Gayo quincubsi xhaꞌeb. 
1CO.1.15	Cui ta la̱in quincubsin e̱haꞌ, ma̱re raj quecꞌoxla nak quinba̱nu saꞌ incꞌabaꞌ la̱in. 
1CO.1.16	Ut quincubsi ajcuiꞌ xhaꞌeb li cuanqueb saꞌ rochoch laj Estéfanas. Incꞌaꞌ chic jultic cue ma cuan chic quincubsiheb xhaꞌ. 
1CO.1.17	Li Cristo incꞌaꞌ quinixtakla chak chi cubsi̱nc haꞌ. Quinixtakla ban chak chixjulticanquil resil li colba-ib. Abanan ma̱cuaꞌ riqꞌuin a̱tin chꞌaꞌaj xtaubal ru xya̱lal quina̱tinac. Cui ta riqꞌuin a̱tin chꞌaꞌaj xtaubal ru quina̱tinac, cuan raj incꞌaꞌ queꞌtaꞌoc ru ut ta̱cana̱k raj chi ma̱cꞌaꞌ rajbal xcamic li Cristo chiruheb.
1CO.1.18	Nak nequeꞌrabi resil lix camic li Cristo chiru li cruz, ma̱cꞌaꞌ na-oc cuiꞌ chiruheb li teꞌxic saꞌ xbalba. To̱ntil naꞌleb aꞌan chanqueb. Aban chiku la̱o li ac xocoleꞌ kꞌaxal lokꞌ aꞌan xban nak aꞌan xcuanquil li Dios. 
1CO.1.19	Joꞌcaꞌin tzꞌi̱banbil retalil saꞌ li Santil Hu:
1CO.1.19	Tinsacheb xcuanquil li cuanqueb xnaꞌleb xjuneseb rib.
1CO.1.19	Tintzꞌekta̱na xcꞌaꞌuxeb li nequeꞌrecꞌa rib nak cuanqueb xnaꞌleb.
1CO.1.20	Chiru li Dios ma̱cꞌaꞌ nequeꞌoc cuiꞌ li cuanqueb xnaꞌleb xjuneseb. Ma̱cꞌaꞌ nequeꞌoc cuiꞌ laj tzolonel. Ut ma̱cꞌaꞌ nequeꞌoc cuiꞌ li nequeꞌxnau a̱tinac chirix lix naꞌleb li ruchichꞌochꞌ. Lix naꞌleb li ruchichꞌochꞌ to̱ntil naꞌleb ut ma̱cꞌaꞌ na-oc cuiꞌ chiru li Dios. 
1CO.1.21	Li Dios naxnau chixjunil. Ac cuan saꞌ xchꞌo̱l li Dios nak li cuanqueb saꞌ ruchichꞌochꞌ ma̱ jaruj teꞌxtau ru xnaꞌleb li Dios yal xjuneseb rib. Joꞌcan nak quiraj xcolbaleb li teꞌpa̱ba̱nk re li resil li colba-ib usta cuan li nequeꞌyehoc re nak to̱ntil naꞌleb li yo̱co chixjulticanquil che̱ru chirix li Cristo. 
1CO.1.22	Aꞌin to̱ntil naꞌleb chiruheb laj judío xban nak teꞌraj nak ta̱cꞌutekꞌ junak milagro chiruheb. To̱ntil naꞌleb chiruheb li ma̱cuaꞌeb aj judío xban nak caꞌaj cuiꞌ xnaꞌleb li ruchichꞌochꞌ nequeꞌxqꞌue xcuanquil. 
1CO.1.23	Aban la̱o nakachꞌolob xya̱lal nak li Cristo quicam chiru li cruz re kacolbal. Abanan li ca̱mc chiru cruz xuta̱nal chiruheb laj judío ut incꞌaꞌ nequeꞌraj xtaubal xya̱lal lix camic li Cristo. Joꞌcan nak chiruheb laj judío lix ya̱lal lix camic li Cristo chanchan jun li pec nequeꞌxtich rokeb chiru. Joꞌcan ajcuiꞌ chiruheb li ma̱cuaꞌeb aj judío, lix ya̱lal lix camic li Cristo to̱ntil naꞌleb chiruheb. 
1CO.1.24	Abanan chiku la̱o li sicꞌbil ku xban li Dios, usta la̱o aj judío usta ma̱cuaꞌo aj judío, riqꞌuin xcamic li Cristo chiru cruz nakil xcuanquil li Dios nak coxcol ut nakanau chic chanru xnaꞌleb li Dios. 
1CO.1.25	Kꞌaxal cuiꞌchic cuan xnaꞌleb li Dios chiruheb li cui̱nk usta yal to̱ntil naꞌleb chiruheb li incꞌaꞌ nequeꞌpa̱ban. Usta nequeꞌxye nak ma̱cꞌaꞌ xcuanquil li Dios, kꞌaxal cuiꞌchic nim xcuanquil chiru xcuanquileb li cui̱nk. 
1CO.1.26	Ex herma̱n, cheqꞌue retal chanru cuanquex nak quisiqꞌueꞌ e̱ru xban li Dios. Moco nabalex ta cuan e̱naꞌleb joꞌ xnaꞌleb li ruchichꞌochꞌ. Moco nabalex ta li cuan e̱lokꞌal ut incꞌaꞌ nabaleb saꞌ e̱ya̱nk cuanqueb xcuanquil saꞌ xcꞌabaꞌeb lix naꞌ xyucuaꞌ. 
1CO.1.27	Li ma̱cꞌaꞌeb xnaꞌleb chiruheb li cui̱nk, li Dios quixsiqꞌueb ru re nak teꞌcꞌutekꞌ xxuta̱neb li cuanqueb xnaꞌleb saꞌ ruchichꞌochꞌ. Ut li ma̱cꞌaꞌeb xcuanquil saꞌ ruchichꞌochꞌ li Dios quixsiqꞌueb ru re nak teꞌcꞌutekꞌ xxuta̱neb li cuanqueb xcuanquil saꞌ ruchichꞌochꞌ. 
1CO.1.28	Li Dios quixsiqꞌueb ru li tzꞌekta̱nanbileb li ma̱cꞌaꞌeb xlokꞌal ut li incꞌaꞌ nequeꞌqꞌueheꞌ xcuanquil xbaneb li cuanqueb saꞌ li ruchichꞌochꞌ. Quixsiqꞌueb ban ru re xcubsinquil xcuanquileb li cuanqueb xnaꞌleb saꞌ ruchichꞌochꞌ. 
1CO.1.29	Quixba̱nu chi joꞌcaꞌin re nak ma̱ ani tixnimobresi rib chiru li Ka̱cuaꞌ. 
1CO.1.30	Yal xban rusilal li Dios nak junajex chic riqꞌuin li Jesucristo. Li Jesucristo quixakaba̱c xban li Dios re xqꞌuebal kanaꞌleb. Quixakaba̱c chixti̱cobresinquil li kachꞌo̱l chiru li Dios ut chikasantobresinquil. Ut saꞌ xcꞌabaꞌ li Cristo cuybil sachbil li kama̱c. 
1CO.1.31	Joꞌcan nak caꞌaj cuiꞌ li Ka̱cuaꞌ takanimobresi. Joꞌcaꞌin tzꞌi̱banbil retalil saꞌ li Santil Hu: Mikanimobresi kib. Chikanimobresihak ban xcuanquil li Ka̱cuaꞌ.
1CO.2.1	Joꞌcan ut ex herma̱n, nak xincuulac e̱riqꞌuin chixchꞌolobanquil xya̱lal li ra̱tin li Dios, incꞌaꞌ xina̱tinac riqꞌuin a̱tin chꞌaꞌaj xtaubal ru ut incꞌaꞌ xina̱tinac re xcꞌutbal nak cuan innaꞌleb. 
1CO.2.2	Xban nak incꞌaꞌ xcuaj xcꞌutbal nak cuan innaꞌleb, joꞌcan nak caꞌaj cuiꞌ chirix lix camic li Cristo chiru li cruz xina̱tinac. 
1CO.2.3	Nak cuanquin e̱riqꞌuin ninsicsot xban inxiu nak yo̱quin chi a̱tinac e̱riqꞌuin xban nak incꞌaꞌ cau inchꞌo̱l. 
1CO.2.4	Nak xinchꞌolob xya̱lal che̱ru incꞌaꞌ xina̱tinac riqꞌuin a̱tin joꞌ nequeꞌxba̱nu li cuanqueb xnaꞌleb saꞌ ruchichꞌochꞌ. Xinchꞌolob ban xya̱lal che̱ru joꞌ quixcꞌut chicuu li Santil Musikꞌej, ut li Santil Musikꞌej quiqꞌuehoc xcuanquil li cua̱tin. 
1CO.2.5	La̱in incꞌaꞌ xina̱tinac e̱riqꞌuin joꞌ nequeꞌxba̱nu li cuanqueb xnaꞌleb xban nak incꞌaꞌ nacuaj nak ta̱cua̱nk e̱pa̱ba̱l saꞌ xcꞌabaꞌ xnaꞌlebeb li cui̱nk; saꞌ xcꞌabaꞌ ban xcuanquil li Dios xexpa̱ban.
1CO.2.6	Li ac cauheb xchꞌo̱l saꞌ lix pa̱ba̱leb, nequeꞌka̱tina riqꞌuin a̱tin moco yalak ani ta ta̱taꞌok ru. Aꞌin ma̱cuaꞌ xnaꞌleb li ruchichꞌochꞌ chi moco xnaꞌlebeb li nequeꞌtaklan saꞌ ruchichꞌochꞌ. Lix naꞌlebeb na-osoꞌ joꞌ nak nequeꞌosoꞌ eb aꞌan. 
1CO.2.7	Abanan la̱in ninchꞌolob xya̱lal li naꞌleb li quixqꞌue li Dios. Li naꞌleb aꞌan mukmu nak quicuan chak junxil. Incꞌaꞌ natauman ru nak quicuan. Abanan chalen chak najter kꞌe cutan nak toj ma̱jiꞌ quixyi̱b li ruchichꞌochꞌ ac cuan chak saꞌ xchꞌo̱l li Dios nak tixqꞌue li kalokꞌal ut li kalokꞌal, aꞌan li kacolbal. 
1CO.2.8	Ma̱ jun li nequeꞌtaklan saꞌ ruchichꞌochꞌ queꞌxtau ru li naꞌleb aꞌin. Cui ta queꞌxtau ru, incꞌaꞌ raj queꞌxcamsi chiru cruz li Ka̱cuaꞌ Jesucristo, laj e̱chal re li lokꞌal. 
1CO.2.9	Joꞌcaꞌin tzꞌi̱banbil saꞌ li Santil Hu chirix li kalokꞌal:
1CO.2.9	Li incꞌaꞌ na-ilman ru chi moco na-abi̱c chi moco nacꞌoxla̱c xbaneb li cui̱nk, aꞌan li quixcꞌu̱b li Dios chokꞌ reheb li nequeꞌrahoc re. (Isa. 64:4; 65:17)
1CO.2.10	Aban li Dios quixcꞌutbesi chiku li naꞌleb aꞌin xban li Santil Musikꞌej. Li Santil Musikꞌej naxnau chixjunil lix naꞌleb li Dios li kꞌaxal chꞌaꞌaj xtaubal ru. 
1CO.2.11	Ma̱ ani nanaꞌoc re cꞌaꞌru cuan saꞌ xchꞌo̱l li junju̱nk. Caꞌaj cuiꞌ li junju̱nk nanaꞌoc re. Joꞌcan ajcuiꞌ lix cꞌaꞌux li Dios. Ma̱ ani nanaꞌoc re. Caꞌaj cuiꞌ li Santil Musikꞌej nanaꞌoc re. 
1CO.2.12	Li Dios quixqꞌue ke jun li Musikꞌej. Ma̱cuaꞌ yal xmusikꞌ cui̱nk li cuan kiqꞌuin. Aꞌ lix Santil Musikꞌ li Dios, aꞌan li cuan kiqꞌuin. Li Dios quixqꞌue ke li Santil Musikꞌej re nak takatau ru li cꞌaꞌru naxqꞌue ke riqꞌuin xnimal rusilal. 
1CO.2.13	Incꞌaꞌ yo̱co chi a̱tinac chirix li naꞌleb aꞌin riqꞌuin a̱tin xkacꞌoxla kajunes. Yo̱co ban chi a̱tinac riqꞌuin a̱tin quicꞌutbesi̱c chiku xban li Santil Musikꞌej. Li xya̱lal li naxcꞌut chiku li Santil Musikꞌej la̱o nakachꞌolob chiruheb li cuan li Santil Musikꞌej riqꞌuineb. 
1CO.2.14	Li ani ma̱cꞌaꞌ li Santil Musikꞌej riqꞌuin incꞌaꞌ naxcꞌu̱luban lix ya̱lal li naxcꞌut li Santil Musikꞌej. Aꞌan to̱ntil naꞌleb chiru xban nak incꞌaꞌ naxtau ru. Caꞌaj cuiꞌ li ani cuan li Santil Musikꞌej riqꞌuin naru tixtau ru xban nak li Santil Musikꞌej aꞌan li nacꞌutuc re lix ya̱lal chiru. 
1CO.2.15	Li ani cuan li Santil Musikꞌej riqꞌuin naxnau bar cuan li ya̱l ut naxnau ajcuiꞌ bar cuan li incꞌaꞌ ya̱l. Ut li ani ma̱cꞌaꞌ li Santil Musikꞌej riqꞌuin incꞌaꞌ naxtau ru lix naꞌleb li cuan li Santil Musikꞌej riqꞌuin. 
1CO.2.16	Joꞌcaꞌin tzꞌi̱banbil saꞌ li Santil Hu: Ma̱ ani nanaꞌoc re lix cꞌaꞌux li Ka̱cuaꞌ. Ma̱ ani naru naqꞌuehoc xnaꞌleb. Ma̱ ani naxnau lix cꞌaꞌux li Dios yal xjunes. Abanan xban nak la̱o cuan li Santil Musikꞌej kiqꞌuin, cuan ajcuiꞌ lix cꞌaꞌux li Cristo kiqꞌuin.
1CO.3.1	Ex inherma̱n, nak cuanquin e̱riqꞌuin incꞌaꞌ quiru quina̱tinac e̱riqꞌuin joꞌ nina̱tinac riqꞌuineb li ac cauheb xchꞌo̱l saꞌ lix pa̱ba̱leb. La̱ex chanchan ma̱cꞌaꞌ li Santil Musikꞌej e̱riqꞌuin. Joꞌcan nak nina̱tinac e̱riqꞌuin joꞌ nak nina̱tinac riqꞌuineb li toj kꞌun xchꞌo̱leb saꞌ lix pa̱ba̱leb. 
1CO.3.2	Li xya̱lal xinchꞌolob che̱ru chanchan nak leche xinqꞌue cherucꞌ. Moco cacuil tzacae̱mk ta xinqꞌue e̱re xban nak la̱ex toj ma̱jiꞌ nequexqꞌui. Naraj naxye nak toj ma̱jiꞌ ninchꞌolob che̱ru li naꞌleb li chꞌaꞌaj xtaubal ru xban nak toj ma̱jiꞌ nequexqꞌui saꞌ le̱ pa̱ba̱l ut ma̱min te̱tau ru. 
1CO.3.3	Incꞌaꞌ texru̱k xtaubal ru anakcuan xban nak toj nequeba̱nu li cꞌaꞌru naxrahi ru le̱ chꞌo̱l. Nak toj cuan li cakali̱nc ib ut li cuechꞌi̱nc ib saꞌ e̱ya̱nk, ¿ma incꞌaꞌ ta biꞌ yo̱quex chi xba̱nunquil li cꞌaꞌru naxrahi ru le̱ chꞌo̱l? Ut la̱ex nequejuntakꞌe̱ta e̱rib riqꞌuineb li toj ma̱cꞌaꞌ li Santil Musikꞌej riqꞌuineb. 
1CO.3.4	La̱ex toj ma̱jiꞌ junaj le̱ chꞌo̱l. Cuan li nequeꞌxye, “la̱in ninta̱ke laj Pablo”. Ut cuan cuiꞌchic li nequeꞌxye, “la̱in ninta̱ke laj Apolos”. Cui joꞌcan yo̱quex chixyebal, ¿ma incꞌaꞌ ta biꞌ toj yo̱quex chixjuntakꞌe̱tanquil e̱rib riqꞌuineb li toj ma̱jiꞌ nequeꞌpa̱ban? 
1CO.3.5	¿Ani ta biꞌ laj Apolos? Ut, ¿anihin ta biꞌ la̱in? La̱o yal aj cꞌanjelo chiru li Ka̱cuaꞌ. Xkachꞌolob xya̱lal che̱ru nak xepa̱b li Ka̱cuaꞌ. Ut chi kacabichalo nococꞌanjelac joꞌ taklanbilo cuiꞌ xban li Ka̱cuaꞌ. 
1CO.3.6	Chanchano aj acuinel nak nococꞌanjelac chiru li Dios. Chanchan a̱uc xinba̱nu nak xinye resil li colba-ib e̱re. Ut chanchan tꞌakresi̱nc quixba̱nu laj Apolos nak quixchꞌolob lix ya̱lal che̱ru. Abanan aꞌ li Dios quiqꞌuehoc lix mokic. 
1CO.3.7	Joꞌcan nak chi moco laj acuinel chi moco laj tꞌakresinel cuan xcuanquil. Caꞌaj cuiꞌ li Dios li naqꞌuehoc xmokic cuan xcuanquil. 
1CO.3.8	Laj acuinel ut laj tꞌakresinel juntakꞌe̱teb xcuanquil chiru li Dios ut chi xju̱nkaleb teꞌxcꞌul xkꞌajca̱munquil aꞌ ya̱l chanru lix cꞌanjeleb. 
1CO.3.9	La̱o kech aj cꞌanjelil kib chiru li Dios. Ut la̱ex chanchanex li chꞌochꞌ li nakacꞌanjela ru. Ut li Dios aꞌan laj e̱chal re li chꞌochꞌ. Ut chanchanex ajcuiꞌ jun li cab yo̱co chixyi̱banquil ut li Dios, aꞌan laj e̱chal re li cab aꞌan. 
1CO.3.10	Xban nak sicꞌbil cuu xban li Dios chi cꞌanjelac chiru joꞌ jun aj tzꞌac cha̱bil, joꞌcan nak xinnau xjolominquil li cꞌanjel. Chanchan nak xinyi̱b xcimiento li cab nak xinye resil li colba-ib ut jalan chic teꞌcablak saꞌ xbe̱n nak teꞌxchꞌolob lix ya̱lal che̱ru. Ut li junju̱nk chixqꞌuehak retal nak tzꞌakal re ru lix cꞌanjel tixba̱nu. 
1CO.3.11	Tixqꞌue retal chanru lix cꞌanjel xban nak ac qꞌuebil lix cimiento li cab. Ut ma̱ ani naru tixqꞌue junak chic li cimiento chiru li ac qꞌuebil. Ut aꞌan li Ka̱cuaꞌ Jesucristo. 
1CO.3.12	Cuan li teꞌcablak saꞌ xbe̱n li cimiento aꞌan riqꞌuin li cꞌaꞌak re ru najt naxcuy joꞌ li oro, li plata ut li terto̱quil pec. Ut cuan li teꞌcablak saꞌ xbe̱n riqꞌuin li incꞌaꞌ naxcuy joꞌ li cheꞌ, li cu̱c ut li qꞌuim. Lix ya̱lal aꞌan, aꞌin: nak cuan li teꞌcꞌanjelak chi cha̱bil chiru li Dios ut cuan incꞌaꞌ. 
1CO.3.13	Lix cꞌanjel li junju̱nk ta̱cꞌutu̱nk nak tol-e̱lk cuiꞌchic li Ka̱cuaꞌ Jesucristo chi rakoc a̱tin. Chanchan nak ta̱numsi̱k saꞌ xam lix cꞌanjel naxba̱nu re rilbal ma ta̱osokꞌ malaj incꞌaꞌ. 
1CO.3.14	Cui lix cꞌanjel incꞌaꞌ ta̱sachekꞌ, nacꞌutun nak us lix cꞌanjel ut li jun aꞌan tixcꞌul lix kꞌajca̱munquil. 
1CO.3.15	Cui ut lix cꞌanjel junak incꞌaꞌ tzꞌakal re ru, lix cꞌanjel ta̱sachk chanchan cꞌatbil nak ta̱osokꞌ. Ut li jun aꞌan ta̱colekꞌ, abanan chanchan ta̱numekꞌ saꞌ xam nak ta̱colekꞌ. 
1CO.3.16	¿Ma incꞌaꞌ ta biꞌ nequenau nak la̱ex rochochex li Dios? ¿Ma incꞌaꞌ ta biꞌ nequenau nak li Santil Musikꞌej cuan e̱riqꞌuin? 
1CO.3.17	Li rochoch li Dios aꞌan santo. Cui ani naxtiquib li jachoc ib saꞌ e̱ya̱nk, li jun aꞌan yo̱ chixjucꞌbal rochoch li Dios xban nak la̱ex aj pa̱banel rochochex chic li Dios. Ut li Dios tixsach li ani naxtiquib xjachbal ruheb laj pa̱banel. 
1CO.3.18	Ma̱ ani taxak tixbalakꞌi rib xjunes. Cui cuan junak saꞌ e̱ya̱nk narecꞌa nak cuan xnaꞌleb saꞌ li ruchichꞌochꞌ aꞌin, chixcubsihak rib ut tixba̱nu joꞌ li ma̱cꞌaꞌ naxnau re nak tixtau xnaꞌleb chi tzꞌakal. 
1CO.3.19	Lix naꞌleb li ruchichꞌochꞌ, aꞌan to̱ntil naꞌleb chiru li Dios. Joꞌcaꞌin tzꞌi̱banbil saꞌ li Santil Hu:
1CO.3.19	Li Dios naxcanabeb chixsachbaleb rib xban lix se̱baleb xchꞌo̱l li ani nequeꞌrecꞌa nak cuanqueb xnaꞌleb xjuneseb rib. (Job 5:13)
1CO.3.20	Ut tzꞌi̱banbil ajcuiꞌ saꞌ li Santil Hu li naxye:
1CO.3.20	Li Dios naxnau nak ma̱cꞌaꞌ na-oc cuiꞌ lix cꞌaꞌuxeb li nequeꞌxye nak cuanqueb xnaꞌleb xjuneseb rib. (Sal. 94:11)
1CO.3.21	Joꞌcan nak ma̱ ani tixnimobresi ru junak cui̱nk riqꞌuin li cꞌaꞌru naxba̱nu xban nak chixjunil li cꞌaꞌak re ru qꞌuebil e̱re xban li Dios re nak ta̱cꞌanjelak che̱ru. 
1CO.3.22	Usta laj Apolos, usta la̱in, usta laj Pedro, la̱o yal aj cꞌanjelo che̱ru. Usta li ruchichꞌochꞌ, usta li yuꞌam, usta li ca̱mc, e̱re ajcuiꞌ re nak teꞌcꞌanjelak che̱ru. Chixjunil li cuan anakcuan e̱re la̱ex ut e̱re ajcuiꞌ li toj cha̱lel chiku. 
1CO.3.23	Chixjunil li cꞌaꞌak re ru, e̱re la̱ex. Abanan la̱ex rehex li Cristo ut li Cristo, aꞌan re li Dios.
1CO.4.1	Joꞌcan nak chenauhak nak la̱o yal aj cꞌanjelo chiru li Cristo ut qꞌuebil saꞌ kabe̱n xchꞌolobanquil lix ya̱lal li colba-ib li quiqꞌueheꞌ ke xban li Dios. Li xya̱lal aꞌin mukmu nak quicuan chak junxil. 
1CO.4.2	Li ani sicꞌbil ru chixchꞌolobanquil lix ya̱lal tento nak ti̱cak xchꞌo̱l. 
1CO.4.3	La̱in ma̱cꞌaꞌ nacuaj re cui yo̱quex chixsicꞌbal a̱tin chicuix ut ma̱cꞌaꞌ nacuaj re cui junak aj rakol a̱tin ta̱tzꞌilok a̱tin chicuix. Chi moco la̱in naru tincuechꞌ rix lin cꞌanjel. 
1CO.4.4	La̱in nacuecꞌa nak ma̱cꞌaꞌ inma̱c. Abanan moco xban ta aꞌan nak tinye nak ti̱c inchꞌo̱l. Aꞌ li ta̱rakok a̱tin saꞌ inbe̱n aꞌan li Ka̱cuaꞌ, ut aꞌan ta̱yehok re ma us xinba̱nu malaj incꞌaꞌ. 
1CO.4.5	Joꞌcan nak mexrakoc a̱tin chirix le̱ ras e̱ri̱tzꞌin. Cheroybeni toj ta̱cuulak xkꞌehil nak tol-e̱lk cuiꞌchic li Ka̱cuaꞌ Jesucristo ut aꞌan tixcꞌutbesi li incꞌaꞌ nanauman anakcuan. Tixcꞌutbesi li cꞌaꞌru nanumeꞌ saꞌ xchꞌo̱l li junju̱nk. Ut li Dios tixqꞌue xlokꞌal li junju̱nk aꞌ yal chanru lix yehom xba̱nuhom. 
1CO.4.6	Ex herma̱n, chixjunil li xinye chirix laj Apolos ut chicuix re e̱tenkꞌanquil nak xinye. Nacuaj nak te̱tau ru li cꞌaꞌru xinye. Chetzol e̱rib kiqꞌuin re nak te̱ba̱nu joꞌ tzꞌi̱banbil saꞌ li Santil Hu. Incꞌaꞌ naru te̱nimobresi e̱rib xban nak nequeta̱ke li jun ut nequetzꞌekta̱na li jun chic. 
1CO.4.7	¿Ma jalanex ta biꞌ la̱ex chiruheb li jun chꞌo̱l chic nak nequerecꞌa e̱rib? ¿Ma ma̱cuaꞌ ta biꞌ li Dios quiqꞌuehoc e̱re li cꞌaꞌru cuan e̱re? ¿Cꞌaꞌut nak nequenimobresi e̱rib chixyebal nak cuan cꞌaꞌru e̱re? Incꞌaꞌ naru te̱nimobresi e̱rib xban nak yal xema̱tani li cꞌaꞌru cuan e̱re riqꞌuin li Dios. 
1CO.4.8	Ac xcꞌojla e̱chꞌo̱l xban nak saꞌ e̱chꞌo̱l la̱ex nak ac xetau e̱naꞌleb. Chanchanex li biom saꞌ le̱ pa̱ba̱l nak nequecꞌoxla. ¿Ma la̱ex chic rey nak nequecꞌoxla? Saꞌ e̱chꞌo̱l la̱ex nak ma̱cꞌaꞌ kacuanquil. Us raj ac ta cuan xetau e̱naꞌaj chokꞌ rey, re nak tocua̱nk ajcuiꞌ raj la̱o chi takla̱nc e̱rochben. 
1CO.4.9	Nak nincꞌoxla la̱in li Dios xoxqꞌue la̱o li apóstol chi ma̱cꞌaꞌ kacuanquil. Chanchano junak aj ma̱c li ac xteneba̱c ca̱mc saꞌ xbe̱n ut qꞌuebilo chiruheb li ángel ut chiruheb li cui̱nk re toeꞌril. 
1CO.4.10	La̱ex nequecꞌoxla nak ma̱cꞌaꞌ kanaꞌleb xban nak nakachꞌolob resil li Cristo ut la̱ex cuan e̱naꞌleb xban nak nequenau nabal chirix li Cristo nak nequecꞌoxla. La̱o ma̱cꞌaꞌ kacuanquil ut la̱ex cuan e̱cuanquil nak nequecꞌoxla. Saꞌ e̱chꞌo̱l la̱ex nak la̱ex nequex-oxlokꞌi̱c ut la̱o tzꞌekta̱nanbilo. 
1CO.4.11	Toj chalen anakcuan yo̱co chixcuybal kasaꞌ ut ta̱chakik ke. Ma̱cꞌaꞌ chic kakꞌ. Sacꞌbilo ut ma̱cꞌaꞌ kochoch. 
1CO.4.12	Cau nocotrabajic re xnumsinquil li cutan junju̱nk. Nak nequeꞌxba̱nu ma̱usilal ke, la̱o nakaba̱nu usilal reheb. Ra nequeꞌxba̱nu ke li xicꞌ nequeꞌiloc ke ut nakacuy xnumsinquil li raylal li nequeꞌxba̱nu ke. 
1CO.4.13	Nak nocohobeꞌ incꞌaꞌ nakasume ru. Nequeꞌka̱tina ban saꞌ usilal. Chalen anakcuan tzꞌekta̱nanbilo xbaneb chixjunileb. Ma̱cꞌaꞌ noco-oc cuiꞌ nak nocoeꞌril. Chanchano li mul chiruheb. 
1CO.4.14	Ma̱cuaꞌ re xcꞌutbal e̱xuta̱n nak yo̱quin chixyebal e̱re chi joꞌcaꞌin. Re ban xqꞌuebal e̱naꞌleb xban nak chanchanex li cualal incꞌajol chicuu ut raro̱quex inban. 
1CO.4.15	Usta cuan laje̱bak mil li nequeꞌchꞌoloban xya̱lal li Cristo che̱ru, abanan la̱in li xinyehoc e̱re resil li colba-ib junxil nak xexpa̱ban. Joꞌcan nak la̱in le̱ yucuaꞌ saꞌ xcꞌabaꞌ li Jesucristo. 
1CO.4.16	Joꞌcan ut nak nintzꞌa̱ma che̱ru nak te̱tzol e̱rib cuiqꞌuin ut te̱ba̱nu joꞌ ninba̱nu la̱in. 
1CO.4.17	Aꞌan aj e nak xintakla e̱riqꞌuin laj Timoteo. Aꞌan tixjultica e̱re nak li cꞌaꞌru yo̱quin chixchꞌolobanquil chirix li Cristo, aꞌan ajcuiꞌ li yo̱quin chixba̱nunquil. Ninchꞌolob chi tzꞌakal lix ya̱lal yalak bar chiruheb chixjunileb laj pa̱banel. Laj Timoteo chanchan li cualal ut raro inban. Tzꞌakal re ru lix pa̱ba̱l saꞌ xcꞌabaꞌ li Jesucristo. 
1CO.4.18	Cuan li xeꞌkꞌetkꞌetoꞌ saꞌ e̱ya̱nk. Eb aꞌan nequeꞌxye nak ninxucuac. Joꞌcan nak incꞌaꞌ chic ninxic e̱riqꞌuin. 
1CO.4.19	Aꞌan moco ya̱l ta. Cui li Dios naxqꞌue cue, chi se̱b tincuulak e̱riqꞌuin. Aran toxintau xya̱lal. Tincuil ma caꞌaj cuiꞌ a̱tinac nequeꞌxnau li kꞌetkꞌeteb. Toj aran tincuil ma ya̱l na nak cuan xcuanquil li Dios riqꞌuineb. 
1CO.4.20	Lix nimajcual cuanquilal li Dios, tento ta̱cꞌutu̱nk saꞌ li kayuꞌam. Moco caꞌaj cuiꞌ ta riqꞌuin ka̱tin ta̱cꞌutu̱nk xcuanquil li Dios. 
1CO.4.21	La̱in ninpatzꞌ e̱re cꞌaꞌru te̱raj. ¿Ma te̱raj nak texinkꞌus chi cau nak tincuulak e̱riqꞌuin? ¿Malaj ut te̱yi̱b le̱ yuꞌam re nak tincuulak riqꞌuin rahoc ut tu̱lanil?
1CO.5.1	Yalak bar x-abiman resil nak cuan li joꞌ ma̱joꞌil naꞌleb saꞌ e̱ya̱nk xban nak jun li cui̱nk quixmakꞌ rixakil lix yucuaꞌ. Cꞌajoꞌ xyibal ru li yo̱queb chixba̱nunquil saꞌ e̱ya̱nk. Eb li ma̱cuaꞌeb aj pa̱banel incꞌaꞌ nequeꞌxba̱nu chi joꞌcan. ¿Ma tojaꞌ ta chic la̱ex texba̱nu̱nk re chi joꞌcan? 
1CO.5.2	La̱ex nequekꞌetkꞌeti e̱rib ut toj cuan li ma̱c saꞌ e̱ya̱nk. Narahoꞌ raj e̱chꞌo̱l ut nayotꞌeꞌ raj e̱chꞌo̱l xban xyibal ru li ma̱c li yo̱ xba̱nunquil saꞌ e̱ya̱nk. Li ani xma̱cob chi joꞌcan xerisi raj saꞌ e̱ya̱nk. 
1CO.5.3	Usta najt cuanquin e̱riqꞌuin junelic yo̱quin che̱cꞌoxlanquil. La̱in ninnau nak li cui̱nk aꞌan cuan xma̱c. Usta ma̱ anihin chak e̱riqꞌuin, abanan li Cristo quixcꞌut chicuu nak li jun aꞌan cuan xma̱c ut tento nak tixtoj rix lix ma̱c. 
1CO.5.4	Kꞌaxal us raj nak te̱chꞌutub e̱rib saꞌ xcꞌabaꞌ li Jesucristo ut te̱cꞌu̱b cꞌaꞌru te̱ba̱nu chirix aꞌan. Chanchan nak cua̱nkin e̱riqꞌuin xban nak yo̱quin chi tijoc che̱rix. Ut lix nimal xcuanquil li Jesucristo chicua̱nk e̱riqꞌuin ut chextenkꞌa. 
1CO.5.5	Isihomak li cui̱nk aꞌan saꞌ e̱ya̱nk. Nak cua̱nk chic saꞌ rukꞌ laj tza tixcꞌul li raylal ut riqꞌuin li raylal tixcꞌul, tixcanab taxak xba̱nunquil li ma̱usilal re nak naru ta̱colekꞌ nak tol-e̱lk cuiꞌchic li Jesucristo. 
1CO.5.6	Me̱nimobresi e̱rib riqꞌuin xcꞌoxlanquil nak us yo̱quex chixba̱nunquil. La̱ex nequexinjuntakꞌe̱ta riqꞌuin xkꞌemal li caxlan cua. La̱ex nequenau nak usta caꞌchꞌin ajcuiꞌ lix chꞌamal naqꞌueman, naxchꞌamobresi chixjunil li kꞌem. Naraj naxye nak incꞌaꞌ naru nacuan li ma̱c saꞌ xya̱nkeb laj pa̱banel re nak incꞌaꞌ teꞌxcꞌam xbeheb li jun chꞌo̱l chic chi ma̱cobc. 
1CO.5.7	Canabomak chi junaj cua li najteril naꞌleb re nak ma̱cꞌaꞌak chic li ma̱c e̱riqꞌuin. Chanchanakex chic lix kꞌemal li caxlan cua ma̱cꞌaꞌ xchꞌamal xban nak li Jesucristo quirisi le̱ ma̱c. Eb laj judío queꞌxmayeja li carner re xjulticanquil li pascua ut joꞌcan ajcuiꞌ li Jesucristo aꞌan lix carner li Dios li quixmayeja rib re risinquil li kama̱c. 
1CO.5.8	Joꞌcan nak chikacanabak li najter naꞌleb li naqꞌuehoc ke chi ma̱cobc. Li najter naꞌleb aꞌan chanchan lix chꞌamal li caxlan cua. Ut la̱o chanchanako li xkꞌemal li caxlan cua ma̱cꞌaꞌ xchꞌamal. Naraj naxye nak ti̱cak chic li kachꞌo̱l ut tzꞌakal re ru li kayuꞌam. 
1CO.5.9	Saꞌ li hu li quintzꞌi̱ba e̱riqꞌuin junxil, la̱in xinye e̱re nak incꞌaꞌ te̱junaji e̱rib riqꞌuineb laj coꞌbe̱t ut laj yumbe̱t. 
1CO.5.10	Nak xinye e̱re chi joꞌcan moco yo̱quin ta chi a̱tinac chirixeb laj coꞌbe̱t ut laj yumbe̱t li toj ma̱jiꞌ nequeꞌpa̱ban. Yo̱quin ban chi a̱tinac chirixeb li nequeꞌxye rib nak aj pa̱baneleb ut toj nequeꞌxra ru biomal ut nequeꞌelkꞌac ut toj nequeꞌlokꞌonin jalanil dios. Cui ta xinye e̱re nak incꞌaꞌ texcua̱nk saꞌ xya̱nkeb li toj ma̱jiꞌ nequeꞌpa̱ban, incꞌaꞌ raj naru texcua̱nk saꞌ ruchichꞌochꞌ. 
1CO.5.11	Li cꞌaꞌru xinye, aꞌan chirixeb li nequeꞌxye rib nak aj pa̱baneleb ut yo̱queb chixba̱nunquil li moco uxc ta naraj. Ma̱re naxye rib nak aj pa̱banel ut aꞌan aj yumbe̱t ut aj coꞌbe̱t malaj aj rahol ru biomal. Ma̱re nalokꞌonin jalanil dios, malaj aj hobonel. Ma̱re aj calajenak malaj aj e̱lkꞌ. Incꞌaꞌ texcua̱nk saꞌ xya̱nkeb aꞌan chi moco texcuaꞌak rochbeneb. 
1CO.5.12	Ma̱cuaꞌ la̱in tinrakok a̱tin saꞌ xbe̱neb li toj ma̱jiꞌ nequeꞌpa̱ban. Aꞌ li Dios, aꞌan li ta̱rakok a̱tin saꞌ xbe̱neb. 
1CO.5.13	Abanan la̱o torakok a̱tin saꞌ xbe̱neb li kech aj pa̱banelil li yo̱queb chi ma̱cobc saꞌ kaya̱nk. Joꞌcan nak tento te̱risi saꞌ e̱ya̱nk li cui̱nk aꞌan li yo̱ chi ma̱cobc.
1CO.6.1	Cui cuan junak saꞌ e̱ya̱nk cuan xchꞌaꞌajquilal riqꞌuin junak xherma̱n, ¿ma ta̱ru̱k ta biꞌ ta̱xic chiruheb laj rakol a̱tin re li ruchichꞌochꞌ? ¿Ma incꞌaꞌ raj us nak riqꞌuineb laj pa̱banel ta̱xic? 
1CO.6.2	¿Ma incꞌaꞌ nequenau nak saꞌ jun cutan la̱o aj pa̱banel torakok a̱tin saꞌ xbe̱neb chixjunileb li cuanqueb saꞌ ruchichꞌochꞌ? Ut cui la̱o torakok a̱tin saꞌ xbe̱neb li cuanqueb saꞌ ruchichꞌochꞌ, ¿cꞌaꞌut nak incꞌaꞌ ta̱ru̱k takayi̱b ru li kachꞌaꞌajquilal saꞌ xya̱lal chi kibil kib? 
1CO.6.3	¿Ma incꞌaꞌ nequenau nak saꞌ jun cutan torakok a̱tin saꞌ xbe̱neb li ángel? Ut cui torakok a̱tin saꞌ xbe̱neb li ángel, ¿cꞌaꞌut nak incꞌaꞌ ta̱ru̱k torakok a̱tin saꞌ xbe̱n li kachꞌaꞌajquilal arin saꞌ ruchichꞌochꞌ? 
1CO.6.4	Cui cuan li ple̱t saꞌ e̱ya̱nk, ¿cꞌaꞌut nak nequeqꞌue chi rakoc a̱tin saꞌ e̱be̱n li ma̱cuaꞌeb aj pa̱banel? 
1CO.6.5	Nequecꞌut e̱xuta̱n nak nequeqꞌue chi rakoc a̱tin saꞌ e̱be̱n li ma̱cuaꞌeb aj pa̱banel. ¿Ma ma̱cꞌaꞌ ta biꞌ junak saꞌ e̱ya̱nk cuan xnaꞌleb re ta̱rakok a̱tin saꞌ e̱be̱n la̱ex aj pa̱banel? 
1CO.6.6	Abanan la̱ex nequecꞌam le̱ rech aj pa̱banelil chiru junak aj rakol a̱tin ma̱cuaꞌ aj pa̱banel. 
1CO.6.7	Nak nequecꞌam le̱ rech aj pa̱banelil saꞌ rakleb a̱tin nacꞌutun nak toj ma̱jiꞌ nequetau xya̱lal. Kꞌaxal us raj nak te̱cuy li rahobtesi̱c ut li elkꞌa̱c ut incꞌaꞌ texxic riqꞌuin aj rakol a̱tin. 
1CO.6.8	Abanan la̱ex incꞌaꞌ nequecuy. La̱ex ban chic li nequex-elkꞌac ut nequeba̱nu li ma̱usilal reheb le̱ rech aj pa̱banelil. 
1CO.6.9	¿Ma incꞌaꞌ nequenau nak eb li incꞌaꞌ ti̱queb xchꞌo̱l incꞌaꞌ teꞌre̱chani lix nimajcual cuanquilal li Dios? Me̱balakꞌi e̱rib. Eb laj coꞌbe̱t ut eb laj yumbe̱t incꞌaꞌ teꞌre̱chani lix nimajcual cuanquilal li Dios, chi moco li nequeꞌlokꞌonin re li jalanil dios, chi moco eb laj muxul caxa̱r. Ut eb li cui̱nk li nequeꞌma̱cob riqꞌuineb li rech cui̱nkilal incꞌaꞌ ajcuiꞌ teꞌre̱chani lix nimajcual cuanquilal li Dios. Joꞌcan nak me̱balakꞌi e̱rib chi xcꞌoxlanquil nak us yo̱quex cui toj yo̱quex chixba̱nunquil li ma̱usilal aꞌin. 
1CO.6.10	Eb laj e̱lkꞌ ut eb li nequeꞌxrahi ru li biomal incꞌaꞌ teꞌre̱chani lix nimajcual cuanquilal li Dios, chi moco laj calajenak, chi moco laj majecuanel, chi moco laj balakꞌ teꞌre̱chani lix nimajcual cuanquilal li Dios. 
1CO.6.11	Usta cuanqueb junju̱nk saꞌ e̱ya̱nk joꞌcan queꞌxba̱nu chak, abanan anakcuan cuybil sachbil chic lix ma̱queb. Santobresinbileb chic ut ti̱cobresinbileb chic lix chꞌo̱l saꞌ xcꞌabaꞌ li Ka̱cuaꞌ Jesucristo ut xban li Santil Musikꞌej.
1CO.6.12	Cuan li nequeꞌyehoc: La̱in naru tinba̱nu chixjunil li cꞌaꞌru tincuaj xba̱nunquil. Ya̱l nak naru xba̱nunquil chixjunil abanan moco chixjunil ta us xba̱nunquil. La̱in naru ninba̱nu chixjunil li nacuaj, abanan incꞌaꞌ tinba̱nu cui nacuecꞌa nak junes aꞌan ta̱xic inchꞌo̱l chirix. 
1CO.6.13	Li Dios quixyi̱b li tzacae̱mk re li kasaꞌ ut quixyi̱b li kasaꞌ re li tzacae̱mk. Ya̱l ajcuiꞌ, aban ta̱cuulak xkꞌehil nak li Dios tixsach li tzacae̱mk joꞌ ajcuiꞌ li katibel. Li Dios incꞌaꞌ coxyoꞌobtesi re li coꞌbe̱tac yumbe̱tac. Coxyoꞌobtesi ban re nak tocꞌanjelak chiru li Ka̱cuaꞌ. Ut li Ka̱cuaꞌ aꞌan li na-iloc ke. 
1CO.6.14	Li Dios li quicuaclesin re li Ka̱cuaꞌ Jesucristo chi yoꞌyo saꞌ xya̱nkeb li camenak, aꞌan ajcuiꞌ ta̱cuaclesi̱nk ke chi yoꞌyo riqꞌuin lix cuanquil. 
1CO.6.15	¿Ma incꞌaꞌ nequenau nak la̱o aj pa̱banel joꞌ li rok rukꞌ li Ka̱cuaꞌ Jesucristo? ¿Ma ta̱ru̱k ta biꞌ takajunaji kib riqꞌuineb li ixk li nequeꞌxcꞌayi rib? Ma̱ jokꞌe naru xban nak la̱o rok rukꞌ li Cristo ut junajo chic riqꞌuin nak cuanco. 
1CO.6.16	¿Ma incꞌaꞌ nequenau nak li ani nama̱cob riqꞌuin junak ixk aj ma̱c junajeb chi tzꞌejcualej nequeꞌcana? Tzꞌi̱banbil saꞌ li Santil Hu nak junajakeb chi tzꞌejcualej chi xcaꞌbichaleb. 
1CO.6.17	Ut ani naxjunaji rib riqꞌuin li Ka̱cuaꞌ, aꞌan junaj chic riqꞌuin saꞌ musikꞌej. 
1CO.6.18	Me̱ba̱nu chic li ma̱usilal. Chixjunil li cꞌaꞌak re ru chi ma̱quil kꞌaxal yibru. Abanan li coꞌbe̱tac yumbe̱tac kꞌaxal cuiꞌchic yibru xban nak li ani nama̱cob chi toj ma̱jiꞌ sumsu, li jun aꞌan naxmux rib xjunes rib. 
1CO.6.19	¿Ma incꞌaꞌ nequenau nak la̱ex rochochex li Santil Musikꞌej xban nak li Santil Musikꞌej li quixqꞌue e̱re li Dios cuan e̱riqꞌuin? Joꞌcan nak moco la̱ex ta nequetakla e̱rib e̱junes. La̱ex rehex chic li Dios. 
1CO.6.20	Lokꞌbilex chic chi terto e̱tzꞌak. Joꞌcan nak ti̱cak le̱ yuꞌam ut chelokꞌoni li Dios xban nak rehex chic.
1CO.7.1	Xetakla chak xpatzꞌbal cue chirix li sumla̱c ut anakcuan tinsume le̱ hu. Us raj chokꞌ re li cui̱nk nak ma̱cꞌaꞌak rixakil. 
1CO.7.2	Abanan us cui ta̱sumla̱k re nak incꞌaꞌ ta̱ma̱cobk. Teꞌsumla̱k re nak li cui̱nk teꞌcua̱nk rixakil chi xju̱nkaleb ut li ixk teꞌcua̱nk xbe̱lom chi xju̱nkaleb. 
1CO.7.3	Tento nak li cui̱nk ta̱cua̱nk riqꞌuin li rixakil ut li ixk ta̱cua̱nk riqꞌuin lix be̱lom joꞌ nequeꞌraj chi ribileb rib. 
1CO.7.4	Li ixakilbej moco aꞌan ta yal re saꞌ xbe̱n xjunes rib; aban chic lix be̱lom yal re saꞌ xbe̱n. Joꞌcan ajcuiꞌ li be̱lomej. Moco aꞌan ta yal re saꞌ xbe̱n xjunes rib; aꞌ ban chic li rixakil yal re saꞌ xbe̱n. 
1CO.7.5	Cui li be̱lomej naraj cua̱nc riqꞌuin li rixakil, li ixakilbej incꞌaꞌ naru tixye incꞌaꞌ. Ut cui li ixakilbej naraj cua̱nc riqꞌuin lix be̱lom, li be̱lomej incꞌaꞌ naru tixye incꞌaꞌ. Naru teꞌxcꞌu̱b chi ribileb rib nak teꞌx-oxlokꞌi rib chi ribileb rib jarubak cutan re nak teꞌxqꞌue xchꞌo̱leb chi tijoc. Abanan teꞌcua̱nk cuiꞌchic mokon chi ribileb rib re nak incꞌaꞌ teꞌa̱le̱k xban laj tza xban nak incꞌaꞌ teꞌxcuy cua̱nc xjuneseb. 
1CO.7.6	La̱in yal e̱naꞌleb yo̱quin chixqꞌuebal. Moco yo̱quin ta chixyebal e̱re nak tento te̱ba̱nu. La̱ex yal e̱re chanru te̱raj te̱ba̱nu. 
1CO.7.7	La̱in nacuaj raj nak ma̱cꞌaꞌak e̱rixakil joꞌ la̱in ma̱cꞌaꞌ cuixakil. Abanan moco juntakꞌe̱to ta chikajunilo. Li junju̱nk cuan xma̱tan qꞌuebil re xban li Dios. Joꞌcan nak cuan li nequeꞌsumla xban nak joꞌcan naraj li Dios ut cuan li incꞌaꞌ nequeꞌsumla ut saheb saꞌ xchꞌo̱l xjuneseb xban nak joꞌcan naraj li Dios. 
1CO.7.8	Ut ninye reheb li incꞌaꞌ sumsu̱queb ut reheb li xma̱lcaꞌan nak us raj chokꞌ reheb nak teꞌcana̱k xjuneseb joꞌ la̱in. 
1CO.7.9	Ut cui incꞌaꞌ naru nequeꞌxcuy rib, sumla̱keb. Kꞌaxal us nak ta̱sumla̱k junak chiru nak yo̱k chixrabal ru junak re nak ta̱cua̱nk riqꞌuin chi incꞌaꞌ sumsu̱queb. 
1CO.7.10	Anakcuan tinye reheb li ac sumsu̱queb nak li ixakilbej incꞌaꞌ naru tixjach rib riqꞌuin lix be̱lom. Li chakꞌrab aꞌin ma̱cuaꞌ la̱in xinyehoc re injunes. Qꞌuebil ban xban li Ka̱cuaꞌ. 
1CO.7.11	Ut cui li ixakilbej tixjach rib riqꞌuin lix be̱lom, li ixk aꞌan ta̱cua̱nk xjunes ut incꞌaꞌ chic tixsicꞌ jalan cui̱nk. Abanan us raj cui tixcꞌam cuiꞌchic rib saꞌ usilal riqꞌuin lix be̱lom. Ut joꞌcan ajcuiꞌ li be̱lomej, incꞌaꞌ ajcuiꞌ naru tixjach rib riqꞌuin li rixakil. 
1CO.7.12	La̱in nacuaj xqꞌuebal caꞌchꞌinak chic le̱ naꞌleb. Aꞌin ma̱cuaꞌ xyehom li Ka̱cuaꞌ, aban la̱in ninnau nak us xba̱nunquil. Cui junak cui̱nk naxpa̱b li Dios ut li rixakil toj ma̱jiꞌ napa̱ban ut naxcꞌul xchꞌo̱l li ixk cua̱nc riqꞌuin, li cui̱nk aꞌan incꞌaꞌ naru tixcanab chi moco tixjach rib riqꞌuin li rixakil. 
1CO.7.13	Ut cui junak ixk naxpa̱b li Dios ut lix be̱lom toj ma̱jiꞌ napa̱ban, ut naxcꞌul xchꞌo̱l li cui̱nk cua̱nc riqꞌuin, li ixk aꞌan incꞌaꞌ naru tixcanab chi moco tixjach rib riqꞌuin lix be̱lom. 
1CO.7.14	Us cui incꞌaꞌ teꞌxjach rib. Li be̱lomej li toj ma̱jiꞌ napa̱ban, aꞌan lokꞌ chiru li Dios saꞌ xcꞌabaꞌ li rixakil. Ut li ixakilbej li toj ma̱jiꞌ napa̱ban, aꞌan lokꞌ chiru li Dios saꞌ xcꞌabaꞌ lix be̱lom li napa̱ban. Cui ta incꞌaꞌ joꞌcan, lix cocꞌal eb aꞌan chanchaneb raj lix cocꞌaleb li ma̱cuaꞌeb ralal xcꞌajol li Dios. Abanan cui incꞌaꞌ teꞌxjach rib, lix cocꞌaleb lokꞌ chiru li Dios saꞌ xcꞌabaꞌ li jun li napa̱ban. 
1CO.7.15	Cui li be̱lomej ma̱cuaꞌ aj pa̱banel ut incꞌaꞌ chic naraj cua̱nc riqꞌuin li rixakil xban nak aj pa̱banel chic li ixk, naru teꞌxjach rib. Ut cui li ixakilbej ma̱cuaꞌ aj pa̱banel ut incꞌaꞌ chic naraj cua̱nc riqꞌuin lix be̱lom xban nak li cui̱nk aj pa̱banel chic, naru ajcuiꞌ teꞌxjach rib. Chi joꞌcan ta̱cana̱k laj pa̱banel chi ma̱cꞌaꞌ chic ta̱chꞌiꞌchꞌiꞌi̱nk re xban nak li Dios naraj nak tocua̱nk saꞌ xya̱lal. 
1CO.7.16	At ixakilbej, la̱at incꞌaꞌ nacanau ma ta̱pa̱ba̱nk la̱ be̱lom a̱ban. Joꞌcan ajcuiꞌ la̱at, be̱lomej, incꞌaꞌ nacanau ma ta̱pa̱ba̱nk la̱ cuixakil a̱ban. 
1CO.7.17	Li junju̱nk chicua̱nk joꞌ naraj li Dios. Us cui cuan a̱cuixakil nak xapa̱b li Cristo. Cui ma̱cꞌaꞌ a̱cuixakil, us ajcuiꞌ. Tatcana̱k joꞌ nak cuancat nak xatpa̱ban. Aꞌan aꞌin li nequebinchakꞌrabi cuiꞌ chixjunileb laj pa̱banel yalak bar. 
1CO.7.18	Cui junak ac xcꞌul li circuncisión nak ta̱pa̱ba̱nk, li jun aꞌan incꞌaꞌ tixcꞌoxla xjalbal li retalil li circuncisión. Ut cui junak ta̱pa̱ba̱nk ut toj ma̱jiꞌ naxcꞌul li circuncisión, li jun aꞌan incꞌaꞌ ajcuiꞌ tento nak tixcꞌul li circuncisión. 
1CO.7.19	Li ani naxcꞌul li circuncisión juntakꞌe̱t riqꞌuin li ani incꞌaꞌ naxcꞌul xban nak li circuncisión ma̱cꞌaꞌ xcuanquil. Li kꞌaxal us xba̱nunquil, aꞌan xpa̱banquil lix chakꞌrab li Dios. 
1CO.7.20	Joꞌ nak cuan junak nak quisiqꞌueꞌ ru xban li Dios, joꞌcan ajcuiꞌ ta̱cana̱k. 
1CO.7.21	Cui cuancat rubel xcuanquil la̱ patrón nak li Dios quixsicꞌ a̱cuu, matcꞌoxlac chirix aꞌan. Abanan cui naxqꞌue rib nak tat-e̱lk rubel xcuanquil la̱ patrón, naru nacat-el saꞌ xya̱lal. 
1CO.7.22	Li ani cuan rubel xcuanquil lix patrón nak quisiqꞌueꞌ ru xban li Ka̱cuaꞌ, li jun aꞌan libre chic cuan chiru li Dios. Ut li jun li incꞌaꞌ cuan rubel xcuanquil lix patrón nak quisiqꞌueꞌ ru, lokꞌbil chic xban li Cristo chi cꞌanjelac chiru. 
1CO.7.23	Joꞌcan ajcuiꞌ la̱ex. Lokꞌbilex chic xban li Cristo chi terto e̱tzꞌak. Joꞌcan nak me̱qꞌue chic e̱rib rubel xcuanquil li incꞌaꞌ useb xnaꞌleb. Me̱qꞌue e̱rib chi takla̱c re xba̱nunquil li incꞌaꞌ naraj li Dios. 
1CO.7.24	Ex herma̱n, joꞌ nak cuanquex nak quisiqꞌueꞌ e̱ru xban li Dios, joꞌcan ajcuiꞌ texcana̱k. 
1CO.7.25	La̱in tinye e̱re li nincꞌoxla chirixeb li sa̱j ixk ut li sa̱j cui̱nk. Usta ma̱cuaꞌ ra̱tin li Ka̱cuaꞌ, us cui tex-abi̱nk chicuu xban nak riqꞌuin xnimal ruxta̱n li Ka̱cuaꞌ naxqꞌue innaꞌleb chixyebal e̱re lix ya̱lal. 
1CO.7.26	Xban li rahobtesi̱c cuan saꞌ kabe̱n, nincꞌoxla nak us cui incꞌaꞌ teꞌsumla̱k li toj ma̱jiꞌ sumsu̱queb. 
1CO.7.27	Abanan cui sumsu̱quex, me̱canab le̱ rixakil. Ut cui incꞌaꞌ sumsu̱quex, us ajcuiꞌ cui incꞌaꞌ te̱sicꞌ e̱rixakil. 
1CO.7.28	Abanan cui texsumla̱k moco ma̱c ta aꞌan. Ut joꞌcaneb ajcuiꞌ li sa̱j ixk. Moco ma̱c ta cui teꞌsumla̱k. Abanan kꞌaxal cuiꞌchic nabal li raylal saꞌ xbe̱neb li sumsu̱queb. La̱in incꞌaꞌ raj nacuaj nak te̱cꞌul li raylal. 
1CO.7.29	Ex inherma̱n, li bar cuan nacuaj xyebal, aꞌan aꞌin: Yo̱queb chi numecꞌ li cutan saꞌ junpa̱t. Joꞌcan nak la̱ex li cuan e̱rixakil ma̱cuaꞌ caꞌaj cuiꞌ le̱ rixakil te̱cꞌoxla. Cheqꞌuehak ban e̱chꞌo̱l chi cꞌanjelac chiru li Ka̱cuaꞌ. 
1CO.7.30	Usta sa saꞌ kachꞌo̱l, usta ra saꞌ kachꞌo̱l, usta cuan kabiomal usta ma̱cꞌaꞌ, chikaqꞌuehak ban kachꞌo̱l chi cꞌanjelac chiru li Ka̱cuaꞌ Dios. 
1CO.7.31	Me̱qꞌue e̱chꞌo̱l chirix li cꞌaꞌru cuan e̱re saꞌ li ruchichꞌochꞌ aꞌin, xban nak chixjunil li cꞌaꞌru cuan saꞌ ruchichꞌochꞌ ta̱osokꞌ. 
1CO.7.32	Nacuaj raj nak ma̱cꞌaꞌ cꞌaꞌru ta̱xic cuiꞌ e̱chꞌo̱l. Li cui̱nk li ma̱cꞌaꞌ rixakil naxqꞌue xchꞌo̱l chi cꞌanjelac chiru li Ka̱cuaꞌ Dios ut chixba̱nunquil li bar cuan naraj li Ka̱cuaꞌ Dios. 
1CO.7.33	Ut li cui̱nk cuan rixakil tento nak tixqꞌue xchꞌo̱l chi cꞌanjelac re nak ta̱cua̱nk cꞌaꞌru reheb ut tixqꞌue xchꞌo̱l chixba̱nunquil li naraj li rixakil re nak sahak saꞌ xchꞌo̱l. Joꞌcan nak cuib ru lix cꞌaꞌux xban nak naxcꞌoxla li Ka̱cuaꞌ Dios ut naxcꞌoxla li rixakil. 
1CO.7.34	Joꞌcan ajcuiꞌ li ixk li cuan xbe̱lom. Cuib ru lix cꞌaꞌux xban nak naxcꞌoxla li Ka̱cuaꞌ Dios ut tento ajcuiꞌ nak tixcꞌoxla lix cꞌanjel saꞌ rochoch ut naxba̱nu cꞌaꞌru naraj lix be̱lom. Ut li ixk li ma̱cꞌaꞌ xbe̱lom naxqꞌue xchꞌo̱l chi cꞌanjelac chiru li Ka̱cuaꞌ Dios ut naxba̱nu joꞌ naraj li Dios. 
1CO.7.35	Moco re ta nak incꞌaꞌ texsumla̱k nak ninye e̱re chi joꞌcaꞌin. Re ban e̱tenkꞌanquil. La̱in nacuaj nak te̱ba̱nu li us. Nacuaj nak te̱kꞌaxtesi e̱rib chi cꞌanjelac chiru li Ka̱cuaꞌ chi anchal e̱chꞌo̱l. 
1CO.7.36	Cui junak yucuaꞌbej naxcꞌoxla nak us ta̱sumla̱k lix rabin xban nak ac cuan xchihab, us nak tixba̱nu li naxcꞌoxla xba̱nunquil. Tixsumub lix rabin. Moco ma̱c ta cui ta̱sumla̱k. 
1CO.7.37	Li yucuaꞌbej ma̱ ani naminoc ru. Naru tixba̱nu li naxcꞌoxla nak us xba̱nunquil. Ut cui na-ala saꞌ xchꞌo̱l nak incꞌaꞌ tixsumub lix rabin, cha̱bil ajcuiꞌ naxba̱nu nak incꞌaꞌ tixsumub. 
1CO.7.38	Joꞌcan nak li ani naxsumub lix rabin, cha̱bil naxba̱nu. Ut li incꞌaꞌ naxsumub lix rabin, kꞌaxal cuiꞌchic us naxba̱nu. 
1CO.7.39	Li ixk li sumsu tento nak ta̱cua̱nk riqꞌuin lix be̱lom aꞌ yal joꞌ najtil yoꞌyo̱k lix be̱lom. Ut cui nacam lix be̱lom aꞌan chic yal re ani aj iqꞌuin ta̱sumla̱k. Abanan cui naraj sumla̱c, tento nak riqꞌuin junak aj pa̱banel ta̱sumla̱k. 
1CO.7.40	Abanan nincꞌoxla la̱in nak kꞌaxal us raj nak li xma̱lcaꞌan ta̱cana̱k xjunes ut incꞌaꞌ chic ta̱sumla̱k. Li naꞌleb aꞌin li xinye e̱re, aꞌan qꞌuebil cue xban li Santil Musikꞌej.
1CO.8.1	Cuan cuib oxib cua̱tin tinye e̱re chirix li tzacae̱mk mayejanbil chiruheb li yi̱banbil dios. Nakanau nak chikajunilo ac xkatzol kib chirix aꞌin. Abanan toj cuan saꞌ e̱ya̱nk nequeꞌxcꞌoxla nak nequeꞌxnau chixjunil ut riqꞌuin aꞌan nequeꞌxkꞌetkꞌeti rib. Aban li ani narahoc, aꞌan naxtenkꞌa li rech aj pa̱banelil chi qꞌui̱c saꞌ lix pa̱ba̱l. 
1CO.8.2	Li ani narecꞌa nak cuan xnaꞌleb, li jun aꞌan toj ma̱jiꞌ naxtau lix ya̱lal chi tzꞌakal. 
1CO.8.3	Abanan li ani narahoc re li Dios, li Dios naxnau nak aꞌan li ralal xcꞌajol. 
1CO.8.4	Anakcuan tina̱tinak chirix li tzacae̱mk mayejanbil chiruheb li yi̱banbil dios. La̱o nakanau nak li yi̱banbil dios ma̱cꞌaꞌ nequeꞌoc cuiꞌ xban nak moco dioseb ta. Nakanau nak jun ajcuiꞌ li Dios cuan. 
1CO.8.5	Cuan nequeꞌyehoc re nak cuan nabal li dios joꞌ saꞌ choxa joꞌ saꞌ ruchichꞌochꞌ. Dios ut Ka̱cuaꞌ nequeꞌxye reheb. Ut ya̱l nak cuan nabaleb li yi̱banbil dios. 
1CO.8.6	Abanan la̱o aj pa̱banel nakanau nak jun ajcuiꞌ li Dios cuan. Ut li Dios Acuabej aꞌan li quiyi̱ban re chixjunil li cꞌaꞌru cuan. Coxyoꞌobtesi la̱o re nak takalokꞌoni aꞌan. Ut jun ajcuiꞌ li Ka̱cuaꞌ cuan, aꞌ li Jesucristo. Ut saꞌ xcꞌabaꞌ aꞌan cuan chixjunil ut saꞌ xcꞌabaꞌ aꞌan nak cuan li colba-ib. 
1CO.8.7	Abanan moco chixjunileb ta nequeꞌxtau ru lix ya̱lal aꞌin chirix li mayejanbil tzacae̱mk. Cꞌaynakeb chalen chak najter chixpa̱banquil li yi̱banbil dios, ut anakcuan nak nequeꞌxtzaca li tzacae̱mk mayejanbil chiru li yi̱banbil dios nequeꞌxcꞌoxla nak yo̱queb chixqꞌuebal xlokꞌal li yi̱banbil dios. Ut xban nak toj kꞌuneb xchꞌo̱l saꞌ lix pa̱ba̱l, nequeꞌxcꞌoxla nak nequeꞌxmux ru lix pa̱ba̱leb. 
1CO.8.8	Moco xban ta li katzacae̱mk nak tocua̱nk chi sum a̱tin riqꞌuin li Dios. Li tzacae̱mk incꞌaꞌ naxnimobresi xcuanquil li kapa̱ba̱l chi moco naxpoꞌ li kapa̱ba̱l. 
1CO.8.9	Naru te̱tzaca li mayejanbil tzacae̱mk. Abanan cheqꞌuehak retal nak incꞌaꞌ te̱luctasi xchꞌo̱l li toj kꞌuneb xchꞌo̱l saꞌ lix pa̱ba̱leb xban nak nequetzaca aꞌan. Cheqꞌuehak retal nak incꞌaꞌ ta̱oc cuiꞌchic chi ma̱cobc e̱ban la̱ex. 
1CO.8.10	La̱ex nequenau lix ya̱lal aꞌin. Nequenau nak moco ma̱c ta xtzacanquil li tzacae̱mk mayejanbil. Abanan cui junak aj pa̱banel toj kꞌun xchꞌo̱l saꞌ xpa̱ba̱l ta̱ilok e̱re nak cꞌojcꞌo̱quex saꞌ me̱x chi cuaꞌac cuan cuiꞌ li yi̱banbil dios, ma̱re aꞌan tixtzaca li mayejanbil chiruheb li yi̱banbil dios ut tixcꞌoxla nak xmux ru lix pa̱ba̱l. 
1CO.8.11	La̱ex nequenau nak naru te̱tzaca li mayejanbil tzacae̱mk. Abanan, ma̱re yal e̱ma̱c la̱ex nak ta̱oc cuiꞌchic chi ma̱cobc li toj ma̱jiꞌ nacacuu saꞌ xpa̱ba̱l. La̱ex nequenau nak li Cristo quicam ajcuiꞌ saꞌ xcꞌabaꞌ eb aꞌan. 
1CO.8.12	Cui e̱ban la̱ex nak yo̱queb chi lucta̱c xchꞌo̱leb le̱ rech aj pa̱banelil li toj kꞌuneb xchꞌo̱l saꞌ lix pa̱ba̱l, yo̱quex chi ma̱cobc chiruheb aꞌan. Ut yo̱quex ajcuiꞌ chi ma̱cobc chiru li Cristo. 
1CO.8.13	Joꞌcan nak cui li nintzaca naxqꞌue chi ma̱cobc li cuech aj pa̱banelil, ma̱ jokꞌe chic tintiu li mayejanbil tib xban nak incꞌaꞌ nacuaj nak teꞌma̱cobk inban la̱in.
1CO.9.1	¿Ma incꞌaꞌ ta biꞌ naru tinba̱nu li cꞌaꞌru nacuaj la̱in? ¿Ma incꞌaꞌ ta biꞌ la̱in apóstol? La̱in quicuil ru li Ka̱cuaꞌ Jesucristo. Ut saꞌ incꞌabaꞌ la̱in nak xexpa̱ban xban nak la̱in xinyehoc e̱re resil li colba-ib. 
1CO.9.2	Ma̱re cuan li incꞌaꞌ nequeꞌqꞌuehoc incuanquil nak la̱in apóstol. Abanan relic chi ya̱l nak la̱in apóstol xban nak la̱in xinyehoc e̱re resil li colba-ib. Joꞌcan nak xepa̱b li Cristo. 
1CO.9.3	Riqꞌuin li a̱tin aꞌin nequebinsume li nequeꞌyehoc re nak ma̱cuaꞌin apóstol. 
1CO.9.4	¿Ma incꞌaꞌ ta biꞌ raj tento ajcuiꞌ nak tine̱tenkꞌa la̱in riqꞌuin lin tzacae̱mk? 
1CO.9.5	Eb li ri̱tzꞌin li Ka̱cuaꞌ Jesucristo cuanqueb rixakil ut nequeꞌxcꞌam chirixeb bar nequeꞌxic. Ut joꞌcan ajcuiꞌ naxba̱nu li apóstol Pedro. ¿Ma incꞌaꞌ ta biꞌ raj ta̱ru̱k tinsumla̱k riqꞌuin junak ixk aj pa̱banel la̱in ut tincꞌam chicuix bar tinxic joꞌ nequeꞌxba̱nu eb li apóstol jun chꞌo̱l chic? 
1CO.9.6	Malaj ut nequecꞌoxla nak caꞌaj cuiꞌ la̱in ut laj Bernabé cau totrabajik re nak takasicꞌ katzacae̱mk. 
1CO.9.7	Junak soldado, ¿ma incꞌaꞌ ta biꞌ tixcꞌul lix tojbal? Ut junak aj acuinel, ¿ma incꞌaꞌ ta biꞌ tixtzaca li ru li racui̱mk? Ut junak aj qꞌuirisinel cuacax, ¿ma incꞌaꞌ ta biꞌ ta̱rucꞌ re lix leche lix cuacax? 
1CO.9.8	Li cꞌaꞌru yo̱quin chixyebal ma̱cuaꞌ yal xcꞌaꞌux cui̱nk. Aꞌan tzꞌi̱banbil saꞌ li chakꞌrab li quiqꞌueheꞌ re laj Moisés. 
1CO.9.9	Tzꞌi̱banbil saꞌ lix chakꞌrab laj Moisés chi joꞌcaꞌin: Ma̱bacꞌ xtzꞌu̱mal re li bo̱yx nak yo̱ chi cꞌanjelac re risinquil rix li trigo. Li Dios ma̱cuaꞌ caꞌaj cuiꞌ chirix li bo̱yx naa̱tinac. 
1CO.9.10	¿Ma ma̱cuaꞌ ta biꞌ chikix la̱o aj cꞌanjel chiru li Dios yo̱ chi a̱tinac? ¿Ma incꞌaꞌ ta biꞌ ta̱ru̱k takacꞌul katojbal la̱o aj cꞌanjel chiru li Dios? Li ani na-au naroybeni ru li racui̱mk ut joꞌcan ajcuiꞌ laj kꞌolonel naroybeni ajcuiꞌ nak ta̱tzꞌak ru li acui̱mk. 
1CO.9.11	La̱o xoyehoc resil li colba-ib e̱re. ¿Ma incꞌaꞌ ta biꞌ naru nocoe̱tenkꞌaꞌ la̱ex riqꞌuin li cꞌaꞌru takaj la̱o re xnumsinquil li cutan junju̱nk? 
1CO.9.12	Cui la̱ex nequetenkꞌa li jun chꞌol chic li kech aj cꞌanjelil, ¿ma tojaꞌ ta chic la̱o incꞌaꞌ toe̱tenkꞌa? La̱o incꞌaꞌ xkatzꞌa̱ma e̱re nak toe̱tenkꞌa. Xkacuy ban xnumsinquileb li cutan yal chi joꞌcan xban nak la̱o incꞌaꞌ xkaj nak ta̱chꞌina̱nk e̱chꞌo̱l chirabinquil li resil li Cristo. 
1CO.9.13	¿Ma incꞌaꞌ ta biꞌ nequenau nak eb laj judío li nequeꞌcꞌanjelac saꞌ rochoch li Dios, tento ajcuiꞌ nak nequeꞌtzꞌak li cꞌaꞌru namayeja̱c saꞌ rochoch li Dios? Aꞌan naraj naxye nak eb li nequeꞌcꞌanjelac saꞌ li artal nequeꞌtzꞌak ajcuiꞌ lix tibel li mayejanbil xul. 
1CO.9.14	Joꞌ nak nequeꞌtenkꞌa̱c eb laj judío li nequeꞌcꞌanjelac saꞌ rochoch li Dios, joꞌcan ajcuiꞌ nak teꞌxcꞌul lix tenkꞌanquileb li yo̱queb chi cꞌanjelac chiru li Dios anakcuan xban nak joꞌcan quixye li Ka̱cuaꞌ. 
1CO.9.15	Abanan la̱in incꞌaꞌ xintzꞌa̱ma e̱re nak tine̱tenkꞌa, chi moco yo̱quin ta chixyebal aꞌin re nak tine̱tenkꞌa. Incꞌaꞌ nacuaj tintojekꞌ xban nak nasahoꞌ saꞌ inchꞌo̱l nak ninye resil li colba-ib chi ma̱cꞌaꞌ intojbal. Us raj nak tinca̱mk xban tzꞌoca̱c chiru nak tine̱toj ut tinsach li sahil chꞌo̱lejil li nincꞌul xban xyebal resil li colba-ib chi ma̱cꞌaꞌ intojbal. 
1CO.9.16	La̱in incꞌaꞌ ninnimobresi cuib xban nak ninchꞌolob xya̱lal li colba-ib. Taklanbilin chi cꞌanjelac xban li Dios. Kꞌaxal ra raj chokꞌ cue cui ta incꞌaꞌ ninjultica resil. 
1CO.9.17	Cui ta yo̱quin chixba̱nunquil yal xban nak nacuaj la̱in, tinyoꞌoni raj intojbal. Abanan yo̱quin chixba̱nunquil lin cꞌanjel xban nak tenebanbil saꞌ inbe̱n xban li Dios xyebal resil li colba-ib. 
1CO.9.18	¿Cꞌaꞌru inkꞌajca̱munquil yo̱quin chixcꞌulbal? Caꞌaj cuiꞌ li sahil chꞌo̱lejil naxqꞌue cue li Dios xban nak ninjultica resil li colba-ib chi ma̱cꞌaꞌ intojbal. La̱in ta̱ru̱k raj tincꞌul intojbal e̱riqꞌuin abanan incꞌaꞌ nacuaj.
1CO.9.19	La̱in moco taklanbilin ta xban cui̱nk, abanan ninqꞌue cuib chi cꞌanjelac chiruheb chixjunileb re nak teꞌxpa̱b li Cristo inban la̱in. 
1CO.9.20	Nak cuanquin saꞌ xya̱nkeb laj judío la̱in ninba̱nu joꞌ nequeꞌxba̱nu laj judío re nak teꞌxpa̱b li Cristo. Cuan li toj nequeꞌxqꞌue xcuanquil lix chakꞌrab laj Moisés. Nak cuanquin saꞌ xya̱nkeb aꞌan, ninba̱nu li naxye lix chakꞌrab laj Moisés re nak teꞌxpa̱b li Cristo inban la̱in. 
1CO.9.21	Eb li ma̱cuaꞌeb aj judío moco cuanqueb ta rubel xcuanquil lix chakꞌrab laj Moisés. Nak cuanquin saꞌ xya̱nkeb aꞌan, ninba̱nu joꞌ nequeꞌxba̱nu eb aꞌan re nak teꞌxpa̱b li Cristo inban la̱in. Abanan aꞌan incꞌaꞌ naraj naxye nak incꞌaꞌ ninba̱nu li naxye li Dios. Incꞌaꞌ ninba̱nu li incꞌaꞌ us. La̱in ninba̱nu li naxye li Cristo. 
1CO.9.22	Nak cuanquin saꞌ xya̱nkeb li toj kꞌuneb xchꞌo̱l saꞌ lix pa̱ba̱l, nincubsi cuib chiruheb re nak teꞌcacuu̱k xchꞌo̱l saꞌ xpa̱ba̱leb inban la̱in. Naraj naxye nak ninjuntakꞌe̱ta cuib riqꞌuin chixjunileb re nak naru tinchꞌolob xya̱lal chiruheb. Ninba̱nu chi joꞌcan re nak teꞌcolekꞌ. 
1CO.9.23	Chixjunil aꞌin nalajinba̱nu re nak naru tinchꞌolob xya̱lal li colba-ib chiruheb li cuas cui̱tzꞌin ut re nak tintzꞌako̱nk ajcuiꞌ la̱in riqꞌuin li naxyechiꞌi li Dios.
1CO.9.24	Nequexinjuntakꞌe̱ta riqꞌuineb li nequeꞌxyal xkꞌe chi a̱linac. ¿Ma incꞌaꞌ ta biꞌ nequenau nak eb li nequeꞌa̱linac chixjunileb nequeꞌxyal xkꞌe chi a̱linac? Abanan jun ajcuiꞌ naxcꞌul xma̱tan. Joꞌcan ut la̱ex cheqꞌuehak e̱chꞌo̱l chi pa̱ba̱nc re nak te̱cꞌul e̱ma̱tan riqꞌuin li Dios. 
1CO.9.25	Li ani naxyal xkꞌe chi a̱linac naxcuy li raylal re nak ta̱cacuu̱k xmetzꞌe̱u. Nequeꞌxba̱nu aꞌan re xcꞌulbal junak ma̱tan na-osoꞌ. Joꞌcan ajcuiꞌ la̱o aj pa̱banel nakacuy li raylal ut nakacꞌul ajcuiꞌ kama̱tan. Abanan li ma̱tan nakacꞌul la̱o incꞌaꞌ na-osoꞌ. Aꞌan cuan chi junelic. 
1CO.9.26	Li ani naa̱linac naxyal xkꞌe re nak tixcꞌul lix ma̱tan. Joꞌcan ajcuiꞌ la̱in. Ninqꞌue inchꞌo̱l chi cꞌanjelac chiru li Dios re nak tincꞌul inma̱tan. Moco yo̱quin ta chixyalbal inmetzꞌe̱u joꞌ li nasacꞌoc saꞌ ikꞌ chi ma̱cꞌaꞌ rajbal. Ninqꞌue ban inchꞌo̱l chi cꞌanjelac saꞌ xya̱lal chiru li Dios. 
1CO.9.27	Nintacuasi cuib ut ninqꞌue inchꞌo̱l chi cꞌanjelac. Incꞌaꞌ ninba̱nu li nacuaj la̱in. Ninba̱nu ban li naraj li Dios. Incꞌaꞌ nacuaj nak la̱in chic incꞌaꞌ tincꞌul lin ma̱tan mokon nak acak xinye resil li colba-ib reheb li cuas cui̱tzꞌin.
1CO.10.1	Ex inherma̱n, la̱in nacuaj nak texcꞌoxlak caꞌchꞌinak chirix li cꞌaꞌru queꞌxcꞌul li kaxeꞌto̱nil yucuaꞌ nak queꞌel saꞌ li tenamit Egipto. Li Dios quixtakla li chok chi cꞌamoc be chiruheb ut chixjunileb queꞌnumeꞌ jun pacꞌal li Caki Palau nak quixjach rib re teꞌnumekꞌ. 
1CO.10.2	Chanchan nak queꞌcube xhaꞌeb saꞌ li chok ut saꞌ li Caki Palau ut riqꞌuin aꞌan queꞌxcꞌul xchꞌo̱leb nak laj Moisés ta̱cꞌamok be chiruheb. 
1CO.10.3	Ut chixjunileb queꞌxcuaꞌ li maná li choxahil cua li quixtakla chak li Dios. 
1CO.10.4	Chixjunileb queꞌrucꞌ li haꞌ li quiqꞌueheꞌ reheb xban li Dios. Li haꞌ aꞌan qui-el chak saꞌ li sako̱nac. Ut li sako̱nac aꞌan, aꞌan retalil li Cristo li qui-ochbenin reheb nak yo̱queb chi numecꞌ saꞌ li chaki chꞌochꞌ. 
1CO.10.5	Abanan moco chixjunileb ta queꞌxba̱nu joꞌ naraj li Dios. Lix qꞌuialeb queꞌxkꞌet ra̱tin li Dios ut xban nak incꞌaꞌ queꞌxba̱nu joꞌ naraj li Dios, joꞌcan nak queꞌcam saꞌ li chaki chꞌochꞌ ut incꞌaꞌ queꞌoc saꞌ li tenamit Canaán. 
1CO.10.6	Chixjunil aꞌan nacꞌutuc chiku nak incꞌaꞌ takarahi ru li incꞌaꞌ us joꞌ queꞌxba̱nu eb aꞌan. 
1CO.10.7	Aꞌan naxcꞌut chiku nak incꞌaꞌ takalokꞌoni li yi̱banbil dios joꞌ queꞌxba̱nu eb aꞌan. Joꞌcaꞌin tzꞌi̱banbil saꞌ li Santil Hu chirixeb: Eb li tenamit queꞌcuaꞌac ut queꞌucꞌac ut queꞌxajoc re xlokꞌoninquil li cuacax oro. (Ex. 32:6) 
1CO.10.8	Ut naxcꞌut ajcuiꞌ chiku nak incꞌaꞌ us li coꞌbe̱tac yumbe̱tac joꞌ queꞌxba̱nu eb aꞌan ut chiru jun cutan quilajeꞌcam oxib xcaꞌcꞌa̱l mil (23,000) chi tenamit xban li ma̱usilal queꞌxba̱nu. 
1CO.10.9	Mikaqꞌue xjoskꞌil li Ka̱cuaꞌ Dios joꞌ queꞌxba̱nu eb aꞌan nak queꞌxba̱nu li ma̱usilal ut queꞌtiꞌeꞌ xbaneb li cꞌantiꞌ li quixtakla li Ka̱cuaꞌ Dios ut queꞌcam. 
1CO.10.10	Chi moco tocuechꞌok, joꞌ queꞌxba̱nu eb aꞌan. Ut xbaneb lix ma̱usilal queꞌcamsi̱c xban li ángel li quixtakla chak li Dios. 
1CO.10.11	Li cꞌaꞌru queꞌxcꞌul li kaxeꞌto̱nil yucuaꞌ aꞌan tzꞌi̱banbil retalil saꞌ li Santil Hu re nak la̱o takaqꞌue retal ut incꞌaꞌ takaba̱nu joꞌ queꞌxba̱nu eb aꞌan xban nak cuulac re li rosoꞌjic li cutan. 
1CO.10.12	Joꞌcan nak li ani narecꞌa nak cau xchꞌo̱l saꞌ lix pa̱ba̱l chixqꞌuehak retal lix yuꞌam re nak incꞌaꞌ ta̱oc chi ma̱cobc. 
1CO.10.13	Moco jalan ta chic li a̱le̱c nequecꞌul la̱ex chiru li nequeꞌxcꞌul chixjunileb. Abanan li Dios ti̱c xchꞌo̱l. Aꞌan incꞌaꞌ nocoxcanab chi a̱le̱c cui incꞌaꞌ takacuy xnumsinquil. Aꞌan ban natenkꞌan ke chixcuybal xnumsinquil. 
1CO.10.14	Joꞌcan ut ex inherma̱n, raro̱quex inban, me̱lokꞌoni chic li jalanil dios. 
1CO.10.15	La̱in ninchꞌolob xya̱lal che̱ru xban nak cuan e̱naꞌleb. Ut la̱ex naru te̱ye ma us li ninye malaj incꞌaꞌ. 
1CO.10.16	Nak nakaba̱nu li lokꞌoni̱nc re xjulticanquil lix camic li Cristo, nocotioxin chiru li Dios. Nak nakucꞌ li xyaꞌal li uva, ¿ma incꞌaꞌ ta biꞌ junajo riqꞌuin li Cristo xban nak quihoyeꞌ xquiqꞌuel chiru li cruz saꞌ kacꞌabaꞌ? Ut nak nakatzaca li caxlan cua li najachiman, ¿ma incꞌaꞌ ta biꞌ junajo riqꞌuin li Cristo xban nak quicam chiru li cruz saꞌ kacꞌabaꞌ? 
1CO.10.17	Usta nabalo, jun ajcuiꞌ li caxlan cua najachiman ut nakacuotzi. Aꞌan retalil nak la̱o junajo chic riqꞌuin li Cristo. 
1CO.10.18	Cheqꞌue retal laj Israel. Eb aꞌan queꞌxtzaca li tib li queꞌxmayeja chiru li Dios. Aꞌan retalil nak cuanqueb chi sum a̱tin riqꞌuin li Dios. 
1CO.10.19	¿Cꞌaꞌru xya̱lal li yo̱quin chixyebal? ¿Ma yoꞌyo ta biꞌ li yi̱banbil dios? Incꞌaꞌ. Ut, ¿ma cuan ta biꞌ xcuanquil li tib li namayeja̱c chiruheb? Ma̱cꞌaꞌ xban nak ma̱cꞌaꞌ xcuanquil li yi̱banbil dios. 
1CO.10.20	La̱in incꞌaꞌ ninye nak cuan xcuanquil li yi̱banbil dios, chi moco ninye nak li mayejanbil tib cuan xcuanquil. Li yo̱quin chixyebal, aꞌan aꞌin: eb li incꞌaꞌ nequeꞌxpa̱b li tzꞌakal Dios nequeꞌmayejac, aban ma̱cuaꞌ chiru li Dios nequeꞌmayejac. Chiru ban li ma̱us aj musikꞌej. Ut la̱in incꞌaꞌ nacuaj nak yo̱kex chi oque̱nc saꞌ lix naꞌlebeb li ma̱us aj musikꞌej. 
1CO.10.21	Incꞌaꞌ naru te̱rucꞌ xsaꞌ li secꞌ re xjulticanquil xcamic li Ka̱cuaꞌ Jesús, ut te̱rucꞌ ajcuiꞌ xsaꞌ li secꞌ re xqꞌuebal xlokꞌal li ma̱us aj musikꞌej. Chi moco naru te̱cuaꞌ li caxlan cua re xjulticanquil xcamic li Ka̱cuaꞌ Jesucristo ut te̱cuaꞌ ajcuiꞌ li cua mayejanbil chiruheb li ma̱us aj musikꞌej. 
1CO.10.22	Incꞌaꞌ us cui takaqꞌue xjoskꞌil li Ka̱cuaꞌ riqꞌuin xlokꞌoninquil li yi̱banbil dios. ¿Ma la̱o ta biꞌ nim kacuanquil chiru li Ka̱cuaꞌ? Ma̱ jokꞌe xban nak la̱o ma̱cꞌaꞌ kacuanquil.
1CO.10.23	Cuan li nequeꞌyehoc re nak naru nakaba̱nu chixjunil li nakaj. Ya̱l nak naru nakaba̱nu, abanan moco chixjunil ta us xba̱nunquil. Ya̱l nak naru xba̱nunquil chixjunil, abanan moco chixjunil ta li cꞌaꞌru nakaba̱nu nocoxtenkꞌa chi qꞌui̱c saꞌ li kapa̱ba̱l. 
1CO.10.24	Me̱sicꞌ li us caꞌaj cuiꞌ chokꞌ e̱re la̱ex. Chesicꞌ aj ban cuiꞌ li us chokꞌ reheb le̱ ras e̱ri̱tzꞌin. 
1CO.10.25	Naru te̱tzaca chixjunil li tib nacꞌayiman saꞌ li cꞌayiba̱l, ut me̱patzꞌ ma mayejanbil chiru li yi̱banbil dios re nak ma̱cꞌaꞌak e̱cꞌaꞌux nak te̱tzaca. 
1CO.10.26	Naru te̱tzaca xban nak li Ka̱cuaꞌ Dios aꞌan laj e̱chal re li ruchichꞌochꞌ ut aꞌan ajcuiꞌ laj e̱chal re chixjunil li cuan saꞌ ruchichꞌochꞌ. 
1CO.10.27	Cui junak ma̱cuaꞌ aj pa̱banel tatxbok chi cuaꞌac riqꞌuin ut cui naxcꞌul a̱chꞌo̱l xic riqꞌuin, li cꞌaꞌru tixqꞌue chatzaca, chacꞌul. Abanan incꞌaꞌ ta̱patzꞌ ma mayejanbil li tzacae̱mk aꞌan re nak ma̱cꞌaꞌak a̱cꞌaꞌux nak ta̱tzaca. 
1CO.10.28	Aꞌut cui junak naxye a̱cue nak li tzacae̱mk aꞌan mayejanbil chiru li yi̱banbil dios, incꞌaꞌ ta̱tzaca aꞌan re nak incꞌaꞌ ta̱chꞌina̱k xchꞌo̱l li xyehoc a̱cue nak mayejanbil tzacae̱mk ut re ajcuiꞌ nak incꞌaꞌ ta̱oc xcꞌaꞌux. 
1CO.10.29	Incꞌaꞌ yo̱quin chixyebal aꞌin chirix la̱ cꞌaꞌux la̱at. Yo̱quin chi a̱tinac re nak incꞌaꞌ ta̱chꞌina̱nk xchꞌo̱l li jun chic a̱ban la̱at.
1CO.10.29	Ma̱re junak e̱re ta̱chakꞌok ut tixye cue, ¿cꞌaꞌut nak incꞌaꞌ tinba̱nu li naru tinba̱nu yal xban nak jalan chic naxye nak incꞌaꞌ us xba̱nunquil? 
1CO.10.30	Ut cui la̱in nintioxin chirix li cꞌaꞌru nintzaca, ¿cꞌaꞌut nak ta̱cuechꞌi̱k rix li cꞌaꞌru tintzaca? chaꞌak. 
1CO.10.31	La̱in tinye e̱re lix ya̱lal. Chixjunil li cꞌaꞌru te̱tzaca ut chixjunil li cꞌaꞌru te̱ba̱nu, cheba̱nuhak re xqꞌuebal xlokꞌal li Ka̱cuaꞌ Dios. 
1CO.10.32	Me̱ba̱nu li cꞌaꞌak re ru napoꞌoc xchꞌo̱leb le̱ ras e̱ri̱tzꞌin usta aj judío, usta ma̱cuaꞌeb aj judío. Chi moco te̱ba̱nu li cꞌaꞌru ta̱poꞌok xchꞌo̱l le̱ rech aj pa̱banelil. 
1CO.10.33	Joꞌcan nak la̱in ninyal inkꞌe chixba̱nunquil li us re xtenkꞌanquil chixjunileb. La̱in incꞌaꞌ yo̱quin chixsicꞌbal li us chokꞌ cue la̱in injunes. Yo̱quin ban chixsicꞌbal li us chokꞌ reheb chixjunileb re nak ta̱ru̱k teꞌcolekꞌ.
1CO.11.1	Joꞌcan ut nak la̱ex chetzolak e̱rib cuiqꞌuin xban nak la̱in xintzol cuib riqꞌuin li Cristo. 
1CO.11.2	Ex inherma̱n, cꞌajoꞌ nasahoꞌ saꞌ inchꞌo̱l nak ninjulticoꞌ e̱re ut yo̱quex chixba̱nunquil li tijleb xexintzol cuiꞌ. 
1CO.11.3	Abanan cuan chic cꞌaꞌ re ru nacuaj xyebal e̱re. Aꞌan aꞌin: li be̱lomej, aꞌan najolomin re li rixakil ut li Cristo, aꞌan najolomin re li cui̱nk ut li Dios, aꞌan najolomin re li Cristo. 
1CO.11.4	Cui junak cui̱nk incꞌaꞌ narisi lix punit nak na-oc chi tijoc ut nak na-oc chixyebal ra̱tin li Dios, li jun aꞌan incꞌaꞌ naxqꞌue xlokꞌal li Cristo. 
1CO.11.5	Ut cui junak ixk incꞌaꞌ naxtzꞌap lix jolom nak ta̱tijok ut nak tixye ra̱tin li Dios, li ixk aꞌan naxcꞌut xxuta̱n lix be̱lom. Chanchaneb li ixk li besbileb chixjunil li rismal xjolom. 
1CO.11.6	Joꞌcan nak cui li ixk incꞌaꞌ naxtzꞌap xjolom, chixbesak chixjunil li rismal xjolom. Ut cui incꞌaꞌ naraj xbesbal li rismal xjolom xban nak naxcꞌoxla nak xuta̱nal chokꞌ re, kꞌaxal us chokꞌ re li ixk aꞌan cui tixtzꞌap lix jolom. 
1CO.11.7	Incꞌaꞌ us nak tixtzꞌap xjolom li cui̱nk xban nak li cui̱nk yi̱banbil joꞌ li riloba̱l li Dios ut naxcꞌut xlokꞌal li Dios. Aꞌut li ixk naxcꞌut xlokꞌal lix be̱lom. 
1CO.11.8	Li cui̱nk incꞌaꞌ quiyoꞌobtesi̱c chak xban li Dios riqꞌuin li ixk; aban li ixk quiyoꞌobtesi̱c chak riqꞌuin li cui̱nk. 
1CO.11.9	Ut li cui̱nk incꞌaꞌ quiyoꞌobtesi̱c saꞌ xcꞌabaꞌ li ixk. Li ixk ban quiyoꞌobtesi̱c saꞌ xcꞌabaꞌ li cui̱nk. 
1CO.11.10	Joꞌcan nak li ixk tixtzꞌap lix jolom ut aꞌan retalil chiruheb li ángel nak li cui̱nk cuan xcuanquil saꞌ xbe̱n. 
1CO.11.11	Chiru li Ka̱cuaꞌ ma̱ jun cuan xcuanquil chi moco li cui̱nk chi moco li ixk xban nak juntakꞌe̱teb chiru li Dios. 
1CO.11.12	Ut joꞌ nak li ixk quiyoꞌobtesi̱c riqꞌuin li cui̱nk, joꞌcan ajcuiꞌ li cui̱nk nayoꞌla riqꞌuin li ixk. Li cui̱nk joꞌ ajcuiꞌ li ixk yoꞌobtesinbileb xban li Dios joꞌ ajcuiꞌ chixjunil li cꞌaꞌak re ru cuan. 
1CO.11.13	¿Cꞌaꞌru nequecꞌoxla la̱ex? ¿Ma us nak li ixk ta̱tijok chiru li Dios cui incꞌaꞌ tixtzꞌap lix jolom? 
1CO.11.14	Ac nequenau nak ac re li cui̱nk nak incꞌaꞌ tixcanab chi chamocꞌ li rismal xjolom. Xuta̱nal chokꞌ re li cui̱nk cui naxcanab chi chamocꞌ li rismal xjolom. 
1CO.11.15	Abanan li ixk aꞌan xlokꞌal nak cham li rismal xjolom xban nak qꞌuebil re xban li Dios re xtzꞌapbal lix jolom. 
1CO.11.16	Ut cui cuan junak e̱re naraj cuechꞌi̱nc chirix aꞌin, la̱in tinye re aꞌan nak la̱o li apóstol joꞌ ajcuiꞌ eb laj pa̱banel cꞌaynako chixba̱nunquil chi joꞌcan yalak bar.
1CO.11.17	Nacuaj ajcuiꞌ xyebal e̱re nak cuan li incꞌaꞌ us yo̱quex chixba̱nunquil. Nak nequechꞌutub e̱rib chixlokꞌoninquil li Dios ma̱cuaꞌ li us nequeba̱nu. Aꞌ chic li incꞌaꞌ us nequeba̱nu. 
1CO.11.18	Li xbe̱n tinye e̱re, aꞌan aꞌin: xcuabi resil nak incꞌaꞌ junaj le̱ chꞌo̱l ut junes xcuechꞌinquil e̱rib nequeba̱nu nak nequechꞌutub e̱rib chi lokꞌoni̱nc re xjulticanquil lix camic li Jesucristo. Ut la̱in nincꞌoxla nak ma̱re ya̱l ajcuiꞌ li cꞌaꞌru xcuabi. 
1CO.11.19	Nak nacuan li cuechꞌi̱nc ib saꞌ e̱ya̱nk, riqꞌuin aꞌan nacꞌutun ani li tzꞌakal aj pa̱banel ut ani incꞌaꞌ. 
1CO.11.20	La̱ex nequechꞌutub e̱rib chi tzaca̱nc ut nequeye nak yo̱quex chixba̱nunquil li lokꞌoni̱nc. Abanan ma̱cuaꞌ chic xjulticanquil lix camic li Ka̱cuaꞌ nequeba̱nu. Aꞌ ban chic le̱ re nequeba̱nu. 
1CO.11.21	Cuan li nequeꞌxse̱ba rib chixcꞌulbal lix cua ut incꞌaꞌ nequeꞌxcꞌoxla li jun chꞌol chic. Xban aꞌan cuan li nabal nequeꞌtzꞌak ut cuan li nequeꞌcala ut cuan li nequeꞌcana chi teꞌtzꞌoca̱k xban nak incꞌaꞌ nequeꞌtzꞌak. 
1CO.11.22	¿Ma ma̱cꞌaꞌ ta biꞌ e̱rochoch bar textzaca̱nk cuiꞌ nak nequeba̱nu chi joꞌcan? Yo̱quex chixtzꞌekta̱nanquileb le̱ rech aj pa̱banelil ut yo̱quex chixcꞌutbal xxuta̱neb li ma̱cꞌaꞌ cuanqueb re. ¿Cꞌaꞌru tinye e̱re? ¿Ma tinye e̱re nak us yo̱quex chixba̱nunquil? Ma̱ jokꞌe tinye nak us yo̱quex. 
1CO.11.23	Ac xincꞌut che̱ru lix ya̱lal li cuaꞌac re xjulticanquil lix camic li Jesucristo. Aꞌan ajcuiꞌ li quixcꞌut chicuu li Ka̱cuaꞌ. Saꞌ ajcuiꞌ li kꞌojyi̱n nak toj ma̱jiꞌ quikꞌaxtesi̱c li Ka̱cuaꞌ Jesucristo quixchap li caxlan cua. 
1CO.11.24	Ut nak quixbantioxi chiru li Dios, quixjachi li caxlan cua ut quixye reheb: Tzacahomak. Aꞌan aꞌin lin tibel rahobtesinbil saꞌ e̱cꞌabaꞌ la̱ex. Cheba̱nuhak li caxlan cua aꞌin re xjulticanquil li usilal xinba̱nu e̱re, chan. 
1CO.11.25	Ut nak queꞌrakeꞌ chi cuaꞌac quixchap ajcuiꞌ li secꞌ ut quixye: Li ucꞌa aꞌin, aꞌan retalil li Acꞌ Contrato riqꞌuin li Dios. Ta̱xakaba̱nk re xcuanquil xban lin quiqꞌuel ta̱hoyekꞌ. Rajlal nak te̱rucꞌ xsaꞌ li secꞌ aꞌin, cheba̱nuhak re xjulticanquil lin camic saꞌ e̱cꞌabaꞌ la̱ex, chan li Jesús. 
1CO.11.26	Joꞌcan nak ninye e̱re rajlal nak te̱tzaca a caxlan cua aꞌin ut te̱rucꞌ xsaꞌ li secꞌ aꞌin, te̱jultica xcamic li Cristo. Cheba̱nuhak aꞌan toj ta̱cꞌulu̱nk cuiꞌchic li Ka̱cuaꞌ Jesucristo. 
1CO.11.27	Joꞌcan ut li ani tixcuaꞌ li caxlan cua ut ta̱rucꞌ li ucꞌa re xjulticanquil lix camic li Ka̱cuaꞌ Jesucristo ut incꞌaꞌ naxqꞌue xlokꞌal li Cristo, li jun aꞌan yo̱ chi ma̱cobc chiru li Ka̱cuaꞌ ut yo̱ chixtzꞌekta̱nanquil xcuanquil lix camic li Ka̱cuaꞌ Jesucristo. 
1CO.11.28	Joꞌcan ut li junju̱nk tento tixqꞌue retal ma ti̱c lix yuꞌam saꞌ lix pa̱ba̱l nak toj ma̱jiꞌ naxcꞌul li caxlan cua ut li ucꞌa. 
1CO.11.29	Li ani naxcꞌul li caxlan cua ut li ucꞌa chi incꞌaꞌ naxqꞌue xcuanquil lix camic li Ka̱cuaꞌ Jesucristo, tojba ma̱c naxbok saꞌ xbe̱n. 
1CO.11.30	Aꞌin ut xya̱lal nak nabal yajeb ut ma̱cꞌaꞌeb xmetzꞌe̱u saꞌ e̱ya̱nk ut cuanqueb ajcuiꞌ ac xeꞌcam. 
1CO.11.31	Abanan cui nakecꞌa kib nak ti̱c li kayuꞌam nak nakatzaca incꞌaꞌ tento nak li Ka̱cuaꞌ tixrak a̱tin saꞌ kabe̱n. 
1CO.11.32	Ut nak narakman a̱tin saꞌ kabe̱n xban li Ka̱cuaꞌ nocokꞌuseꞌ re nak incꞌaꞌ tzꞌekta̱nanbilako kochbeneb li incꞌaꞌ nequeꞌpa̱ban. 
1CO.11.33	Joꞌcan ut ex inherma̱n, nak te̱chꞌutub e̱rib chixba̱nunquil li lokꞌoni̱nc re xjulticanquil lix camic li Ka̱cuaꞌ Jesucristo, cheroybeni e̱rib chi ribil e̱rib re nak saꞌ comonil te̱ba̱nu. 
1CO.11.34	Cui cuan junak saꞌ e̱ya̱nk ta̱tzꞌoca̱k, chicuaꞌak chak saꞌ rochoch re nak incꞌaꞌ te̱bok raylal saꞌ e̱be̱n nak te̱chꞌutub e̱rib. Toj cuan chic cꞌaꞌak re ru incꞌaꞌ xinye e̱re. Nak tincuulak che̱rilbal tinchꞌolob xya̱lal che̱ru li toj ma̱jiꞌ xinye e̱re.
1CO.12.1	Ex inherma̱n, la̱in nacuaj nak te̱tau ru lix ya̱lal li ma̱tan li naxqꞌue li Santil Musikꞌej re li junju̱nk re nak ta̱cꞌanjelak chiru li Dios. 
1CO.12.2	Nak toj ma̱jiꞌ nequexpa̱ban chak queqꞌue chak xcuanquil li yi̱banbil dios li incꞌaꞌ nequeꞌa̱tinac ut queqꞌue e̱rib chi balakꞌi̱c riqꞌuin xpa̱banquileb. 
1CO.12.3	Joꞌcan nak nacuaj te̱nau nak li ani cuan li Santil Musikꞌej riqꞌuin, ma̱ jokꞌe tixmajecua li Jesús. Ut ma̱ ani ta̱ru̱k tixye chi anchal xchꞌo̱l nak li Jesús aꞌan li Ka̱cuaꞌ cui ma̱cꞌaꞌ li Santil Musikꞌej riqꞌuin. 
1CO.12.4	Jalan jala̱nk li kama̱tan naxqꞌue ke li Santil Musikꞌej re nak tocꞌanjelak chiru li Ka̱cuaꞌ. Abanan li Santil Musikꞌej jun ajcuiꞌ ut aꞌan naqꞌuehoc re chixjunil. 
1CO.12.5	Jalan jala̱nk li kacꞌanjel chiru li Ka̱cuaꞌ abanan jun ajcuiꞌ li Ka̱cuaꞌ cuan saꞌ kabe̱n ut caꞌaj cuiꞌ chiru aꞌan nococꞌanjelac. 
1CO.12.6	Jalan jala̱nk li cꞌanjel nocoxqꞌue cuiꞌ li Dios. Abanan jun ajcuiꞌ li Dios ut aꞌan li natenkꞌan ke chi xba̱nunquil li cꞌanjel li naxqꞌue ke. 
1CO.12.7	Riqꞌuin li ma̱tan qꞌuebil re li junju̱nk nacꞌutun nak cuan li Santil Musikꞌej riqꞌuin, ut li ma̱tan aꞌan qꞌuebil re, re xtenkꞌanquileb chixjunileb laj pa̱banel. 
1CO.12.8	Cuan li qꞌuebileb xma̱tan xban li Santil Musikꞌej re qꞌuehoc cha̱bil naꞌleb ut cuan li qꞌuebileb xma̱tan xban li Santil Musikꞌej re xchꞌolobanquil li ya̱l. Abanan jun ajcuiꞌ li Santil Musikꞌej li naqꞌuehoc re xma̱tan li junju̱nk. 
1CO.12.9	Cuan li qꞌuebileb xma̱tan xban li Santil Musikꞌej chi xpa̱banquil nak teꞌxcꞌul li cꞌaꞌru nequeꞌxtzꞌa̱ma chiru li Dios. Ut cuan ajcuiꞌ qꞌuebileb xma̱tan xban li Santil Musikꞌej re xqꞌuirtesinquileb li yaj. Abanan jun ajcuiꞌ li Santil Musikꞌej li naqꞌuehoc xma̱tan li junju̱nk. 
1CO.12.10	Cuan qꞌuebileb xma̱tan chi ba̱nu̱nc milagro ut cuan qꞌuebileb xma̱tan chi xchꞌolobanquil resil li cꞌaꞌru quicꞌutbesi̱c chiru xban li Dios. Ut cuan qꞌuebileb xma̱tan re xtaubal ru cui li Santil Musikꞌej cuan riqꞌuin junak malaj ut cuan li ma̱us aj musikꞌej riqꞌuin. Ut cuan qꞌuebileb xma̱tan chi a̱tinac saꞌ jalan a̱tin incꞌaꞌ natauman ru ut cuan ajcuiꞌ qꞌuebileb xma̱tan chi jaloc ru li jalanil a̱tin. 
1CO.12.11	Abanan chixjunil li ma̱tan aꞌin qꞌuebil ke xban li jun chi Santil Musikꞌej. Aꞌan naqꞌuehoc xma̱taneb li junju̱nk joꞌ naraj aꞌan.
1CO.12.12	Li jun chi tzꞌejcualej tzꞌakal re ru. Cuan rok rukꞌ. Cuan chixjunil. Usta jalan jala̱nk lix chaꞌal cuan, abanan jun ajcuiꞌ chi tzꞌejcualej nak cuan. Joꞌcan ajcuiꞌ la̱o aj pa̱banel. Nabalo, abanan junajo chi tzꞌejcualej riqꞌuin li Cristo. 
1CO.12.13	Chikajunilo junajo riqꞌuin li Cristo usta aj judío, usta ma̱cuaꞌ aj judío, usta lokꞌbil mo̱s, usta incꞌaꞌ. Xkacꞌul li cubi haꞌ saꞌ xcꞌabaꞌ li jun chi Santil Musikꞌej ut chikajunilo cuan li Santil Musikꞌej kiqꞌuin. Joꞌcan nak junajo riqꞌuin li Cristo. 
1CO.12.14	Li jun chi tzꞌejcualej moco jun ta ajcuiꞌ lix chaꞌal cuan. Nabal pa̱y ru lix chaꞌal cuan re ut jalan jala̱nk xcꞌanjel li junju̱nk. 
1CO.12.15	Cui naru raj ta̱a̱tinak li rok junak li tzꞌejcualej, ¿ma naru tixye ma̱cuaꞌin xcomon li tzꞌejcualej xban nak ma̱cuaꞌin li rukꞌ? ¿Ma yal xban ta biꞌ nak ma̱cuaꞌ ukꞌej nak ma̱cuaꞌak xcomon li tzꞌejcualej? 
1CO.12.16	Cui lix xic junak li tzꞌejcualej tixye: ma̱cuaꞌin xcomon li tzꞌejcualej xban nak ma̱cuaꞌin li xnakꞌ ru, ¿ma yal ta biꞌ xban nak ma̱cuaꞌ xnakꞌ u nak ma̱cuaꞌak xcomon li tzꞌejcualej? 
1CO.12.17	Cui ta chixjunil li tzꞌejcualej xnakꞌ u, ¿chan raj ru nak to-abi̱nk? Ut cui ta chixjunil li tzꞌejcualej xic, ¿chan raj ru nak takutzꞌ li cꞌaꞌak re ru? 
1CO.12.18	Abanan li Dios quixqꞌue saꞌ xnaꞌaj chi tzꞌakal re ru lix chaꞌal li katzꞌejcual joꞌ quiraj aꞌan. 
1CO.12.19	Cui ta jun pa̱y ajcuiꞌ ru lix chaꞌal li tzꞌejcualej, li tzꞌejcualej aꞌan incꞌaꞌ raj tzꞌakal re ru nak cuan. 
1CO.12.20	Abanan nabal pa̱y xchaꞌal li tzꞌejcualej cuan, ut li tzꞌejcualej jun ajcuiꞌ. 
1CO.12.21	Cui naru raj ta̱a̱tinak li xnakꞌ u incꞌaꞌ naru tixye re li ukꞌej: la̱at incꞌaꞌ nacatcꞌanjelac chicuu. Chi moco naru tixye li jolomej re li okej: la̱ex incꞌaꞌ nequexcꞌanjelac chicuu. 
1CO.12.22	Kꞌaxal ban chic nabal xcꞌanjeleb lix chaꞌal li katzꞌejcual li chanchan ma̱cꞌaꞌeb xcꞌanjel. 
1CO.12.23	Cuan xchaꞌal li katzꞌejcual naka-oxlokꞌi ut cuan ajcuiꞌ xchaꞌal li katzꞌejcual nocoxuta̱na̱c xban ut nakatzꞌap re xqꞌuebal xlokꞌal. 
1CO.12.24	Ut lix chaꞌal li katzꞌejcual li incꞌaꞌ nocoxuta̱na̱c xban, aꞌan incꞌaꞌ nakatzꞌap. Abanan li Dios quixqꞌue chixjunil lix chaꞌal li katzꞌejcual ut quixqꞌue xlokꞌal li junju̱nk. 
1CO.12.25	Quixqꞌue xlokꞌal chixjunil xchaꞌal li tzꞌejcualej re nak ma̱cꞌaꞌak xchꞌaꞌajquilal li tzꞌejcualej. Chixjunil ban lix chaꞌal li tzꞌejcualej teꞌxtenkꞌa rib chi ribileb rib. 
1CO.12.26	Cui junak xchaꞌal li tzꞌejcualej ra naxcꞌul, narahoꞌ ajcuiꞌ chixjunil li tzꞌejcualej. Ut cui junak xchaꞌal li tzꞌejcualej naqꞌueheꞌ xlokꞌal, chixjunil li tzꞌejcualej naqꞌueman ajcuiꞌ xlokꞌal. 
1CO.12.27	Joꞌcan ajcuiꞌ la̱o aj pa̱banel. Junajo chi tzꞌejcualej riqꞌuin li Cristo. Chikaju̱nkalo la̱o rok rukꞌ li Cristo ut li junju̱nk cuan xcꞌanjel chiru li Dios. 
1CO.12.28	Li xchalal li tzꞌejcualej jalan jala̱nk xcꞌanjel li junju̱nk. Joꞌcan ajcuiꞌ nak jalan jala̱nk xma̱taneb laj pa̱banel qꞌuebileb re xban li Dios re nak teꞌcꞌanjelak chiru. Xbe̱n, cuanqueb li qꞌuebileb xma̱tan chi cꞌanjelac chokꞌ apóstol. Xcab, cuanqueb li qꞌuebileb xma̱tan chi cꞌanjelac chokꞌ profeta. Rox, cuanqueb li qꞌuebileb xma̱tan chi cꞌanjelac chokꞌ aj tzolonel. Ut cuanqueb li qꞌuebileb xma̱tan chixba̱nunquileb li milagro. Cuanqueb li qꞌuebileb xma̱tan chixqꞌuirtesinquileb li yaj; cuanqueb li qꞌuebileb xma̱tan chixtenkꞌanquileb li ras ri̱tzꞌin. Cuanqueb li qꞌuebileb xma̱tan chi takla̱nc; ut cuanqueb ajcuiꞌ qꞌuebileb xma̱tan chi a̱tinac saꞌ jalanil a̱tin incꞌaꞌ natauman ru. 
1CO.12.29	¿Ma chixjunileb ta biꞌ apostoleb? ¿Ma chixjunileb ta biꞌ profeteb? ¿Ma chixjunileb ta biꞌ nequeꞌxchꞌolob xya̱lal li ra̱tin li Dios? ¿Ma chixjunileb ta biꞌ nequeꞌba̱nun milagro? 
1CO.12.30	¿Ma chixjunileb ta biꞌ nequeꞌqꞌuirtesin yaj? ¿Ma chixjunileb ta biꞌ nequeꞌa̱tinac saꞌ jalanil a̱tin? ¿Ma chixjunileb ta biꞌ nequeꞌjaloc ru li jalanil a̱tin? 
1CO.12.31	Moco juntakꞌe̱t ta xma̱taneb li junju̱nk. Jalan jala̱nk ban xma̱taneb. Chesicꞌak le̱ ma̱tan li kꞌaxal cha̱bil re xtenkꞌanquileb le̱ rech aj pa̱banelil. Anakcuan tinye e̱re jun li naꞌleb kꞌaxal cuiꞌchic tento xba̱nunquil. Ut aꞌan aꞌin: nak te̱ra e̱rib chi ribil e̱rib.
1CO.13.1	Cui ta la̱in qꞌuebil inma̱tan xban li Dios chi a̱tinac saꞌ ra̱tinoba̱leb li cui̱nk ut cui ta cuan inma̱tan chi a̱tinac saꞌ ra̱tinoba̱leb li ángel, abanan cui incꞌaꞌ ninraheb li cuas cui̱tzꞌin, la̱in chanchanin li chꞌi̱chꞌ natamba̱c xya̱b ut chanchanin li campana natzintzot xya̱b chi ma̱cꞌaꞌ rajbal. 
1CO.13.2	Ut cui ta qꞌuebil inma̱tan xban li Dios chixyebal li naxcꞌut chicuu, ut cui ta ninnau chixjunil li cꞌaꞌak re ru ut cui ta nintau ru lix ya̱lal, abanan cui incꞌaꞌ ninraheb li cuas cui̱tzꞌin ma̱cꞌaꞌ nin-oc cuiꞌ. Ut cui ta cuan tzꞌakal inpa̱ba̱l re nak ta̱jalekꞌ xnaꞌaj junak li tzu̱l, abanan cui incꞌaꞌ ninraheb li cuas cui̱tzꞌin, ma̱cꞌaꞌ nin-oc cuiꞌ. 
1CO.13.3	Cui ta tinsi chixjunil li cꞌaꞌru cuan cue re tinqꞌueheb chi cuaꞌac li nebaꞌ ut cui ta tinkꞌaxtesi cuib chi cꞌatecꞌ xban lin pa̱ba̱l, ut cui incꞌaꞌ ninraheb li cuas cui̱tzꞌin, ma̱cꞌaꞌ na-oc cuiꞌ li ninba̱nu. 
1CO.13.4	Li ani narahoc, naxcuy li raylal ut kꞌaxal cha̱bil. Li ani narahoc incꞌaꞌ nacakalin, incꞌaꞌ naxnimobresi rib ut incꞌaꞌ naxkꞌetkꞌeti rib. 
1CO.13.5	Li ani narahoc incꞌaꞌ nahoboc. Incꞌaꞌ naxsicꞌ xcha̱bilal xjunes rib. Li ani narahoc incꞌaꞌ najoskꞌoꞌ ut incꞌaꞌ naxqꞌue saꞌ xchꞌo̱l li cꞌaꞌru naxcꞌul. 
1CO.13.6	Li ani narahoc incꞌaꞌ nasahoꞌ xchꞌo̱l nak eb li ras ri̱tzꞌin nequeꞌxba̱nu li incꞌaꞌ us. Nasahoꞌ ban xchꞌo̱l nak cuanqueb saꞌ xya̱lal. 
1CO.13.7	Li ani narahoc incꞌaꞌ narahoꞌ xchꞌo̱l xban li cꞌaꞌru na-ux re xbaneb li ras ri̱tzꞌin. Junelic ban cau xchꞌo̱l chirixeb. Li ani narahoc incꞌaꞌ nachꞌinan xchꞌo̱l. Naxcuy ban xnumsinquil chixjunil li raylal. 
1CO.13.8	Li rahoc ta̱cua̱nk chi junelic. Ta̱cuulak xkꞌehil nak incꞌaꞌ chic ta̱cꞌanjelak li ma̱tan re cua̱nc chi profetil ut ta̱cuulak xkꞌehil nak incꞌaꞌ chic ta̱cꞌanjelak li ma̱tan re a̱tinac saꞌ jalanil a̱tin. Ut ta̱cuulak xkꞌehil nak incꞌaꞌ chic ta̱cꞌanjelak li ma̱tan re xtaubal ru chixjunil. Abanan li rahoc incꞌaꞌ nalaj, incꞌaꞌ na-osoꞌ. Cua̱nk ban chi junelic. 
1CO.13.9	Usta cuanqueb li cuan xma̱taneb anakcuan re xnaubal li cꞌaꞌak re ru, abanan caꞌchꞌin ajcuiꞌ nequeꞌxnau. Usta cuanqueb li cuan xma̱taneb chixyebal li cꞌaꞌru nacꞌutbesi̱c chiruheb xban li Dios, abanan caꞌchꞌin ajcuiꞌ li nacꞌuteꞌ chiruheb. 
1CO.13.10	Ut nak ta̱tzꞌaklok ru chixjunil li naraj xba̱nunquil li Dios, incꞌaꞌ chic teꞌcꞌanjelak eb li ma̱tan aꞌin li incꞌaꞌ tzꞌakal re ru. 
1CO.13.11	Nak toj caꞌchꞌinin chak quina̱tinac joꞌ nequeꞌa̱tinac li cocꞌal. Quincꞌoxlac joꞌ nequeꞌcꞌoxlac li cocꞌal. Ut quinba̱nu joꞌ nequeꞌxba̱nu li cocꞌal. Abanan nak quincui̱nkiloꞌ quincanab xba̱nunquil lix naꞌlebeb li cocꞌal. 
1CO.13.12	Anakcuan caꞌchꞌin ajcuiꞌ nakanau. Chanchan nak noco-iloc saꞌ junak lem moymoy ru. Abanan saꞌ jun cutan takil ru li Dios ut takanau chic chixjunil chi tzꞌakal joꞌ nak li Dios naxnau ku la̱o. 
1CO.13.13	Joꞌcan nak li pa̱ba̱l, li yoꞌoni̱nc ut li rahoc cua̱nk chi junelic. Abanan li kꞌaxal nim xcuanquil saꞌ xya̱nkeb li oxib aꞌin, aꞌan li rahoc.
1CO.14.1	Joꞌcan nak ninye e̱re, cheqꞌuehak e̱chꞌo̱l chi rahoc ut chesicꞌak le̱ ma̱tan li naxqꞌue li Santil Musikꞌej. Li ma̱tan li kꞌaxal lokꞌ, aꞌan xyebal resil li cꞌaꞌru yo̱ chi xcꞌutbal che̱ru li Dios. 
1CO.14.2	Li ani naa̱tinac saꞌ jalanil a̱tin incꞌaꞌ naa̱tinac riqꞌuin li rech cristianil. Riqꞌuin ban li Dios naa̱tinac. Ut ma̱ ani nataꞌoc ru li cꞌaꞌru naxye. Riqꞌuin xcuanquil li Santil Musikꞌej naxye lix ya̱lal li incꞌaꞌ natauman ru. 
1CO.14.3	Ut li ani naxye resil li nacꞌuteꞌ chiru xban li Dios, li jun aꞌan naxtenkꞌaheb li rech aj pa̱banelil saꞌ lix pa̱ba̱leb. Naxchꞌolob xya̱lal chiruheb ut naxcꞌojobeb xchꞌo̱l. 
1CO.14.4	Li ani naa̱tinac saꞌ jalanil a̱tin naxtenkꞌa rib xjunes rib. Abanan li ani naxchꞌolob xya̱lal li ra̱tin li Dios, li jun aꞌan naxtenkꞌaheb li rech aj pa̱banelil saꞌ lix pa̱ba̱leb. 
1CO.14.5	Nacuaj raj nak che̱junilex tex-a̱tinak ta saꞌ jalanil a̱tin li incꞌaꞌ natauman ru. Abanan kꞌaxal cuiꞌchic nacuaj raj nak che̱junilex te̱ye resil reheb le̱ ras e̱ri̱tzꞌin saꞌ le̱ ra̱tinoba̱l cꞌaꞌru quicꞌuteꞌ che̱ru xban li Dios. Kꞌaxal us nak te̱ye li ra̱tin li Dios saꞌ le̱ ra̱tinoba̱l chiru li a̱tinac saꞌ jalanil a̱tin li incꞌaꞌ natauman ru. Abanan cui junak naa̱tinac saꞌ jalanil a̱tin, tento nak ta̱jalma̱nk ru li ra̱tin re nak eb laj pa̱banel teꞌxtau ru li cꞌaꞌru tixye ut teꞌtenkꞌa̱k xban. 
1CO.14.6	Ex inherma̱n, ¿cꞌaꞌru ta̱oc cuiꞌ e̱re nak tincuulak e̱riqꞌuin ut tina̱tinak e̱riqꞌuin saꞌ jalanil a̱tin li incꞌaꞌ natauman ru? Ma̱cꞌaꞌ aj e. Abanan cui tina̱tinak e̱riqꞌuin saꞌ le̱ ra̱tinoba̱l, texintenkꞌa nak tinchꞌolob xya̱lal che̱ru joꞌ quicꞌuteꞌ chicuu xban li Dios. Ut ta̱cꞌanjelak che̱ru cui tinye e̱re li ra̱tin li Dios ut tinye e̱re cꞌaꞌru ta̱cꞌulma̱nk joꞌ tzꞌi̱banbil saꞌ li Santil Hu. 
1CO.14.7	Ut joꞌcan ajcuiꞌ li cꞌaꞌak re ru incꞌaꞌ yoꞌyo joꞌ li xo̱lb ut li arpa. Cui incꞌaꞌ nachꞌeꞌman chi tzꞌakal incꞌaꞌ nacꞌutun li cꞌaꞌru yo̱ chixya̱basinquil ut ma̱cꞌaꞌ rajbal nak nachꞌeꞌman. 
1CO.14.8	Ut nak ta̱ya̱basi̱k li trompeta re xbokbaleb li soldado, cui incꞌaꞌ chꞌolchꞌo ru lix ya̱b, ¿ma teꞌxcauresi ta biꞌ rib chi xic chi pletic? 
1CO.14.9	Ut joꞌcan ajcuiꞌ la̱ex cui incꞌaꞌ nequex-a̱tinac chi tzꞌakal re ru, ¿chanru nak ta̱tauma̱nk ru li cꞌaꞌru yo̱quex chixyebal? Yal na-osoꞌ saꞌ ikꞌ ut ma̱cꞌaꞌ rajbal li te̱ye. 
1CO.14.10	Ya̱l nak qꞌuila pa̱y chi a̱tinoba̱l cuan saꞌ ruchichꞌochꞌ ut chixjunil cuan xya̱lal ut natauman ru. 
1CO.14.11	Abanan cui la̱in incꞌaꞌ nintau ru li ra̱tinoba̱l junak, li jun aꞌan ma̱cꞌaꞌ rajbal nak yo̱k chi a̱tinac cuiqꞌuin ut ma̱cꞌaꞌ ajcuiꞌ rajbal nak yo̱kin chi a̱tinac riqꞌuin. 
1CO.14.12	La̱ex nequeraj xcꞌulbal li ma̱tan naxqꞌue li Santil Musikꞌej. Abanan la̱in ninye e̱re chesicꞌak li ma̱tan li natenkꞌan reheb chixjunileb laj pa̱banel. 
1CO.14.13	Ut li ani cuan xma̱tan chi a̱tinac saꞌ jalanil a̱tin, li incꞌaꞌ natauman ru, chixtzꞌa̱mahak chiru li Dios re nak ta̱ru̱k tixye xya̱lal li cꞌaꞌru quixye saꞌ li jalanil a̱tin re nak ta̱ru̱k tixchꞌolob xya̱lal chiruheb li rech aj pa̱banelil. 
1CO.14.14	Cui la̱in tintijok saꞌ jalanil a̱tin lin musikꞌ ta̱tijok ut la̱in incꞌaꞌ nintau ru li cꞌaꞌru tinye chi moco tixtenkꞌaheb li cuech aj pa̱banelil. 
1CO.14.15	¿Cꞌaꞌru tinba̱nu chi joꞌcanan? Tintijok riqꞌuin lin musikꞌ chi incꞌaꞌ tintau ru li tinye ut tento ajcuiꞌ nak tintijok riqꞌuin lin cꞌaꞌux re nak ta̱tauma̱nk ru li cꞌaꞌru tinye. Ut tinbicha̱nk riqꞌuin lin musikꞌ chi incꞌaꞌ tintau ru li tinye ut tinbicha̱nk ajcuiꞌ riqꞌuin lin cꞌaꞌux re nak ta̱tauma̱nk ru li cꞌaꞌru tinye. 
1CO.14.16	Cuan li incꞌaꞌ nequeꞌxtau ru lix ya̱lal chirix li jalanil a̱tin. Cui yo̱cat chixlokꞌoninquil li Dios caꞌaj cuiꞌ riqꞌuin la̱ musikꞌ, eb aꞌan incꞌaꞌ teꞌxtau ru li ta̱ye xban nak yo̱cat chi a̱tinac saꞌ jalanil a̱tin. ¿Chan put ru nak teꞌxye “joꞌcan taxak” cui incꞌaꞌ nequeꞌxtau ru li yo̱cat chixyebal? 
1CO.14.17	Ya̱l nak yo̱cat chixlokꞌoninquil li Dios, abanan li jun chic incꞌaꞌ ta̱tenkꞌa̱k xban la̱ tij xban nak incꞌaꞌ naxtau ru li cꞌaꞌru yo̱cat chixyebal. 
1CO.14.18	Ninbantioxi chiru li Dios nak nabal sut nina̱tinac saꞌ jalanil a̱tin. La̱ex incꞌaꞌ quex-a̱tinac nabal sut saꞌ jalanil a̱tin joꞌ la̱in. 
1CO.14.19	Aban la̱in ninye nak saꞌ xya̱nkeb laj pa̱banel kꞌaxal us raj nak tinye cuib oxibak chi a̱tin li teꞌxtau ru re nak tebintzol chi tzꞌakal chiru nak tinye laje̱bak mil chi a̱tin saꞌ jalanil a̱tin ut incꞌaꞌ teꞌxtau ru li tinye. 
1CO.14.20	Ex inherma̱n, chanchanakex li cꞌulaꞌal xban nak eb li cꞌulaꞌal incꞌaꞌ nequeꞌxba̱nu li ma̱usilal. Abanan mexcꞌoxlac joꞌ nequeꞌcꞌoxlac li cocꞌal. Tzꞌakalak ban re ru le̱ cꞌaꞌux xban nak moco cocꞌalex ta chic. 
1CO.14.21	Joꞌcaꞌin tzꞌi̱banbil saꞌ li Santil Hu li quixye li Dios najter chirixeb laj Israel:
1CO.14.21	Eb lin tenamit incꞌaꞌ nequeꞌraj rabinquil li cua̱tin. Joꞌcan nak saꞌ jalan a̱tinoba̱l tincua̱tinaheb. Tintakla jalan xtenamit chixyebal li cua̱tin reheb. Abanan chi moco chi joꞌcan tineꞌrabi, chan li Ka̱cuaꞌ. (Isa. 28:11-12)
1CO.14.22	Riqꞌuin a a̱tin aꞌin nakanau nak li ma̱tan re a̱tinac saꞌ jalan a̱tinoba̱l, aꞌan qꞌuebil joꞌ retalil lix cuanquilal li Dios chiruheb li ma̱cuaꞌeb aj pa̱banel. Ut li ma̱tan re xyebal li cꞌaꞌru naxcꞌutbesi li Dios, aꞌan qꞌuebil re xtenkꞌanquileb laj pa̱banel. 
1CO.14.23	Nak eb laj pa̱banel teꞌxchꞌutub ribeb ut cui chixjunileb teꞌoc chi a̱tinac saꞌ jalan a̱tin incꞌaꞌ natauman ru, cui teꞌoc aran li ma̱cuaꞌeb aj pa̱banel malaj teꞌoc aran li incꞌaꞌ nequeꞌxtau ru li naꞌleb aꞌin, teꞌxye nak lo̱queb ru. 
1CO.14.24	Abanan cui eb laj pa̱banel teꞌxchꞌolob xya̱lal li cꞌaꞌru quiyeheꞌ reheb xban li Dios, nak tox-oc saꞌ xya̱nkeb junak ma̱cuaꞌ aj pa̱banel malaj li toj ma̱jiꞌ naxtau ru lix ya̱lal aꞌan, li jun aꞌan tixqꞌue retal nak aꞌan aj ma̱c ut tixqꞌue ajcuiꞌ retal li cꞌaꞌru yo̱ chirabinquil. 
1CO.14.25	Li Dios tixcꞌut chiru chi tzꞌakal cꞌaꞌru cuan saꞌ xchꞌo̱l. Ut li jun aꞌan tixcuikꞌib rib ut tixlokꞌoni li Dios ut tixye nak relic chi ya̱l li Dios cuan saꞌ xya̱nkeb laj pa̱banel.
1CO.14.26	Ex herma̱n, aꞌan aꞌin li nacuaj xyebal e̱re. Nak te̱chꞌutub e̱rib chixlokꞌoninquil li Dios, jalan jala̱nk te̱ba̱nu che̱ju̱nkalex. Cuan tixcꞌam chak junak bich; cuan li ta̱qꞌuehok naꞌleb; cuan li ta̱yehok re li quicꞌuteꞌ chiru xban li Dios; cuan li ta̱yehok junak naꞌleb riqꞌuin jalanil a̱tin ut cuan ajcuiꞌ li ta̱jalok ru li ta̱yema̱nk saꞌ li jalanil a̱tin. Abanan chixjunil li te̱ba̱nu, cheba̱nuhak re xtenkꞌanquileb laj pa̱banel chi qꞌui̱c saꞌ lix pa̱ba̱leb. 
1CO.14.27	Cui cuanqueb li teꞌraj a̱tinac saꞌ jalanil a̱tin, naru nequeꞌa̱tinac cuibak malaj oxibak ut chixju̱nkaleb teꞌa̱tinak. Ut cua̱nk ajcuiꞌ junak chic li ta̱jalok ru li teꞌxye. 
1CO.14.28	Abanan cui ma̱ ani naru ta̱jalok ru li jalanil a̱tin, incꞌaꞌ teꞌa̱tinak saꞌ jalanil a̱tin saꞌ li chꞌutubaj ib. Yal saꞌ xchꞌo̱leb ban teꞌa̱tinak chiru li Dios. 
1CO.14.29	Cheqꞌueheb chi a̱tinac cuibak malaj oxibak li profeta li nequeꞌyehoc resil li cꞌaꞌru quicꞌuteꞌ chiruheb xban li Dios, ut li jun chꞌol chic teꞌtzꞌilok a̱tin chirix re xnaubal ma riqꞌuin na li Dios xchal chak li xeꞌxye. 
1CO.14.30	Ut cui cuan cꞌaꞌru ta̱cꞌutekꞌ xban li Dios chiru li ani cꞌojcꞌo aran saꞌ li chꞌutubaj ib, li jun aꞌan tixtzꞌa̱ma chiru li yo̱ chi a̱tinac nak tixye li cꞌaꞌru xcꞌuteꞌ chiru xban li Dios. Ut li ani yo̱ chi a̱tinac chixqꞌuehak xnaꞌaj re ta̱a̱tinak. 
1CO.14.31	Che̱junju̱nkalex ta̱ru̱k te̱ye li cꞌaꞌru xcꞌuteꞌ che̱ru xban li Dios re nak chixjunileb laj pa̱banel teꞌxtzol rib ut ta̱cacuu̱k xchꞌo̱leb saꞌ lix pa̱ba̱leb. 
1CO.14.32	Cui ya̱l nak li Dios xcꞌutuc che̱ru li cꞌaꞌru te̱ye, li Dios textenkꞌa chiroybeninquil jokꞌe tex-oc chi a̱tinac re nak chi joꞌcan che̱junju̱nkalex tex-a̱tinak. 
1CO.14.33	Li Dios incꞌaꞌ naraj nak ta̱cua̱nk li poꞌoj ib saꞌ xya̱nkeb laj pa̱banel. Naraj ban nak cua̱nk li tuktu̱quil usilal saꞌ xya̱nkeb. 
1CO.14.34	Eb li ixk incꞌaꞌ teꞌa̱tinak saꞌ li chꞌutubaj ib re xlokꞌoninquil li Dios. Teꞌxpa̱b aꞌin xban nak joꞌcan tzꞌi̱banbil saꞌ lix chakꞌrabeb laj judío. Joꞌcaꞌin na-uxman saꞌ xya̱nkeb chixjunileb laj pa̱banel yalak bar. 
1CO.14.35	Cui cuan cꞌaꞌ re ru teꞌraj xnaubal cheꞌxpatzꞌak reheb lix be̱lom nak teꞌcuulak saꞌ rochocheb ut aꞌan tixchꞌolob xya̱lal. Xuta̱nal chokꞌ reheb cui ta̱a̱tinak junak ixk saꞌ xya̱nkeb nak chꞌutchꞌu̱queb chixlokꞌoninquil li Dios. 
1CO.14.36	Chijulticokꞌ e̱re nak ma̱cuaꞌex la̱ex quextiquiban chak re li ra̱tin li Dios. Ac cuan ajcuiꞌ chalen chak junxil. Ut moco caꞌaj cuiꞌ ta la̱ex quex-abin re. 
1CO.14.37	Ma̱re cuan saꞌ e̱ya̱nk li naxcꞌoxla nak aꞌan profeta malaj naxcꞌoxla nak cuan jun chic xma̱tan qꞌuebil re xban li Santil Musikꞌej. Cui joꞌcan naxcꞌoxla, chixnauhak nak li yo̱quin chixtzꞌi̱banquil saꞌ li hu aꞌin, aꞌan ajcuiꞌ li chakꞌrab qꞌuebil cue xban li Dios. 
1CO.14.38	Ut cui cuan junak incꞌaꞌ naxpa̱b li yo̱quin chixtzꞌi̱banquil, la̱ex incꞌaꞌ ajcuiꞌ te̱pa̱b li cꞌaꞌru tixye aꞌan. 
1CO.14.39	Joꞌcan ut ex inherma̱n, cheqꞌuehak e̱chꞌo̱l chixchꞌolobanquil xya̱lal li cꞌaꞌru quicꞌuteꞌ che̱ru xban li Dios ut me̱ram chiru li ani naraj a̱tinac saꞌ jalanil a̱tin. 
1CO.14.40	Abanan li cꞌaꞌru te̱ba̱nu nak te̱chꞌutub e̱rib, cheba̱nuhak chixjunil chi tzꞌakal re ru ut saꞌ xya̱lal.
1CO.15.1	Anakcuan ex inherma̱n, tinchꞌolob cuiꞌchic che̱ru li resil li colba-ib. Li resil aꞌan, aꞌan li ac xinye e̱re ut xecꞌu̱luban saꞌ e̱chꞌo̱l ut riqꞌuin aꞌan cau chic e̱chꞌo̱l saꞌ le̱ pa̱ba̱l. 
1CO.15.2	Aꞌan aꞌin lix ya̱lal li xinchꞌolob che̱ru, li xexcoleꞌ cuiꞌ. La̱ex colbilex chic cui nequexpa̱ban chi tzꞌakal ut incꞌaꞌ nequecanab xpa̱banquil. Abanan cui incꞌaꞌ nequepa̱b chi anchal e̱chꞌo̱l, ma̱cꞌaꞌ rajbal nak xexpa̱ban. 
1CO.15.3	Li cꞌaꞌru quixcꞌut li Ka̱cuaꞌ chicuu, aꞌan ajcuiꞌ li xinchꞌolob che̱ru. Lix ya̱lal aꞌan kꞌaxal nim xcuanquil ut aꞌan aꞌin: nak li Ka̱cuaꞌ Jesucristo quicam re xtojbal rix li kama̱c joꞌ tzꞌi̱banbil najter saꞌ li Santil Hu xbaneb li profeta. 
1CO.15.4	Joꞌ nak queꞌxtzꞌi̱ba chak li profeta najter, joꞌcan quicꞌulman. Li Ka̱cuaꞌ Jesucristo quimukeꞌ ut quicuacli cuiꞌchic chi yoꞌyo saꞌ rox li cutan. 
1CO.15.5	Chirix aꞌan li Ka̱cuaꞌ Jesucristo quixcꞌut rib chiru li apóstol Pedro ut quixcꞌut ajcuiꞌ rib chiruheb chixjunileb li apóstol. 
1CO.15.6	Ut chirix chic aꞌan quixcꞌut rib chiruheb numenak o̱b ciento chi aj pa̱banel nak chꞌutchꞌu̱queb. Saꞌ xya̱nkeb aꞌan cuanqueb nabaleb toj yoꞌyo̱queb anakcuan ut cuanqueb ajcuiꞌ li ac camenakeb. 
1CO.15.7	Ut mokon li Ka̱cuaꞌ Jesucristo quixcꞌut rib chiru laj Jacobo ut quixcꞌut ajcuiꞌ rib chiruheb chixjunileb li apóstol. 
1CO.15.8	Ut chirix chixjunil aꞌan, quixcꞌut ajcuiꞌ rib chicuu la̱in, usta la̱in chanchanin jun cꞌulaꞌal toj ma̱jiꞌ naxtau xkꞌehil xyoꞌlajic xban nak la̱in toj ma̱jiꞌ ninyoꞌla saꞌ lin pa̱ba̱l nak quixcꞌut rib chicuu. 
1CO.15.9	La̱in cubenak incuanquil chiruheb chixjunileb li apóstol ut ma̱cuaꞌ raj incꞌulub nak la̱inak apóstol xban nak la̱in xinrahobtesiheb chak laj pa̱banel. 
1CO.15.10	Abanan xban rusilal li Dios nak la̱in apóstol. Ut li rusilal li Dios incꞌaꞌ quicana chi ma̱cꞌaꞌ rajbal xban nak kꞌaxal cau cuiꞌchic nincꞌanjelac chiru chixjunileb li apóstol. Aban ma̱cuaꞌ injunes nincꞌanjelac. Li Dios natenkꞌan cue xban xnimal rusilal li xinma̱tani. 
1CO.15.11	Ma̱cꞌaꞌ naxye cui xerabi resil li colba-ib riqꞌuineb li apóstol jun chꞌol malaj cuiqꞌuin la̱in. Juntakꞌe̱t li resil li colba-ib li nakajultica chikajunilo ut aꞌan li xepa̱b la̱ex.
1CO.15.12	Ac xkachꞌolob xya̱lal che̱ru nak li Cristo quicuacli cuiꞌchic chi yoꞌyo saꞌ xya̱nkeb li camenak. Abanan toj cuan saꞌ e̱ya̱nk li nequeꞌyehoc re nak incꞌaꞌ teꞌcuacli̱k cuiꞌchic chi yoꞌyo li camenak. 
1CO.15.13	Cui incꞌaꞌ teꞌcuacli̱k cuiꞌchic chi yoꞌyo eb li camenak, incꞌaꞌ raj ya̱l nak quicuacli cuiꞌchic chi yoꞌyo li Jesucristo sa xya̱nkeb li camenak. 
1CO.15.14	Cui ta incꞌaꞌ quicuacli cuiꞌchic chi yoꞌyo li Jesucristo, ma̱cꞌaꞌ raj xya̱lal li nakajultica resil, ut ma̱cꞌaꞌ raj rajbal li xepa̱b. 
1CO.15.15	Ut cui ta incꞌaꞌ quicuacli chi yoꞌyo li Cristo saꞌ xya̱nkeb li camenak, xocana raj la̱o chokꞌ aj balakꞌ riqꞌuin li xkaye chirix li Dios xban nak xkachꞌolob xya̱lal nak li Dios quixcuaclesi cuiꞌchic chi yoꞌyo li Cristo. Abanan incꞌaꞌ raj quixcuaclesi chi yoꞌyo cui ya̱l nak incꞌaꞌ teꞌcuacli̱k cuiꞌchic chi yoꞌyo li camenak. 
1CO.15.16	Cui ta incꞌaꞌ ya̱l nak teꞌcuacli̱k cuiꞌchic chi yoꞌyo li camenak, incꞌaꞌ raj ya̱l nak quicuacli cuiꞌchic chi yoꞌyo li Cristo. 
1CO.15.17	Cui ta li Cristo incꞌaꞌ quicuacli cuiꞌchic chi yoꞌyo, ma̱cꞌaꞌ raj rajbal le̱ pa̱ba̱l. Toj cua̱nkex raj ajcuiꞌ saꞌ le̱ ma̱c. 
1CO.15.18	Cui ta joꞌcan, eb li queꞌxpa̱b li Cristo li queꞌcam sachenakeb raj ajcuiꞌ xban lix ma̱queb. 
1CO.15.19	Cui ta caꞌaj cuiꞌ re li kayuꞌam arin saꞌ ruchichꞌochꞌ nak xkapa̱b li Cristo, xkabalakꞌi raj kib ut kꞌaxal tokꞌoba̱l raj ku tocana̱k chiruheb chixjunileb li kas ki̱tzꞌin. 
1CO.15.20	Abanan relic chi ya̱l nak li Cristo quicuaclesi̱c cuiꞌchic chi yoꞌyo saꞌ xya̱nkeb li camenak. Aꞌan li xbe̱n li quicuacli chi yoꞌyo chiruheb chixjunileb li teꞌcuaclesi̱k cuiꞌchic chi yoꞌyo. 
1CO.15.21	Xban nak quima̱cob laj Adán, joꞌcan nak chikajunilo nococam. Abanan xban nak quicuacli cuiꞌchic chi yoꞌyo li Jesucristo, cuan ajcuiꞌ xcuaclijiqueb li camenak chi yoꞌyo. 
1CO.15.22	Joꞌcan nak saꞌ xcꞌabaꞌ laj Adán li kaxeꞌto̱nil yucuaꞌ nak chikajunilo nococam. Ut saꞌ xcꞌabaꞌ li Jesucristo, chixjunileb li nequeꞌpa̱ban re teꞌcuacli̱k cuiꞌchic chi yoꞌyo ut teꞌqꞌuehekꞌ xyuꞌam chi junelic. 
1CO.15.23	Ut nak teꞌcuacli̱k cuiꞌchic chi yoꞌyo eb li camenak, moco jun cuaclijiqueb ta nak teꞌcuacli̱k chak. Li xbe̱n li quicuacli chak chi yoꞌyo, aꞌan li Jesucristo. Ut mokon nak tol-e̱lk cuiꞌchic li Jesucristo, teꞌcuacli̱k chak eb li queꞌpa̱ban re. 
1CO.15.24	Ut chirix chic aꞌan acaꞌ chic li rosoꞌjic li ruchichꞌochꞌ ut li Cristo tixsacheb xcuanquil chixjunileb li nequeꞌtaklan saꞌ ruchichꞌochꞌ ut tixsach ajcuiꞌ xcuanquileb li musikꞌej. Ut chirix aꞌan li Cristo tixkꞌaxtesi lix cuanquil saꞌ rukꞌ li Dios Acuabej. 
1CO.15.25	Li Cristo cua̱nk xcuanquil chi takla̱nc toj retal tixqꞌueheb rubel rok chixjunileb li xicꞌ nequeꞌiloc re. 
1CO.15.26	Ut li ta̱sachekꞌ xcuanquil toj saꞌ rosoꞌjic, aꞌan li ca̱mc. 
1CO.15.27	Tzꞌi̱banbil retalil saꞌ li Santil Hu nak li Acuabej Dios quixqꞌue chixjunil li cꞌaꞌak re ru rubel xcuanquil li Cristo. Abanan li Cristo incꞌaꞌ nataklan saꞌ xbe̱n li Acuabej Dios xban nak li Dios, aꞌan li quiqꞌuehoc re lix cuanquilal. 
1CO.15.28	Ut nak acak xcanaba̱c xban li Dios chixjunil li cꞌaꞌak re ru rubel xcuanquil li Cristo li Alalbej, tojoꞌnak li Cristo tixkꞌaxtesi ajcuiꞌ rib rubel xcuanquil li Acuabej Dios, li quiqꞌuehoc xcuanquil li Cristo saꞌ xbe̱n chixjunil, ut li Dios aꞌanak chic yal re saꞌ xbe̱n chixjunil. 
1CO.15.29	Cuan caꞌchꞌin chic tinye chirix lix cuaclijiqueb chi yoꞌyo li camenak. Cuanqueb saꞌ e̱ya̱nk li nequeꞌcubsi̱c xhaꞌeb chokꞌ ru̱chil xcubi haꞌ li camenak. Cui incꞌaꞌ nequeꞌxpa̱b nak teꞌcuacli̱k li camenak, ¿cꞌaꞌut nak nequeꞌxba̱nu chi joꞌcan? 
1CO.15.30	Ut cui incꞌaꞌ teꞌcuacli̱k chi yoꞌyo li camenak, ¿cꞌaꞌut nak la̱o aj yehol resil li colba-ib nakaqꞌue kib chi rahobtesi̱c cui ma̱cꞌaꞌ xya̱lal li yo̱co chixba̱nunquil? 
1CO.15.31	Ex inherma̱n, relic chi ya̱l ninye e̱re nak rajlal cutan cuan li nequeꞌraj incamsinquil xban nak ninye resil li colba-ib. Abanan nasahoꞌ saꞌ inchꞌo̱l xban nak xepa̱b li Cristo. 
1CO.15.32	Ut cui incꞌaꞌ teꞌcuacli̱k chi yoꞌyo li camenak, ¿cꞌaꞌ raj ru tinra nak tincꞌul li raylal arin Efeso? Chanchan nak yo̱quin chi pletic riqꞌuineb li joskꞌ aj xul nak cuanquin arin saꞌ xya̱nkeb li tenamit. Ma̱cꞌaꞌ raj rajbal aꞌan cui incꞌaꞌ takacꞌul kakꞌajca̱munquil chirix li kacamic. Kꞌaxal us raj cui takaba̱nu joꞌ li incꞌaꞌ nequeꞌxpa̱b nak teꞌcuacli̱k chi yoꞌyo li camenak li nequeꞌxye cuaꞌako, ucꞌako xban nak cuulaj caꞌbej nococam. 
1CO.15.33	Me̱qꞌue e̱rib chi balakꞌi̱c xbaneb li nequeꞌa̱tinac chi joꞌcan. Me̱junaji e̱rib riqꞌuineb li incꞌaꞌ useb xnaꞌleb xban nak li incꞌaꞌ useb xnaꞌleb nequeꞌxpoꞌ xchꞌo̱leb li cha̱bileb xnaꞌleb. 
1CO.15.34	Checꞌoxla chi us li yo̱quex chixba̱nunquil ut mexma̱cob chic. Cuanqueb saꞌ e̱ya̱nk li toj ma̱jiꞌ nequeꞌxpa̱b li Dios. Re xcꞌutbal e̱xuta̱n nak ninye e̱re chi joꞌcaꞌin. 
1CO.15.35	Ma̱re cuan li nequeꞌyehoc, ¿chanru nak teꞌcuacli̱k cuiꞌchic chi yoꞌyo li camenak? ¿Chanru teꞌcꞌutu̱nk nak teꞌcuacli̱k? ¿Ma teꞌcuacli̱k cuiꞌchic chi tzꞌakal re ruheb? chanqueb. 
1CO.15.36	Ma̱cꞌaꞌ e̱naꞌleb. Cꞌoxlankex caꞌchꞌinak chirix li a̱uc. Li iyaj na-auman incꞌaꞌ namok cui incꞌaꞌ nakꞌa li rix xbe̱n cua. 
1CO.15.37	Ma̱cuaꞌ li ratzꞌum li acui̱mk na-auman. Aꞌ li riyajil ban na-auman usta trigo malaj cꞌaꞌ chic ru chi iyajil. 
1CO.15.38	Ut li Dios naxqꞌue li ratzꞌum chi chꞌinaꞌus joꞌ naraj aꞌan. Aꞌ yal cꞌaꞌru li iyaj ta̱rau junak, aꞌan ajcuiꞌ li ratzꞌum tixqꞌue. 
1CO.15.39	Nabal pa̱y ru li iyaj ut nabal pa̱y ajcuiꞌ ru li ratzꞌum na-el. Ut joꞌcan ajcuiꞌ nabal pa̱y ru li tibelej. Jalan xtibel li cristian chiru xtibel li xul. Ut jalan xtibel li car chiru xtibel li xul li nequeꞌrupupic. 
1CO.15.40	Ut jalaneb ajcuiꞌ li ángel saꞌ choxa chiku la̱o ut jalaneb lix lokꞌal chiru li kalokꞌal la̱o arin saꞌ ruchichꞌochꞌ. 
1CO.15.41	Jalan cuiꞌ xlokꞌal li sakꞌe ut jalan cuiꞌ xlokꞌal li po ut jalan ajcuiꞌ xlokꞌal li chahim ut jalan jala̱nk lix lokꞌal li junju̱nk chi chahim. 
1CO.15.42	Joꞌcan ajcuiꞌ la̱o. Jalan chic li kalokꞌal nak tocuacli̱k cuiꞌchic chi yoꞌyo chirix li kacamic. Nak nococam, nocomukeꞌ ut nakꞌa li katibel, abanan nak tocuacli̱k cuiꞌchic chi yoꞌyo jalanako chic ut incꞌaꞌ chic toca̱mk. 
1CO.15.43	Nak namukeꞌ junak camenak ma̱cꞌaꞌ xcacuilal chi moco xlokꞌal. Abanan nak ta̱cuacli̱k cuiꞌchic chi yoꞌyo, kꞌaxal nimak xlokꞌal ut cua̱nk chic xcuanquil. 
1CO.15.44	Nak nococam namukeꞌ li katibel xban nak yal chꞌochꞌ oquenak. Abanan nak tocuacli̱k cuiꞌchic chi yoꞌyo, musikꞌejo chic. Nak cuanco saꞌ ruchichꞌochꞌ cuan li katibel nakꞌa na-osoꞌ. Abanan saꞌ choxa jalanako chic ut ta̱cua̱nk li kayuꞌam chi junelic. 
1CO.15.45	Tzꞌi̱banbil saꞌ li Santil Hu chi joꞌcaꞌin:
1CO.15.45	Laj Adán li xbe̱n cui̱nk quiqꞌueheꞌ xmusikꞌ nak quiyoꞌobtesi̱c xban li Dios. Abanan li xcab Adán, aꞌ li Ka̱cuaꞌ Jesucristo, aꞌan musikꞌej ut aꞌan li naqꞌuehoc kayuꞌam chi junelic.
1CO.15.46	Joꞌcan nak li katibel arin saꞌ ruchichꞌochꞌ, aꞌan na-osoꞌ. Abanan li kamusikꞌ li naxqꞌue ke li Dios, aꞌan incꞌaꞌ na-osoꞌ. Cuan ban chi junelic. 
1CO.15.47	Nak quiyoꞌobtesi̱c laj Adán xban li Dios, chꞌochꞌ qui-oc. Abanan li Jesucristo moco yoꞌobtesinbil ta. Aꞌan musikꞌej ut saꞌ choxa quichal chak. 
1CO.15.48	Joꞌcan nak chikajunilo arin saꞌ ruchichꞌochꞌ yal tibelo joꞌ laj Adán. Ut nak tocuacli̱k cuiꞌchic chi yoꞌyo, la̱ako chic musikꞌej joꞌ li Cristo li quichal chak saꞌ choxa. 
1CO.15.49	Anakcuan cuan katibel joꞌ li re laj Adán. Li tibelej aꞌan chꞌochꞌ oquenak. Abanan saꞌ jun cutan la̱ako chic joꞌ li Cristo li quichal chak saꞌ choxa. 
1CO.15.50	Ex inherma̱n, li nacuaj xyebal e̱re, aꞌan aꞌin: li katibel ut li kaquiqꞌuel incꞌaꞌ ta̱oc saꞌ lix nimajcual cuanquilal li Dios xban nak aꞌan nakꞌa. Li bar cuan nakꞌa incꞌaꞌ naru ta̱re̱chani lix nimajcual cuanquilal li Dios xban nak aꞌan incꞌaꞌ nakꞌa. 
1CO.15.51	Nacuaj ajcuiꞌ nak te̱nau lix ya̱lal li mukmu nak quicuan chak junxil. Aꞌan aꞌin: moco chikajunilo ta la̱o aj pa̱banel toca̱mk, abanan chikajunilo tojalanokꞌ. 
1CO.15.52	Saꞌ rosoꞌjic li cutan nak ta̱ecꞌa̱nk chak li trompeta, tojalanokꞌ saꞌ junpa̱t saꞌ jun mutzꞌil u. Nak ta̱ecꞌa̱nk chak li trompeta eb laj pa̱banel li ac camenakeb teꞌcuacli̱k cuiꞌchic chi yoꞌyo ut incꞌaꞌ chic teꞌca̱mk. Ut eb laj pa̱banel li toj yoꞌyo̱queb teꞌjalanokꞌ. 
1CO.15.53	Li katibel arin saꞌ ruchichꞌochꞌ nakꞌa. Tento nak ta̱jala̱k re nak incꞌaꞌ chic ta̱kꞌa̱k. Ut li kayuꞌam li na-osoꞌ saꞌ ruchichꞌochꞌ ta̱jala̱k riqꞌuin jun acꞌ yuꞌam incꞌaꞌ chic ta̱osokꞌ. 
1CO.15.54	Nak acak xjalanoꞌ li katibel li nakꞌa, ut nak acak xjalanoꞌ li kayuꞌam li na-osoꞌ, aran ta̱tzꞌaklok ru li quitzꞌi̱ba̱c chak najter xbaneb li profeta nak queꞌxye chak chi joꞌcaꞌin:
1CO.15.54	Sachbil xcuanquil li ca̱mc chi junaj cua xban nak xnumta xcuanquil li Cristo saꞌ xbe̱n. (Isa. 25:8)
1CO.15.55	Li ca̱mc ma̱cꞌaꞌak chic xcuanquil saꞌ kabe̱n.
1CO.15.55	Ma̱cꞌaꞌ chic li raylal takacꞌul xban li ca̱mc. (Ose. 13:14)
1CO.15.56	Xban nak cuan li ma̱c, joꞌcan nak cuan li ca̱mc. Nak ma̱cꞌaꞌak chic li ma̱c, ma̱cꞌaꞌak chic li ca̱mc. Ut li chakꞌrab ma̱cꞌaꞌak chic xcuanquil saꞌ kabe̱n. 
1CO.15.57	Joꞌcan ut chikabantioxi re li Dios nak ma̱cꞌaꞌ chic xcuanquil li ca̱mc saꞌ kabe̱n saꞌ xcꞌabaꞌ li Ka̱cuaꞌ Jesucristo. 
1CO.15.58	Joꞌcan ut ex inherma̱n, raro̱quex inban, cauhak taxak e̱chꞌo̱l saꞌ le̱ pa̱ba̱l. Michꞌinan le̱ chꞌo̱l. Cheqꞌuehak ban e̱chꞌo̱l chi cꞌanjelac chiru li Ka̱cuaꞌ. Ut chenauhak nak li joꞌ qꞌuial te̱ba̱nu saꞌ xcꞌabaꞌ li Ka̱cuaꞌ cuan rajbal.
1CO.16.1	Anakcuan nacuaj xyebal e̱re chanru te̱ba̱nu riqꞌuin li tumin li yo̱quex chixxocbal re xtenkꞌanquileb le̱ rech aj pa̱banelil li cuanqueb aran Jerusalén. Joꞌ xinye reheb laj pa̱banel aran Galacia, joꞌcan ajcuiꞌ tinye e̱re la̱ex. 
1CO.16.2	Rajlal xama̱n, saꞌ li xbe̱n cutan re li xama̱n, che̱junju̱nkalex te̱qꞌue li joꞌ qꞌuial texru̱k aꞌ yal joꞌ nimal le̱ tojbal te̱cꞌul. Ut li tumin aꞌin ac xocbilak e̱ban nak tincuulak e̱riqꞌuin re nak incꞌaꞌ yo̱kex chi xococ tumin nak tincuulak la̱in. 
1CO.16.3	Ut te̱sicꞌ ruheb li ani teꞌxic Jerusalén chixcanabanquil li tumin. Ut nak tincuulak e̱riqꞌuin, tintzꞌi̱ba li hu teꞌxcꞌam nak teꞌxic Jerusalén chixkꞌaxtesinquil li tumin reheb laj pa̱banel. 
1CO.16.4	Cui naxqꞌue rib nak tinxic la̱in, cuochbeneb nak toxic.
1CO.16.5	Nak tinxic e̱riqꞌuin, xbe̱n cua toxinnumekꞌ Macedonia. 
1CO.16.6	Ma̱re tinba̱yk caꞌchꞌinak e̱riqꞌuin. Ma̱re toj tinnumsi li habalkꞌe e̱riqꞌuin re nak cua̱nk saꞌ e̱chꞌo̱l nak tine̱tenkꞌa chi xic tojaꞌ yal na bar tinxic. 
1CO.16.7	Incꞌaꞌ nacuaj nak yal numecꞌ cue nak tincuulak e̱riqꞌuin. Nacuaj ban tincua̱nk jarubak cutan e̱riqꞌuin cui joꞌcan naraj li Ka̱cuaꞌ Dios. 
1CO.16.8	Abanan toj tinnumsi li ninkꞌe Pentecostés arin Efeso tojoꞌnak tinxic e̱riqꞌuin. 
1CO.16.9	Yo̱ chi e̱lc chi us lin cꞌanjel arin xban nak nabaleb nequeꞌraj rabinquil resil li colba-ib. Abanan cuan ajcuiꞌ li xicꞌ nequeꞌrabi resil li colba-ib. 
1CO.16.10	Cui ta̱cuulak laj Timoteo e̱riqꞌuin, checꞌulak chi sa saꞌ e̱chꞌo̱l re nak sahak saꞌ xchꞌo̱l aꞌan ut ma̱cꞌaꞌak xcꞌaꞌux nak cua̱nk saꞌ e̱ya̱nk. Aꞌan yo̱ chi cꞌanjelac chiru li Ka̱cuaꞌ joꞌ nak nincꞌanjelac la̱in. 
1CO.16.11	Joꞌcan ut ma̱ ani chitzꞌekta̱na̱nk re. Chetenkꞌa riqꞌuin li cꞌaꞌru re, re nak ta̱cha̱lk cuiꞌchic cuiqꞌuin saꞌ xya̱lal. La̱in yo̱quin chiroybeninquil nak ta̱cha̱lk cuiꞌchic cuiqꞌuin rochbeneb li herma̱n. 
1CO.16.12	Nabal sut xintzꞌa̱ma chiru li hermano Apolos nak ta̱xic e̱riqꞌuin rochbeneb li herma̱n. Abanan aꞌan quirecꞌa saꞌ xchꞌo̱l nak toj ma̱jiꞌ ta̱ru̱k chi xic. Nak tixqꞌue rib ta̱cuulak aran che̱rilbal.
1CO.16.13	Michꞌinan e̱chꞌo̱l saꞌ le̱ pa̱ba̱l. Cauhak taxak e̱chꞌo̱l chi pa̱ba̱nc ut me̱qꞌue e̱rib chi a̱le̱c. Yoꞌon cua̱nkex ut chepa̱bak li Ka̱cuaꞌ chi anchal e̱chꞌo̱l, usta nachal raylal saꞌ e̱be̱n. 
1CO.16.14	Ut chixjunil li cꞌaꞌru te̱ba̱nu, cheba̱nuhak chi anchal e̱chꞌo̱l xban nak nequera le̱ ras e̱ri̱tzꞌin. 
1CO.16.15	Ex inherma̱n, la̱ex ac nequenau nak laj Estéfanas ut li rixakil joꞌqueb ajcuiꞌ li ralal xcꞌajol, aꞌaneb li xbe̱n queꞌpa̱ban aran Acaya. Eb aꞌan queꞌxqꞌue xchꞌo̱l chi cꞌanjelac chiruheb li rech aj pa̱banelil. 
1CO.16.16	Joꞌcan nak tintzꞌa̱ma che̱ru nak tex-abi̱nk chiru laj Estéfanas joꞌqueb ajcuiꞌ chixjunileb li nequeꞌtenkꞌan ut nequeꞌcꞌanjelac saꞌ e̱ya̱nk. 
1CO.16.17	Nasahoꞌ saꞌ inchꞌo̱l nak xeꞌcꞌulun cuiqꞌuin laj Estéfanas ut laj Fortunato ut laj Acaico. Eb aꞌan xeꞌtenkꞌan cue chokꞌ e̱ruchil la̱ex nak ma̱ anihex cuiqꞌuin. 
1CO.16.18	Queꞌxqꞌue xcacuil inchꞌo̱l. Chanru nak xextenkꞌa̱c la̱ex xbaneb, joꞌcan ajcuiꞌ nak xineꞌxtenkꞌa la̱in. Joꞌcan nak che-oxlokꞌiheb li herma̱n aꞌan. 
1CO.16.19	Chixjunileb laj pa̱banel li cuanqueb Asia nequeꞌxtakla xsahil e̱chꞌo̱l saꞌ xcꞌabaꞌ li Ka̱cuaꞌ. Nequeꞌxtakla ajcuiꞌ nabal xsahil e̱chꞌo̱l eb li herma̱n laj Aquila ut lix Priscila. Ut nequeꞌxtakla ajcuiꞌ nabal xsahil e̱chꞌo̱l chixjunileb laj pa̱banel li nequeꞌxchꞌutub rib saꞌ rochoch laj Aquila. 
1CO.16.20	Chixjunileb laj pa̱banel li cuanqueb arin nequeꞌxtakla xsahil e̱chꞌo̱l. Ut joꞌcan ajcuiꞌ la̱ex, cheqꞌuehak xsahil e̱chꞌo̱l che̱ribil e̱rib riqꞌuin santil utzꞌuc u.
1CO.16.21	La̱in laj Pablo. Riqꞌuin cuukꞌ yo̱quin chixtzꞌi̱banquil li a̱tin aꞌin re xqꞌuebal xsahil e̱chꞌo̱l. 
1CO.16.22	Li Ka̱cuaꞌ Jesucristo chi se̱b ta̱cha̱lk. Cui cuan junak saꞌ e̱ya̱nk incꞌaꞌ naxra li Jesucristo, chi cha̱lc ta raylal saꞌ xbe̱n. 
1CO.16.23	Aꞌ taxak li rusilal li Ka̱cuaꞌ chicua̱nk e̱riqꞌuin. 
1CO.16.24	Kꞌaxal nequexinra che̱junilex xban nak junajo chic saꞌ xcꞌabaꞌ li Ka̱cuaꞌ Jesucristo. Joꞌcan taxak.
2CO.1.1	La̱in laj Pablo. Sicꞌbil cuu xban li Dios chokꞌ x-apóstol li Jesucristo xban nak joꞌcan quiraj li Dios. Cuochben laj Timoteo li kech aj pa̱banelil. Yo̱quin chixtzꞌi̱banquil li hu aꞌin e̱riqꞌuin la̱ex aj pa̱banel li cuanquex saꞌ li tenamit Corinto ut reheb ajcuiꞌ chixjunileb laj pa̱banel li cuanqueb saꞌ chixjunil li naꞌajej Acaya. 
2CO.1.2	Chicua̱nk taxak e̱riqꞌuin li usilal ut li tuktu̱quilal li nachal chak riqꞌuin li Dios li kaYucuaꞌ ut riqꞌuin li Ka̱cuaꞌ Jesucristo.
2CO.1.3	Lokꞌoninbil taxak li Dios lix Yucuaꞌ li Ka̱cuaꞌ Jesucristo. Li Dios, aꞌan li kaYucuaꞌ ut junelic naruxta̱na ku ut naxcꞌojob kachꞌo̱l. 
2CO.1.4	Naxcꞌojob kachꞌo̱l saꞌ chixjunil li karaylal re nak ta̱ru̱k takacꞌojob xchꞌo̱leb li cuanqueb saꞌ raylal. Joꞌ nak naxcꞌojob kachꞌo̱l li Dios la̱o, joꞌcan ajcuiꞌ nak takacꞌojob xchꞌo̱leb li cuanqueb saꞌ raylal. 
2CO.1.5	Joꞌ nak nocotzꞌakon riqꞌuin li qꞌuila raylal li quixcꞌul li Cristo, joꞌcan ajcuiꞌ nak nacꞌojoba̱c kachꞌo̱l xban li Cristo, re nak naru takacꞌojob xchꞌo̱leb li kech aj pa̱banelil. 
2CO.1.6	La̱o nocorahobtesi̱c re nak la̱ex texcolekꞌ ut ta̱cꞌojoba̱k e̱chꞌo̱l. Naxcꞌojob kachꞌo̱l li Dios re nak la̱o takacꞌojob e̱chꞌo̱l la̱ex nak yo̱quex chixcuybal xnumsinquil li raylal joꞌ li nakacuy la̱o. 
2CO.1.7	La̱o nakanau nak cau e̱chꞌo̱l saꞌ le̱ pa̱ba̱l. Nakanau nak te̱cꞌul li raylal joꞌ yo̱co chixcꞌulbal la̱o. Abanan nakanau ajcuiꞌ nak ta̱cꞌojoba̱k e̱chꞌo̱l nak yo̱kex chixcꞌulbal li raylal joꞌ nak nacꞌojoba̱c kachꞌo̱l la̱o. 
2CO.1.8	Ex inherma̱n, nacuaj nak te̱nau joꞌ qꞌuial li raylal xkacꞌul saꞌ li naꞌajej Asia. Kꞌaxal ra xkacꞌul chak ut xkacꞌoxla nak incꞌaꞌ chic takacuy xnumsinquil. La̱o xkacꞌoxla nak incꞌaꞌ chic toeꞌxcanab chi yoꞌyo. 
2CO.1.9	Xkacꞌoxla nak ac tenebanbil ca̱mc saꞌ kabe̱n. Us ajcuiꞌ nak quikacꞌul chi joꞌcan re nak cua̱nk xcacuilal kachꞌo̱l riqꞌuin li Dios li nacuaclesin re li camenak chi yoꞌyo ut incꞌaꞌ takacꞌoxla nak cuan xcacuilal kachꞌo̱l kajunes kib. 
2CO.1.10	Li Dios, aꞌan li quicoloc chak ke chiru li ca̱mc nak corahobtesi̱c. Ut nakanau chi tzꞌakal nak aꞌan ta̱colok ke chi junelic. 
2CO.1.11	Abanan nakatzꞌa̱ma ajcuiꞌ che̱ru nak junelic textijok chikix. Cui nabaleb li nequeꞌtijoc chikix, nabaleb ajcuiꞌ li teꞌbantioxi̱nk chiru li Dios nak torosobtesi. 
2CO.1.12	Kꞌaxal nasahoꞌ kachꞌo̱l xban nak nakanau nak saꞌ ti̱quilal nococuan saꞌ ruchichꞌochꞌ. Ut chi anchal kachꞌo̱l xocuan saꞌ ti̱quilal nak xocuan e̱riqꞌuin la̱ex. Moco xban ta nak cuan kanaꞌleb kajunes la̱o nak cuanco saꞌ ti̱quilal. Li Dios ban natenkꞌan ke riqꞌuin lix nimal ruxta̱n. 
2CO.1.13	Moco saꞌ jaljo̱quil ru a̱tin ta nintzꞌi̱bac e̱riqꞌuin. Tzꞌakal re ru li nintzꞌi̱ba. Nacuaj nak te̱tau ru chi tzꞌakal li nintzꞌi̱ba e̱riqꞌuin chicuix la̱in. 
2CO.1.14	Cuan tana li xetau ru ut cuan tana incꞌaꞌ. Abanan nacuaj nak te̱tau ru chi tzꞌakal nak la̱in x-apóstol li Jesucristo re nak sahak saꞌ e̱chꞌo̱l cuiqꞌuin nak tol-e̱lk li Jesucristo ut sahak ajcuiꞌ inchꞌo̱l la̱in e̱riqꞌuin la̱ex. 
2CO.1.15	Caꞌ sut raj xincꞌoxla numecꞌ e̱riqꞌuin xban nak ninnau nak xine̱cꞌul raj chi sa saꞌ e̱chꞌo̱l. Joꞌcan nak xinnumeꞌ raj e̱riqꞌuin nak xinchal arin Macedonia. 
2CO.1.16	Ut nincꞌoxla numecꞌ e̱riqꞌuin nak tinsukꞌi̱k. Ut ninnau nak tine̱tenkꞌa la̱ex chi xic aran Judea. 
2CO.1.17	¿Cꞌaꞌru nequecꞌoxla chirix aꞌin? ¿Ma incꞌaꞌ ta biꞌ nincꞌoxla chi us li cꞌaꞌru ninye? ¿Ma yal xcab rix inchꞌo̱l ta biꞌ li cꞌaꞌru yo̱quin chixba̱nunquil? ¿Ma ho̱n ta biꞌ ninye us ut junpa̱t chic tinye incꞌaꞌ joꞌ nequeꞌxba̱nu li ma̱jiꞌ nequeꞌxpa̱b li Cristo? 
2CO.1.18	Li Dios naxnau nak incꞌaꞌ yo̱quin chixyebal e̱re us cui nacuecꞌa nak incꞌaꞌ ta̱ru̱k tinba̱nu. 
2CO.1.19	Li Jesucristo li Ralal li Dios ma̱ jun sut quixye us cui aꞌan naxnau nak incꞌaꞌ tixba̱nu. Aꞌan junelic ya̱l li cꞌaꞌru naxye. Ut la̱in cuochbeneb laj Silvano ut laj Timoteo nakachꞌolob xya̱lal li Cristo che̱ru la̱ex. 
2CO.1.20	Chixjunil li yechiꞌinbil ke xban li Dios, nakacꞌul saꞌ xcꞌabaꞌ li Jesucristo. Joꞌcan nak saꞌ xcꞌabaꞌ li Jesucristo nakaye “joꞌcan taxak” re xqꞌuebal xlokꞌal li Dios. 
2CO.1.21	Saꞌ xcꞌabaꞌ li Jesucristo, li Dios naxqꞌue xcacuilal kachꞌo̱l saꞌ li kapa̱ba̱l la̱o joꞌ ajcuiꞌ la̱ex. Ut aꞌan ajcuiꞌ quisicꞌoc chak ku re nak tocꞌanjelak chiru. 
2CO.1.22	Ut li Dios quixtakla chak li Santil Musikꞌej chi cua̱nc kiqꞌuin chokꞌ retalil nak reho chic. Xban nak li Santil Musikꞌej cuan kiqꞌuin, nakanau chi ya̱l nak takacꞌul chixjunil li quixyechiꞌi ke. 
2CO.1.23	La̱in incꞌaꞌ xcuaj e̱kꞌusbal. Joꞌcan nak incꞌaꞌ xco̱in e̱riqꞌuin aran Corinto. Li Dios naxnau nak ya̱l li yo̱quin chixyebal. 
2CO.1.24	Moco yo̱co ta xminbal e̱ru saꞌ le̱ pa̱ba̱l. Ac cau e̱chꞌo̱l saꞌ le̱ pa̱ba̱l. Yo̱co ban che̱tenkꞌanquil re nak sahak e̱chꞌo̱l saꞌ le̱ pa̱ba̱l.
2CO.2.1	Joꞌcan nak xincꞌoxla nak toj ma̱jiꞌ chic tinxic e̱riqꞌuin xban nak incꞌaꞌ nacuaj xqꞌuebal xrahil e̱chꞌo̱l. 
2CO.2.2	Cui inma̱c la̱in nak ta̱rahokꞌ e̱chꞌo̱l, ¿ani ta chic ta̱qꞌuehok xsahil inchꞌo̱l la̱in xban nak caꞌaj cuiꞌ la̱ex nequeqꞌue xsahil inchꞌo̱l? Cui ta xincuulac e̱riqꞌuin xinqꞌue raj xrahil e̱chꞌo̱l. 
2CO.2.3	Joꞌcan nak xintzꞌi̱ba li hu li xintakla e̱riqꞌuin. Incꞌaꞌ xco̱in e̱riqꞌuin xban nak incꞌaꞌ xcuaj xrahoꞌ inchꞌo̱l e̱ban la̱ex li xeqꞌue raj xsahil inchꞌo̱l. Ninnau nak nasahoꞌ ajcuiꞌ e̱chꞌo̱l la̱ex cui sa saꞌ inchꞌo̱l la̱in. 
2CO.2.4	Nak xintzꞌi̱bac e̱riqꞌuin xinyotꞌeꞌ ut xinya̱bac xban nak xrahoꞌ saꞌ inchꞌo̱l. Incꞌaꞌ xintzꞌi̱bac e̱riqꞌuin re xqꞌuebal xrahil e̱chꞌo̱l. Re ban nak te̱nau nak kꞌaxal raro̱quex inban.
2CO.2.5	Li ani quixqꞌue xrahil inchꞌo̱l xban li incꞌaꞌ us quixba̱nu, moco caꞌaj cuiꞌ la̱in ta quixqꞌue xrahil inchꞌo̱l. Quixqꞌue aj ban cuiꞌ xrahil e̱chꞌo̱l la̱ex. Aban ma̱re cuan ajcuiꞌ incꞌaꞌ quirahoꞌ xchꞌo̱l xban. Abanan ninnau nak cuan ajcuiꞌ queꞌrahoꞌ xchꞌo̱l xban. Incꞌaꞌ nacuaj xkꞌusbal chi kꞌaxal cau. 
2CO.2.6	Tzꞌakal lix kꞌusbal li yo̱ chixcꞌulbal e̱riqꞌuin. 
2CO.2.7	Us cui te̱cuy xma̱c anakcuan ut te̱cꞌojob xchꞌo̱l xban nak naru nachꞌinan cuiꞌchic xchꞌo̱l. 
2CO.2.8	Nintzꞌa̱ma che̱ru nak checꞌutak chiru nak nequera. 
2CO.2.9	Xban aꞌan nak xintzꞌi̱bac e̱riqꞌuin junxil. Ut xintzꞌi̱bac ajcuiꞌ xban nak nacuaj xnaubal ma te̱ba̱nu chixjunil li cꞌaꞌru ninye e̱re. 
2CO.2.10	Cui te̱cuy xma̱c aꞌan la̱in tincuy ajcuiꞌ xma̱c. Li ani te̱cuy xma̱c la̱ex, tincuy ajcuiꞌ xma̱c la̱in. Cui ani nincuy xma̱c, aꞌan ninba̱nu re e̱tenkꞌanquil ajcuiꞌ la̱ex. Ut li Cristo naxnau nak ninba̱nu chi anchal inchꞌo̱l. 
2CO.2.11	Takacuy xma̱c re nak laj tza incꞌaꞌ ta̱numta̱k saꞌ kabe̱n xban nak chikajunilo ac nakanau nak aꞌan cuan xnaꞌleb chi balakꞌic.
2CO.2.12	Nak quincuulac saꞌ li tenamit Troas chi cꞌanjelac chiru li Ka̱cuaꞌ, kꞌaxal queꞌxqꞌue xchꞌo̱l chirabinquil nak quinchꞌolob xya̱lal li colba-ib saꞌ xcꞌabaꞌ li Jesucristo. 
2CO.2.13	Abanan nak quincuulac Troas quirahoꞌ inchꞌo̱l xban nak ma̱ ani aran li kaherma̱n Tito chixyebal cue chanru cuanquex. Joꞌcan nak quinchakꞌrabiheb ut quincꞌulun arin saꞌ li naꞌajej Macedonia.
2CO.2.14	Nakabantioxi re li Dios xban nak yalak bar nocoxic li Cristo nacꞌamoc be chiku ut naxqꞌue kacuanquilal chi e̱lc chi us riqꞌuin chixjunil. Nak nakachꞌolob xya̱lal li Cristo, chanchan xbo̱c li sununquil ban li naxic yalak bar. 
2CO.2.15	Chanchano li sununquil ban li quixmayeja li Cristo chiru li Dios. Lix bo̱c nacuulac riqꞌuineb li nequeꞌcoleꞌ ut nacuulac ajcuiꞌ riqꞌuineb li nequeꞌsach. 
2CO.2.16	Chiruheb li nequeꞌsach chanchan xchuhil li camenak li nacamsin. Abanan chiruheb li nequeꞌcoleꞌ chanchan jun sununquil ban li naqꞌuehoc yuꞌam. ¿Ani tzꞌakal cuan xnaꞌleb chixchꞌolobanquil lix ya̱lal li colba-ib? 
2CO.2.17	Caꞌaj cuiꞌ la̱o li taklanbilo xban li Dios. Chi anchal kachꞌo̱l nococꞌanjelac chiru li Dios saꞌ xcꞌabaꞌ li Cristo xban nak reho chic. Moco juntakꞌe̱to ta riqꞌuineb li jun chꞌol chic li incꞌaꞌ nequeꞌxqꞌue xlokꞌal li ra̱tin li Dios. Chanchaneb aj yaconel nak nequeꞌxsicꞌ xtumineb riqꞌuin xyebal li ra̱tin li Dios.
2CO.3.1	¿Ma yo̱quin ta biꞌ chixnimobresinquil cuib nak nequecꞌoxla la̱ex nak ninye nak la̱in aj cꞌanjel chiru li Dios? ¿Ma tento ta biꞌ nak cua̱nk li kahu joꞌ nequeꞌxba̱nu li jun chꞌo̱l chic re xyebal resil aniheb re nak te̱pa̱b li cꞌaꞌru nequeꞌxye? ¿Ma naru ta biꞌ takapatzꞌ li kahu e̱re la̱ex? 
2CO.3.2	La̱ex chanchanex li kahu tzꞌi̱banbil saꞌ li kachꞌo̱l ut chixjunileb naru teꞌril. Nak teꞌril le̱ cha̱bilal teꞌxqꞌue retal nak cha̱bil li kacꞌanjel. 
2CO.3.3	Le̱ yuꞌam la̱ex chanchan jun li hu tzꞌi̱banbil xban li Cristo. Ut la̱o xkachꞌolob lix ya̱lal che̱ru. Li hu aꞌin moco tzꞌi̱banbil ta chiru pec chi moco tzꞌi̱banbil ta riqꞌuin tinta. Tzꞌi̱banbil ban saꞌ le̱ ra̱m xban lix Musikꞌ li yoꞌyo̱quil Dios. 
2CO.3.4	Naru nakaye aꞌin xban nak cau kachꞌo̱l riqꞌuin li Dios saꞌ xcꞌabaꞌ li Jesucristo. 
2CO.3.5	Ma̱ jun cꞌanjel naru nakayoꞌob kajunes, chi moco naru nakacꞌoxla xba̱nunquil. Li Dios ban naxqꞌue kacuanquil chixba̱nunquil li cꞌaꞌru nakaba̱nu. 
2CO.3.6	Li Dios naxqꞌue kacuanquilal chixchꞌolobanquil lix ya̱lal li acꞌ contrato, li natauman cuiꞌ li acꞌ yuꞌam. Li acꞌ yuꞌam incꞌaꞌ natauman riqꞌuin xba̱nunquil li cꞌaꞌru tzꞌi̱banbil saꞌ li chakꞌrab xban nak li chakꞌrab naxteneb li ca̱mc saꞌ kabe̱n. Li acꞌ yuꞌam qꞌuebil ke xban li Santil Musikꞌej. 
2CO.3.7	Li chakꞌrab li quiqꞌueheꞌ re laj Moisés tzꞌi̱banbil chiru pec ut quicꞌutun xlokꞌal li Dios nak quixqꞌue li chakꞌrab aꞌin. Quilemtzꞌun li riloba̱l laj Moisés ut eb laj Israel incꞌaꞌ queꞌxcuy rilbal usta junpa̱t ajcuiꞌ quicuan saꞌ li riloba̱l laj Moisés lix lokꞌal li Dios. Li najter chakꞌrab aꞌin li quicꞌamoc chak re li ca̱mc saꞌ kabe̱n quicꞌulun riqꞌuin xlokꞌal li Dios. 
2CO.3.8	Abanan kꞌaxal numtajenak cuiꞌchic xlokꞌal li cꞌanjel li naxba̱nu kiqꞌuin li Santil Musikꞌej. 
2CO.3.9	Cui cuan xlokꞌal li najter chakꞌrab li quicꞌamoc chak li tojba ma̱c saꞌ kabe̱n, kꞌaxal cuiꞌchic numtajenak xlokꞌal li acꞌ yuꞌam li naxqꞌue ke li Santil Musikꞌej li naqꞌuehoc xti̱quilal li kachꞌo̱l chiru li Dios. 
2CO.3.10	Li chakꞌrab cuan xlokꞌal junxil. Abanan incꞌaꞌ naxtau xlokꞌal li acꞌ yuꞌam xban nak numtajenak cuiꞌchic xlokꞌal. 
2CO.3.11	Cui cuan xlokꞌal li najter chakꞌrab li quinumeꞌ xcuanquil, kꞌaxal cuiꞌchic nim xlokꞌal li acꞌ yuꞌam li cuan chi junelic. 
2CO.3.12	Xban nak nakanau nak lix lokꞌal li acꞌ yuꞌam ma̱cꞌaꞌ rosoꞌjic, joꞌcan nak kꞌaxal cau kachꞌo̱l chixchꞌolobanquil lix ya̱lal ut ma̱cꞌaꞌ nakamuk che̱ru. 
2CO.3.13	Incꞌaꞌ nakaba̱nu joꞌ quixba̱nu laj Moisés najter nak quixtzꞌap li riloba̱l riqꞌuin tꞌicr re nak eb laj Israel incꞌaꞌ teꞌril nak yo̱ chi e̱lc lix lokꞌal. 
2CO.3.14	Xban xcacuilal xchꞌo̱leb incꞌaꞌ queꞌxtau ru nak lix lokꞌal li najter chakꞌrab ta̱e̱lk. Ut chalen anakcuan incꞌaꞌ ajcuiꞌ nequeꞌxtau ru. Chanchan nak li tꞌicr aꞌan toj yo̱ chi ramoc chiruheb lix ya̱lal nak nequeꞌrabi li najter chakꞌrab. Ut li tꞌicr aꞌan na-el caꞌaj cuiꞌ riqꞌuin xpa̱banquil li Cristo. 
2CO.3.15	Chalen anakcuan nak nequeꞌrabi lix chakꞌrab laj Moisés, chanchan nak junak tꞌicr naramoc re lix ya̱lal chiruheb ut incꞌaꞌ nequeꞌxtau ru. 
2CO.3.16	Abanan li tꞌicr aꞌan na-el nak junak tixpa̱b li Ka̱cuaꞌ Jesucristo. 
2CO.3.17	Ut li Ka̱cuaꞌ, aꞌan ajcuiꞌ li Santil Musikꞌej. Li ani cuan li Santil Musikꞌej riqꞌuin, aꞌan moco cuan ta chic rubel xcuanquil li chakꞌrab chi moco li ma̱c. Libre ban chic cuan. 
2CO.3.18	La̱o aj pa̱banel moco tzꞌaptzꞌo ta li kiloba̱l riqꞌuin tꞌicr re xtzꞌapbal xlokꞌal li Dios joꞌ quixba̱nu laj Moisés. Chanchano ban jun lem nak nakacꞌut xlokꞌal li Ka̱cuaꞌ. Ut li Ka̱cuaꞌ aꞌan ajcuiꞌ li Santil Musikꞌej li nocoxjalanobresi ut naxqꞌue kalokꞌal re nak yo̱ko xcꞌutbal xlokꞌal li Cristo.
2CO.4.1	Yal xban rusilal li Dios nak quixqꞌue ke li cꞌanjel aꞌin re xchꞌolobanquil xya̱lal li acꞌ contrato. Joꞌcan nak incꞌaꞌ nachꞌinan kachꞌo̱l. 
2CO.4.2	Nakatzꞌekta̱na chi junaj cua xba̱nunquil li ma̱usilal li moco uxc ta naraj li nequeꞌxba̱nu li jun chꞌol chic. Incꞌaꞌ nocobalakꞌin. Ut incꞌaꞌ nakapoꞌ ru li ra̱tin li Dios. Nakachꞌolob ban chi tzꞌakal lix ya̱lal re nak chixjunileb teꞌxqꞌue retal nak saꞌ xya̱lal cuanco chiru li Dios. 
2CO.4.3	Cui incꞌaꞌ natauman ru lix ya̱lal li colba-ib li nakachꞌolob la̱o, aꞌ li incꞌaꞌ nequeꞌxtau ru, aꞌan eb li nequeꞌsach. 
2CO.4.4	Incꞌaꞌ nequeꞌxtau ru xban nak laj tza naramoc re lix ya̱lal chiruheb li incꞌaꞌ nequeꞌpa̱ban. Naxba̱nu aꞌan re nak incꞌaꞌ teꞌxtau ru lix ya̱lal li colba-ib li nacꞌutuc chiku lix lokꞌal li Cristo, ut lix lokꞌal li Dios. 
2CO.4.5	Incꞌaꞌ yo̱co chixchꞌolobanquil che̱ru nak la̱o toe̱pa̱b. Yo̱co ban chixchꞌolobanquil xya̱lal nak li Jesucristo aꞌan li Ka̱cuaꞌ. Ut la̱o yal aj cꞌanjelo che̱ru saꞌ xcꞌabaꞌ li Jesucristo. 
2CO.4.6	Nak toj kꞌojyi̱n chak ru li ruchichꞌochꞌ, li Dios quixye, “Chicua̱nk li cutan re xcutanobresinquil ru li ruchichꞌochꞌ.” Ut aꞌan ajcuiꞌ li nacutanobresin re li kacꞌaꞌux re nak naru takanau chanru lix lokꞌal li Dios. Ut li Jesucristo naxcꞌut chiku lix lokꞌal li Dios. 
2CO.4.7	La̱o chanchano li chꞌochꞌ ucꞌal li naxocman cuiꞌ li terto xtzꞌak. La̱o yal tzꞌejcualo. Abanan li Dios naxcutanobresi li kacꞌaꞌux re nak ta̱cꞌutu̱nk nak lix nimajcual cuanquilal li Dios li cuan kiqꞌuin, moco ke ta. Re ban li Dios.
2CO.4.8	Qꞌuila pa̱y chi raylal nachal saꞌ kabe̱n, abanan nakacuy xnumsinquil. Cuan nak incꞌaꞌ nakatau ru li yo̱co chixcꞌulbal abanan incꞌaꞌ nachꞌinan kachꞌo̱l. 
2CO.4.9	Nocorahobtesi̱c, abanan li Dios incꞌaꞌ nocoxcanab kajunes. Cuan nak nocoeꞌxsacꞌ xban nak nequeꞌraj kacamsinquil. Abanan li Dios nacoloc ke chiruheb. 
2CO.4.10	Yalak bar nocoxic cuan ketalil chiru li katibel nak nequeꞌxyal kacamsinquil joꞌ queꞌxba̱nu re li Cristo. Nakacuy aꞌan re nak ta̱cꞌutu̱nk chiruheb chixjunileb nak li Cristo yoꞌyo ut aꞌan nacoloc ke chiru li ca̱mc. 
2CO.4.11	Junelic nequeꞌraj kacamsinquil xban nak nococꞌanjelac chiru li Jesucristo. Abanan incꞌaꞌ nocoeꞌxcamsi xban nak li Cristo yoꞌyo ut cuan xcuanquil saꞌ kabe̱n usta yal cui̱nko. 
2CO.4.12	Abanan xban nak nakacuy li raylal, la̱ex ta̱cua̱nk le̱ yuꞌam chi junelic. 
2CO.4.13	Cau kachꞌo̱l saꞌ li kapa̱ba̱l. Joꞌcaꞌin tzꞌi̱banbil saꞌ li Santil Hu li quixye laj David. “Cuan inpa̱ba̱l. Joꞌcan nak nina̱tinac chirix”, chan. Joꞌcan ajcuiꞌ la̱o, cuan ajcuiꞌ kapa̱ba̱l. Joꞌcan nak nocoa̱tinac chirix. 
2CO.4.14	Nakanau nak li Dios quicuaclesin cuiꞌchic re chi yoꞌyo li Ka̱cuaꞌ Jesucristo. Joꞌcan ajcuiꞌ la̱o. Nakanau nak toxcuaclesi cuiꞌchic chi yoꞌyo joꞌ nak quixcuaclesi li Jesucristo ut toxcꞌam riqꞌuin kochbenakex la̱ex. 
2CO.4.15	Chixjunil li raylal nakacꞌul, aꞌan re e̱ra̱bal la̱ex re nak te̱cꞌul li rusilal li Dios. Cui nabaleb teꞌcꞌuluk re li rusilal li Dios, nabaleb ajcuiꞌ teꞌbantioxi̱nk chiru li Dios ut teꞌxqꞌue xlokꞌal. 
2CO.4.16	Joꞌcan nak incꞌaꞌ nachꞌinan kachꞌo̱l. Li katibel yo̱ chi lajc, yo̱ chi osocꞌ. Abanan li ka̱m acꞌobresinbil rajlal cutan xban li Dios. 
2CO.4.17	Li raylal li nakacꞌul arin saꞌ ruchichꞌochꞌ, aꞌan junpa̱t ajcuiꞌ ut nakacuy xnumsinquil. Li raylal nakacꞌul, yo̱ chikacauresinquil re jun li kalokꞌal ma̱cꞌaꞌ joꞌ xchakꞌal ru ut ta̱cua̱nk chi junelic. 
2CO.4.18	Incꞌaꞌ nakaqꞌue kachꞌo̱l chirix li cuan arin saꞌ ruchichꞌochꞌ, li na-ilman ru. Nakaqꞌue ban kachꞌo̱l chirix li cuan aran saꞌ choxa, li incꞌaꞌ na-ilman ru. Li cꞌaꞌru na-ilman ru nalaj na-osoꞌ. Abanan li incꞌaꞌ na-ilman ru cuan chi junelic.
2CO.5.1	Li katzꞌejcual arin saꞌ ruchichꞌochꞌ chanchan jun li ochoch li na-osoꞌ. La̱o nakanau nak li katzꞌejcual arin saꞌ ruchichꞌochꞌ na-osoꞌ. Abanan ta̱cua̱nk chic jun katzꞌejcual saꞌ choxa li tixqꞌue ke li Dios. Moco joꞌ ta li ochoch arin saꞌ ruchichꞌochꞌ li na-osoꞌ xban nak yi̱banbil xban cui̱nk. Li katzꞌejcual aran saꞌ choxa incꞌaꞌ ta̱osokꞌ. Cua̱nk ban chi junelic. 
2CO.5.2	Nak cuanco saꞌ li tzꞌejcualej aꞌin, noco-ayaynac ut nakaj ta ac xkatau li katzꞌejcual saꞌ li choxa li tixqꞌue ke li Dios. 
2CO.5.3	Ma̱cuaꞌako musikꞌej chi ma̱cꞌaꞌ li katzꞌejcual. Ta̱cua̱nk ban li katzꞌejcual li tixqꞌue ke li Dios. 
2CO.5.4	Nak cuanco arin saꞌ ruchichꞌochꞌ riqꞌuin li katzꞌejcual aꞌin, noco-ayaynac xban li raylal nakacꞌul. Incꞌaꞌ raj chic nakaj li katzꞌejcual li na-osoꞌ. Ma̱cuaꞌ xban nak nakaj ca̱mc. Xban nak nakaj ta ac xkatau li katzꞌejcual saꞌ choxa li ta̱cua̱nk chi junelic. 
2CO.5.5	Aꞌ li Dios aꞌan li coxcauresi re nak naru takacꞌul li katzꞌejcual saꞌ choxa. Ut quixqꞌue ke li Santil Musikꞌej re nak takanau chi tzꞌakal nak takacꞌul li cꞌaꞌru naxyechiꞌi ke. 
2CO.5.6	Joꞌcan nak junelic cau kachꞌo̱l riqꞌuin li Dios nak cuanco saꞌ ruchichꞌochꞌ. Nakanau nak joꞌ najtil cuanco saꞌ ruchichꞌochꞌ, moco cuanco ta chak riqꞌuin li Ka̱cuaꞌ Jesucristo saꞌ choxa. 
2CO.5.7	Nak yoꞌyo̱co arin saꞌ ruchichꞌochꞌ, toj ma̱jiꞌ nakil ru li Ka̱cuaꞌ. Abanan cau kachꞌo̱l nak li Ka̱cuaꞌ cuan kiqꞌuin. 
2CO.5.8	La̱in ninye nak cau kachꞌo̱l riqꞌuin li Dios. Nakaj raj ca̱mc ut xcanabanquil li katzꞌejcual aꞌin re nak naru toxic saꞌ choxa chi cua̱nc riqꞌuin li Ka̱cuaꞌ Jesucristo. 
2CO.5.9	Joꞌcan nak junelic nakaqꞌue kachꞌo̱l chixba̱nunquil li cꞌaꞌru naraj li Ka̱cuaꞌ usta cuanco arin saꞌ ruchichꞌochꞌ malaj saꞌ li Santil Choxa. 
2CO.5.10	Nakanau nak chikajunilo toxkacꞌut kib chiru li Cristo re nak aꞌan ta̱rakok a̱tin saꞌ kabe̱n. Ut li junju̱nk tixcꞌul lix kꞌajca̱munquil aꞌ yal chanru lix yehom xba̱nuhom nak xcuan saꞌ ruchichꞌochꞌ, ma us malaj incꞌaꞌ us quixba̱nu.
2CO.5.11	Joꞌcan nak nakaxucua ru li Dios ut nakaqꞌue kachꞌo̱l chixchꞌolobanquil lix ya̱lal. Ut li Dios naxnau chi tzꞌakal nak ti̱c li kachꞌo̱l. Ut la̱in nacuaj nak te̱nau ajcuiꞌ la̱ex. 
2CO.5.12	Incꞌaꞌ yo̱quin chixyebal aꞌin e̱re re xnimobresinquil cuib. Yo̱quin ban chixqꞌuebal e̱naꞌleb re nak ta̱sahokꞌ e̱chꞌo̱l cuiqꞌuin ut re nak te̱nau xsumenquil li yo̱queb chixnimobresinquil rib riqꞌuin lix yehom xba̱nuhomeb ut incꞌaꞌ nequeꞌxqꞌue xcuanquil li ti̱quil chꞌo̱lej. 
2CO.5.13	Cuan nequeꞌyehoc nak incꞌaꞌ tuktu kajolom. Abanan li cꞌaꞌru nakaba̱nu, aꞌan re xqꞌuebal xlokꞌal li Dios. Cui la̱ex nequecꞌoxla nak tuktu kajolom, us, xban nak us chokꞌ e̱re la̱ex li cꞌaꞌru nakaba̱nu. 
2CO.5.14	Xban nak kꞌaxal nocoxra li Cristo, joꞌcan nak nakaqꞌue kachꞌo̱l chi cꞌanjelac chiru. Nakanau chi tzꞌakal nak li Cristo quicam saꞌ kacꞌabaꞌ la̱o chikajunilo. Ut xban nak quicam aꞌan, chikajunilo camenako chic chiru li ma̱c. 
2CO.5.15	Quicam saꞌ kacꞌabaꞌ chikajunilo la̱o re nak incꞌaꞌ yoꞌyo̱ko yal chi joꞌcan chixba̱nunquil li cꞌaꞌru nakaj kajunes kib. Yoꞌyo̱ko ban re nak takaba̱nu li cꞌaꞌru naraj li Cristo li quicam ut quicuacli cuiꞌchic chi yoꞌyo saꞌ kacꞌabaꞌ la̱o. 
2CO.5.16	Incꞌaꞌ chic nakaqꞌue retal chanru nak cuanqueb li junju̱nk saꞌ ruchichꞌochꞌ. Anakcuan la̱o chic aj pa̱banel ut jalan chic li kanaꞌleb. Junxil nak toj ma̱jiꞌ nocopa̱ban incꞌaꞌ xkaqꞌue xcuanquil li Cristo xban nak xkacꞌoxla nak yal cui̱nk. Abanan anakcuan nakanau chic lix ya̱lal. 
2CO.5.17	Joꞌcan ut cui junak xpa̱b li Cristo, acꞌobresinbil aꞌan. Lix yuꞌam quicuan junxil xnumeꞌ ut anakcuan acꞌ chic lix yuꞌam. 
2CO.5.18	Chixjunil aꞌin xkama̱tani riqꞌuin li Dios ut aꞌan ajcuiꞌ li quicꞌamoc ke saꞌ usilal riqꞌuin saꞌ xcꞌabaꞌ li Jesucristo. Ut aꞌan ajcuiꞌ li quixakaban ke chixchꞌolobanquil xya̱lal li colba-ib re nak cuan li teꞌpa̱ba̱nk ut teꞌcua̱nk saꞌ usilal riqꞌuin li Dios. 
2CO.5.19	Aꞌan aꞌin li yo̱quin chixyebal: Li Dios coxcꞌam cuiꞌchic saꞌ usilal riqꞌuin saꞌ xcꞌabaꞌ li Cristo. Ut incꞌaꞌ chic naxqꞌue saꞌ xchꞌo̱l li kama̱c. Li Dios quixkꞌaxtesi ke li cꞌanjel aꞌin re nak takachꞌolob xya̱lal re nak li ani teꞌpa̱ba̱nk teꞌcꞌamekꞌ saꞌ usilal riqꞌuin li Dios. 
2CO.5.20	Joꞌcan ut nak la̱o taklanbilo saꞌ xcꞌabaꞌ li Jesucristo. Li Dios naxtoꞌoni lix tzꞌu̱mal ke re nak ta̱a̱tinak e̱riqꞌuin. Saꞌ xcꞌabaꞌ li Jesucristo nakatzꞌa̱ma che̱ru nak checꞌamak e̱rib saꞌ usilal riqꞌuin li Dios. 
2CO.5.21	Li Jesucristo ma̱ jun sut quima̱cob. Abanan li Dios quixqꞌue li kama̱c saꞌ xbe̱n li Cristo re nak saꞌ xcꞌabaꞌ aꞌan, la̱o takatau lix ti̱quilal kachꞌo̱l li naxqꞌue li Dios.
2CO.6.1	La̱o aj cꞌanjelo chiru li Dios ut aꞌan natenkꞌan ke chixchꞌolobanquil lix ya̱lal che̱ru. La̱ex li ac xecꞌul li rusilal li Dios. Nintzꞌa̱ma che̱ru nak incꞌaꞌ te̱canab chi ma̱cꞌaꞌ rajbal. Cheqꞌuehak ban xcuanquil. 
2CO.6.2	Joꞌcaꞌin tzꞌi̱banbil saꞌ li Santil Hu:
2CO.6.2	Nak xcuulac xkꞌehil, xaya̱ba incꞌabaꞌ ut xatcuabi. Saꞌ xkꞌehil xcꞌulbal li colba-ib, xatintenkꞌa, chan li Dios. (Isa. 49:8)
2CO.6.2	Joꞌcan nak la̱in ninye e̱re nak anakcuan xkꞌehil xcꞌulbal li rusilal li Dios. Anakcuan ajcuiꞌ naru texcolekꞌ. 
2CO.6.3	La̱o incꞌaꞌ nakaj xba̱nunquil li cꞌaꞌak re ru li ta̱ramok re chiruheb li ani teꞌraj pa̱ba̱nc re nak ma̱ ani ta̱cuechꞌok rix li cꞌanjel li yo̱co chixba̱nunquil. 
2CO.6.4	Chixjunil li nakaba̱nu, aꞌan nacꞌutuc re nak la̱o aj cꞌanjelo chiru li Dios. Nakacuy xnumsinquil chixjunil li raylal, li rahobtesi̱c ut li rahil chꞌo̱lejil li nakacꞌul. 
2CO.6.5	Xosaqꞌueꞌ, xoqꞌueheꞌ saꞌ tzꞌalam, xeꞌxtu̱b rib saꞌ kabe̱n re kacamsinquil, xkatacuasi kib chi cꞌanjelac, xoyoꞌlec, ut xkacuy kasaꞌ xban nak ma̱cꞌaꞌ katzacae̱mk. 
2CO.6.6	Riqꞌuin aꞌin nequenau nak la̱o aj cꞌanjelo chiru li Dios. Saꞌ ti̱quilal yo̱co chixba̱nunquil. Nakanau lix ya̱lal. Nabal li raylal nakacuy ut cuanco saꞌ usilal. Li Santil Musikꞌej cuan kiqꞌuin ut chi anchal kachꞌo̱l nocorahoc. 
2CO.6.7	Nakachꞌolob lix ya̱lal che̱ru. Chixjunil li nakaba̱nu, nakaba̱nu riqꞌuin lix cuanquil li Dios. Junak li soldado cuan xchꞌi̱chꞌ re pletic saꞌ lix nim ukꞌ ut cuan xchꞌi̱chꞌ saꞌ lix tzꞌe re xcolbal rib. Ut li kachꞌi̱chꞌ la̱o, aꞌan xti̱quilal li kachꞌo̱l. 
2CO.6.8	Cuan li nequeꞌxqꞌue kalokꞌal ut cuan ajcuiꞌ li nequeꞌxsach kacuanquil. Cuan li nequeꞌhoboc ke ut cuan ajcuiꞌ li nequeꞌoxlokꞌin ke. Ut cuan ajcuiꞌ li nequeꞌyehoc re nak la̱o aj balakꞌ. Abanan la̱o junelic nocoa̱tinac saꞌ xya̱lal. 
2CO.6.9	Cuan li nequeꞌxba̱nu joꞌ li incꞌaꞌ nequeꞌxnau ku, abanan chixjunileb nequeꞌxnau ku. Caꞌchꞌin chic ma̱ xocam, abanan toj yoꞌyo̱co. Kꞌaxal ra xkacꞌul abanan li Dios incꞌaꞌ nocoxcanab chi camsi̱c. 
2CO.6.10	Kꞌaxal ra cuanco, abanan junelic sa saꞌ kachꞌo̱l. Nebaꞌo, abanan nabal nequeꞌxcꞌul xbiomal nak nakachꞌolob chiruheb lix ya̱lal. Ma̱cꞌaꞌ cuan ke arin saꞌ ruchichꞌochꞌ, abanan nakanau nak biomo xban nak cuan li rusilal li Dios kiqꞌuin. 
2CO.6.11	Ex herma̱n, la̱ex li cuanquex Corinto, nequexinra. Joꞌcan nak xinye e̱re chixjunil li cuan saꞌ inchꞌo̱l. 
2CO.6.12	La̱in nequexinra la̱ex, abanan la̱ex nacꞌutun che̱ru nak incꞌaꞌ niquine̱ra. 
2CO.6.13	Yo̱quin chi a̱tinac e̱riqꞌuin joꞌ nak naa̱tinac junak li yucuaꞌbej riqꞌuin li ralal xcꞌajol. Nintzꞌa̱ma che̱ru nak tine̱ra joꞌ nak nequexinra la̱in.
2CO.6.14	Me̱junaji e̱rib riqꞌuineb li toj ma̱jiꞌ nequeꞌpa̱ban. ¿Ma naru ta biꞌ ta̱cua̱nk saꞌ comonil li ti̱quilal riqꞌuin li ma̱usilal? ¿Ma naru ta biꞌ ta̱cua̱nk chi sum a̱tin li santilal riqꞌuin li ma̱c? 
2CO.6.15	¿Ma naru ta biꞌ ta̱cua̱nk chi sum a̱tin li Cristo riqꞌuin laj tza? ¿Ma naru ta biꞌ teꞌcua̱nk chi sum a̱tin laj pa̱banel riqꞌuineb li toj ma̱jiꞌ nequeꞌpa̱ban? 
2CO.6.16	¿Ma xcꞌulubeb ta biꞌ li yi̱banbil dios nak teꞌcua̱nk saꞌ rochoch li yoꞌyo̱quil Dios? Ma̱min ta̱ru̱k. La̱in ninye e̱re nak la̱o aj pa̱banelo, la̱o li rochoch li yoꞌyo̱quil Dios. Li Dios, aꞌan li quixye chi joꞌcaꞌin:
2CO.6.16	La̱in tincua̱nk riqꞌuineb ut tincuochbeniheb. La̱inak lix Dioseb aꞌan, ut aꞌanakeb li cualal incꞌajol, chan. (Lev. 26:12)
2CO.6.17	Ut li Ka̱cuaꞌ quixye cuiꞌchic chi joꞌcaꞌin:
2CO.6.17	Joꞌcan utan chex-e̱lk saꞌ xya̱nkeb li nequeꞌxlokꞌoni li yi̱banbil dios. Me̱ba̱nu chic li nequeꞌxba̱nu li jun chꞌol chic nak nequeꞌxlokꞌoni li yi̱banbil dios. Checanabak chi junaj cua ut la̱in texincꞌul chi sa saꞌ inchꞌo̱l.
2CO.6.18	Ut la̱inak chic le̱ Yucuaꞌ ut la̱exak chic li cualal incꞌajol, chan li Ka̱cuaꞌ li kꞌaxal nim xcuanquil. (Isa. 52:11)
2CO.7.1	Joꞌcan ut ex inherma̱n, chixjunil aꞌin yechiꞌinbil ke la̱o. Joꞌcan nak chikacanabak chixjunil li ma̱usilal li namuxuc ru li katibel ut li ka̱m. Xban nak nakaxucua ru li Dios chikaqꞌue kachꞌo̱l chi cua̱nc saꞌ santilal.
2CO.7.2	Nintzꞌa̱ma che̱ru nak choe̱ra. Ma̱cꞌaꞌ xkaba̱nu e̱re. Ma̱ ani xkaba̱nu raylal re ut ma̱ ani xkapoꞌ xchꞌo̱l ut ma̱ ani xkabalakꞌi. 
2CO.7.3	Incꞌaꞌ xinye aꞌin re e̱kꞌusbal. Ac xinye e̱re nak junelic nequexinra. Junelic cua̱nkex saꞌ inchꞌo̱l nak yoꞌyo̱kin ut chalen toj saꞌ lin camic. 
2CO.7.4	Cau inchꞌo̱l e̱riqꞌuin ut nasahoꞌ inchꞌo̱l xyebal e̱resilal. Cꞌojcꞌo inchꞌo̱l e̱ban. Usta yo̱quin chixcꞌulbal li raylal, abanan kꞌaxal sa saꞌ inchꞌo̱l. 
2CO.7.5	Chalen kacꞌulunic arin Macedonia ma̱ bar naru nocohilan. Yalak bar nocorahobtesi̱c ut nequeꞌraj pletic kiqꞌuin. Ut yo̱ ajcuiꞌ kacꞌaꞌux che̱rix la̱ex. 
2CO.7.6	Abanan li Dios naxcꞌojob xchꞌo̱leb li raheb saꞌ xchꞌo̱l. Ut aꞌan quixqꞌue xcacuilal kachꞌo̱l riqꞌuin lix cꞌulunic laj Tito. 
2CO.7.7	Moco caꞌaj cuiꞌ ta riqꞌuin xcꞌulunic laj Tito nak quisahoꞌ inchꞌo̱l. Riqꞌuin ban ajcuiꞌ rabinquil nak laj Tito sa saꞌ xchꞌo̱l e̱riqꞌuin. Quixserakꞌi ke nak la̱ex te̱raj rilbal cuu ut quixye cue nak xyotꞌeꞌ e̱chꞌo̱l nak xrahoꞌ inchꞌo̱l e̱ban. Ut quixye ajcuiꞌ cue nak niquine̱cꞌoxla. Kꞌaxal cuiꞌchic quisahoꞌ inchꞌo̱l chirabinquil aꞌan. 
2CO.7.8	Usta xrahoꞌ inchꞌo̱l junxil nak xrahoꞌ e̱chꞌo̱l la̱ex xban li hu quintakla e̱riqꞌuin, abanan incꞌaꞌ nayotꞌeꞌ inchꞌo̱l nak quintakla xban nak ninnau nak junpa̱t ajcuiꞌ xrahoꞌ e̱chꞌo̱l xban. 
2CO.7.9	Anakcuan nasahoꞌ saꞌ inchꞌo̱l. Moco xban ta nak xrahoꞌ e̱chꞌo̱l inban. Riqꞌuin ban nak xyotꞌeꞌ e̱chꞌo̱l ut xejal e̱cꞌaꞌux. Xecuy li raylal aꞌan joꞌ naraj li Dios. Anakcuan nequetau ru nak moco ra ta xkaba̱nu e̱re. 
2CO.7.10	Cui junak narahoꞌ xchꞌo̱l xban li incꞌaꞌ us naxba̱nu, li jun aꞌan naxtau lix colbal xban nak nayotꞌeꞌ xchꞌo̱l ut naxjal xcꞌaꞌux joꞌ naraj li Dios. Ut ma̱ ani narahoꞌ xchꞌo̱l xban li colba-ib. Abanan cui junak narahoꞌ xchꞌo̱l xban li incꞌaꞌ us naxba̱nu ut incꞌaꞌ nayotꞌeꞌ xchꞌo̱l, li jun aꞌan incꞌaꞌ naxtau li colba-ib. 
2CO.7.11	Qꞌuehomak retal chanru nak xextenkꞌa̱c xban nak xecuy li raylal joꞌ naraj li Dios. Quixqꞌue xcacuil e̱chꞌo̱l saꞌ le̱ pa̱ba̱l. Anakcuan nequeraj rilbal cuu ut nequeraj xpatzꞌbal xcuybal le̱ ma̱c. Nachal chic e̱joskꞌil ut e̱xiu xban li incꞌaꞌ us li nequeꞌxba̱nu li cuanqueb saꞌ e̱ya̱nk. Nequeraj nak laj ma̱c teꞌxtoj rix lix ma̱queb. Riqꞌuin chixjunil aꞌin nacꞌutun nak la̱ex ma̱cꞌaꞌ e̱ma̱c riqꞌuin li cꞌaꞌru quicꞌulman. 
2CO.7.12	Joꞌcan ut nak xintzꞌi̱ba li hu aꞌan incꞌaꞌ xinba̱nu saꞌ xcꞌabaꞌ li quiba̱nun ma̱usilal chi moco saꞌ xcꞌabaꞌ li quicꞌuluc raylal. Xinba̱nu ban re nak chicꞌutu̱nk chiru li Dios nak cꞌojcꞌo e̱chꞌo̱l cuiqꞌuin. 
2CO.7.13	Xban nak xeba̱nu li cꞌaꞌru xinye e̱re, quicꞌojla lin chꞌo̱l. Ut kꞌaxal cuiꞌchic nasahoꞌ lin chꞌo̱l riqꞌuin lix sahil xchꞌo̱l laj Tito e̱riqꞌuin la̱ex nak xeqꞌue xcacuilal xchꞌo̱l. 
2CO.7.14	Nequenau nak junelic ninye e̱re lix ya̱lal. Ut incꞌaꞌ xincꞌut inxuta̱n nak xinye re laj Tito nak la̱ex cha̱bilex xban nak x-el ajcuiꞌ chi ya̱l li cꞌaꞌru xinye re laj Tito nak xecꞌut le̱ cha̱bilal chiru. 
2CO.7.15	Ut laj Tito kꞌaxal cuiꞌchic nequexra nak najulticoꞌ re chanru nak xecꞌul aꞌan saꞌ xya̱lal ut xeqꞌue xcuanquil nak xeba̱nu li cꞌaꞌru quixye e̱re. 
2CO.7.16	Nacꞌojla inchꞌo̱l riqꞌuin li cꞌaꞌru nequeba̱nu ut sa inchꞌo̱l e̱riqꞌuin.
2CO.8.1	Anakcuan, ex inherma̱n, nacuaj nak tinserakꞌi e̱re chanru nak li Dios riqꞌuin xnimal ruxta̱n yo̱ chixtenkꞌanquileb laj pa̱banel li cuanqueb Macedonia chixba̱nunquil li usilal. 
2CO.8.2	Quiyaleꞌ rix lix pa̱ba̱leb xban li qꞌuila raylal xeꞌxcꞌul. Abanan numtajenak lix sahil xchꞌo̱leb. Usta kꞌaxal nebaꞌeb, abanan chanchan biomeb xban nak nabal xeꞌxsi re xtenkꞌanquileb li rech aj pa̱banelil. 
2CO.8.3	La̱in ninnau nak queꞌxqꞌue li joꞌ qꞌuial queꞌru xqꞌuebal ut toj queꞌxqꞌue cuiꞌchic xtzꞌakob chi anchaleb xchꞌo̱l. 
2CO.8.4	Qui-ala saꞌ xchꞌo̱leb tenkꞌa̱nc. Ut queꞌxye ke nak chi anchaleb xchꞌo̱l queꞌraj xtenkꞌanquileb li rech aj pa̱banelil li cuanqueb Jerusalén. 
2CO.8.5	Incꞌaꞌ xkacꞌoxla nak nabal ta teꞌxqꞌue. Queꞌxkꞌaxtesi rib chiru li Dios ut queꞌxyechiꞌi ajcuiꞌ rib chikatenkꞌanquil joꞌ naraj li Dios. 
2CO.8.6	Joꞌcan nak xkatzꞌa̱ma chiru laj Tito nak ta̱xic cuiꞌchic e̱riqꞌuin re nak textenkꞌa xchoybal li cꞌanjel xetiquib xban xcha̱bilal e̱chꞌo̱l. Aꞌan ajcuiꞌ li quitiquiban re xxocbal li mayej aꞌin. 
2CO.8.7	La̱ex cau e̱chꞌo̱l saꞌ le̱ pa̱ba̱l. Nequenau lix ya̱lal ut nequenau xchꞌolobanquil li ya̱l. Nequeqꞌue e̱chꞌo̱l chi cꞌanjelac joꞌ naraj li Dios, ut nocoe̱ra. Joꞌcan nak nakatzꞌa̱ma che̱ru nak cheqꞌue le̱ mayej chi anchal e̱chꞌo̱l. 
2CO.8.8	La̱in incꞌaꞌ yo̱quin xminbal e̱ru. Yo̱quin ban chixyebal e̱re chanru nak eb laj Macedonia nequeꞌxqꞌue xmayej chi anchaleb xchꞌo̱l ut nacuaj ajcuiꞌ xnaubal ma chi anchal e̱chꞌo̱l nequexrahoc la̱ex. 
2CO.8.9	La̱ex ac nequenau nak kꞌaxal nim li rusilal li Ka̱cuaꞌ Jesucristo. Aꞌan quixcanab chak lix biomal saꞌ choxa ut quicuan saꞌ nebaꞌil arin saꞌ ruchichꞌochꞌ yal e̱ban la̱ex. Quixba̱nu chi joꞌcaꞌin yal re nak la̱ex te̱cꞌul li biomal li naxqꞌue li Dios. 
2CO.8.10	Nacuaj xyebal e̱re cꞌaꞌru nincꞌoxla chirix le̱ mayej. Us cui te̱choy xba̱nunquil li xetiquib jun haber. La̱ex li xbe̱n li queye nak textenkꞌa̱nk. Ut la̱ex ajcuiꞌ li xbe̱n li quetiquib xba̱nunquil. 
2CO.8.11	Joꞌcan nak us cui te̱choy xba̱nunquil li xetiquib junxil. Chi anchal e̱chꞌo̱l xetiquib tenkꞌa̱nc. Anakcuan te̱qꞌue li joꞌ nimal joꞌ chꞌinal naxqꞌue rib che̱ru. 
2CO.8.12	Li ani na-ala saꞌ xchꞌo̱l xqꞌuebal xmayej, li Dios naxcꞌul lix mayej aꞌ yal joꞌ nimal cuan chiru. Li Dios incꞌaꞌ naxpatzꞌ li ma̱cꞌaꞌ chiru. 
2CO.8.13	Incꞌaꞌ yo̱quin chixyebal aꞌin re nak li jun chꞌo̱l teꞌtenkꞌa̱k chi nabal ut la̱ex texcana̱k chi ma̱cꞌaꞌ chic cuan e̱re. Nacuaj ban nak cua̱nk e̱re la̱ex ut cua̱nk ajcuiꞌ reheb li jun chꞌol chic re nak ma̱ ani ta̱cana̱k chi ma̱cꞌaꞌ cuan re. 
2CO.8.14	Anakcuan riqꞌuin li joꞌ qꞌuial cuan e̱re, chetenkꞌaheb li ma̱cꞌaꞌ cuan reheb. Ma̱re saꞌ jun cutan ma̱cꞌaꞌ cua̱nk e̱re la̱ex ut aꞌan eb chic teꞌtenkꞌa̱nk e̱re riqꞌuin li joꞌ qꞌuial cuan reheb aꞌan. 
2CO.8.15	Joꞌcaꞌin tzꞌi̱banbil saꞌ li Santil Hu chirix li maná li quixqꞌue li Dios: Li ani quixxoc nabal, ma̱cꞌaꞌ qui-elaꞌan chiru. Ut li ani caꞌchꞌin quixxoc, quitzꞌakloc ajcuiꞌ chiru. (Ex. 16:18)
2CO.8.16	Ninbantioxi chiru li Dios xban nak laj Tito naxqꞌue xchꞌo̱l che̱tenkꞌanquil joꞌ nak ninqꞌue inchꞌo̱l la̱in. 
2CO.8.17	Quintzꞌa̱ma chiru laj Tito nak ta̱xic e̱riqꞌuin ut quixcꞌul xchꞌo̱l. Toj ma̱jiꞌ ajcuiꞌ nintzꞌa̱ma chiru nak aꞌan ac x-ala saꞌ xchꞌo̱l nak ta̱xic e̱riqꞌuin. 
2CO.8.18	Yo̱co chixtaklanquil jun chic li herma̱n e̱riqꞌuin rochben laj Tito. Aꞌan naꞌno ru xbaneb chixjunileb laj pa̱banel yalak bar xban nak cha̱bil li cꞌanjel naxba̱nu re xchꞌolobanquil lix ya̱lal li colba-ib. 
2CO.8.19	Aꞌan li quixakaba̱c xbaneb laj pa̱banel re ta̱xic chikix nak toxic chixcanabanquil li ma̱tan aꞌin. Li ma̱tan aꞌin, aꞌan re xqꞌuebal xlokꞌal li Ka̱cuaꞌ ut re nak teꞌxnau li kech aj pa̱banelil nak nakaj xtenkꞌanquileb. 
2CO.8.20	Yo̱co chixba̱nunquil li cꞌanjel aꞌin chi us re nak ma̱ ani ta̱cuechꞌok rix li kacꞌanjel nak toxic chixcanabanquil li nimla ma̱tan aꞌin. 
2CO.8.21	Nakaqꞌue kachꞌo̱l chixba̱nunquil li cꞌaꞌru us; moco caꞌaj cuiꞌ ta chiru li Dios. Chiruheb aj ban cuiꞌ li cui̱nk. 
2CO.8.22	Ut yo̱co chixtaklanquil jun chic li kaherma̱n chirixeb. Qꞌuila cua xkaqꞌue retal nak naxqꞌue xchꞌo̱l chixba̱nunquil li cꞌaꞌak re ru re xtenkꞌanquil li rech aj pa̱banelil. Xban nak aꞌan cau xchꞌo̱l e̱riqꞌuin, joꞌcan nak sa xchꞌo̱l chi xic e̱riqꞌuin. 
2CO.8.23	Cui ani teꞌpatzꞌok chirix laj Tito, te̱ye reheb nak aꞌan cuech aj cꞌanjelil. Cuochben che̱tenkꞌanquil. Ut eb li cuib chic chi herma̱n, aꞌan taklanbileb xbaneb laj pa̱banel. Xban nak ti̱queb xchꞌo̱l saꞌ lix pa̱ba̱l, nequeꞌxqꞌue xlokꞌal li Cristo. 
2CO.8.24	Nak teꞌcuulak e̱riqꞌuin checꞌulakeb saꞌ xya̱lal. Checꞌut chiruheb nak nequera le̱ rech aj pa̱banelil. Chi joꞌcan yalak bar ta̱qꞌuehekꞌ retal nak ya̱l li cha̱bil esil li xinye che̱rix.
2CO.9.1	Incꞌaꞌ tento tintzꞌi̱bak e̱riqꞌuin chirix li ma̱tan li te̱takla riqꞌuineb laj pa̱banel aran Jerusalén. 
2CO.9.2	Ninnau nak chi anchal e̱chꞌo̱l nequeraj xtenkꞌanquileb. Ut xinye e̱resilal reheb laj Macedonia. Xinye chi joꞌcaꞌin: Laj pa̱banel li cuanqueb Acaya chalen jun haber qui-ala saꞌ xchꞌo̱leb xtenkꞌanquileb li rech aj pa̱banelil, chanquin reheb. Ut xban nak la̱ex yo̱quex chixqꞌuebal e̱chꞌo̱l chi tenkꞌa̱nc eb aꞌan teꞌraj ajcuiꞌ tenkꞌa̱nc. 
2CO.9.3	Ut yo̱quin chixtaklanquileb li herma̱n aꞌin e̱riqꞌuin re nak textenkꞌa chixcauresinquil le̱ mayej re nak ta̱e̱lk chi ya̱l li cꞌaꞌru xinye che̱rix. 
2CO.9.4	Cui ma̱jiꞌ cauresinbil le̱ mayej nak tincuulak cuochbeneb li herma̱n aj Macedonia, te̱cꞌut inxuta̱n la̱in xban nak ac xinserakꞌi reheb nak cauresinbil le̱ mayej ut te̱cꞌut ajcuiꞌ e̱xuta̱n la̱ex. 
2CO.9.5	Joꞌcan nak xincꞌoxla nak us xtaklanquileb li herma̱n xbe̱n cua nak toj ma̱jiꞌ ninxic la̱in. Textenkꞌa xcauresinquil li mayej li xeyechiꞌi. Ut nak tincuulak, ac xocbilak e̱ban, re nak ta̱cꞌutu̱nk nak moco minbil ta e̱ru chixqꞌuebal. Xeqꞌue ban xban nak nequeraj xba̱nunquil. 
2CO.9.6	Cheqꞌuehak retal li naꞌleb aꞌin: li ani caꞌchꞌin narau, caꞌchꞌin ajcuiꞌ li tixkꞌol. Ut li ani nabal narau, nabal ajcuiꞌ tixkꞌol. 
2CO.9.7	Li junju̱nk tixqꞌue li joꞌ qꞌuial ta̱ala̱k saꞌ xchꞌo̱l xqꞌuebal. Incꞌaꞌ tixqꞌue chi ra saꞌ xchꞌo̱l, chi moco minbilak ta ru xban nak li Ka̱cuaꞌ naxra li ani naxqꞌue chi sa saꞌ xchꞌo̱l. 
2CO.9.8	Nim xcuanquil li Dios. Ut aꞌan tixqꞌue e̱re chixjunil re nak junelic ta̱tzꞌaklok e̱re li cꞌaꞌak re ru nacꞌanjelac e̱re ut re ajcuiꞌ nak ta̱ru̱k textenkꞌa̱nk riqꞌuin chixjunil li cha̱bil cꞌanjel. 
2CO.9.9	Joꞌcaꞌin tzꞌi̱banbil saꞌ li Santil Hu:
2CO.9.9	Li ani naxtenkꞌa li nebaꞌ chi anchal xchꞌo̱l, lix cha̱bilal aꞌan cuan chi junelic. (Sal. 112:9)
2CO.9.10	Li Dios junelic naxqꞌue li iyaj re laj acuinel ut naxqꞌue li kacua. Ut aꞌan tixqꞌue ajcuiꞌ li cꞌaꞌru ta̱cꞌanjelak ke. Ut tixqꞌue re̱kaj ut tixtambresi aꞌ yal chanru nocosihin. 
2CO.9.11	Li Dios junelic naxqꞌue chi nabal li cꞌaꞌru e̱re re nak ta̱ru̱k te̱tenkꞌaheb chi anchal e̱chꞌo̱l li ma̱cꞌaꞌ cuanqueb re. Ut nabaleb ajcuiꞌ li teꞌbantioxi̱nk chiru li Dios riqꞌuin li ma̱tan li xetakla chikix. 
2CO.9.12	Ma̱cuaꞌ caꞌaj cuiꞌ xtenkꞌanquileb li herma̱n yo̱quex nak nequeba̱nu li usilal aꞌin. Yo̱quex ban ajcuiꞌ xqꞌuebal xlokꞌal li Dios xban nak eb li herma̱n nequeꞌbantioxin chiru li Dios e̱ban la̱ex. 
2CO.9.13	Ut nequeꞌxqꞌue ajcuiꞌ xlokꞌal li Dios xban nak cau e̱chꞌo̱l la̱ex saꞌ le̱ pa̱ba̱l. Moco caꞌaj cuiꞌ ta riqꞌuin nak nequeye nak nequexpa̱ban nak nacꞌutun le̱ pa̱ba̱l. Nacꞌutun ban ajcuiꞌ xban nak nequeqꞌue e̱chꞌo̱l chixtenkꞌanquileb li ma̱cꞌaꞌ cuanqueb re. Ut chi joꞌcan nequetenkꞌa chixjunileb laj pa̱banel. 
2CO.9.14	Teꞌxqꞌue retal nak lix nimal rusilal li Dios cuan e̱riqꞌuin. Joꞌcan nak la̱ex raro̱quex xbaneb li herma̱n ut teꞌtijok che̱rix. 
2CO.9.15	Bantiox re li Dios nak quixqꞌue ke li ma̱tan li kꞌaxal numtajenak xlokꞌal. Ut li ma̱tan aꞌin, aꞌan li Ka̱cuaꞌ Jesucristo.
2CO.10.1	Anakcuan cuan cꞌaꞌak re ru nacuaj xyebal e̱re chirixeb li nequeꞌa̱tinac chicuix. Cuan li nequeꞌyehoc chi joꞌcaꞌin: Laj Pablo tu̱lan nak cuan e̱riqꞌuin; abanan nak ma̱ ani saꞌ e̱ya̱nk jalan chic lix naꞌleb ut nak natzꞌi̱bac chak e̱riqꞌuin, kꞌaxal cau naa̱tinac, chanqueb chicuix. Ut la̱in nintzꞌa̱ma che̱ru nak chexcꞌoxlak bayak chirix li Jesucristo. Aꞌan tu̱lan ut kꞌun xchꞌo̱l. 
2CO.10.2	Joꞌcan nak incꞌaꞌ nacuaj a̱tinac chi cau. Usan cui nak tincuulak e̱riqꞌuin incꞌaꞌ tento nak toj tina̱tinak e̱riqꞌuin chi cau. La̱in naru ajcuiꞌ nequebinsume li nequeꞌa̱tinac chicuix ut nequeꞌxye nak li cꞌaꞌru yo̱quin chixba̱nunquil, aꞌan yal xnaꞌleb cui̱nk. 
2CO.10.3	Ya̱l nak cui̱nko. Abanan incꞌaꞌ yo̱co chi pletic joꞌ nequeꞌxba̱nu li kech cui̱nkilal arin saꞌ ruchichꞌochꞌ. Riqꞌuin ban li ma̱usilal yo̱co chi pletic. 
2CO.10.4	Ut li kacꞌanjeleba̱l re pletic riqꞌuin li ma̱usilal ma̱cuaꞌ joꞌ li cꞌanjeleba̱l re ruchichꞌochꞌ. Re ban li Dios ut kꞌaxal nim xcuanquil re xsachbal chixjunil lix cꞌanjel li ma̱usilal. 
2CO.10.5	Nakasach xcuanquileb li nequeꞌcuechꞌin rix lix cꞌanjel li Dios. Ut nakasach ajcuiꞌ xcuanquil chixjunil lix yehom xba̱nuhom li cui̱nk li naramoc re chiruheb li kas ki̱tzꞌin li rusilal li Dios. Nakacanab saꞌ rukꞌ li Dios lix naꞌlebeb aꞌan re nak chijala̱k lix naꞌlebeb xban li Cristo ut teꞌxba̱nu li cꞌaꞌru naraj aꞌan. 
2CO.10.6	Ninnau nak tincuulak e̱riqꞌuin naru tinkꞌuseb li toj yo̱queb chixba̱nunquil li incꞌaꞌ us. Abanan incꞌaꞌ nacuaj texinkꞌus la̱ex. Nacuaj ban nak te̱jal le̱ cꞌaꞌux ut te̱ba̱nu li naraj li Dios. 
2CO.10.7	La̱ex nequeqꞌue retal caꞌaj cuiꞌ li cꞌaꞌru na-ilman ru ut incꞌaꞌ nequexcꞌoxlac chirix li cꞌaꞌru cuan saꞌ li ra̱meb li junju̱nk. ¿Ma cuan junak saꞌ e̱ya̱nk naxye nak aꞌan aj cꞌanjel chiru li Cristo? Cui cuan, us ajcuiꞌ. Abanan tento nak tixqꞌue retal nak joꞌcan ajcuiꞌ la̱o aj cꞌanjelo chiru li Cristo. 
2CO.10.8	Ma̱re nequecꞌoxla nak yo̱quin chixnimobresinquil cuib riqꞌuin lin cꞌanjel. Abanan lin cꞌanjel qꞌuebil cue xban li Ka̱cuaꞌ re nak texintenkꞌa. Ma̱cuaꞌ re e̱sachbal. Incꞌaꞌ nincꞌoxlac riqꞌuin li cꞌaꞌru ninba̱nu xban nak li Dios xqꞌue incuanquil chixba̱nunquil. 
2CO.10.9	Incꞌaꞌ nacuaj nak te̱cꞌoxla nak yal re xqꞌuebal e̱xiu nak nintzꞌi̱bac e̱riqꞌuin. 
2CO.10.10	Cuan li nequeꞌa̱tinac chicuix ut nequeꞌxye chi joꞌcaꞌin: Laj Pablo naxtzꞌi̱ba lix hu riqꞌuin cacuil a̱tin re nak toxucuak xban. Abanan nak cuan saꞌ kaya̱nk, yo̱ xxiu ut ma̱cꞌaꞌ na-oc cuiꞌ li cꞌaꞌru naxye, chanqueb chicuix. 
2CO.10.11	Li nequeꞌa̱tinac chi joꞌcan cheꞌxqꞌuehak retal nak cau xina̱tinac nak xintzꞌi̱ba li hu aꞌin e̱riqꞌuin. Ut joꞌcan ajcuiꞌ tinba̱nu nak tincuulak e̱riqꞌuin. 
2CO.10.12	Incꞌaꞌ nakaj xba̱nunquil joꞌ nequeꞌxba̱nu li nequeꞌxnimobresi rib riqꞌuin li cꞌaꞌru nequeꞌxba̱nu. Ma̱cꞌaꞌ xnaꞌlebeb. Nequeꞌxnimobresi rib riqꞌuin lix naꞌlebeb xjuneseb rib. 
2CO.10.13	La̱o incꞌaꞌ nakanimobresi kib riqꞌuin li moco qꞌuebil ta ke xba̱nunquil. Li cꞌaꞌru nocoa̱tinac chirix, aꞌan li cꞌanjel qꞌuebil ke xban li Dios re tocꞌanjelak ajcuiꞌ e̱riqꞌuin la̱ex aj Corinto. 
2CO.10.14	La̱in li xbe̱n quincuulac e̱riqꞌuin chixchꞌolobanquil resil li colba-ib saꞌ xcꞌabaꞌ li Jesucristo. Ut incꞌaꞌ xinba̱nu li ma̱cuaꞌ cue xba̱nunquil. Tenebanbil saꞌ inbe̱n xban li Dios xyebal resil li colba-ib e̱re. 
2CO.10.15	Incꞌaꞌ ninnimobresi cuib riqꞌuin li cꞌanjel li nequeꞌxba̱nu li jun chꞌol chic. La̱in nacuaj raj nak texqꞌui̱k saꞌ le̱ pa̱ba̱l re nak tine̱tenkꞌa chixyebal resil li colba-ib yalak bar. Abanan incꞌaꞌ tinxic bar moco qꞌuebil ta cue re tinxic. 
2CO.10.16	Nacuaj xic saꞌ jalan naꞌajej chixchꞌolobanquil xya̱lal li colba-ib bar toj ma̱jiꞌ xrabiomeb resil li colba-ib. Incꞌaꞌ nacuaj xnimobresinquil cuib riqꞌuin li cꞌanjel ac tiquibanbil xban jalan chic aj cꞌanjel. 
2CO.10.17	Joꞌcaꞌin tzꞌi̱banbil saꞌ li Santil Hu: Incꞌaꞌ takanimobresi kib. Chikanimobresihak ban xlokꞌal li Ka̱cuaꞌ. 
2CO.10.18	Cuan li nequeꞌxye ribeb nak cha̱bileb. Abanan ma̱cꞌaꞌ na-oc cuiꞌ li nequeꞌxye. Aꞌ li kꞌaxal lokꞌ, aꞌan nak li Dios tixye nak li jun aꞌan cha̱bil.
2CO.11.1	Usan cui tine̱cuy chic caꞌchꞌinak usta to̱ntil a̱tin che̱ru la̱ex li cꞌaꞌru tinye ut cherabihak li cꞌaꞌru tinye e̱re. 
2CO.11.2	La̱in kꞌaxal nequexincꞌoxla joꞌ nak li Dios nequexcꞌoxla. Ut nacuaj nak caꞌaj cuiꞌ li Cristo te̱ta̱ke. Joꞌ nak li yucuaꞌbej naxkꞌaxtesi lix rabin chi sumla̱c riqꞌuin jun chi cui̱nk, joꞌcan ajcuiꞌ nak xexinkꞌaxtesi riqꞌuin li Cristo. Aꞌan joꞌ li be̱lomej. 
2CO.11.3	Abanan yo̱quin chi cꞌoxlac che̱rix xban nak ninnau chanru nak quibalakꞌi̱c lix Eva xban li cꞌantiꞌ. Ma̱re anchal texbalakꞌi̱k la̱ex ut ma̱re incꞌaꞌ chic te̱pa̱b li Cristo chi anchal e̱chꞌo̱l ut ma̱re incꞌaꞌ chic te̱lokꞌoni. 
2CO.11.4	Nincꞌoxlac che̱rix xban nak cuan li nequeꞌcuulac saꞌ e̱ya̱nk ut nequeqꞌue e̱chꞌo̱l chirabinquil li cꞌaꞌru nequeꞌxye, usta jalan nequeꞌxcꞌut che̱ru chirix li Jesucristo. Ut nequepa̱b li cꞌaꞌru nequeꞌxye usta jalan nequeꞌxye chirix li Santil Musikꞌej. Ut naxcꞌul e̱chꞌo̱l nak jalan nequeꞌxcꞌut che̱ru chirix li colba-ib li ac xepa̱b xbe̱n cua. 
2CO.11.5	Eb aꞌan nequeꞌxye nak apostoleb ut nequeꞌxnimobresi rib ut nequeꞌxye nak kꞌaxal cha̱bileb. ¿Ma cubenak ta biꞌ incuanquil la̱in chiruheb aꞌan? 
2CO.11.6	Ma̱re incꞌaꞌ ninnau a̱tinac chi cha̱bil, abanan ninnau chi tzꞌakal lix ya̱lal li ra̱tin li Dios. Ut junelic nincꞌut che̱ru chi tzꞌakal lix ya̱lal. 
2CO.11.7	La̱in xinchꞌolob che̱ru lix ya̱lal li ra̱tin li Dios ut ma̱cꞌaꞌ cꞌaꞌru xexinchꞌiꞌchꞌiꞌi cuiꞌ. Yal chi ma̱tan xinchꞌolob lix ya̱lal li colba-ib che̱ru ut xincubsi incuanquil re nak texcolekꞌ. ¿Ma ra ta biꞌ xinba̱nu e̱re? 
2CO.11.8	Cuan nak xincꞌul intenkꞌanquil re xnumsinquil li cutan riqꞌuin li kech aj pa̱banelil li cuanqueb saꞌ jalan tenamit. Joꞌcan nak xru xincꞌanjelac e̱riqꞌuin la̱ex. ¿Ma incꞌaꞌ ta biꞌ us li xinba̱nu? 
2CO.11.9	Nak quincuan chak e̱riqꞌuin, cuan nak ma̱cꞌaꞌ cuan cue. Abanan incꞌaꞌ xexinchꞌiꞌchꞌiꞌi riqꞌuin intzacae̱mk. Nak queꞌcuulac li herma̱n aj Macedonia, aꞌan eb queꞌqꞌuehoc intumin. Joꞌcan nak incꞌaꞌ quinqꞌue saꞌ e̱be̱n xqꞌuebal intzacae̱mk chi moco tinqꞌue saꞌ e̱be̱n anakcuan. 
2CO.11.10	Xban nak li Cristo cuan cuiqꞌuin, joꞌcan nak ninye li ya̱l ut saꞌ chixjunil li naꞌajej Acaya, chixjunileb teꞌnaꞌok re nak incꞌaꞌ xinqꞌue saꞌ e̱be̱n intenkꞌanquil. 
2CO.11.11	¿Cꞌaꞌru xya̱lal aꞌin? ¿Ma naraj ta biꞌ naxye nak incꞌaꞌ nequexinra? Li Dios naxnau nak nequexinra. 
2CO.11.12	Ut incꞌaꞌ tincanab xba̱nunquil li yo̱quin chixba̱nunquil xban nak cuan li nequeꞌxye nak juntakꞌe̱t lix cꞌanjeleb riqꞌuin lin cꞌanjel la̱in. Incꞌaꞌ tincanab cꞌanjelac chi ma̱tan xban nak incꞌaꞌ nacuaj nak teꞌxjuntakꞌe̱ta ribeb cuiqꞌuin. 
2CO.11.13	Eb li cui̱nk aꞌin nequeꞌxqꞌue rib chokꞌ apóstol. Abanan ma̱cuaꞌ li Cristo quiqꞌuehoc reheb chokꞌ apóstol. Eb aꞌan aj balakꞌ ut junes balakꞌi̱nc nequeꞌxba̱nu. 
2CO.11.14	Misach e̱chꞌo̱l chirabinquil aꞌan. Joꞌcan ajcuiꞌ naxba̱nu laj tza. Cuan nak naxcꞌutbesi rib joꞌ ángel ut chanchan naxcutanobresi li kanaꞌleb. 
2CO.11.15	Chi moco chisachk e̱chꞌo̱l chirabinquil nak eb laj cꞌanjel chiru laj tza nequeꞌxcꞌutbesi rib joꞌ aj cꞌanjel saꞌ ti̱quilal. Abanan ta̱cuulak xkꞌehil nak teꞌxtoj rix lix ma̱usilaleb.
2CO.11.16	Jun sut chic tinye e̱re nak cherabihak li cꞌaꞌru tinye. Ma̱ jun taxak e̱re tixcꞌoxla nak ma̱cꞌaꞌ innaꞌleb. Abanan cui nequecꞌoxla nak ma̱cꞌaꞌ innaꞌleb, cherabi li cua̱tin joꞌ nak nequex-abin chiruheb li ma̱cꞌaꞌeb xnaꞌleb. ¿Ma incꞌaꞌ ta biꞌ raj ta̱ru̱k tina̱tinak chirix lin cuanquil la̱in? 
2CO.11.17	Li cꞌaꞌru yo̱quin chixyebal anakcuan moco qꞌuebil ta cue xban li Ka̱cuaꞌ. Abanan tinye xban nak la̱ex incꞌaꞌ nequetau xya̱lal. Yo̱quin chi a̱tinac anakcuan joꞌ nequeꞌxba̱nu li cui̱nk li nequeꞌxnimobresi rib. 
2CO.11.18	Nabaleb nequeꞌxnimobresi rib riqꞌuin li cꞌaꞌru nequeꞌxba̱nu arin saꞌ ruchichꞌochꞌ. ¿Ma incꞌaꞌ ta biꞌ raj ta̱ru̱k tinnimobresi ajcuiꞌ cuib la̱in? 
2CO.11.19	La̱ex cuan raj e̱naꞌleb nak nequerecꞌa e̱rib. Abanan nequeqꞌue e̱chꞌo̱l chirabinquil li cꞌaꞌru nequeꞌxye li ma̱cꞌaꞌeb xnaꞌleb. 
2CO.11.20	Cui nequexrahobtesi̱c yal nequecuy. Cui namakꞌeꞌ li cꞌaꞌru e̱re che̱ru, ma̱cꞌaꞌ nequeye. Cui nequexbalakꞌi̱c, yal nequecanab chi joꞌcan. Ut cui nequeꞌxkꞌetkꞌeti rib che̱ru, aꞌan chic li nacuulac che̱ru. Ut cui nasaqꞌueꞌ saꞌ xnakꞌ e̱ru, yal nequecuy. 
2CO.11.21	¿Ma xuta̱nal ta biꞌ chokꞌ cue nak incꞌaꞌ naru ninba̱nu e̱re joꞌ nequeꞌxba̱nu eb aꞌan? Anakcuan tina̱tinak e̱riqꞌuin joꞌ nequeꞌxba̱nu li ma̱cꞌaꞌeb xnaꞌleb ut tinye e̱re aꞌin: Cui cuan li nequeꞌxnimobresi rib riqꞌuin lix yehom xba̱nuhom, ta̱ru̱k raj ajcuiꞌ tinnimobresi cuib la̱in. 
2CO.11.22	Nequeꞌxnimobresi rib xban nak aꞌan eb aj hebreo. La̱in ajcuiꞌ aj hebreo la̱in. Nequeꞌxnimobresi rib xban nak aꞌaneb aj Israel. Ut la̱in ajcuiꞌ aj Israel la̱in. Nequeꞌxnimobresi rib xban nak aꞌaneb ralal xcꞌajol laj Abraham ut joꞌcan ajcuiꞌ la̱in. La̱in ajcuiꞌ ralal xcꞌajol laj Abraham. 
2CO.11.23	Tinnimobresi caꞌchꞌinak cuib anakcuan ut tina̱tinak joꞌ nequeꞌxba̱nu li ma̱cꞌaꞌeb xnaꞌleb. Nequeꞌxye nak aj cꞌanjeleb chiru li Cristo. ¿Ma aꞌaneb ta biꞌ li kꞌaxal aj cꞌanjel chiru li Cristo chicuu la̱in? Incꞌaꞌ, xban nak la̱in tzꞌakalin x-apóstol li Jesucristo. Nabal li raylal nincꞌul saꞌ xcꞌabaꞌ li Cristo. Nintacuasi cuib chi cꞌanjelac. Nabal sut xinqꞌueheꞌ saꞌ tzꞌalam. Nabal sut xinsaqꞌueꞌ ut cuanqueb li nequeꞌraj incamsinquil. 
2CO.11.24	Eb laj judío quineꞌxqꞌue chi tzꞌu̱m. Jun chic ma̱ caꞌcꞌa̱l chi tzꞌu̱m nincꞌul chiru li jun sut. Ut o̱b sut quincꞌul chi joꞌcan. 
2CO.11.25	Oxib sut quinsaqꞌueꞌ riqꞌuin cheꞌ ut jun sut quineꞌxcuti chi pec. Oxib sut quijacheꞌ li jucub li cuanquin cuiꞌ nak yo̱quin chi xic jun pacꞌal li palau. Tzꞌakal jun cutan ut jun kꞌojyi̱n quincuan saꞌ li haꞌ saꞌ xyi li palau. 
2CO.11.26	Yalak bar ninxic xyebal resil li Cristo, xiu xiu cuanquin. Xiu xiu cuanquin nak ninnumeꞌ saꞌ eb li nimaꞌ. Xiu xiu cuanquin xbaneb laj e̱lkꞌ ut xbaneb li cuech tenamitil ut xbaneb li ma̱cuaꞌeb aj judío. Xiu xiu cuanquin saꞌ eb li tenamit joꞌ ajcuiꞌ saꞌ li qꞌuicheꞌ. Xiu xiu cuanquin nak ninnumeꞌ saꞌ li palau. Xiu xiu cuanquin xbaneb li nequeꞌxqꞌue rib joꞌ aj pa̱banel. 
2CO.11.27	Cau nincꞌanjelac ut xincuy li raylal. Xincuy li yoꞌlecꞌ ut cuan nak ma̱cꞌaꞌ intzacae̱mk. Xincuy intzꞌocajic ut xincuy inchaki el. Xincuy li que chi incꞌaꞌ tzꞌakal li cuakꞌ. 
2CO.11.28	Cuan chic nabal li raylal xincꞌul. Ut chirix chixjunil aꞌan, kꞌaxal cuiꞌchic nincꞌoxlac cuulaj cuulaj chirixeb chixjunileb laj pa̱banel li cuanqueb yalak bar. 
2CO.11.29	Cui cuan li kꞌun xchꞌo̱l li ma̱cꞌaꞌ xmetzꞌe̱u, kꞌaxal nintokꞌoba ruheb. Cui cuan li nequeꞌchꞌinan xchꞌo̱leb saꞌ lix pa̱ba̱leb, cꞌajoꞌ nak narahoꞌ inchꞌo̱l ut nincꞌoxlac chirixeb. 
2CO.11.30	Cui tento tina̱tinak chirix lin cꞌanjel, tina̱tinak chirix li cꞌaꞌ re ru li naxcꞌut nak ma̱cꞌaꞌ incuanquil injunes re nak incꞌaꞌ ta̱nima̱k cuu la̱in. 
2CO.11.31	Li Acuabej Dios, lix Yucuaꞌ li Ka̱cuaꞌ Jesucristo naxnau nak incꞌaꞌ ninticꞌtiꞌic. Lokꞌoninbil taxak li Dios chi junelic kꞌe cutan. 
2CO.11.32	Laj Aretas, aꞌan li acuabej saꞌ li tenamit Damasco. Nak cuanquin aran, jun li cui̱nk li nacꞌanjelac chiru laj Aretas, quixtakla xcꞌacꞌalenquil li oqueba̱l saꞌ li tenamit xban nak quiraj inchapbal. 
2CO.11.33	Abanan xincoleꞌ saꞌ rukꞌeb. Li tzꞌac li sutbil cuiꞌ li tenamit cuan jun lix ventanil. Ut aran quineꞌxcubsi chak saꞌ jun nimla chacach. Joꞌcan nak quincoleꞌ.
2CO.12.1	Ninnau nak ma̱cꞌaꞌ tinra chirix nak tinnimobresi cuib. Abanan cui tento nak tinba̱nu, nacuaj xserakꞌinquil e̱re cꞌaꞌru quicuil chanchan matqꞌuenbil quinba̱nu. Ut nacuaj xserakꞌinquil cꞌaꞌru quixcꞌutbesi chicuu li Ka̱cuaꞌ. 
2CO.12.2	Ca̱laju chihab anakcuan nak quincꞌameꞌ toj saꞌ li rox tasal li choxa. Incꞌaꞌ ninnau ma matqꞌuenbil quinba̱nu malaj quincꞌameꞌ chi tzꞌakal. Caꞌaj cuiꞌ li Dios naxnau. 
2CO.12.3	Incꞌaꞌ ninnau chan ta cuiꞌ ru nak co̱in saꞌ choxa. Abanan ninnau nak quincꞌameꞌ ut li Dios naxnau chanru quixba̱nu nak quinixcꞌam saꞌ choxa. 
2CO.12.4	Ut li cꞌaꞌru quicuabi aran incꞌaꞌ naru nina̱tinac chirix xban nak moco xcꞌulub ta junak cui̱nk a̱tinac chirix ut incꞌaꞌ natauman junak a̱tin re xyebal xban nak kꞌaxal numtajenak xlokꞌal. 
2CO.12.5	Naru raj tinnimobresi cuib riqꞌuin li cꞌaꞌru quicuabi chak saꞌ choxa. Abanan caꞌaj cuiꞌ tina̱tinak chirix li cꞌaꞌru naxcꞌut nak ma̱cꞌaꞌ incuanquil injunes xban nak yal cui̱nkin. 
2CO.12.6	La̱in naru raj tinnimobresi cuib xban nak ya̱l li cꞌaꞌru quicuabi chak, abanan incꞌaꞌ ninba̱nu re nak ma̱ ani tixcꞌoxla nak kꞌaxal nim incuanquil. Caꞌaj cuiꞌ li nacuaj, aꞌan nak la̱ex te̱qꞌue retal lin yehom inba̱nuhom. 
2CO.12.7	Li Dios incꞌaꞌ quiraj nak tinnimobresi cuib xban li kꞌaxal lokꞌ quilajxcꞌutbesi chak chicuu. Joꞌcan nak quiqꞌueheꞌ jun li raylal saꞌ inbe̱n. Chanchan li cuan qꞌuix saꞌ intibel nak nacuecꞌa. Aꞌan xtakl laj tza re inrahobtesinquil. Cuan li raylal aꞌin re nak incꞌaꞌ tinnimobresi cuib. 
2CO.12.8	Oxib sut xintijoc ut xintzꞌa̱ma chiru li Ka̱cuaꞌ nak chirisihak li raylal aꞌin li yo̱ chi rahobtesi̱nc cue. 
2CO.12.9	Abanan li Ka̱cuaꞌ quixye cue: Incꞌaꞌ nacuisi la̱ raylal. Abanan tatintenkꞌa re nak ta̱cuy xnumsinquil. La̱in ninqꞌue lin cuanquil re li ani naxnau nak ma̱cꞌaꞌ xcuanquil xjunes, chan cue. Joꞌcan nak nasahoꞌ saꞌ inchꞌo̱l riqꞌuin li raylal re nak lix cuanquil li Cristo cua̱nk cuiqꞌuin. 
2CO.12.10	Joꞌcan nak nasahoꞌ saꞌ inchꞌo̱l nak ma̱cꞌaꞌ incuanquil injunes ut nak ninhobeꞌ joꞌ ajcuiꞌ nak nincꞌul li raylal, li chꞌaꞌajquilal ut li rahobtesi̱c saꞌ xcꞌabaꞌ li Jesucristo. Nasahoꞌ saꞌ inchꞌo̱l xban nak cui ma̱cꞌaꞌ incuanquil injunes cuib, ninnau nak cuan incuanquil saꞌ xcꞌabaꞌ li Jesucristo.
2CO.12.11	Chanchan nak ma̱cꞌaꞌ innaꞌleb nak ninserakꞌi e̱re chixjunil li xincꞌul. Incꞌaꞌ raj xinye e̱re. Abanan e̱ban la̱ex nak xinba̱nu xban nak la̱ex incꞌaꞌ nequeqꞌue incuanquil chokꞌ apóstol. La̱ex raj li xexqꞌuehoc incuanquil. Moco cubenak ta incuanquil la̱in chiruheb li nequeꞌxqꞌue rib chokꞌ apóstol usta ma̱cꞌaꞌ incuanquil injunes. 
2CO.12.12	Nak cuanquin e̱riqꞌuin nabal quincuy ut riqꞌuin xcuanquil li Dios quilajinba̱nu li milagro ut li sachba chꞌo̱lej li nacꞌutuc re nak la̱in tzꞌakal apóstol. 
2CO.12.13	Joꞌ quinba̱nu chak saꞌ xya̱nkeb laj pa̱banel li quinnumeꞌ cuiꞌ chak, joꞌcan ajcuiꞌ quinba̱nu nak cuanquin e̱riqꞌuin. Li cꞌaꞌru incꞌaꞌ xinqꞌue saꞌ e̱be̱n, aꞌan lin tenkꞌanquil. ¿Ma ma̱c ta biꞌ li xinba̱nu? Checuy inma̱c cui incꞌaꞌ us xinba̱nu. 
2CO.12.14	Anakcuan ac xincauresi cuib re nak tinxic e̱riqꞌuin saꞌ rox sut. Abanan incꞌaꞌ texinchꞌiꞌchꞌiꞌi riqꞌuin cꞌaꞌru cue. Ma̱cuaꞌ li cꞌaꞌru e̱re ninra. La̱ex ban li nequexinra. Ma̱cuaꞌeb li cocꞌal li nequeꞌchꞌolanin re li yucuaꞌbej. Aꞌ li yucuaꞌbej, aꞌan li nachꞌolanin reheb li ralal xcꞌajol. 
2CO.12.15	Joꞌcan nak chixjunil li cꞌaꞌru cuan cue chi anchal inchꞌo̱l tinsach re e̱tenkꞌanquil ut tintacuasi cuib re nak texcolekꞌ. Cui kꞌaxal nequexinra, ¿ma incꞌaꞌ ta biꞌ ta̱ru̱k tine̱ra la̱in? 
2CO.12.16	Chi yal incꞌaꞌ xexinchꞌiꞌchꞌiꞌi. Abanan ma̱re cuan saꞌ e̱ya̱nk teꞌxcꞌoxla nak e̱balakꞌinquil yo̱quin. 
2CO.12.17	¿Chanru nak xexinbalakꞌi? ¿Ma xexbalakꞌi̱c ta biꞌ xbaneb li ani xintakla e̱riqꞌuin? 
2CO.12.18	La̱in xintzꞌa̱ma chiru laj Tito nak ta̱xic e̱riqꞌuin ut xintakla li herma̱n chirix. ¿Ma xexbalakꞌi ta biꞌ laj Tito? ¿Ma incꞌaꞌ ta biꞌ junaj li kacꞌaꞌux cuochben laj Tito? ¿Ma incꞌaꞌ ta biꞌ junaj li kanaꞌleb? 
2CO.12.19	Ma̱re yal re xcolbal cuib che̱ru nak nequecꞌoxla. Abanan moco joꞌcan ta. Li Dios naxnau chi tzꞌakal nak saꞌ xcꞌabaꞌ li Cristo nina̱tinac. Ex inherma̱n, chixjunil li ninba̱nu, aꞌan re e̱tenkꞌanquil re nak texqꞌui̱k saꞌ le̱ pa̱ba̱l. 
2CO.12.20	Nincꞌoxla nak tincuulak e̱riqꞌuin ma̱re incꞌaꞌ sahak e̱chꞌo̱l cuiqꞌuin, ut la̱in ma̱re incꞌaꞌ sahak inchꞌo̱l e̱riqꞌuin xban nak toj cuan li cꞌaꞌak re ru incꞌaꞌ us saꞌ e̱ya̱nk. Ma̱re toj cuan li pletic ut li cakali̱nc saꞌ e̱ya̱nk ut ma̱re toj cuan li joskꞌil ut li nimobresi̱nc ib, malaj ut li kꞌaba̱nc ut li xicꞌ iloc ut ma̱re toj cuan li kꞌetkꞌetil e̱riqꞌuin malaj ut li poꞌoj ib. 
2CO.12.21	Nincꞌoxla nak tincuulak e̱riqꞌuin, te̱cꞌut inxuta̱n chiru li Dios xban li cꞌaꞌru yo̱quex chixba̱nunquil. Ma̱re tinya̱bak chirixeb li queꞌxba̱nu li incꞌaꞌ us ut toj ma̱jiꞌ nequeꞌxyotꞌ xchꞌo̱l ut toj ma̱jiꞌ xeꞌxjal xcꞌaꞌux riqꞌuin li ma̱usilal li queꞌxba̱nu joꞌ li muxuc caxa̱r, li coꞌbe̱tac yumbe̱tac ut li cꞌaꞌak chic ru chi ma̱usilal.
2CO.13.1	Aꞌin li rox sut nak tincuulak e̱riqꞌuin. Cui cuan li ta̱jitekꞌ nak tincuulak, tento nak cua̱nk cuib malaj oxib li testigo chixyebal nak ya̱l lix ma̱c, joꞌ tzꞌi̱banbil saꞌ li Santil Hu. 
2CO.13.2	Nak quincuulac xcaꞌ sut e̱riqꞌuin, quinqꞌueheb chak xnaꞌlebeb li yo̱queb chi ma̱cobc joꞌ ajcuiꞌ che̱junilex. Ut anakcuan ma̱ anihin saꞌ e̱ya̱nk ut tinchꞌolob cuiꞌchic xya̱lal che̱ru. Nak tincuulak cuiꞌchic e̱riqꞌuin, la̱in tebinkꞌus chi cau li ani incꞌaꞌ us yo̱queb chixba̱nunquil. Incꞌaꞌ chic teꞌcuil xtokꞌoba̱l ru. 
2CO.13.3	Riqꞌuin aꞌin te̱nau nak nina̱tinac riqꞌuin li cuanquil qꞌuebil cue xban li Cristo. Moco ma̱cꞌaꞌ ta xcuanquil li Cristo re e̱kꞌusbal. Kꞌaxal nim ban xcuanquil che̱kꞌusbal. 
2CO.13.4	Cubenak xcuanquil li Cristo nak quicamsi̱c chiru li cruz. Abanan quicuaclesi̱c cuiꞌchic saꞌ xya̱nkeb li camenak chi yoꞌyo xban xcuanquil li Dios. Joꞌ nak quixcubsi xcuanquil li Cristo, joꞌcan ajcuiꞌ takacubsi kacuanquil la̱o. Abanan yoꞌyo̱co xban xcuanquil li Dios ut qꞌuebil ke li kacuanquil xban li Dios re xkꞌusbaleb li nequeꞌxba̱nu li incꞌaꞌ us. 
2CO.13.5	Qꞌuehomak retal le̱ yuꞌam. ¿Ma tzꞌakal re ru le̱ yuꞌam? ¿Ma chi anchal e̱chꞌo̱l nequexpa̱ban? ¿Ma incꞌaꞌ ta biꞌ nequenau chi tzꞌakal nak li Cristo cuan e̱riqꞌuin? ¿Malaj ut toj ma̱jiꞌ nequexpa̱ban? 
2CO.13.6	Usan cui nak tincuulak e̱riqꞌuin, te̱qꞌue retal nak la̱in tzꞌakalin x-apóstol li Jesucristo. 
2CO.13.7	La̱in junelic nintzꞌa̱ma chiru li Dios nak incꞌaꞌ te̱ba̱nu li incꞌaꞌ us. Incꞌaꞌ nintzꞌa̱ma aꞌan re nak ta̱cꞌutu̱nk nak cha̱bil li cꞌanjel ninba̱nu saꞌ e̱ya̱nk. Re ban nak tzꞌakalak re ru le̱ yuꞌam. Nacuaj nak te̱ba̱nu li us usta incꞌaꞌ naqꞌueheꞌ xcuanquil li cꞌanjel li ninba̱nu saꞌ e̱ya̱nk. 
2CO.13.8	La̱o incꞌaꞌ naru nakapoꞌ ru li ya̱l. Nococꞌanjelac ban re xqꞌuebal xcuanquil li ya̱l. 
2CO.13.9	Joꞌcan nak kꞌaxal raj ta̱sahokꞌ saꞌ inchꞌo̱l nak tincuulak e̱riqꞌuin cui cha̱bilak chic le̱ yuꞌam re nak incꞌaꞌ tento tincꞌut che̱ru nak cuan incuanquil re e̱kꞌusbal. Nintijoc che̱rix re nak tzꞌakalak re ru le̱ yuꞌam saꞌ le̱ pa̱ba̱l. 
2CO.13.10	Joꞌcan nak yo̱quin chixtzꞌi̱banquil li hu aꞌin e̱riqꞌuin nak toj ma̱jiꞌ ninxic e̱riqꞌuin. Nak cua̱nkin cuiꞌchic saꞌ e̱ya̱nk la̱in incꞌaꞌ nacuaj texinkꞌus chi cau usta cuan incuanquil re e̱kꞌusbal. Li Ka̱cuaꞌ incꞌaꞌ quixqꞌue lin cuanquil re e̱sachbal. Re ban e̱tenkꞌanquil saꞌ le̱ pa̱ba̱l.
2CO.13.11	Anakcuan ex inherma̱n, texinchakꞌrabi riqꞌuin a a̱tin aꞌin: Jalomak le̱ cꞌaꞌux re nak tzꞌakalak e̱re e̱ru. Cheqꞌuehak retal li joꞌ qꞌuial xinye e̱re. Junajak taxak le̱ cꞌaꞌux ut chexcua̱nk saꞌ xya̱lal chi ribil e̱rib. Ut cua̱nk e̱riqꞌuin li Dios li narahoc ke ut naxqꞌue ke li tuktu̱quil usilal. 
2CO.13.12	Cheqꞌuehak xsahil e̱chꞌo̱l chi ribil e̱rib riqꞌuin santil utzꞌuc u. 
2CO.13.13	Chixjunileb laj pa̱banel li cuanqueb arin nequeꞌxtakla xsahil e̱chꞌo̱l. 
2CO.13.14	Chicua̱nk taxak e̱riqꞌuin li rusilal li Ka̱cuaꞌ Jesucristo, ut chicua̱nk taxak e̱riqꞌuin li rahoc ib li naxqꞌue li Ka̱cuaꞌ Dios, ut aꞌ taxak li Santil Musikꞌej chicua̱nk e̱riqꞌuin. Joꞌcan taxak.
GAL.1.1	La̱in laj Pablo. La̱in x-apóstol li Jesucristo. Moco taklanbilin ta xban cui̱nk, chi moco saꞌ xcꞌabaꞌ junak cui̱nk. Taklanbilin ban xban li Jesucristo ut xban li Acuabej Dios, li quicuaclesin cuiꞌchic re chi yoꞌyo li Jesucristo saꞌ xya̱nkeb li camenak. 
GAL.1.2	La̱in yo̱quin chixtaklanquil li hu aꞌin e̱riqꞌuin che̱junilex la̱ex li cuanquex saꞌ li junju̱nk chi iglesia aran Galacia. Ut eb li herma̱n li cuanqueb cuochben yo̱queb ajcuiꞌ chixtaklanquil xsahil e̱chꞌo̱l. 
GAL.1.3	Chicua̱nk taxak e̱riqꞌuin li usilal ut li tuktu̱quilal li naxqꞌue li Dios li kaYucuaꞌ ut li naxqꞌue li Ka̱cuaꞌ Jesucristo. 
GAL.1.4	Li Jesucristo quixkꞌaxtesi rib chi ca̱mc saꞌ xcꞌabaꞌ li kama̱c xban nak joꞌcan quiraj li Dios Acuabej. Quixba̱nu aꞌan re kacolbal chiru li ma̱usilal saꞌ li ruchichꞌochꞌ. 
GAL.1.5	Lokꞌoninbil taxak ru li Acuabej Dios chi junelic kꞌe cutan. Joꞌcan taxak.
GAL.1.6	Nasach inchꞌo̱l e̱ban xban nak kꞌaxal junpa̱t yo̱quex chixcanabanquil li tzꞌakal Dios li quisicꞌoc e̱ru xban li rusilal li Jesucristo. Ut yo̱quex chixpa̱banquil jalan tijleb chirix li evangelio li moco ya̱l ta. 
GAL.1.7	Aꞌin moco naraj ta naxye nak cuan jun chic li evangelio. Lix ya̱lal aꞌan, aꞌin: cuanqueb li nequeꞌraj xpoꞌbal ru li evangelio li naxqꞌue li Ka̱cuaꞌ Jesucristo. 
GAL.1.8	Usta la̱o, usta junak ángel ta̱cha̱lk saꞌ choxa chixyebal e̱re jalan tijleb chirix li evangelio chiru li ac xkachꞌolob che̱ru, tzꞌekta̱nanbilak taxak xban li Dios li ani ta̱ba̱nu̱nk re chi joꞌcaꞌin. 
GAL.1.9	Ac xkaye aꞌin e̱re ut nakaye cuiꞌchic e̱re, cui junak tixye e̱re jalan tijleb chirix li evangelio chiru li ac xerabi, tzꞌekta̱nanbilak taxak xban li Dios li ani ta̱ba̱nu̱nk re chi joꞌcaꞌin. 
GAL.1.10	¿Ma yal re ta biꞌ nak teꞌsahokꞌ xchꞌo̱l li cui̱nk cuiqꞌuin nak yo̱quin chixyebal chi joꞌcaꞌin? ¿Ma incꞌaꞌ ta biꞌ yo̱quin chixyebal chi joꞌcaꞌin re nak sahak xchꞌo̱l li Dios cuiqꞌuin? ¿Ma tincuaj ta biꞌ tincꞌojob xchꞌo̱leb li cui̱nk? Ma̱ jokꞌe xban nak cui ta toj nacuaj xcꞌojobanquil xchꞌo̱leb li cui̱nk ma̱cuaꞌin raj aj cꞌanjel chiru li Jesucristo.
GAL.1.11	Ex inherma̱n, nacuaj nak te̱nau nak li evangelio li xinchꞌolob che̱ru, aꞌan ma̱cuaꞌ yal xcꞌaꞌux cui̱nk. 
GAL.1.12	Ma̱cuaꞌ yal riqꞌuin junak cui̱nk quicuabi, chi moco riqꞌuin ta junak cui̱nk quintzol cuib. Aꞌ ban li Ka̱cuaꞌ Jesucristo, aꞌan li quicꞌutbesin re chicuu. 
GAL.1.13	Ac e̱rabiom ajcuiꞌ resil chanru nak quincuan chak saꞌ lix pa̱ba̱leb laj judío. La̱ex nequenau nak kꞌaxal nabal li raylal quinba̱nu reheb li nequeꞌpa̱ban re li Dios ut quinyal inkꞌe chixsachbal ruheb laj pa̱banel. 
GAL.1.14	La̱in li kꞌaxal cuiꞌchic quinqꞌue inchꞌo̱l chiruheb li cuech sa̱jilal chixba̱nunquil li cꞌaꞌru naxye lix pa̱ba̱leb laj judío. Ut kꞌaxal cuiꞌchic quinba̱nu li naꞌleb canabanbil ke xbaneb li kaxeꞌ kato̱n. 
GAL.1.15	Nak toj ma̱jiꞌ ninyoꞌla, xban xnimal rusilal, li Dios ac xsicꞌ chak cuu re tincꞌanjelak chiru. 
GAL.1.16	Ut nak li Dios quiraj xcꞌutbesinquil li Ralal chicuu re nak tinchꞌolob resil chiruheb li ma̱cuaꞌeb aj judío, incꞌaꞌ xinpatzꞌ innaꞌleb re junak cui̱nk. 
GAL.1.17	Chi moco co̱in ta Jerusalén chi a̱tinac riqꞌuineb li apóstol li quisiqꞌueꞌ ruheb junxil chicuu. Ti̱c ban co̱in Arabia ut mokon quinsukꞌi cuiꞌchic Damasco. 
GAL.1.18	Oxib chihab xpa̱banquil li Dios inban nak co̱in Jerusalén re nak tinnau ru laj Pedro. Oꞌlaju cutan quincuan chak riqꞌuin. 
GAL.1.19	Ut quicuil ru laj Jacobo ri̱tzꞌin li Ka̱cuaꞌ Jesucristo. Ut chirix chic aꞌan, ma̱ jun chic reheb li apóstol quicuileb ru. 
GAL.1.20	Li Dios naxnau nak tzꞌakal ya̱l li cꞌaꞌru yo̱quin chixtzꞌi̱banquil saꞌ li hu aꞌin. 
GAL.1.21	Chirix chic aꞌan co̱in saꞌ eb li naꞌajej xcue̱nt Siria ut Cilicia. 
GAL.1.22	Ut toj ma̱jiꞌak nequeꞌxnau cuu eb laj pa̱banel saꞌ xcꞌabaꞌ li Cristo, li cuanqueb aran Judea. 
GAL.1.23	Yal resil nequeꞌrabi li nayeman chicuix: Li cui̱nk li quirahobtesin reheb laj pa̱banel junxil, anakcuan aꞌan chic yo̱ chi yehoc resil li colba-ib li quiraj raj xsachbal junxil, chanqueb. 
GAL.1.24	Ut eb aꞌan queꞌxlokꞌoni ru li Dios nak queꞌrabi resil nak quinpa̱b li Cristo.
GAL.2.1	Mokon chic nak ac xnumeꞌ ca̱laju chihab, co̱in cuiꞌchic Jerusalén cuochben laj Bernabé. Ut kacꞌam laj Tito chikix. 
GAL.2.2	Co̱in xban nak li Dios quixcꞌutbesi chicuu nak tento tinxic Jerusalén. Ut queꞌxchꞌutub rib li nequeꞌcꞌamoc be chiruheb laj pa̱banel. Ut quinserakꞌi reheb li resilal li evangelio li yo̱quin chixjulticanquil reheb li ma̱cuaꞌeb aj judío. Quinchꞌolob xya̱lal chiruheb re nak incꞌaꞌ ta̱cana̱k chi ma̱cꞌaꞌ rajbal chiruheb li cꞌaꞌru yo̱quin chixba̱nunquil joꞌ ajcuiꞌ li ac xinba̱nu. 
GAL.2.3	Laj Tito ma̱cuaꞌ aj judío. Abanan eb laj cꞌamol be incꞌaꞌ queꞌxmin ru chixcꞌulbal li circuncisión. 
GAL.2.4	Abanan cuan ajcuiꞌ junju̱nk queꞌraj raj xminbal ru xcꞌulbal li circuncisión. Eb aꞌan nequeꞌxye rib nak aj pa̱baneleb. Queꞌoc saꞌ kaya̱nk chi mukmu re xqꞌuebal retal li usilal cuanco cuiꞌ saꞌ xcꞌabaꞌ li Jesucristo ma yo̱co chixpa̱banquil li najter chakꞌrab malaj incꞌaꞌ. Eb aꞌan queꞌraj raj cuiꞌchic kaqꞌuebal rubel xcuanquil li najter chakꞌrab. 
GAL.2.5	Abanan la̱o ma̱ jokꞌe kaba̱nu li cꞌaꞌru queꞌxye ke xban nak la̱o incꞌaꞌ quikaj nak teꞌxpoꞌ ru li evangelio, li tzꞌakal ya̱l li ac xerabi. 
GAL.2.6	Ut eb li ni̱nkeb xcuanquil saꞌ xya̱nkeb laj pa̱banel ma̱cꞌaꞌ queꞌxye chirix li cꞌaꞌru yo̱quin chixba̱nunquil. Ma̱cꞌaꞌ nacuaj re usta ni̱nkeb xcuanquil. Chiru li Dios juntakꞌe̱to. 
GAL.2.7	Ma̱cꞌaꞌ queꞌxye li ni̱nkeb xcuanquil. Queꞌxqꞌue ban retal nak tenebanbil saꞌ inbe̱n xban li Dios xyebal resil li evangelio reheb li ma̱cuaꞌeb aj judío joꞌ nak quiteneba̱c saꞌ xbe̱n laj Pedro xban li Dios xyebal resil li evangelio reheb laj judío. 
GAL.2.8	Li Dios quixsicꞌ cuu chokꞌ apóstol re tincꞌanjelak saꞌ xya̱nkeb li ma̱cuaꞌeb aj judío joꞌ nak quixsicꞌ ru laj Pedro re ta̱cꞌanjelak saꞌ xya̱nkeb laj judío. 
GAL.2.9	Laj Jacobo, laj Pedro ut laj Juan, aꞌaneb aj cꞌamol be saꞌ xya̱nkeb laj pa̱banel. Nak queꞌxqꞌue retal nak sicꞌbil cuu xban li Dios, queꞌxqꞌue li rukꞌeb cue ut re laj Bernabé. Aꞌan retalil nak kacomon kib chi cꞌanjelac chiru li Dios. Ut xkacꞌu̱b ru nak la̱in ut laj Bernabé tocꞌanjelak saꞌ xya̱nkeb li ma̱cuaꞌeb aj judío ut eb aꞌan teꞌcꞌanjelak saꞌ xya̱nkeb laj judío. 
GAL.2.10	Caꞌaj cuiꞌ li queꞌxtzꞌa̱ma chiku nak cheꞌjulticokꞌ ke eb li nebaꞌ li cuanqueb Jerusalén, ut aꞌan li ninqꞌue inchꞌo̱l chixba̱nunquil.
GAL.2.11	Nak quicuulac laj Pedro Antioquía, la̱in quinkꞌus xban nak incꞌaꞌ us li yo̱ chixba̱nunquil. 
GAL.2.12	Nak toj ma̱jiꞌ nequeꞌcuulac li taklanbileb xban laj Jacobo, laj Pedro nacuaꞌac riqꞌuineb li ma̱cuaꞌeb aj judío. Aban nak queꞌcuulac eb aꞌan, quirisi rib saꞌ xya̱nkeb li ma̱cuaꞌeb aj judío xban nak quixxucuaheb ru laj judío li nequeꞌyehoc re nak tento xcꞌulbal li circuncisión. 
GAL.2.13	Eb laj pa̱banel aj judío queꞌoc chixba̱nunquil li caꞌ pacꞌalil naꞌleb li quixba̱nu laj Pedro toj retal nak qui-oc ajcuiꞌ chixba̱nunquil laj Bernabé xban nak joꞌcan quicꞌameꞌ cuiꞌ xbe xbaneb. 
GAL.2.14	Nak quinqꞌue retal nak incꞌaꞌ yo̱queb chixba̱nunquil joꞌ naraj li evangelio, chiruheb chixjunileb laj pa̱banel quinye re laj Pedro: Ya̱l nak la̱at aj judío chalen chak saꞌ la̱ yoꞌlajic, abanan ac junxil xacanab xba̱nunquil li cꞌaynakeb chixba̱nunquil laj judío. ¿Cꞌaꞌut nak nacamineb ru li ma̱cuaꞌeb laj judío chixba̱nunquil joꞌ nequeꞌxba̱nu laj judío? chanquin re.
GAL.2.15	La̱o aj judío chalen chak saꞌ kayoꞌlajic ut ma̱cuaꞌo xcomoneb li ma̱cuaꞌeb aj judío, li nequeꞌxye “aj ma̱c” reheb. 
GAL.2.16	Abanan nakanau nak ma̱ ani ta̱ti̱cobresi̱k xchꞌo̱l chiru li Dios riqꞌuin xba̱nunquil li cꞌaꞌru naxye li chakꞌrab. Riqꞌuin ban xpa̱banquil li Jesucristo. La̱o xkapa̱b li Ka̱cuaꞌ Jesucristo re ta̱ti̱cobresi̱k kachꞌo̱l chiru li Dios riqꞌuin xpa̱banquil li Cristo ut ma̱cuaꞌ riqꞌuin xba̱nunquil li naxye li chakꞌrab cocoleꞌ. Riqꞌuin xba̱nunquil li naxye li chakꞌrab, ma̱ ani ta̱ti̱cobresi̱k xchꞌo̱l chiru li Dios. 
GAL.2.17	Cui yo̱co chixsicꞌbal xti̱cobresinquil kachꞌo̱l chiru li Dios saꞌ xcꞌabaꞌ li Cristo, ut nak la̱o chic totaꞌli̱k chi cuan kama̱c, ¿ma aꞌan ta biꞌ naraj naxye nak aꞌ li Cristo yo̱ chi qꞌuehoc ke chi ma̱cobc? Ma̱ jokꞌe biꞌan. 
GAL.2.18	Cui la̱in tin-oc cuiꞌchic xpa̱banquil nak ta̱ti̱cobresi̱k inchꞌo̱l chiru li Dios riqꞌuin xba̱nunquil li naxye li chakꞌrab, aꞌan naraj naxye nak chi ya̱l la̱in aj ma̱c xban nak ac junxil xincanab xpa̱banquil li naꞌleb aꞌan. 
GAL.2.19	Chanchan nak li najter chakꞌrab xqꞌuehoc cue chi ca̱mc xban nak aꞌan xcꞌutuc re chicuu nak la̱in aj ma̱c. Anakcuan camenakin chic chiru lix cuanquil li chakꞌrab re nak yoꞌyo̱kin rubel xcuanquil li Dios. 
GAL.2.20	Li Jesucristo quicam chiru li cruz ut chanchan nak quinqꞌueheꞌ ajcuiꞌ la̱in cuochben. Ma̱cuaꞌ chic la̱in li yoꞌyo̱quin. Aꞌ chic li Cristo cuan cuiqꞌuin. Ut acꞌ chic lin yuꞌam xban nak xinpa̱b li Jesucristo li Ralal li Dios li quirahoc cue ut quixkꞌaxtesi rib chi ca̱mc saꞌ incꞌabaꞌ. 
GAL.2.21	Joꞌcan nak incꞌaꞌ nintzꞌekta̱na xcuanquil li rusilal li Dios. Cui ta saꞌ xcꞌabaꞌ li chakꞌrab nati̱cobresi̱c kachꞌo̱l, ma̱cꞌaꞌ raj rajbal nak quicam li Cristo.
GAL.3.1	La̱ex aj Galacia, ma̱cꞌaꞌ e̱naꞌleb. ¿Ani xbalakꞌin e̱re nak incꞌaꞌ chic yo̱quex xpa̱banquil lix ya̱lal? Nak xkachꞌolob che̱ru chanru nak quiqꞌueheꞌ li Jesucristo chiru cruz, chanchan nak tzꞌakal yo̱quex chirilbal. 
GAL.3.2	Caꞌaj cuiꞌ aꞌin nacuaj xpatzꞌbal e̱re. ¿Ma riqꞌuin ta biꞌ xba̱nunquil li naxye saꞌ li chakꞌrab nak xecꞌul li Santil Musikꞌej? Ma̱ jokꞌe. La̱ex xecꞌul li Santil Musikꞌej nak xepa̱b li Cristo. 
GAL.3.3	¿Ma kꞌaxal cuiꞌchic ma̱cꞌaꞌ e̱naꞌleb? Cui riqꞌuin li Santil Musikꞌej xetiquib chak xpa̱banquil li Jesucristo, ¿ma nequecꞌoxla anakcuan nak ta̱tzꞌaklok ru le̱ pa̱ba̱l yal riqꞌuin li cꞌaꞌak re ru nequeba̱nu e̱junes? 
GAL.3.4	¿Ma te̱canab chi ma̱cꞌaꞌ rajbal chixjunil li quecꞌul chi joꞌcanan? La̱in ninye nak incꞌaꞌ te̱ba̱nu chi joꞌcan. 
GAL.3.5	Li Dios naxqꞌue li Santil Musikꞌej ut naxba̱nu li milagros e̱riqꞌuin. Nacuaj tinpatzꞌ e̱re aꞌin: ¿ma naxba̱nu aꞌan xban nak nequepa̱b li chakꞌrab malaj ut xban nak xepa̱b li Cristo li quiyeheꞌ resil e̱re? 
GAL.3.6	Cꞌoxlankex caꞌchꞌinak chirix laj Abraham. Joꞌ naxye saꞌ li Santil Hu, laj Abraham quixpa̱b li Dios ut xban nak quipa̱ban, li Dios quixye nak ti̱c chic lix chꞌo̱l. 
GAL.3.7	Nacuaj nak te̱nau nak li tzꞌakal ralal xcꞌajol laj Abraham, aꞌaneb li nequeꞌpa̱ban re li Dios. 
GAL.3.8	Najter kꞌe cutan nak toj ma̱jiꞌ nacꞌulun resil li evangelio saꞌ ruchichꞌochꞌ, ac cuan saꞌ xchꞌo̱l li Dios nak ta̱ti̱cobresi̱k xchꞌo̱leb li ma̱cuaꞌeb aj judío nak teꞌpa̱ba̱nk. Joꞌcan nak tzꞌi̱banbil saꞌ li Santil Hu li quixye li Dios re laj Abraham: Saꞌ a̱cꞌabaꞌ la̱at osobtesinbilakeb chixjunileb li tenamit. (Gén. 12:3) 
GAL.3.9	Joꞌcan nak li ani nequeꞌpa̱ban, osobtesinbileb joꞌ nak qui-osobtesi̱c laj Abraham xban nak quixpa̱b li Dios. 
GAL.3.10	Chixjunileb li nequeꞌxsicꞌ xti̱quilal xchꞌo̱l riqꞌuin xba̱nunquil li naxye saꞌ li najter chakꞌrab, tenebanbil li tojba ma̱c saꞌ xbe̱neb xban nak joꞌcaꞌin tzꞌi̱banbil saꞌ li Santil Hu: Tenebanbil li tojba ma̱c saꞌ xbe̱neb li ani incꞌaꞌ nequeꞌxba̱nu chixjunil li tzꞌi̱banbil retalil saꞌ li chakꞌrab. (Deut. 27:26) 
GAL.3.11	Ac chꞌolchꞌo nak ma̱ ani ta̱ti̱cobresi̱k xchꞌo̱l chiru li Dios yal riqꞌuin xba̱nunquil li naxye saꞌ li najter chakꞌrab xban nak tzꞌi̱banbil saꞌ li Santil Hu nak ani naxpa̱b li Dios, ta̱ti̱cobresi̱k xchꞌo̱l chiru li Dios ut ta̱cua̱nk xyuꞌam chi junelic. (Hab. 2:4) 
GAL.3.12	Li chakꞌrab incꞌaꞌ naxye nak topa̱ba̱nk. Caꞌaj cuiꞌ naxye nak tento xba̱nunquil li naxye re nak ta̱cua̱nk li kayuꞌam. Joꞌcaꞌin tzꞌi̱banbil saꞌ li chakꞌrab: Li ani naxba̱nu chixjunil li naxye li chakꞌrab, li jun aꞌan ta̱cua̱nk xyuꞌam. (Lev. 18:5) 
GAL.3.13	Abanan li Jesucristo coxcol chiru li tojba ma̱c li tenebanbil saꞌ kabe̱n xban li chakꞌrab. Aꞌan quicoloc ke nak quixqꞌue rib chi ca̱mc re xtojbal rix li kama̱c. Joꞌcaꞌin tzꞌi̱banbil saꞌ li Santil Hu: Tzꞌekta̱nanbileb chixjunileb li nequeꞌcamsi̱c chi tꞌuytꞌu chiru li cheꞌ. (Deut. 21:23) 
GAL.3.14	Li Jesucristo quixtoj rix li kama̱c nak quicam chiru li cruz re nak saꞌ xcꞌabaꞌ aꞌan li ma̱cuaꞌeb aj judío teꞌxcꞌul li rosobtesinquil riqꞌuin li Dios joꞌ li quixcꞌul laj Abraham ut re ajcuiꞌ nak riqꞌuin xpa̱banquil li Jesucristo takacꞌul li Santil Musikꞌej li quiyechiꞌi̱c ke xban li Dios.
GAL.3.15	Ex inherma̱n, nacuaj xchꞌolobanquil lix ya̱lal aꞌin che̱ru riqꞌuin li cꞌaꞌru nacꞌulman saꞌ li kayuꞌam arin saꞌ ruchichꞌochꞌ. Junak cui̱nk nak tixba̱nu xcontrato, chi acak xakxo xcuanquil, ma̱ ani chic naru nasachoc re, chi moco tixtik ru. 
GAL.3.16	Joꞌ tzꞌi̱banbil saꞌ li Santil Hu, li cꞌaꞌru quiyechiꞌi̱c re laj Abraham xban li Dios, quiyechiꞌi̱c ajcuiꞌ reheb li ralal xcꞌajol. Moco yo̱ ta chi a̱tinac chirixeb chixjunileb li ralal xcꞌajol. Yo̱ ban chi a̱tinac chirix jun ajcuiꞌ. Ut li jun aꞌan, aꞌan li Cristo. 
GAL.3.17	Aꞌin ut tinye: Li Dios quixba̱nu jun li contrato najter riqꞌuin laj Abraham ut quixxakab xcuanquil saꞌ xcꞌabaꞌ li Cristo. Li chakꞌrab li quiqꞌueheꞌ re laj Moisés ca̱hib ciento riqꞌuin laje̱b xcaꞌcꞌa̱l (430) chihab mokon incꞌaꞌ naxsach xcuanquil li contrato li ac xakabanbil xcuanquil, chi moco tixcanab ta chi ma̱cꞌaꞌ rajbal li yechiꞌinbil re laj Abraham xban li Dios. 
GAL.3.18	Cui ta naru xcꞌulbal li colba-ib riqꞌuin xba̱nunquil li naxye li chakꞌrab, ma̱cꞌaꞌ raj rajbal li quiyechiꞌi̱c re laj Abraham xban li Dios. Abanan li cꞌaꞌru quixyechiꞌi li Dios re laj Abraham, aꞌan yal chi ma̱tan quixqꞌue. 
GAL.3.19	¿Cꞌaꞌru aj e nak quiqꞌueheꞌ li chakꞌrab? Aꞌan quiqꞌueheꞌ re nak tixcꞌut chiruheb li tenamit nak aꞌaneb aj kꞌetol chakꞌrab. Ut li chakꞌrab aꞌan quicuan xcuanquil toj quicꞌulun li Jesucristo li quiyoꞌla saꞌ xya̱nkeb li ralal xcꞌajol laj Abraham, li yechiꞌinbil xban li Dios. Eb li ángel queꞌcꞌanjelac chiru li Dios nak queꞌxye li chakꞌrab re laj Moisés; ut laj Moisés, aꞌan li quiyehoc re chiruheb li tenamit. 
GAL.3.20	Abanan ma̱ ani quijaloc a̱tin nak li Dios quixyechiꞌi li ma̱tan re laj Abraham. Aꞌ li Dios, aꞌan li quiba̱nun re. 
GAL.3.21	¿Ma aꞌin ta biꞌ naraj naxye nak li chakꞌrab naxsach xcuanquil li cꞌaꞌru quixyechiꞌi li Dios? ¡Ma̱ jokꞌe! Cui ta naru ta̱cua̱nk li kayuꞌam chi junelic riqꞌuin xba̱nunquil li naxye li chakꞌrab, ta̱ti̱cokꞌ aj raj cuiꞌ li kachꞌo̱l chiru li Dios xban li chakꞌrab. 
GAL.3.22	Li Santil Hu naxye nak chixjunil li ruchichꞌochꞌ cuan rubel xcuanquil li ma̱c re nak chixjunileb li teꞌpa̱ba̱nk re li Ka̱cuaꞌ Jesucristo teꞌxcꞌul ajcuiꞌ li colba-ib li quiyechiꞌi̱c xban li Dios. 
GAL.3.23	Nak toj ma̱jiꞌ nacꞌulun li Jesucristo saꞌ ruchichꞌochꞌ, toj cuanco rubel xcuanquil li chakꞌrab. Chanchan cuanco chi pre̱xil. Yo̱co chiroybeninquil nak li Dios tixtakla chak li Jesucristo li yechiꞌinbil xban, re nak riqꞌuin xpa̱banquil aꞌan tocolekꞌ. 
GAL.3.24	Joꞌcan nak li chakꞌrab, aꞌan nacꞌutuc xya̱lal chiku ut aꞌan nacꞌamoc ke riqꞌuin li Cristo re nak ti̱cobresinbilak kachꞌo̱l riqꞌuin xpa̱banquil li Cristo. 
GAL.3.25	Anakcuan ut ac xcuulac xkꞌehil xpa̱banquil li Jesucristo. Joꞌcan nak ma̱cꞌaꞌ chic xcuanquil li najter chakꞌrab saꞌ kabe̱n. 
GAL.3.26	Anakcuan la̱ex chic ralal xcꞌajol li Dios che̱junilex xban nak xepa̱b li Jesucristo. 
GAL.3.27	La̱ex xecꞌul li cubi haꞌ ut rehex chic li Cristo. Jalbil chic le̱ yuꞌam ut cha̱bil chic le̱ naꞌleb saꞌ xcꞌabaꞌ li Jesucristo. 
GAL.3.28	Anakcuan ut moco jalan ta chic laj griego chiruheb laj judío, chi moco jalan ta li mo̱s chiru li patrón, chi moco jalan ta li cui̱nk, chi moco jalan ta li ixk. Junaj ban chic ku saꞌ xcꞌabaꞌ li Jesucristo. 
GAL.3.29	Cui la̱ex rehex chic li Cristo, la̱ex ajcuiꞌ ralal xcꞌajol laj Abraham ut la̱ex te̱re̱chani ajcuiꞌ li cꞌaꞌru quiyechiꞌi̱c re laj Abraham xban li Dios.
GAL.4.1	Li nacuaj xyebal e̱re aꞌan aꞌin: nak toj caꞌchꞌin, li ta̱e̱chani̱nk re li jun cablal chanchan junak mo̱s. Ma̱cꞌaꞌ naru naxchꞌeꞌ xban nak ma̱jiꞌ natzꞌakloc xchihab usta aꞌan laj e̱chal re chixjunil. 
GAL.4.2	Toj cuan rubel xcuanquil li na-iloc re ut li nataklan re toj ta̱tzꞌaklok ru lix chihab joꞌ quixye lix yucuaꞌ. 
GAL.4.3	Joꞌcan ajcuiꞌ la̱o. Junxil chanchano cocꞌal. Cocuan rubel xcuanquil li najter naꞌleb nak toj ma̱jiꞌ nakanau bar cuan li ya̱l. 
GAL.4.4	Abanan nak quicuulac xkꞌehil, li Dios quixtakla li Ralal chi yoꞌla̱c saꞌ ruchichꞌochꞌ riqꞌuin jun li ixk. Ut quicuan ajcuiꞌ rubel xcuanquil li najter chakꞌrab. 
GAL.4.5	Li Dios quixtakla li Ralal re nak aꞌan ta̱colok reheb li cuanqueb rubel xcuanquil li chakꞌrab. Quixba̱nu aꞌin re nak la̱o naru to-oc chokꞌ ralal xcꞌajol. 
GAL.4.6	Re xcꞌutbal chiku nak la̱o chic ralal xcꞌajol, li Dios quixtakla li Santil Musikꞌej re nak ta̱cua̱nk kiqꞌuin. Ut xban nak cuan li Santil Musikꞌej kiqꞌuin, joꞌcan nak naru nakaye re li Dios, “at inYucuaꞌ.” 
GAL.4.7	Joꞌcan ut anakcuan ma̱cuaꞌex chic lokꞌbil mo̱s. La̱ex ban chic ralal li Dios. Ut xban nak la̱ex chic ralal li Dios, te̱re̱chani ajcuiꞌ li yechiꞌinbil reheb li ralal xcꞌajol xban nak joꞌcan quiraj li Dios.
GAL.4.8	Nak toj ma̱jiꞌ nequepa̱b chak li Dios, quelokꞌoniheb li ma̱cuaꞌeb tzꞌakal dios ut quexcꞌanjelac chak chiruheb. 
GAL.4.9	Anakcuan ac xexpa̱ban ut rehex chic li Dios. ¿Cꞌaꞌut nak te̱raj cuiꞌchic sukꞌi̱c chi cꞌanjelac saꞌ le̱ najteril naꞌleb li ma̱cꞌaꞌ na-oc cuiꞌ? Ut, ¿cꞌaꞌut nak te̱raj cuiꞌchic xqꞌuebal e̱rib rubel xcuanquil li najter chakꞌrab? 
GAL.4.10	La̱ex yo̱quex cuiꞌchic chixba̱nunquil le̱ najteril naꞌleb nak nequeninkꞌei eb li cutan, li po ut li chihab ut li cꞌaꞌak chic re ru chi ninkꞌehil. 
GAL.4.11	Nachal incꞌaꞌux e̱ban. Ma̱re yal ma̱cꞌaꞌ rajbal nak xincꞌanjelac saꞌ e̱ya̱nk. 
GAL.4.12	Ex inherma̱n, usta la̱in aj judío, xcuisi cuib rubel xcuanquil li chakꞌrab. Nintzꞌa̱ma che̱ru nak te̱ba̱nu joꞌ xinba̱nu la̱in. Me̱qꞌue chic e̱rib rubel xcuanquil li chakꞌrab. La̱ex ma̱cꞌaꞌ junak raylal xeba̱nu cue. 
GAL.4.13	La̱ex nequenau nak xban nak quinyajer, quincana Galacia. Joꞌcan nak quiru quinye resil li evangelio e̱re xbe̱n cua. 
GAL.4.14	La̱in ninnau nak chꞌaꞌaj raj chokꞌ e̱re cuilbal saꞌ lin yajel. Abanan incꞌaꞌ xine̱tzꞌekta̱na ut incꞌaꞌ xicꞌ quine̱ril. Xine̱ril ban joꞌ junak x-ángel li Dios ut xine̱cꞌul joꞌ nak xecꞌul raj li Jesucristo. 
GAL.4.15	¿Bar cuan lix sahil saꞌ le̱ chꞌo̱l querecꞌa nak quincuan e̱riqꞌuin junxil? Li Dios naxnau nak cui ta quiru xba̱nunquil, querisi raj xnakꞌ le̱ ru ut queqꞌue raj cue. 
GAL.4.16	¿Ma xicꞌ chic niquine̱ril anakcuan yal xban nak xinye e̱re lix ya̱lal chi joꞌcanan? 
GAL.4.17	Chanchan kꞌaxal nequera eb laj balakꞌ. Abanan ma̱cuaꞌ usilal li teꞌraj e̱riqꞌuin. E̱balakꞌinquil ban li teꞌraj. Eb aꞌan teꞌraj nak te̱risi e̱rib cuiqꞌuin re nak eb aꞌan chic li te̱ta̱ke. 
GAL.4.18	Us cui teꞌraj e̱tenkꞌanquil cui chi anchal xchꞌo̱leb teꞌxba̱nu. Abanan tento teꞌxba̱nu chi junelic ut ma̱cuaꞌ caꞌaj cuiꞌ nak cuanquin e̱riqꞌuin. 
GAL.4.19	Ex inherma̱n, chanchanex incocꞌal nak nequexcuil. Cꞌajoꞌ nak nayotꞌeꞌ inchꞌo̱l saꞌ e̱cꞌabaꞌ la̱ex. Chanchan li raylal li naxcꞌul li ixk li cua̱nc re xcꞌulaꞌal. Cꞌajoꞌ narahoꞌ inchꞌo̱l nak toj ma̱jiꞌ nequekꞌaxtesi e̱rib chi tzꞌakal rubel rok rukꞌ li Cristo. 
GAL.4.20	Nacuaj ta ac cuanquin e̱riqꞌuin anakcuan re nak tinnau chanru tina̱tinak e̱riqꞌuin. Cꞌajoꞌ incꞌaꞌux che̱rix xban nak incꞌaꞌ ninnau chanru cuanquex.
GAL.4.21	La̱ex li toj te̱raj cua̱nc rubel xcuanquil li najter chakꞌrab, ¿cꞌaꞌut nak incꞌaꞌ nequeqꞌue retal li cꞌaꞌru naxye? 
GAL.4.22	Tzꞌi̱banbil retalil nak laj Abraham quicuan cuib li ralal, jun riqꞌuin li lokꞌbil mo̱s ut li jun chic riqꞌuin li tzꞌakal rixakil. (Gén. 21:2-9) 
GAL.4.23	Ut li ralal laj Abraham li quicuan riqꞌuin li lokꞌbil mo̱s, aꞌan moco yechiꞌinbil ta xban li Dios. Quiyoꞌla joꞌ nequeꞌyoꞌla chixjunileb saꞌ ruchichꞌochꞌ. Abanan li ralal li quiyoꞌla riqꞌuin li tzꞌakal rixakil, aꞌan quiyoꞌla xban nak yechiꞌinbil reheb xban li Dios. 
GAL.4.24	Cuan xya̱lal nak quixcꞌul chi joꞌcaꞌin laj Abraham. Aꞌan aꞌin lix ya̱lal: Li cuib chi ixk, aꞌaneb retalil li cuib chi contrato li quixba̱nu li Dios riqꞌuineb laj Abraham ut laj Moisés. Lix Agar, li lokꞌbil mo̱s, aꞌan retalil li contrato quixba̱nu li Dios saꞌ li tzu̱l Sinaí. Ut li toj cuanqueb rubel xcuanquil li najter chakꞌrab chanchaneb li lokꞌbil mo̱s joꞌ li ralal xcꞌajol lix Agar. 
GAL.4.25	Lix Agar, aꞌan retalil li tzu̱l Sinaí li cuan Arabia. Aꞌan ajcuiꞌ retalil li tenamit Jerusalén. Ut eb laj Jerusalén chanchaneb li lokꞌbil mo̱s nak cuanqueb, xban nak toj cuanqueb rubel xcuanquil li najter chakꞌrab. 
GAL.4.26	Abanan lix Sara, aꞌan retalil li Jerusalén li cuan saꞌ choxa. Ut la̱o ralal xcꞌajol aꞌan. 
GAL.4.27	Joꞌcaꞌin tzꞌi̱banbil saꞌ li Santil Hu:
GAL.4.27	Chisahokꞌ taxak saꞌ a̱chꞌo̱l, at ixk, li incꞌaꞌ nacatqꞌuiresin. Jap a̱cue xban xsahil a̱chꞌo̱l la̱at li incꞌaꞌ a̱cuecꞌahom xrahil li ala̱nc, la̱at li tzꞌekta̱nanbilat xban la̱ be̱lom. Chisahokꞌ taxak saꞌ a̱chꞌo̱l xban nak kꞌaxal nabal cuiꞌchic la̱ cualal a̱cꞌajol ta̱cua̱nk chiruheb li ralal xcꞌajol li lokꞌbil mo̱s. (Isa. 54:1)
GAL.4.28	Ex inherma̱n, la̱o joꞌ laj Isaac. La̱o chic ralal xcꞌajol li Dios xban li cꞌaꞌru quiyechiꞌi̱c re laj Abraham xban li Dios. 
GAL.4.29	Najter li alalbej li quiyoꞌla riqꞌuin li mo̱s, aꞌan quirahobtesin re li alalbej li quiyoꞌla xban xcuanquil li Santil Musikꞌej. Ut chalen anakcuan joꞌcan ajcuiꞌ nacꞌulman. 
GAL.4.30	Aban, ¿cꞌaꞌru naxye saꞌ li Santil Hu? Naxye chi joꞌcaꞌin: Isi li lokꞌbil mo̱s rochben lix yum xban nak li alalbej aꞌan incꞌaꞌ naru natzꞌak lix jun cablal li yucuaꞌbej. Aꞌ ban li alalbej li quiyoꞌla riqꞌuin li tzꞌakal ixakilbej, aꞌan li ta̱e̱chani̱nk re. (Gén. 21:10) 
GAL.4.31	Joꞌcan ut, ex inherma̱n, la̱o ma̱cuaꞌo ralal xcꞌajol li lokꞌbil mo̱s. La̱o ban ralal xcꞌajol li tzꞌakal ixakilbej.
GAL.5.1	Ma̱cuaꞌo chic joꞌ li lokꞌbil mo̱s xban nak moco cuanco ta chic rubel xcuanquil li najter chakꞌrab. Libre ban chic cuanco xban nak li Cristo quicoloc ke chiru xcuanquil li najter chakꞌrab. Chexcua̱nk ut chi cau e̱chꞌo̱l saꞌ le̱ pa̱ba̱l ut me̱qꞌue chic e̱rib rubel xcuanquil li chakꞌrab. 
GAL.5.2	La̱in laj Pablo. Qꞌuehomak retal li yo̱quin chixyebal e̱re. Cui toj nequecꞌul li circuncisión re nak ta̱ti̱cobresi̱k e̱chꞌo̱l, aꞌan naraj naxye nak ma̱cꞌaꞌ na-oc cuiꞌ che̱ru li Cristo. 
GAL.5.3	Jun sut chic ninchꞌolob lix ya̱lal che̱ru. Li ani naxcꞌul li circuncisión re nak ta̱ti̱cobresi̱k xchꞌo̱l, tento nak tixba̱nu chixjunil li naxye saꞌ li najter chakꞌrab. 
GAL.5.4	La̱ex li nequeraj xti̱cobresinquil e̱chꞌo̱l chiru li Dios riqꞌuin xba̱nunquil li naxye saꞌ li chakꞌrab, nequerisi e̱rib riqꞌuin li Cristo ut nequerisi ajcuiꞌ e̱rib riqꞌuin li rusilal li Dios. 
GAL.5.5	Abanan la̱o yo̱co chiroybeninquil lix ti̱cobresinquil kachꞌo̱l chiru li Dios riqꞌuin xpa̱banquil li Cristo xban nak joꞌcan quicꞌutbesi̱c chiku xban li Santil Musikꞌej. 
GAL.5.6	Cui la̱o reho chic li Jesucristo, ma̱cꞌaꞌ naxye cui takacꞌul li circuncisión malaj ut incꞌaꞌ. Li kꞌaxal tento xba̱nunquil, aꞌan xpa̱banquil li Jesucristo. Ut cui ya̱l nak nakapa̱b li Cristo, ta̱cꞌutu̱nk li kapa̱ba̱l xban nak nocorahoc. 
GAL.5.7	Us nak quetiquib chak pa̱ba̱nc junxil. ¿Ani xtacchiꞌin e̱re nak incꞌaꞌ chic yo̱quex chixpa̱banquil li ya̱l? 
GAL.5.8	Li tacchiꞌ aꞌan incꞌaꞌ nachal riqꞌuin li Dios li quisicꞌoc e̱ru. 
GAL.5.9	Usta yal caꞌchꞌin li levadura li nachꞌamobresin naqꞌueman, aꞌan naxchꞌamobresi chixjunil li kꞌem. 
GAL.5.10	La̱in cau inchꞌo̱l saꞌ xcꞌabaꞌ li Ka̱cuaꞌ Jesucristo nak la̱ex moco jalan ta le̱ cꞌaꞌux chiru lin cꞌaꞌux la̱in. Li ani yo̱ chi poꞌoc ru le̱ pa̱ba̱l tixcꞌul xtojbal xma̱c aꞌ yal ani. 
GAL.5.11	Cui ta toj yo̱quin chixjulticanquil nak tento xcꞌulbal li circuncisión incꞌaꞌ raj chic tineꞌxrahobtesi. Cui ta toj yo̱quin chixba̱nunquil aꞌan, yo̱quin raj risinquil xcuanquil xcamic li Cristo chiru li cruz ut incꞌaꞌ raj chic teꞌjoskꞌok saꞌ inbe̱n. 
GAL.5.12	Li ani yo̱queb chi poꞌoc ru le̱ pa̱ba̱l ut yo̱queb chixyebal nak tento xcꞌulbal li circuncisión, us raj cui teꞌxcꞌul eb aꞌan ut teꞌxset raj ribeb chi junaj cua re nak teꞌxcanab chꞌiꞌchꞌiꞌi̱nc saꞌ e̱ya̱nk. 
GAL.5.13	Ex inherma̱n, la̱ex sicꞌbil e̱ru re nak libre chic cua̱nkex. Abanan moco xban ta nak libre chic cuanquex nak tex-oc chixba̱nunquil li naxrahi ru le̱ chꞌo̱l. Chera ban e̱rib ut chetenkꞌa e̱rib chi ribil e̱rib. 
GAL.5.14	Chixjunil li chakꞌrab natauman ru riqꞌuin xba̱nunquil li jun aꞌin: Chara la̱ cuas a̱cui̱tzꞌin joꞌ nak nacara a̱cuib la̱at. (Lev. 19:18) 
GAL.5.15	Ut cui yo̱quex chixjoskꞌinquil e̱rib ut yo̱quex chixrahobtesinquil e̱rib, chexcꞌoxlak caꞌchꞌinak. Ma̱re anchal te̱poꞌ ru le̱ pa̱ba̱l chi ribil e̱rib.
GAL.5.16	Li nacuaj xyebal e̱re, aꞌan aꞌin: Checanabak e̱rib rubel xcuanquil li Santil Musikꞌej re nak aꞌan ta̱beresi̱nk e̱re. Cui te̱ba̱nu aꞌan, incꞌaꞌ chic te̱ba̱nu li incꞌaꞌ us li nequerahi ru xba̱nunquil. 
GAL.5.17	Li cꞌaꞌru incꞌaꞌ us li nakarahi ru xba̱nunquil kajunes, aꞌan xicꞌ na-ileꞌ xban li Santil Musikꞌej. Ut li cꞌaꞌru us li naxrahi chokꞌ ke li Santil Musikꞌej, aꞌan incꞌaꞌ naxcꞌam rib riqꞌuin li nakaj xba̱nunquil kajunes. Xicꞌ nequeꞌril rib chi ribil rib ut xban aꞌan incꞌaꞌ nakaba̱nu li us li nakaj raj xba̱nunquil. 
GAL.5.18	Ut cui la̱ex beresinbilex xban li Santil Musikꞌej, moco cuanquex ta chic rubel xcuanquil li najter chakꞌrab. 
GAL.5.19	Cutan saken cꞌaꞌru li incꞌaꞌ us li nakarahi ru xba̱nunquil kajunes. Aꞌan eb aꞌin: muxuc caxa̱r, coꞌbe̱tac yumbe̱tac, ut li xuta̱nalil naꞌleb, 
GAL.5.20	lokꞌoni̱nc yi̱banbil dios, tu̱lac, xi̱qꞌuil u̱chi̱nc, pletic, cakali̱nc, joskꞌi̱nc, yoꞌoba̱nc ra xi̱cꞌ, cuechꞌij ib, poꞌoc ru pa̱ba̱l, 
GAL.5.21	socue̱nc, camsi̱nc ras ri̱tzꞌin, cala̱c, numcuaꞌac num ucꞌac, ut cꞌaꞌak chic re ru joꞌ eb aꞌin. Yo̱quin cuiꞌchic xyebal e̱re aꞌin, usta ac inyehom ajcuiꞌ e̱re, nak li nequeꞌba̱nun re li cꞌaꞌak re ru aꞌin incꞌaꞌ teꞌre̱chani lix nimajcual cuanquilal li Dios. 
GAL.5.22	Abanan li cꞌaꞌru naxqꞌue li Santil Musikꞌej saꞌ li kayuꞌam, aꞌan li rahoc, sahil chꞌo̱lejil, tuktu̱quil usilal, cuyuc, cha̱bilal, usilal, ti̱quil chꞌo̱lej, 
GAL.5.23	tu̱lanil ut cuyuc ib. Ma̱cꞌaꞌ junak chakꞌrab naxye nak incꞌaꞌ us xba̱nunquil aꞌin. 
GAL.5.24	Li ani re chic li Jesucristo, chanchan nak quiqꞌueheꞌ chiru cruz lix najter naꞌleb xban nak ac xcanab xba̱nunquil chi junaj cua li najter naꞌleb li quixrahi ru xba̱nunquil junxil. 
GAL.5.25	Cui acꞌ chic li kayuꞌam qꞌuebil ke xban li Santil Musikꞌej, chikacanabak kib rubel xcuanquil re nak aꞌan chic ta̱beresi̱nk ke. 
GAL.5.26	Mikaba̱nu kib nak kꞌaxal nim kacuanquil ut incꞌaꞌ chic chikajoskꞌi kib ut incꞌaꞌ chic chikacakali kib.
GAL.6.1	Ex inherma̱n, ma̱re cuan junak e̱rech aj pa̱banelil ta̱oc cuiꞌchic chi ma̱cobc. La̱ex li cuanquex chic rubel xcuanquil li Santil Musikꞌej te̱tenkꞌa saꞌ tu̱lanil re nak ta̱cacuu̱k xchꞌo̱l saꞌ xpa̱ba̱l. Ut cheqꞌuehak retal chi us le̱ yuꞌam re nak la̱ex incꞌaꞌ tex-a̱le̱k. 
GAL.6.2	Chetenkꞌahak e̱rib chi ribil e̱rib chixnumsinquil li chꞌaꞌajquilal nachal saꞌ e̱be̱n. Chi joꞌcan yo̱kex chixba̱nunquil li cꞌaꞌru taklanbilex cuiꞌ xban li Jesucristo. 
GAL.6.3	Li ani naxcꞌoxla nak nim xcuanquil xjunes rib, li jun aꞌan yo̱ chixbalakꞌinquil rib xjunes. 
GAL.6.4	Li junju̱nk chixqꞌuehak retal li cꞌaꞌru naxba̱nu. Cui us li naxba̱nu, chisahokꞌ xchꞌo̱l riqꞌuin li cꞌaꞌru naxba̱nu ut incꞌaꞌ ta̱cꞌoxlak chirix li naxba̱nu li jun chic. 
GAL.6.5	Tenebanbil saꞌ xbe̱n li junju̱nk rilbal chanru lix yuꞌam. 
GAL.6.6	Li ani yo̱ chixtzolbal li ra̱tin li Dios, tento ajcuiꞌ nak tixtenkꞌa li ani yo̱ chi tzoloc re. 
GAL.6.7	Me̱balakꞌi e̱rib. Li Dios incꞌaꞌ naru xbalakꞌinquil. Li cꞌaꞌru narau li junju̱nk, aꞌan ajcuiꞌ li tixkꞌol. 
GAL.6.8	Joꞌcan ajcuiꞌ saꞌ li kayuꞌam. Li ani naxba̱nu li incꞌaꞌ us li naxrahi ru xba̱nunquil xjunes rib, li jun aꞌan ta̱sachk. Abanan li ani naxba̱nu li cꞌaꞌru naraj li Santil Musikꞌej, li jun aꞌan ta̱cua̱nk xyuꞌam chi junelic. 
GAL.6.9	Joꞌcan nak mextitzꞌ chixba̱nunquil li us. Cui incꞌaꞌ nachꞌinan kachꞌo̱l nak ta̱cuulak xkꞌehil la̱o take̱chani li kakꞌajca̱munquil. 
GAL.6.10	Joꞌcan ut chikaba̱nuhak usilal reheb chixjunileb li kas ki̱tzꞌin nak toj naru xba̱nunquil, ut kꞌaxal cuiꞌchic takaba̱nu reheb li kech aj pa̱banelil.
GAL.6.11	Anakcuan riqꞌuin cuukꞌ yo̱quin chi tzꞌi̱bac e̱riqꞌuin. Ilomak xni̱nkal li letra li yo̱quin chixtzꞌi̱banquil re nak te̱nau nak la̱in xintzꞌi̱ban re. 
GAL.6.12	Eb li nequeꞌraj xminbal e̱ru xcꞌulbal li circuncisión yo̱queb chixba̱nunquil aꞌan re xnimobresinquil ribeb. Yo̱queb chixba̱nunquil aꞌan xban nak incꞌaꞌ nequeꞌraj teꞌrahobtesi̱k saꞌ xcꞌabaꞌ xcamic li Jesucristo chiru li cruz. 
GAL.6.13	Ma̱ jun reheb li nequeꞌcꞌuluc re li circuncisión nequeꞌxba̱nu ta chi tzꞌakal li naxye saꞌ li najter chakꞌrab. Abanan eb aꞌan teꞌraj nak la̱ex te̱cꞌul li circuncisión ut nequeꞌxmin e̱ru chixcꞌulbal. Cui te̱ba̱nu li cꞌaꞌru nequeꞌxye, teꞌxnimobresi ribeb xban nak teꞌxcꞌoxla nak cuan xcuanquileb saꞌ e̱be̱n. 
GAL.6.14	Aꞌut la̱in ma̱ jokꞌe tinnimobresi cuib injunes. Li cꞌaꞌru ninnimobresi xcuanquil la̱in, aꞌan lix camic li Ka̱cuaꞌ Jesucristo chiru li cruz. Saꞌ xcꞌabaꞌ lix camic li Cristo, camenak chic lix naꞌleb li ruchichꞌochꞌ chicuu, ut chanchan nak camenakin la̱in chiru li ruchichꞌochꞌ. 
GAL.6.15	Usta takacꞌul li circuncisión, usta incꞌaꞌ, ma̱cꞌaꞌ chic na-oc cuiꞌ chiku xban nak reho chic li Jesucristo. Li kꞌaxal lokꞌ aꞌan li acꞌ yuꞌam li naxqꞌue ke li Dios. 
GAL.6.16	Aꞌ taxak li tuktu̱quilal ut li uxta̱na̱nc u chicua̱nk e̱riqꞌuin la̱ex li nequexpa̱ban re lix ya̱lal li yo̱quin chixyebal. La̱ex li tzꞌakal ralal xcꞌajol li Dios. 
GAL.6.17	Ut chirix chixjunil aꞌin ma̱ ani ta chic chichꞌiꞌchꞌiꞌi̱nk cue xban nak cuan retalil chicuix li rahobtesi̱c li quincꞌul saꞌ xcꞌabaꞌ li Ka̱cuaꞌ Jesús. 
GAL.6.18	Ex inherma̱n, aꞌ taxak li rusilal li Ka̱cuaꞌ Jesucristo chicua̱nk e̱riqꞌuin che̱junilex. Joꞌcan taxak.
EPH.1.1	La̱in laj Pablo. La̱in x-apóstol li Jesucristo xban nak joꞌcan quiraj li Dios. Yo̱quin chixtzꞌi̱banquil li hu aꞌin e̱riqꞌuin la̱ex laj pa̱banel li cuanquex Efeso. Yo̱quin chi tzꞌi̱bac e̱riqꞌuin che̱junilex la̱ex li nequeqꞌue e̱chꞌo̱l chixpa̱banquil li Jesucristo. 
EPH.1.2	Chicua̱nk taxak e̱riqꞌuin li ruxta̱n ut li tuktu̱quil usilal li naxqꞌue li Dios li kaYucuaꞌ ut li naxqꞌue li Ka̱cuaꞌ Jesucristo.
EPH.1.3	Lokꞌoninbil taxak li Dios lix Yucuaꞌ li Ka̱cuaꞌ Jesucristo. Xban nak junajo chic riqꞌuin li Cristo, li Dios naxqꞌue chak ke chixjunil li kosobtesinquil li nachal chak saꞌ choxa. 
EPH.1.4	Nak toj ma̱jiꞌ naxyi̱b chak li ruchichꞌochꞌ li Dios, ac sicꞌbil chak ku xban saꞌ xcꞌabaꞌ li Jesucristo, re nak ti̱cak li kayuꞌam ut ma̱cꞌaꞌak chic kama̱c. 
EPH.1.5	Xban nak nocoxra, joꞌcan nak quixsicꞌ chak ku re nak la̱ako chic li ralal xcꞌajol saꞌ xcꞌabaꞌ li Jesucristo. Quixba̱nu chi joꞌcan xban nak joꞌcan quiraj. 
EPH.1.6	Joꞌcan nak chikalokꞌonihak ru li Dios xban nak yal chi ma̱tan quiruxta̱na ku nak quixtakla chak li Ralal li kꞌaxal raro xban. 
EPH.1.7	Kꞌaxal numtajenak li rusilal li Dios li quixqꞌue ke xban nak riqꞌuin xcamic li Jesucristo, cuan kacolbal ut cuybil sachbil chic li kama̱c. 
EPH.1.8	Li rusilal quixqꞌue ke chi numtajenak xqꞌuial ut quixqꞌue kanaꞌleb re nak takatau ru lix ya̱lal. 
EPH.1.9	Ut quixcꞌutbesi chiku li naꞌleb li mukmu nak quicuan chak junxil, aꞌ li qui-ala saꞌ xchꞌo̱l xba̱nunquil nak quixtakla chak li Jesucristo. 
EPH.1.10	Ta̱cuulak xkꞌehil nak ta̱tzꞌaklok ru chixjunil joꞌ naraj li Dios. Tixjunaji chixjunil li cꞌaꞌru cuan joꞌ saꞌ choxa joꞌ saꞌ ruchichꞌochꞌ. Ut aꞌ chic li Cristo ta̱jolomi̱nk re chixjunil. 
EPH.1.11	La̱o aj judío sicꞌbil ku xban li Dios chokꞌ ralal xcꞌajol saꞌ xcꞌabaꞌ li Cristo. Aꞌin qui-uxman xban nak joꞌcan quiraj li Dios ut xban nak aꞌan yal re saꞌ xbe̱n chixjunil. 
EPH.1.12	Quixba̱nu chi joꞌcan re nak lokꞌoninbilak ru kaban la̱o li co-oybenin re li Cristo nak toj ma̱jiꞌ nacꞌulun saꞌ ruchichꞌochꞌ. 
EPH.1.13	Ut joꞌcan ajcuiꞌ la̱ex li ma̱cuaꞌex aj judío. Nak xerabi lix ya̱lal li colba-ib, la̱ex xepa̱b li Cristo ut xecꞌul li Santil Musikꞌej, li quiyechiꞌi̱c e̱re chokꞌ retalil nak la̱ex chic li ralal xcꞌajol. 
EPH.1.14	Li Santil Musikꞌej quiqꞌueheꞌ ke chokꞌ retalil nak takacꞌul chixjunil li yechiꞌinbil ke xban li Dios ut ta̱tzꞌaklok ru li kacolbal. Joꞌcan nak lokꞌoninbilak ru riqꞌuin lix nimal xcuanquilal.
EPH.1.15	La̱in xcuabi resil nak chi anchal e̱chꞌo̱l nequepa̱b li Ka̱cuaꞌ Jesucristo ut xcuabi resil nak nequera le̱ rech aj pa̱banelil. 
EPH.1.16	Joꞌcan nak junelic ninbantioxin chiru li Dios ut yo̱quin chi tijoc che̱rix. 
EPH.1.17	Nintijoc chiru li nimajcual Dios, lix yucuaꞌ li Ka̱cuaꞌ Jesucristo, ut nintzꞌa̱ma chiru nak tixqꞌue e̱naꞌleb re nak te̱tau ru chi tzꞌakal lix naꞌleb li Dios ut re nak te̱tau ru lix ya̱lal chi us. 
EPH.1.18	Nintzꞌa̱ma chiru li Dios nak tixqꞌue e̱naꞌleb re nak te̱tau ru cꞌaꞌru le̱ lokꞌlaj ma̱tan li yo̱quex chiroybeninquil xban nak sicꞌbil e̱ru xban li Dios. Te̱cꞌul le̱ ma̱tan e̱rochbeneb chixjunileb laj pa̱banel. 
EPH.1.19	Ut nintzꞌa̱ma ajcuiꞌ chiru li Dios nak tixqꞌue e̱naꞌleb re nak te̱nau nak kꞌaxal nim lix cuanquil saꞌ kabe̱n la̱o li nocopa̱ban re. 
EPH.1.20	Ut aꞌan ajcuiꞌ lix nimal xcuanquil li quicuaclesin re li Cristo chi yoꞌyo saꞌ xya̱nkeb li camenak ut quixcꞌojob saꞌ xnim ukꞌ li Dios aran saꞌ li santil choxa ut quixqꞌue xcuanquil. 
EPH.1.21	Kꞌaxal nim xcuanquil li Cristo saꞌ xbe̱neb chixjunileb li ángel ut li ma̱us aj musikꞌej ut saꞌ xbe̱neb li cuanqueb xcuanquil chi takla̱nc saꞌ choxa joꞌ saꞌ ruchichꞌochꞌ. Kꞌaxal nim saꞌ xbe̱n chixjunil li cꞌaꞌak re ru li cuanqueb xcuanquil anakcuan ut chi junelic kꞌe cutan. 
EPH.1.22	Li Dios quixqꞌue chixjunil rubel xcuanquil li Cristo ut quixqꞌue li Cristo chi jolomi̱nc reheb laj pa̱banel ut aꞌan chic yal re saꞌ xbe̱neb. 
EPH.1.23	Li Cristo aꞌan li najolomin ke la̱o aj pa̱banel. Ut la̱o chanchano li rok rukꞌ nak cuanco. Junak li tzꞌejcualej moco tzꞌakal ta re ru cui ma̱cꞌaꞌ lix jolom. Joꞌcan ajcuiꞌ junak li jolomej, cui ma̱cꞌaꞌ li rok rukꞌ incꞌaꞌ tzꞌakal re ru. Joꞌcan nak tento nak li Cristo ta̱jolomi̱nk ke la̱o aj pa̱banel ut la̱o cua̱nko joꞌ li rok rukꞌ li Cristo.
EPH.2.1	Junxil la̱ex li ma̱cuaꞌex aj judío chanchan camenakex xban li ma̱usilal ut li ma̱c li xeba̱nu chak. 
EPH.2.2	Xeba̱nu chak li ma̱usilal saꞌ ruchichꞌochꞌ ut xeqꞌue e̱rib chi takla̱c xban laj tza li nataklan saꞌ xbe̱neb li ma̱us aj musikꞌej. Aꞌan li nataklan saꞌ xbe̱neb li nequeꞌkꞌetoc ra̱tin li Dios. 
EPH.2.3	Joꞌcan ajcuiꞌ la̱o aj judío. Junxil xkaba̱nu chak li ma̱usilal li naxrahi ru li kachꞌo̱l xba̱nunquil. Xkaba̱nu li incꞌaꞌ us li xkaj xba̱nunquil kajunes. Joꞌcan nak tento raj takacꞌul xtojbal li kama̱c joꞌ eb chixjunileb li incꞌaꞌ nequeꞌraj pa̱ba̱nc. 
EPH.2.4	Abanan kꞌaxal nim li ruxta̱n li Dios saꞌ kabe̱n xban nak kꞌaxal nocoxra. 
EPH.2.5	Nak toj camenako chak saꞌ li kama̱c, riqꞌuin lix cuaclijic cuiꞌchic chi yoꞌyo li Cristo, li Dios quixqꞌue ke jun acꞌ yuꞌam. Yal xban rusilal li Dios nak colbilo. 
EPH.2.6	Li Dios corisi chak saꞌ li najter yuꞌam nak quixcuaclesi chi yoꞌyo li Jesucristo ut coxqꞌue chi tzꞌako̱nc saꞌ lix nimal xlokꞌal saꞌ li santil choxa xban nak reho chic li Cristo. 
EPH.2.7	Chixjunil li usilal aꞌin quilajxba̱nu ke saꞌ xcꞌabaꞌ li Jesucristo re nak ta̱cꞌutu̱nk chi junelic kꞌe cutan nak kꞌaxal nim li ruxta̱n. 
EPH.2.8	Ya̱l nak xepa̱b li Jesucristo ut colbilex chic. Abanan yal xban rusilal li Dios nak colbilex. Ma̱cuaꞌ xban e̱yehom e̱ba̱nuhom. Yal e̱ma̱tan ban xban li Dios. 
EPH.2.9	Ma̱ ani chixnimobresi rib xban nak ma̱cuaꞌ xban e̱yehom e̱ba̱nuhom nak colbilex. 
EPH.2.10	Li Dios coxyoꞌobtesi ut quixqꞌue ke li acꞌ yuꞌam saꞌ xcꞌabaꞌ li Jesucristo re nak cha̱bilak li kayuꞌam xban nak ac joꞌcan cꞌu̱banbil chak xban li Dios junxil re nak cha̱bilak li kayehom kaba̱nuhom.
EPH.2.11	Chijulticokꞌ e̱re chanru nak quexcuan chak junxil. La̱ex li ma̱cuaꞌex aj judío tzꞌekta̱nanbilex xbaneb laj judío li queꞌxcꞌul li circuncisión, ut eb aꞌan queꞌxye nak incꞌaꞌ tzꞌakal e̱re e̱ru xban nak incꞌaꞌ quecꞌul li circuncisión. 
EPH.2.12	Junxil moco cuan ta li Cristo e̱riqꞌuin ut ma̱cuaꞌex xcomoneb laj Israel. Incꞌaꞌ querabi resil li contrato li quiyehoc resil lix cꞌulunic laj Colonel. Cuanquex arin saꞌ ruchichꞌochꞌ chi ma̱cꞌaꞌ cꞌaꞌru yo̱quex chiroybeninquil ut chi ma̱cꞌaꞌ li Dios e̱riqꞌuin. 
EPH.2.13	Junxil li Dios ma̱cꞌaꞌ e̱riqꞌuin. Abanan anakcuan rehex chic xban nak li Cristo quicam chiru li cruz saꞌ e̱cꞌabaꞌ. 
EPH.2.14	Li Cristo, aꞌan li naqꞌuehoc ke li tuktu̱quil usilal. Xban li Cristo junaj chic ku la̱o aj judío e̱riqꞌuin la̱ex li ma̱cuaꞌex aj judío. Xban nak quixmayeja rib saꞌ kacꞌabaꞌ, li Cristo quirisi li kajoskꞌil li naramoc re chiku li cua̱nc saꞌ xya̱lal chi kibil kib. 
EPH.2.15	Xban nak quixkꞌaxtesi rib chi ca̱mc, li Cristo quirisi xcuanquil li najter chakꞌrab. Quixba̱nu aꞌan re nak tixjunajiheb ru laj judío riqꞌuin li ma̱cuaꞌeb aj judío ut junajakeb chic riqꞌuin li Cristo ut cua̱nkeb chic saꞌ xya̱lal chi ribileb rib. 
EPH.2.16	Riqꞌuin lix camic chiru li cruz li Cristo quirisi lix joskꞌinquil kib chi kibil kib ut coxcꞌam cuiꞌchic saꞌ usilal riqꞌuin li Dios ut junaj chic ku. 
EPH.2.17	Nak quicꞌulun li Cristo saꞌ ruchichꞌochꞌ quixchꞌolob xya̱lal li colba-ib li naqꞌuehoc tuktu̱quil usilal. Quixchꞌolob xya̱lal chiku la̱o aj judío li ac nakanau xya̱lal. Ut quixchꞌolob ajcuiꞌ xya̱lal che̱ru la̱ex li ma̱cuaꞌex aj judío li toj ma̱jiꞌ nequenau xya̱lal. 
EPH.2.18	Anakcuan chikajunilo, usta la̱o aj judío usta ma̱cuaꞌo aj judío, naru nococuan chi sum a̱tin riqꞌuin li Yucuaꞌbej Dios saꞌ xcꞌabaꞌ li Cristo. Ut li junaj chi Santil Musikꞌej natenkꞌan ke. 
EPH.2.19	Ut moco jalanex ta chic anakcuan riqꞌuineb laj judío. La̱ex ban chic xcomoneb. Junaj chic e̱ru riqꞌuineb. La̱ex chic ralal xcꞌajol li Dios. 
EPH.2.20	La̱o aj pa̱banel chanchano li rochoch li Dios. Chanchano li pec li na-oc saꞌ xbe̱n li cimiento. Ut li cimiento, aꞌaneb li apóstol ut li profeta. Abanan li tzꞌakal xakxo cuiꞌ li cab, aꞌan li Jesucristo. 
EPH.2.21	La̱o aj pa̱banel chanchano li rochoch li Dios. Junajo chic saꞌ xcꞌabaꞌ li Jesucristo li tzꞌakal xakxo saꞌ kabe̱n re nak tzꞌakalak ke ku ut kꞌaxtesinbilo chiru li Dios. 
EPH.2.22	Joꞌcan ajcuiꞌ la̱ex. Xban nak rehex chic li Cristo, junajex chic riqꞌuineb laj pa̱banel. Ut la̱ex ajcuiꞌ li rochoch li Dios xban nak li Santil Musikꞌej cuan e̱riqꞌuin.
EPH.3.1	La̱in laj Pablo. Cuanquin chi pre̱xil xban nak nincꞌanjelac chiru li Cristo, ut xban nak ninye resil li colba-ib e̱re la̱ex li ma̱cuaꞌex aj judío. 
EPH.3.2	Ac xerabi ta na resil nak tenebanbil saꞌ inbe̱n xban li Dios xyebal e̱re nak li ruxta̱n li Dios e̱re ajcuiꞌ la̱ex li ma̱cuaꞌex aj judío. 
EPH.3.3	Li Dios, aꞌan quicꞌutuc re chicuu li naꞌleb aꞌan, li mukmu nak quicuan chak junxil. Ac xintzꞌi̱ba caꞌchꞌin resil e̱re chirix li naꞌleb aꞌin. 
EPH.3.4	Nak te̱ril xsaꞌ li hu li xintzꞌi̱ba e̱riqꞌuin, te̱nau nak ninnau chi tzꞌakal lix ya̱lal chirix li Cristo, li mukmu nak quicuan. 
EPH.3.5	Junxil ma̱ ani nataꞌoc ru lix ya̱lal li mukmu nak quicuan chak. Abanan anakcuan li Santil Musikꞌej quixcꞌut lix ya̱lal chiruheb li profeta ut chiku ajcuiꞌ la̱o lix apóstol. 
EPH.3.6	Li xya̱lal li naꞌleb li mukmu nak quicuan chak junxil, aꞌan aꞌin: nak la̱ex li ma̱cuaꞌex aj judío, textzꞌako̱nk li colba-ib li naxqꞌue li Dios kochben la̱o aj judío. La̱ex ralal xcꞌajolex ajcuiꞌ li Dios ut textzꞌako̱nk ajcuiꞌ riqꞌuin li yechiꞌinbil ke xban li Dios xban nak colbilex chic saꞌ xcꞌabaꞌ li Cristo. 
EPH.3.7	Yal rusilal li Dios nak quixqꞌue saꞌ inbe̱n xyebal resil li colba-ib ut quixqꞌue incuanquil re tinba̱nu lix cꞌanjel. 
EPH.3.8	La̱in li kꞌaxal cubenak incuanquil saꞌ xya̱nkeb chixjunileb li ralal xcꞌajol li Dios. Abanan yal xban lix nimal ruxta̱n li Dios quixqꞌue cue li cꞌanjel aꞌin re xchꞌolobanquil che̱ru lix ya̱lal chirix lix nimal ruxta̱n li Cristo ut li lokꞌlaj colba-ib saꞌ xcꞌabaꞌ aꞌan. 
EPH.3.9	Joꞌcan nak tento tinchꞌolob yalak bar lix ya̱lal li naꞌleb li mukmu nak quicuan chak junxil. Chalen chak saꞌ xticlajic chixjunil li naꞌleb aꞌin mukmu chak xban li Dios li quiyi̱ban re chixjunil. 
EPH.3.10	Li Dios quixba̱nu chi joꞌcaꞌin re xcꞌutbal chiruheb li cuanqueb xcuanquil saꞌ choxa nak numtajenak xnaꞌleb li Dios. Teꞌxnau nak numtajenak xnaꞌleb nak teꞌxqꞌue retal nak quixjunaji ruheb laj judío riqꞌuineb li ma̱cuaꞌeb aj judío chokꞌ ralal xcꞌajol. 
EPH.3.11	Ac cꞌu̱banbil chak junxil chi joꞌcaꞌin xban li Dios nak li Ka̱cuaꞌ Jesucristo tixjunajiheb ru li ralal xcꞌajol. 
EPH.3.12	Xban nak ac xkapa̱b li Cristo, junajo chic riqꞌuin. Joꞌcan nak nakanau chi tzꞌakal nak naru chic tocua̱nk chi sum a̱tin riqꞌuin li Dios. 
EPH.3.13	Joꞌcan nak nintzꞌa̱ma che̱ru nak incꞌaꞌ ta̱chꞌina̱nk e̱chꞌo̱l xban nak yo̱quin chixcꞌulbal li raylal xban xyebal e̱re xya̱lal li colba-ib. Chisahokꞌ ban e̱chꞌo̱l xban nak re e̱tenkꞌanquil xincꞌul li raylal.
EPH.3.14	Nak nincꞌoxlac chirix lix naꞌleb li Dios riqꞌuin chixjunil li quixba̱nu, nincuikꞌib cuib ut ninbantioxin chiru li Acuabej Dios. 
EPH.3.15	Li Acuabej Dios aꞌan xyucuaꞌeb chixjunil li cuanqueb saꞌ choxa, joꞌ ajcuiꞌ saꞌ ruchichꞌochꞌ. 
EPH.3.16	Kꞌaxal nim li rusilal li Dios. Joꞌcan nak nintzꞌa̱ma chiru nak li Santil Musikꞌej chiqꞌuehok e̱cuanquilal ut xcacuilal e̱chꞌo̱l saꞌ le̱ pa̱ba̱l. 
EPH.3.17	Ut nintzꞌa̱ma ajcuiꞌ chiru nak chicua̱nk le̱ pa̱ba̱l re nak cua̱nk li Cristo e̱riqꞌuin chi tzꞌakal. Te̱tau taxak xcacuil le̱ chꞌo̱l riqꞌuin xra̱bal li Dios joꞌ eb ajcuiꞌ le̱ ras e̱ri̱tzꞌin. 
EPH.3.18	Nintzꞌa̱ma chiru li Dios nak chetauhak taxak ru, joꞌ ajcuiꞌ chixjunileb laj pa̱banel, nak kꞌaxal nim li kara̱bal xban li Cristo. Numtajenak lix rahom li Cristo. Ma̱cꞌaꞌ xbisbal ut ma̱ ani ta̱taꞌok ru lix lokꞌal lix rahom li Cristo. 
EPH.3.19	Ma̱ jokꞌe ta̱ru̱k takatau ru chi tzꞌakal lix rahom xban nak ma̱cꞌaꞌ rosoꞌjic ut kꞌaxal lokꞌ. Nintzꞌa̱ma chiru li Dios nak tixcꞌut che̱ru nak cꞌajoꞌ nequexra li Cristo, ut chinujak taxak le̱ chꞌo̱l riqꞌuin xnimajcual xcuanquil. 
EPH.3.20	Lokꞌoninbil taxak li Dios li kꞌaxal nim xcuanquil chixba̱nunquil nabal chiru li nakatzꞌa̱ma. Riqꞌuin xnimal xcuanquil nacꞌanjelac saꞌ li ka̱m ut kꞌaxal nim xcuanquil chixba̱nunquil nabal chiru li nakoybeni. 
EPH.3.21	Lokꞌoninbil taxak li Dios anakcuan ut chi junelic kꞌe cutan kaban la̱o aj pa̱banel xban nak junajo chic riqꞌuin li Cristo. Joꞌcan taxak.
EPH.4.1	La̱in cuanquin chi pre̱xil xban xyebal resil li Ka̱cuaꞌ Jesucristo. La̱in xintijoc che̱rix ut anakcuan nintzꞌa̱ma che̱ru nak cha̱bilak le̱ yuꞌam joꞌ xcꞌulubeb li ralal xcꞌajol li Dios. 
EPH.4.2	Checubsihak e̱rib ut chexcua̱nk saꞌ tu̱lanil ut cha̱bilakex. Checuyak e̱rib chi ribil e̱rib ut cherahak e̱rib chiribil e̱rib. 
EPH.4.3	Junajak chic e̱ru xban li Santil Musikꞌej. Joꞌcan nak qꞌuehomak e̱chꞌo̱l chi cua̱nc saꞌ usilal chi ribil e̱rib re nak chexcua̱nk chi junaj e̱ru. 
EPH.4.4	La̱o li ralal xcꞌajol li Dios chanchan nak jun chi tzꞌejcualej nak cuanco ut jun ajcuiꞌ li Santil Musikꞌej naberesin ke. Jun ajcuiꞌ li kama̱tan li nakayoꞌoni saꞌ comonil, la̱o li sicꞌbil ku. 
EPH.4.5	Jun ajcuiꞌ li Ka̱cuaꞌ cuan ut jun ajcuiꞌ li kapa̱ba̱l cuan ut jun ajcuiꞌ li cubi haꞌ nakacꞌul saꞌ xcꞌabaꞌ li Cristo. 
EPH.4.6	Jun ajcuiꞌ li Dios cuan ut aꞌan li kaYucuaꞌ chikajunilo. Aꞌan li cuan saꞌ kabe̱n chikajunilo. Aꞌan li nacꞌanjelac saꞌ li ka̱m chikajunilo ut aꞌan ajcuiꞌ li cuan kiqꞌuin chikajunilo. 
EPH.4.7	Abanan jalan jala̱nk li kalokꞌlaj ma̱tan li naqꞌueheꞌ ke chikaju̱nkal xban li Cristo, aꞌ yal chanru naraj aꞌan. 
EPH.4.8	Aꞌin qui-uxman joꞌ tzꞌi̱banbil saꞌ li Santil Hu, li naxye chi joꞌcaꞌin:
EPH.4.8	Nak quitakeꞌ saꞌ choxa li Ka̱cuaꞌ, quixcꞌutbesi nak aꞌan kꞌaxal nim xcuanquil saꞌ xbe̱n laj tza joꞌ ajcuiꞌ saꞌ xbe̱neb li nequeꞌcꞌanjelac chiru. Ut li Ka̱cuaꞌ quixqꞌue xma̱taneb li ralal xcꞌajol. (Sal. 68:18)
EPH.4.9	¿Cꞌaꞌru xya̱lal nak naxye nak li Ka̱cuaꞌ quitakeꞌ saꞌ choxa? Naraj naxye nak xbe̱n cua quicube takꞌa saꞌ li ruchichꞌochꞌ. 
EPH.4.10	Quicube saꞌ ruchichꞌochꞌ ut quitakeꞌ ajcuiꞌ toj saꞌ li Santil Choxa re nak ta̱cua̱nk xcuanquil saꞌ xbe̱n chixjunil saꞌ choxa joꞌ ajcuiꞌ saꞌ ruchichꞌochꞌ. 
EPH.4.11	¿Cꞌaꞌru xya̱lal nak tzꞌi̱banbil nak quixqꞌue xma̱taneb li ralal xcꞌajol li Dios? Naraj naxye nak cuan li quiqꞌueheꞌ xma̱taneb chi cꞌanjelac joꞌ apóstol. Cuan li quiqꞌueheꞌ xma̱taneb chi cꞌanjelac joꞌ profeta. Cuan li quiqꞌueheꞌ xma̱taneb chixyebal resil li colba-ib. Cuan li quiqꞌueheꞌ xma̱taneb chi cꞌamoc be chiruheb laj pa̱banel ut cuan ajcuiꞌ li quiqꞌueheꞌ xma̱taneb chixcꞌutbal lix ya̱lal chiruheb laj pa̱banel. 
EPH.4.12	Quiqꞌueheꞌ xma̱taneb re nak tzꞌakalakeb ru saꞌ xpa̱ba̱leb ut re nak teꞌcꞌanjelak chiru li Dios ut re nak teꞌxtenkꞌaheb laj pa̱banel chi qꞌui̱c saꞌ xpa̱ba̱leb. 
EPH.4.13	Qꞌuebil ke li kama̱tan re nak takatenkꞌaheb laj pa̱banel chi cacuu̱c saꞌ lix pa̱ba̱leb toj ta̱cuulak xkꞌehil nak ta̱tzꞌaklok ke ku riqꞌuin lix cuanquil li Cristo ut junajak chic ku xban nak nakapa̱b li Ralal li Dios. Tzꞌakalak ke ku joꞌ li Cristo tzꞌakal re ru. 
EPH.4.14	Moco joꞌcakex ta chic li cocꞌal. Li cocꞌal nequeꞌxpa̱b li cꞌaꞌak re ru nequeꞌyeheꞌ re. La̱ex ma̱cuaꞌex chic cocꞌal. Joꞌcan nak me̱qꞌue e̱rib chi balakꞌi̱c xbaneb li nequeꞌbalakꞌin riqꞌuin jalanil tijleb. 
EPH.4.15	Ut chixjunil li nakaba̱nu, chikaba̱nu xban nak nocorahoc. Ut junajak chic ku riqꞌuin li Cristo. 
EPH.4.16	Li Cristo, aꞌan najolomin ke la̱o aj pa̱banel ut la̱o joꞌ li rok rukꞌ. Li Cristo, aꞌan nacꞌamoc be chiku ut junajo chic. Chikajunilo chikatenkꞌa kib chi kibil kib re nak toqꞌui̱k saꞌ li kapa̱ba̱l xban nak nakara kib chi kibil kib. 
EPH.4.17	Aꞌan aꞌin li tento tinye e̱re. Saꞌ xcꞌabaꞌ li Ka̱cuaꞌ ninye e̱re nak me̱ba̱nu chic joꞌ nequeꞌxba̱nu li incꞌaꞌ nequeꞌpa̱ban. Eb aꞌan nequeꞌxqꞌue xchꞌo̱l chirix li ma̱cꞌaꞌ na-oc cuiꞌ. 
EPH.4.18	Incꞌaꞌ nequeꞌxtau xya̱lal. Ma̱cꞌaꞌ riqꞌuineb li junelic yuꞌam li naxqꞌue li Dios xban nak incꞌaꞌ nequeꞌraj xnaubal lix ya̱lal ut kꞌaxal cauheb xchꞌo̱l. 
EPH.4.19	Incꞌaꞌ nequeꞌxnau xuta̱nac ut nequeꞌxqꞌue rib chixba̱nunquil li ma̱usilal. Nequeꞌxba̱nu chixjunil li joꞌ ma̱joꞌil aj naꞌleb. 
EPH.4.20	Abanan la̱ex aj pa̱banel ma̱cuaꞌ li naꞌleb aꞌan li xetzol riqꞌuin li Cristo. 
EPH.4.21	La̱ex xerabi li quixye li Cristo ut xetzol lix ya̱lal li quixcꞌut che̱ru. 
EPH.4.22	Joꞌcan nak chetzꞌekta̱na chi junaj cua le̱ najter naꞌleb. Me̱qꞌue chic e̱rib chi balakꞌi̱c xban li ma̱usilal li quixrahi ru le̱ chꞌo̱l junxil. 
EPH.4.23	Ut acꞌobresinbilak taxak le̱ ra̱m ut le̱ cꞌaꞌux. 
EPH.4.24	Acꞌobresinbilak le̱ yuꞌam ut chexcua̱nk taxak joꞌ naraj li Dios. Santakex ut cha̱bilakex xban nak nequenau chic lix ya̱lal. 
EPH.4.25	Incꞌaꞌ chic chexticꞌtiꞌik. Saꞌ xya̱lal ban tex-a̱tinak chi ribil e̱rib xban nak junaj chic ku ut kachaꞌal chic kib chi kibil kib. 
EPH.4.26	Cuan nak nequexjoskꞌoꞌ. Abanan me̱numsi li cutan chi toj cuan le̱ joskꞌil saꞌ le̱ chꞌo̱l re nak incꞌaꞌ texma̱cobk xban. 
EPH.4.27	Moco yal xban ta le̱ joskꞌil nak te̱qꞌue e̱rib chi a̱le̱c xban laj tza. 
EPH.4.28	Li ani na-elkꞌac incꞌaꞌ chic chi elkꞌac. Chi cꞌanjelac ban saꞌ xya̱lal re nak cua̱nk li cꞌaꞌru tixsi reheb li ma̱cꞌaꞌ cuanqueb re. 
EPH.4.29	Mex-a̱tinac yibru aj a̱tin. Riqꞌuin ban cha̱bil a̱tin tex-a̱tinak re nak teꞌxqꞌue retal li ani yo̱quex cuiꞌ chi a̱tinac ut te̱tenkꞌaheb. 
EPH.4.30	Me̱ba̱nu chic li incꞌaꞌ us re nak incꞌaꞌ ta̱rahokꞌ xchꞌo̱l li Santil Musikꞌej e̱ban. Li Dios quixqꞌue e̱re li Santil Musikꞌej chokꞌ e̱retalil nak rehex chic aꞌan toj saꞌ li cutan nak tixtzꞌakobresi le̱ colbal. 
EPH.4.31	Isihomak saꞌ le̱ chꞌo̱l chi junaj cua li cꞌahi̱nc, li joskꞌil, ut li poꞌoc ib. Joꞌcan ajcuiꞌ li choki̱nc ib ut li majecua̱nc. Checanabak chi junaj cua chixjunil li ma̱usilal. 
EPH.4.32	Cha̱bilakex che̱ribil e̱rib. Cheruxta̱na e̱ru chi ribil e̱rib. Ut checuyak e̱ma̱c chi ribil e̱rib joꞌ nak li Dios quixcuy e̱ma̱c saꞌ xcꞌabaꞌ li Cristo.
EPH.5.1	La̱ex chic li ralal xcꞌajol li Dios ut raro̱quex xban. Joꞌcan nak chetzolak e̱rib riqꞌuin li Dios re nak te̱ba̱nu joꞌ naraj aꞌan. 
EPH.5.2	Cherahak e̱rib chi ribil e̱rib joꞌ nak coxra la̱o li Cristo ut quixmayeja rib chiru li cruz re kacolbal. Ut li Dios quisahoꞌ xchꞌo̱l riqꞌuin xban nak chanchan li sununquil ban chiru. 
EPH.5.3	La̱ex chic li ralal xcꞌajol li Dios. Joꞌcan nak incꞌaꞌ chic chi cua̱nk li coꞌbe̱tac yumbe̱tac saꞌ e̱ya̱nk chi moco tex-a̱tinak chirix. Incꞌaꞌ ta̱cua̱nk li ma̱usilal saꞌ e̱ya̱nk. Ut incꞌaꞌ te̱rahi ru li jalan aj e. Moco xcꞌulub ta chic laj pa̱banel xba̱nunquil aꞌan. 
EPH.5.4	Incꞌaꞌ ta̱yema̱nk saꞌ e̱ya̱nk li yibru aj a̱tin chi moco li to̱ntil a̱tin chi moco cheye li ma̱yehecꞌ naraj xban nak incꞌaꞌ us. Chexbantioxi̱nk ban chiru li Dios. 
EPH.5.5	Te̱nau chi tzꞌakal nak li nequeꞌxba̱nu ma̱usilal incꞌaꞌ teꞌtzꞌako̱nk saꞌ lix nimajcual xcuanquilal li Cristo ut li Dios. Chi moco eb laj coꞌbe̱t ut eb laj yumbe̱t chi moco li nequeꞌxrahi li jalan aj e xban nak li ma̱c aꞌan juntakꞌe̱t riqꞌuin xlokꞌoninquil li jalanil dios. 
EPH.5.6	Me̱qꞌue e̱rib chi balakꞌi̱c xbaneb li nequeꞌa̱tinac ut nequeꞌxye nak moco nimla ma̱c ta xba̱nunquil li cꞌaꞌak re ru aꞌin, xban nak nachal xjoskꞌil li Dios saꞌ xbe̱neb li nequeꞌkꞌetoc re li ra̱tin. 
EPH.5.7	Me̱junaji e̱rib riqꞌuineb aꞌan xban nak incꞌaꞌ useb xnaꞌleb. 
EPH.5.8	Junxil quexcuan chak saꞌ xkꞌojyi̱nal ru li ma̱c. Abanan, anakcuan rehex chic li Ka̱cuaꞌ ut cuanquex chic saꞌ xcutan saken. Joꞌcan nak chexcua̱nk saꞌ xya̱lal. 
EPH.5.9	Li ani quicutanobresi̱c lix chꞌo̱l xban li Dios naxnau lix ya̱lal ut nacuan saꞌ cha̱bilal ut saꞌ ti̱quilal. 
EPH.5.10	Chetauhak xya̱lal li cꞌaꞌru naraj li Ka̱cuaꞌ. 
EPH.5.11	Me̱junaji chic e̱rib riqꞌuineb li incꞌaꞌ nequeꞌxnau xya̱lal ut nequeꞌxba̱nu li cꞌaꞌak re ru ma̱cꞌaꞌ na-oc cuiꞌ. La̱ex ban chic texchꞌoloba̱nk re lix ya̱lal chiruheb nak incꞌaꞌ us yo̱queb. 
EPH.5.12	Xuta̱nal chokꞌ ke la̱o a̱tinac chirix li incꞌaꞌ us li nequeꞌxba̱nu chi mukmu. 
EPH.5.13	Nak ta̱chꞌoloba̱k lix ya̱lal chiruheb na-el chi cutanquil nak incꞌaꞌ us li yo̱queb ut nequeꞌxqꞌue ajcuiꞌ retal eb aꞌan nak incꞌaꞌ us li nequeꞌxba̱nu. 
EPH.5.14	Nak ta̱cutanobresi̱k lix chꞌo̱leb cutan saken chic chanru nak cuanqueb. Joꞌcaꞌin tzꞌi̱banbil saꞌ li Santil Hu:
EPH.5.14	Ajsi a̱cuu, la̱at li yo̱cat chi cua̱rc. Matcana chi camenak saꞌ la̱ ma̱c, ut li Cristo tixcutanobresi la̱ cꞌaꞌux. (Isa. 60:1)
EPH.5.15	Cheqꞌuehak retal chanru le̱ yuꞌam. Me̱ba̱nu joꞌ nequeꞌxba̱nu li incꞌaꞌ useb xnaꞌleb. Cheba̱nuhak ban joꞌ nequeꞌxba̱nu li cuanqueb xnaꞌleb. 
EPH.5.16	Me̱numsi li cutan chi ma̱cꞌaꞌ xya̱lal. Cheba̱nu ban li us nak ta̱ru̱k te̱ba̱nu xban nak chꞌaꞌaj li cua̱nc saꞌ eb li cutan aꞌin. 
EPH.5.17	Joꞌcan nak moco joꞌcakex ta li ma̱cꞌaꞌeb xnaꞌleb. Chetauhak ban ru li cꞌaꞌru naraj li Ka̱cuaꞌ. 
EPH.5.18	Mexcala chic xban nak napoꞌoc chꞌo̱lej. Chinujak ban le̱ chꞌo̱l riqꞌuin li Santil Musikꞌej. 
EPH.5.19	Cheserakꞌi chi ribil e̱rib lix lokꞌal li Dios, ut te̱ye li salmos ut texbicha̱nk re xlokꞌoninquil li Ka̱cuaꞌ. Chexbicha̱nk ut chelokꞌoni li Ka̱cuaꞌ chi anchal e̱chꞌo̱l. 
EPH.5.20	Ut junelic chexbantioxi̱nk chiru li Acuabej Dios saꞌ xcꞌabaꞌ li Ka̱cuaꞌ Jesucristo riqꞌuin chixjunil li cꞌaꞌru nequecꞌul.
EPH.5.21	Chepa̱bak e̱rib chi ribil e̱rib re xqꞌuebal xlokꞌal li Cristo. 
EPH.5.22	Ex ixakilbej, chepa̱bak le̱ be̱lom joꞌ nak nequepa̱b li Ka̱cuaꞌ Jesucristo. 
EPH.5.23	Chexpa̱ba̱nk chiru xban nak aꞌan li najolomin re li rixakil joꞌ nak li Cristo najolomin reheb laj pa̱banel. Abanan li Cristo, aꞌan ajcuiꞌ laj Colol reheb laj pa̱banel ut eb laj pa̱banel joꞌ li rok rukꞌ li Cristo. 
EPH.5.24	Joꞌ nak nequeꞌpa̱ban laj pa̱banel chiru li Cristo, joꞌcan ajcuiꞌ nak li ixakilbej teꞌpa̱ba̱nk chiruheb lix be̱lom riqꞌuin chixjunil. 
EPH.5.25	Joꞌcan ajcuiꞌ la̱ex be̱lomej, cherahak le̱ rixakil joꞌ nak li Cristo quixraheb laj pa̱banel nak quixkꞌaxtesi rib chi ca̱mc re xcolbaleb. 
EPH.5.26	Li Jesucristo quixmayeja rib re xsantobresinquileb laj pa̱banel riqꞌuin nak teꞌxcꞌul li cubi haꞌ saꞌ xcꞌabaꞌ li Cristo ut riqꞌuin li ra̱tin li Dios. 
EPH.5.27	Li Cristo quixba̱nu aꞌan re nak tixcꞌuleb li ralal xcꞌajol chi kꞌaxal nim xlokꞌal, chi ma̱cꞌaꞌ xma̱c ut chi ma̱cꞌaꞌ xpaltil chiru. 
EPH.5.28	Joꞌcan ajcuiꞌ eb li be̱lomej, tento nak teꞌxra li rixakil joꞌ nak nequeꞌxra ribeb aꞌan. Li ani naxra li rixakil, naxra ajcuiꞌ rib aꞌan. 
EPH.5.29	Ma̱ ani xicꞌ naril rib. Naxra ban rib ut naxchꞌolani rib joꞌ nak li Cristo naxra ut naxchꞌolani li ralal xcꞌajol. 
EPH.5.30	Nocoxra ut nocoril xban nak la̱o joꞌ rok rukꞌ li Cristo. La̱o joꞌ lix quiqꞌuel ut joꞌ lix bakel. 
EPH.5.31	Li be̱lomej ut li ixakilbej junaj chic ruheb joꞌ tzꞌi̱banbil saꞌ li Santil Hu li naxye chi joꞌcaꞌin: Nak ta̱sumla̱k, li cui̱nk tixcanab lix naꞌ xyucuaꞌ re nak tixlakꞌab rib riqꞌuin li rixakil. Ut junajak chic ruheb chi xcaꞌbichaleb. 
EPH.5.32	Kꞌaxal lokꞌ lix ya̱lal li naꞌleb aꞌin. Abanan la̱in ninye e̱re nak naxcꞌut ajcuiꞌ chiku nak la̱o aj pa̱banel junajo chic riqꞌuin li Cristo. 
EPH.5.33	Joꞌcan nak tinye cuiꞌchic e̱re nak li be̱lomej chixrahak li rixakil joꞌ nak naxra rib aꞌan. Ut li ixakilbej chix-oxlokꞌi lix be̱lom.
EPH.6.1	Joꞌcan ajcuiꞌ la̱ex, alalbej. Chex-abi̱nk chiru le̱ naꞌ e̱yucuaꞌ saꞌ xcꞌabaꞌ li Ka̱cuaꞌ xban nak aꞌan kꞌaxal us xba̱nunquil. 
EPH.6.2	Che-oxlokꞌi le̱ naꞌ e̱yucuaꞌ. Aꞌan aꞌin lix be̱n kataklanquil cuan cꞌaꞌru yechiꞌinbil ke cui takaba̱nu aꞌan. 
EPH.6.3	Ut li yechiꞌinbil ke, aꞌan aꞌin: Cui neque-oxlokꞌi le̱ naꞌ e̱yucuaꞌ, kꞌaxal us tex-e̱lk ut ta̱najtokꞌ ru le̱ yuꞌam li tixqꞌue li Dios arin saꞌ ruchichꞌochꞌ. 
EPH.6.4	Ex naꞌbej ex yucuaꞌbej, me̱chikꞌ xjoskꞌileb le̱ ralal e̱cꞌajol chi ma̱cꞌaꞌ rajbal. Cheqꞌuiresihakeb ban saꞌ xya̱lal riqꞌuin xkꞌusbaleb ut riqꞌuin xtijbaleb saꞌ xcꞌabaꞌ li Ka̱cuaꞌ Jesucristo. 
EPH.6.5	Ex aj cꞌanjel, chex-abi̱nk chiruheb le̱ patrón arin saꞌ ruchichꞌochꞌ. Chexcꞌanjelak chiruheb chi anchal e̱chꞌo̱l ut saꞌ xya̱lal joꞌ nak nequexcꞌanjelac chiru li Cristo. 
EPH.6.6	Moco toj yo̱keb ta che̱rilbal nak te̱ba̱nu le̱ cꞌanjel re nak sahak xchꞌo̱l le̱ patrón e̱riqꞌuin. Chexcꞌanjelak ban chiru le̱ patrón joꞌ nak yo̱kex chi cꞌanjelac chiru li Cristo. Chi anchal e̱chꞌo̱l cheba̱nuhak li naraj li Dios. 
EPH.6.7	Chexcꞌanjelak chi anchal e̱chꞌo̱l joꞌ nak yo̱quex chi cꞌanjelac chiru li Ka̱cuaꞌ ut ma̱cuaꞌ chiruheb li cui̱nk. 
EPH.6.8	La̱ex nequenau nak cui cha̱bil te̱ba̱nu che̱junju̱nkal aꞌan ajcuiꞌ li re̱kaj te̱cꞌul riqꞌuin li Ka̱cuaꞌ usta cuan e̱patrón usta ma̱cꞌaꞌ. 
EPH.6.9	Joꞌcan ajcuiꞌ la̱ex patrón, joꞌ nak laj cꞌanjel nacꞌanjelac chi anchal xchꞌo̱l che̱ru, joꞌcan ajcuiꞌ nak la̱ex te̱taklaheb saꞌ xya̱lal. Canabomak xtaklanquileb saꞌ joskꞌil. Nequenau nak la̱ex cuan e̱patrón saꞌ choxa joꞌ ajcuiꞌ eb aꞌan. Li patrón, aꞌan li Ka̱cuaꞌ Dios ut aꞌan moco jun ta sa ta̱ril ut jun ta xicꞌ ta̱ril.
EPH.6.10	Toj cuan cꞌaꞌru nacuaj xyebal e̱re ut aꞌan aꞌin: Cheꞌcacuubresi̱k le̱ chꞌo̱l saꞌ le̱ pa̱ba̱l riqꞌuin lix nimal xcuanquilal li Ka̱cuaꞌ li cuan e̱riqꞌuin. 
EPH.6.11	Joꞌcan ut chetikibak e̱rib riqꞌuin chixjunil lix cꞌanjeleba̱l li Dios re nak xakxo̱kex chi tzꞌakal ut yo̱kex chixcolbal e̱rib chiru laj tza nak yo̱k che̱balakꞌinquil. 
EPH.6.12	Moco yo̱co ta chixyalbal kakꞌe riqꞌuin cui̱nk. Yo̱co ban chi pletic riqꞌuin qꞌuila pa̱y ru chi ma̱us aj musikꞌej li cuanqueb xcuanquil saꞌ eb li cutan aꞌin, li nequeꞌtaklan saꞌ ikꞌ ut saꞌ li ruchichꞌochꞌ li cuan saꞌ xkꞌojyi̱nal ru li ma̱c. 
EPH.6.13	Xban nak nocopletic riqꞌuin li ma̱us aj musikꞌej, joꞌcan nak cua̱nk e̱riqꞌuin chixjunil le̱ cꞌanjeleba̱l li qꞌuebil e̱re xban li Dios re nak cauhak e̱rib chixcolbal e̱rib chiru laj tza yalak jokꞌe tixyal e̱ra̱lenquil. 
EPH.6.14	Xakxo̱kex biꞌ chi cau. Aꞌan aꞌin li ta̱cꞌanjelak che̱ru re xcolbal e̱rib chiru laj tza. Li ya̱l ta̱cꞌanjelak joꞌ xcꞌa̱mal e̱saꞌ ut li ti̱quil chꞌo̱lej ta̱cꞌanjelak joꞌ li chꞌi̱chꞌ naramoc re le̱ chꞌo̱l. 
EPH.6.15	Cauresinbilakex re xyebal resil li colba-ib ut aꞌan ta̱cꞌanjelak e̱re joꞌ e̱xa̱b che̱rok. 
EPH.6.16	Chirix chixjunil aꞌin chicua̱nk ajcuiꞌ le̱ pa̱ba̱l. Ut aꞌan ta̱cꞌanjelak e̱re joꞌ le̱ ramleb chꞌi̱chꞌ. Le̱ pa̱ba̱l ta̱cꞌanjelak re xcolbal e̱rib chiru laj tza nak tixyal e̱ra̱lenquil. Riqꞌuin aꞌin ta̱ru̱k te̱chup xxamlel lix tzimaj laj tza. 
EPH.6.17	Li colba-ib ta̱cꞌanjelak e̱re joꞌ nak nacꞌanjelac re li soldado lix tzꞌapbal xjolom. Li Santil Musikꞌej tixcꞌut che̱ru li ra̱tin li Dios. Aꞌan ta̱cꞌanjelak che̱ru joꞌ nak nacꞌanjelac li chꞌi̱chꞌ chiru li soldado. 
EPH.6.18	Ut yoꞌon cua̱nkex. Junelic chextijok joꞌ naxcꞌut che̱ru li Santil Musikꞌej. Junelic chextzꞌa̱ma̱nk chiru chi anchal e̱chꞌo̱l nak li Dios ta̱tenkꞌa̱nk e̱re. Ut chetzꞌa̱ma chiru nak tixtenkꞌaheb chixjunileb li ralal xcꞌajol li Dios. 
EPH.6.19	Ut chextijok ajcuiꞌ chicuix la̱in re nak chixqꞌue taxak cua̱tin li Dios re xyebal resil li colba-ib ut chixqꞌue taxak xcacuilal inchꞌo̱l chixyebal resil nak li colba-ib reheb ajcuiꞌ li ma̱cuaꞌeb aj judío. 
EPH.6.20	Taklanbilin xban li Dios chixyebal li resilal aꞌan. Ut xban xyebal resil li colba-ib nak cuanquin chi pre̱xil anakcuan. Chextijok chicuix re nak tinchꞌolob xya̱lal li colba-ib chi cau inchꞌo̱l joꞌ qꞌuebil cue xba̱nunquil xban li Dios.
EPH.6.21	Nincꞌoxla nak te̱raj te̱nau chanru cuanquin ut cꞌaꞌru yo̱quin chixba̱nunquil. Joꞌcan nak yo̱quin chixtaklanquil laj Tíquico e̱riqꞌuin. Aꞌan jun li herma̱n kꞌaxal raro kaban, ut cha̱bil aj cꞌanjel chiru li Dios. Aꞌan tixye e̱re chanru cuanquin. 
EPH.6.22	Yo̱quin chixtaklanquil laj Tíquico e̱riqꞌuin re xserakꞌinquil e̱re chanru cuanco arin. Ut nak te̱nau chanru cuanco, chicꞌojla̱k taxak e̱chꞌo̱l riqꞌuin aꞌan. 
EPH.6.23	Aꞌ taxak li tuktu̱quil usilal li naxqꞌue li Acuabej Dios ut li naxqꞌue li Ka̱cuaꞌ Jesucristo chi cua̱nk e̱riqꞌuin la̱ex che̱junilex aj pa̱banel. Ut chi cua̱nk taxak e̱riqꞌuin li rahoc ib ut lix cacuilal e̱chꞌo̱l saꞌ le̱ pa̱ba̱l. 
EPH.6.24	Chi cua̱nk taxak li rusilal li Dios e̱riqꞌuin che̱junilex la̱ex li nequexrahoc re li Ka̱cuaꞌ Jesucristo chi anchal e̱chꞌo̱l ut chi junelic. Joꞌcan taxak.
PHP.1.1	La̱in laj Pablo. Yo̱quin chixtzꞌi̱banquil li hu aꞌin cuochben laj Timoteo. La̱o aj cꞌanjel chiru li Jesucristo. Li hu aꞌin, aꞌan e̱re la̱ex li nequexcꞌamoc be saꞌ xya̱nkeb laj pa̱banel aran Filipos ut e̱re ajcuiꞌ la̱ex li nequextenkꞌan saꞌ li cꞌanjel aran. Ut e̱re ajcuiꞌ che̱junilex la̱ex aj pa̱banel aran Filipos, li junaj chic e̱ru riqꞌuin li Jesucristo. 
PHP.1.2	Chicua̱nk taxak e̱riqꞌuin li usilal ut li tuktu̱quilal li naxqꞌue li Dios li kaYucuaꞌ ut li naxqꞌue li Ka̱cuaꞌ Jesucristo.
PHP.1.3	Rajlal nak nequexjulticoꞌ cue, ninbantioxi chiru li Dios. 
PHP.1.4	Ut junelic nintijoc che̱rix chi sa saꞌ inchꞌo̱l. 
PHP.1.5	Nasahoꞌ saꞌ inchꞌo̱l xban nak chalen nak xexpa̱ban xeqꞌue e̱chꞌo̱l chintenkꞌanquil xyebal resil li colba-ib toj chalen anakcuan. 
PHP.1.6	Chalen nak xexpa̱ban, li Dios yo̱ chi cꞌanjelac e̱riqꞌuin. Ut ninnau nak junelic textenkꞌa toj ta̱tzꞌaklok ru le̱ pa̱ba̱l saꞌ li cutan nak tol-e̱lk cuiꞌchic li Jesucristo. 
PHP.1.7	Xban nak nequeqꞌue e̱chꞌo̱l chi cꞌanjelac chiru li Cristo, joꞌcan nak junelic nequexincꞌoxla ut kꞌaxal sa saꞌ inchꞌo̱l e̱riqꞌuin. La̱ex xextzꞌakon cuochben riqꞌuin li usilal li naxqꞌue li Cristo. Xextzꞌakon ajcuiꞌ cuiqꞌuin riqꞌuin rahil chꞌo̱lej nak cuanquin chi pre̱xil ut xextzꞌakon ajcuiꞌ cuiqꞌuin nak yo̱quin chixchꞌolobanquil xya̱lal li colba-ib reheb li cuanqueb xcuanquil re nak teꞌxnau nak tzꞌakal ya̱l li cꞌaꞌru yo̱co chixchꞌolobanquil. 
PHP.1.8	Li Dios naxnau nak cꞌajoꞌ nequexinra. Ut li rahoc aꞌin, aꞌan qꞌuebil cue xban li Cristo. 
PHP.1.9	Ut li nintzꞌa̱ma chiru li Dios nak nintijoc che̱rix, aꞌan aꞌin: nak kꞌaxal cuiꞌchic cherahak e̱rib chi ribil e̱rib. Ut chinumta̱k taxak li rahoc ut chiqꞌuehekꞌ taxak e̱naꞌleb re xtaubal bar cuan li tzꞌakal ya̱l. 
PHP.1.10	Nintzꞌa̱ma chiru li Dios nak textenkꞌa re nak junelic te̱nau cꞌaꞌru li us ut cꞌaꞌru li incꞌaꞌ us. Ut ti̱cak taxak le̱ chꞌo̱l re nak ma̱ ani ta̱cuechꞌi̱nk e̱rix chalen nak tol-e̱lk cuiꞌchic li Jesucristo. 
PHP.1.11	Ut riqꞌuin li cha̱bilal li qꞌuebil e̱re xban li Jesucristo, nequeqꞌue xlokꞌal li Dios.
PHP.1.12	Ex inherma̱n, nacuaj nak te̱nau nak chixjunil li yo̱quin chixcꞌulbal, aꞌan yo̱ chi cꞌanjelac re xyebal resil li colba-ib yalak bar. 
PHP.1.13	Cuan xya̱lal nak xineꞌxqꞌue saꞌ tzꞌalam. Eb laj ilol pre̱x joꞌqueb ajcuiꞌ chixjunileb li cuanqueb saꞌ li palacio nequeꞌxnau nak cuanquin saꞌ tzꞌalam xban nak nincꞌanjelac chiru li Cristo. 
PHP.1.14	Ut nabaleb laj pa̱banel xeꞌxcacuubresi xchꞌo̱leb saꞌ xpa̱ba̱leb saꞌ xcꞌabaꞌ li Ka̱cuaꞌ xban nak xeꞌxqꞌue retal nak cau inchꞌo̱l usta cuanquin chi pre̱xil saꞌ xcꞌabaꞌ li Jesucristo. Ut nequeꞌxchꞌolob xya̱lal li ra̱tin li Dios chi ma̱cꞌaꞌ xxiuheb. 
PHP.1.15	Ya̱l nak cuan li nequeꞌxye resil li Cristo yal xban nak niquineꞌxcakali ut niquineꞌxcuechꞌi. Abanan cuan ajcuiꞌ li nequeꞌxye resil li Cristo chi anchal xchꞌo̱leb ut saꞌ xya̱lal. 
PHP.1.16	Nequeꞌxchꞌolob xya̱lal xban nak niquineꞌxra ut nequeꞌxnau nak cuanquin chi pre̱xil xban nak ninqꞌue xcuanquil li colba-ib. 
PHP.1.17	Aban li jun chꞌol chic nequeꞌxye resil li Cristo yal xban nak cuan cꞌaꞌru nequeꞌxra ut moco chi anchal ta xchꞌo̱leb nequeꞌxba̱nu. Nequeꞌxba̱nu chi joꞌcan yal re xqꞌuebal xrahil inchꞌo̱l nak cuanquin chi pre̱xil. 
PHP.1.18	Abanan ma̱cꞌaꞌ naxye. Usta chi anchal xchꞌo̱leb, usta incꞌaꞌ, yo̱queb chixyebal resil li Jesucristo. Ut nasahoꞌ inchꞌo̱l riqꞌuin aꞌan. 
PHP.1.19	Ut junelic ta̱sahokꞌ inchꞌo̱l xban nak ninnau nak yo̱quex chi tijoc chicuix. Ut li Santil Musikꞌej natenkꞌan cue. Joꞌcan nak nasahoꞌ saꞌ inchꞌo̱l xban nak ninnau nak chixjunil li nincꞌul, li Dios tixsukꞌisi chokꞌ usilal chokꞌ cue. 
PHP.1.20	Incꞌaꞌ nacuaj xxuta̱nobresinquil cuib riqꞌuin xba̱nunquil li cꞌaꞌak re ru incꞌaꞌ us. Nacuaj ban nak junelic cua̱nk xcacuilal inchꞌo̱l re xyebal resil li Jesucristo. Nacuaj xqꞌuebal xlokꞌal li Cristo anakcuan ut chi junelic riqꞌuin li ninba̱nu ut riqꞌuin ajcuiꞌ lin camic. 
PHP.1.21	La̱in, nak toj yoꞌyo̱quin, cuanquin chi sum a̱tin riqꞌuin li Cristo. Abanan kꞌaxal raj cuiꞌchic us li ca̱mc chokꞌ cue xban nak ninnau nak tinxic riqꞌuin. 
PHP.1.22	Abanan cui li Dios toj tixqꞌue inyuꞌam saꞌ ruchichꞌochꞌ re nak tincꞌanjelak chiru li Ka̱cuaꞌ, incꞌaꞌ ninnau bar cuan li kꞌaxal us chokꞌ cue. ¿Ma us nak yoꞌyo̱quin malaj ut us nak tinca̱mk? 
PHP.1.23	Chꞌaꞌaj chokꞌ cue xnaubal bar cuan li kꞌaxal us. Nacuaj raj ca̱mc re nak tinxic riqꞌuin li Cristo. Aꞌan raj li kꞌaxal us chokꞌ cue la̱in. 
PHP.1.24	Abanan chokꞌ e̱re la̱ex, us nak yoꞌyo̱kin. 
PHP.1.25	Ninnau chi tzꞌakal nak naru texintenkꞌa. Joꞌcan nak ninnau nak tincua̱nk saꞌ e̱ya̱nk re e̱tenkꞌanquil. Texintenkꞌa re nak sahak saꞌ e̱chꞌo̱l nak yo̱kex chi qꞌui̱c saꞌ le̱ pa̱ba̱l. 
PHP.1.26	Nincꞌoxla nak tincuulak cuiꞌchic e̱riqꞌuin ut nak te̱ril cuiꞌchic cuu, ta̱sahokꞌ saꞌ le̱ chꞌo̱l saꞌ xcꞌabaꞌ li Jesucristo. 
PHP.1.27	Li kꞌaxal lokꞌ xba̱nunquil, aꞌan aꞌin: Chexcua̱nk saꞌ xya̱lal riqꞌuineb le̱ ras e̱ri̱tzꞌin joꞌ e̱cꞌulub xban nak la̱ex ac xepa̱b li Jesucristo. Usta cuanquin e̱riqꞌuin, usta ma̱ anihin, nacuaj rabinquil resil nak cau e̱chꞌo̱l saꞌ le̱ pa̱ba̱l. Ut nacuaj ajcuiꞌ rabinquil nak junaj le̱ chꞌo̱l ut junaj e̱cꞌaꞌux chixyebal resil li colba-ib saꞌ xcꞌabaꞌ li Jesucristo. 
PHP.1.28	Incꞌaꞌ texxucuak chiruheb li xicꞌ nequeꞌiloc e̱re. Cui la̱ex incꞌaꞌ texxucuak, eb aꞌan teꞌxqꞌue retal nak la̱ex texcolekꞌ ut eb aꞌan teꞌsachekꞌ. Ut li Ka̱cuaꞌ Dios, aꞌan li ta̱cꞌutuk re li naꞌleb aꞌin chiruheb. 
PHP.1.29	Qꞌuebil e̱re le̱ ma̱tan xban li Dios re xpa̱banquil li Cristo. Ut moco caꞌaj cuiꞌ ta te̱cꞌul li rusilal re xpa̱banquil. Usilal aj ban cuiꞌ nak qꞌuebil e̱re xcꞌulbal li raylal saꞌ xcꞌabaꞌ li Cristo. 
PHP.1.30	Ac xeril chanru nak ninyal inkꞌe chixqꞌuebal xcuanquil li colba-ib ut nequerabi resil nak toj yo̱quin ajcuiꞌ xyalbal inkꞌe. Ut nequeyal ajcuiꞌ e̱kꞌe la̱ex xqꞌuebal xcuanquil li colba-ib cuochbenex.
PHP.2.1	Anakcuan nacuaj xpatzꞌbal e̱re: ¿Ma cuan xya̱lal chokꞌ e̱re la̱ex nak xepa̱b li Cristo? ¿Ma cꞌojcꞌo e̱chꞌo̱l xban nak raro̱quex xban li Cristo? ¿Ma junaj ru le̱ chꞌo̱l che̱junilex xban li Santil Musikꞌej li cuan e̱riqꞌuin? ¿Ma nequera e̱rib chi ribil e̱rib? ¿Ma nequeruxta̱na e̱ru chi ribil e̱rib? 
PHP.2.2	Anakcuan nintzꞌa̱ma ajcuiꞌ che̱ru nak junajak taxak e̱chꞌo̱l re nak junelic sahak saꞌ inchꞌo̱l e̱riqꞌuin. Cherahak e̱rib chi ribil e̱rib ut chexcua̱nk saꞌ xya̱lal chi ribil e̱rib ut junajak taxak le̱ cꞌaꞌux. 
PHP.2.3	Incꞌaꞌ te̱ba̱nu cꞌaꞌak re ru yal xban nak cuan li cꞌaꞌru te̱ra, chi moco te̱ba̱nu yal re xnimobresinquil e̱rib. Checubsihak ban e̱rib. Me̱cꞌoxla nak kꞌaxal nim e̱cuanquil chiruheb le̱ ras e̱ri̱tzꞌin. 
PHP.2.4	Mexcꞌoxlac caꞌaj cuiꞌ chirix cꞌaꞌru us chokꞌ e̱re la̱ex. Chexcꞌoxlak aj ban cuiꞌ chirix li us ta̱e̱lk chokꞌ reheb le̱ ras e̱ri̱tzꞌin. 
PHP.2.5	Chetzolak e̱rib riqꞌuin li Jesucristo re nak juntakꞌe̱tak le̱ naꞌleb riqꞌuin lix naꞌleb aꞌan. 
PHP.2.6	Li Jesucristo tzꞌakal Dios, aban incꞌaꞌ quicꞌoxlac xcanabanquil lix lokꞌal. 
PHP.2.7	Quixcanab ban lix lokꞌal nak quicꞌulun saꞌ ruchichꞌochꞌ. Tzꞌakal cui̱nk joꞌ la̱o nak quiyoꞌla saꞌ ruchichꞌochꞌ ut quicꞌanjelac saꞌ kaya̱nk. 
PHP.2.8	Ut nak quicuan saꞌ ruchichꞌochꞌ quixcubsi rib ut quixba̱nu li quiraj li Dios toj retal nak quicam chiru li cruz. 
PHP.2.9	Ut xban nak quixba̱nu chi joꞌcan, li Dios quixqꞌue xnimal xlokꞌal. “Ka̱cuaꞌ” quixqꞌue chokꞌ xcꞌabaꞌ xban nak aꞌan li kꞌaxal lokꞌ ut li kꞌaxal nim xcuanquil. 
PHP.2.10	Li Dios quixba̱nu aꞌan re nak chixjunileb teꞌxcuikꞌib rib chixlokꞌoninquil li Ka̱cuaꞌ Jesucristo nak teꞌrabi lix cꞌabaꞌ. Teꞌxcuikꞌib ribeb chixlokꞌoninquil chixjunileb li cuanqueb saꞌ choxa ut li cuanqueb saꞌ ruchichꞌochꞌ joꞌqueb ajcuiꞌ li camenakeb. 
PHP.2.11	Li Dios quixqꞌue xlokꞌal li Jesucristo re nak chixjunileb teꞌxchꞌolob xya̱lal riqꞌuin xtzꞌu̱mal re nak li Jesucristo, aꞌan li Ka̱cuaꞌ ut teꞌxqꞌue xlokꞌal li Acuabej Dios.
PHP.2.12	Ex inherma̱n, raro̱quex inban, junelic xexpa̱ban chicuu nak cuanquin chak e̱riqꞌuin. Joꞌcan ajcuiꞌ te̱ba̱nu anakcuan nak ma̱ anihin e̱riqꞌuin. Junelic chexcꞌoxlak chirix le̱ colbal. Cheqꞌuehak taxak e̱chꞌo̱l chixba̱nunquil li cꞌaꞌru naraj li Ka̱cuaꞌ re nak ta̱tzꞌaklok ru le̱ colbal. 
PHP.2.13	Li Dios yo̱ chi cꞌanjelac e̱riqꞌuin ut yo̱ che̱tenkꞌanquil re nak saꞌ le̱ chꞌo̱l ta̱ala̱k chak xba̱nunquil li cꞌaꞌru naraj ut aꞌan ajcuiꞌ naqꞌuehoc e̱cuanquil chixba̱nunquil. 
PHP.2.14	Me̱choki e̱rib ut me̱cuechꞌi e̱rib. Cheba̱nuhak ban chixjunil saꞌ xya̱lal. 
PHP.2.15	Cheba̱nuhak chixjunil saꞌ xya̱lal re nak chicꞌutu̱nk nak chi anchal e̱chꞌo̱l nequexpa̱ban ut re nak ma̱ ani ta̱a̱tinak che̱rix. La̱ex ralal xcꞌajol li Dios ut ma̱cꞌaꞌak e̱ma̱c usta cuanquex saꞌ xya̱nkeb laj ma̱c, li incꞌaꞌ useb xnaꞌleb. Ut xban nak ti̱c e̱chꞌo̱l, nak yo̱kex chixyebal resil li colba-ib chiruheb, chiruheb chanchanakex li chahim li nalemtzꞌun chiru kꞌojyi̱n. 
PHP.2.16	Cui joꞌcan yo̱kex, cꞌajoꞌ nak ta̱sahokꞌ saꞌ inchꞌo̱l e̱riqꞌuin nak tol-e̱lk cuiꞌchic li Jesucristo. Ta̱sahokꞌ inchꞌo̱l xban nak tinnau nak cuan rajbal chixjunil li xinba̱nu nak xincꞌanjelac saꞌ e̱ya̱nk. 
PHP.2.17	Cui tincamsi̱k xban nak xexintenkꞌa saꞌ le̱ pa̱ba̱l, ma̱cꞌaꞌ naxye. Ta̱sahokꞌ saꞌ inchꞌo̱l nak textzꞌako̱nk la̱ex riqꞌuin li sahil chꞌo̱lejil li tincꞌul la̱in. 
PHP.2.18	Chisahokꞌ taxak saꞌ kachꞌo̱l saꞌ comonil.
PHP.2.19	Cui li Ka̱cuaꞌ Jesucristo naraj, chi se̱b tintakla laj Timoteo che̱rilbal. Ta̱cꞌojla̱k inchꞌo̱l nak tincuabi e̱resil. 
PHP.2.20	Ma̱ jun chic cuan juntakꞌe̱t xcꞌaꞌux cuiqꞌuin joꞌ laj Timoteo. Aꞌan kꞌaxal nacꞌoxlac ajcuiꞌ che̱rix la̱ex. 
PHP.2.21	Eb li jun chꞌol chic junes li us chokꞌ reheb aꞌan nequeꞌxcꞌoxla ut incꞌaꞌ nequeꞌxcꞌoxla xba̱nunquil li naraj li Jesucristo. 
PHP.2.22	Ac nequenau nak cha̱bil xnaꞌleb laj Timoteo. Nequenau chanru nak naxqꞌue xchꞌo̱l chi cꞌanjelac cuochben chixyebal resil li colba-ib. Ninxtenkꞌa joꞌ junak alalbej naxtenkꞌa lix yucuaꞌ. 
PHP.2.23	Joꞌcan nak nacuaj xtaklanquil laj Timoteo e̱riqꞌuin nak ac xinnau chanru tincana̱k cuiꞌ arin. 
PHP.2.24	Ut ninnau nak li Ka̱cuaꞌ tinixtenkꞌa re nak ta̱ru̱k tincuulak chi junpa̱t e̱riqꞌuin. 
PHP.2.25	Ut nincꞌoxla ajcuiꞌ nak tento tintakla li herma̱n Epafrodito e̱riqꞌuin. Aꞌan naxqꞌue ajcuiꞌ xchꞌo̱l chi cꞌanjelac cuochben ut aꞌan li xetakla chak chintenkꞌanquil saꞌ e̱cꞌabaꞌ la̱ex. 
PHP.2.26	Ta̱raj cuiꞌchic rilbal e̱ru. Yo̱ che̱cꞌoxlanquil xban nak naxnau nak xerabi resil nak xyajer. 
PHP.2.27	Ya̱l nak quiyajer. Caꞌchꞌin chic ma̱ quicam. Abanan li Dios quiril xtokꞌoba̱l ru ut quiril ajcuiꞌ xtokꞌoba̱l cuu la̱in. Joꞌcan nak quixqꞌuirtesi. Cui ta quicam, kꞌaxal raj cuiꞌchic quixqꞌue xrahil inchꞌo̱l. 
PHP.2.28	Joꞌcan nak nacuaj xtaklanquil chi junpa̱t e̱riqꞌuin re nak ta̱sahokꞌ saꞌ e̱chꞌo̱l nak te̱ril cuiꞌchic ru. Ut ta̱sahokꞌ ajcuiꞌ saꞌ inchꞌo̱l la̱in nak ta̱cuulak e̱riqꞌuin. La̱in ninnau nak aꞌan chic ta̱tenkꞌa̱nk e̱re. 
PHP.2.29	Checꞌulak chi kꞌaxal sa saꞌ e̱chꞌo̱l xban nak kech aj pa̱banelil kib. Cheqꞌuehak xlokꞌal eb laj pa̱banel joꞌ li jun aꞌan. 
PHP.2.30	Nak yo̱ chi cꞌanjelac chiru li Ka̱cuaꞌ, caꞌchꞌin chic ma̱ quicam. Quixqꞌue rib saꞌ raylal re intenkꞌanquil xban nak ma̱ anihex la̱ex chintenkꞌanquil.
PHP.3.1	Anakcuan ut, ex inherma̱n, chisahokꞌ taxak saꞌ le̱ chꞌo̱l xban nak rehex chic li Cristo. Li cꞌaꞌru yo̱quin chixtzꞌi̱banquil, ac xinye ajcuiꞌ e̱re. Usta ac xinye e̱re, tinye cuiꞌchic e̱re. Incꞌaꞌ nintitzꞌ xyebal xban nak ninnau nak ta̱cꞌanjelak che̱ru. 
PHP.3.2	Checol e̱rib chiruheb laj balakꞌ. Eb aꞌan chanchaneb li tzꞌiꞌ xban nak ma̱cꞌaꞌeb xnaꞌleb. Nequeꞌxye nak incꞌaꞌ naru tocolekꞌ cui toj ma̱jiꞌ nakacꞌul li circuncisión. 
PHP.3.3	La̱o ac xkacꞌul li tzꞌakal circuncisión xban nak la̱o nakalokꞌoni li Dios joꞌ naxcꞌut chiku li Santil Musikꞌej. Aꞌan li tzꞌakal circuncisión. La̱o nasahoꞌ li kachꞌo̱l nak junajo chic riqꞌuin li Cristo yal xban xnimal rusilal. Ma̱cuaꞌ riqꞌuin li nakaba̱nu la̱o kajunes. 
PHP.3.4	La̱in xinba̱nu chixjunil li nequeꞌxye eb aꞌan nak tento xba̱nunquil ut naru raj tinqꞌue xcacuilal inchꞌo̱l riqꞌuin. Cui cuan junak naxcꞌoxla nak ac xba̱nu chixjunil, us ajcuiꞌ. Abanan kꞌaxal cuiꞌchic nabal xinba̱nu la̱in chiru aꞌan. 
PHP.3.5	La̱in tzꞌakalin aj Israel. Cuakxakib cutan cuan cue nak xincꞌul li circuncisión. Lin naꞌ inyucuaꞌ aj hebreo xcomoneb xte̱pal laj Benjamín. La̱in ajcuiꞌ xcomoneb laj fariseo li nequeꞌxba̱nu chixjunil li tzꞌi̱banbil saꞌ li chakꞌrab li quiqꞌueheꞌ re laj Moisés. 
PHP.3.6	Xinqꞌue inchꞌo̱l chixba̱nunquil chixjunil li chakꞌrab li nequeꞌxba̱nu laj fariseo toj retal nak quinrahobtesiheb laj pa̱banel. Chiruheb laj fariseo ma̱cꞌaꞌ inma̱c xban nak xinba̱nu chixjunil li tzꞌi̱banbil saꞌ li chakꞌrab. 
PHP.3.7	Junxil chixjunil aꞌin xinqꞌue xcuanquil. Abanan anakcuan ninye nak ma̱cꞌaꞌ na-oc cuiꞌ xban nak kꞌaxal cuiꞌchic lokꞌ xpa̱banquil li Cristo. 
PHP.3.8	Relic chi ya̱l chixjunil li cꞌaꞌak re ru xinba̱nu chak junxil ma̱cꞌaꞌ chic na-oc cuiꞌ chicuu anakcuan xban nak kꞌaxal cuiꞌchic nim xlokꞌal xpa̱banquil li Ka̱cuaꞌ Jesucristo. Re nak la̱inak chic re li Cristo, xintzꞌekta̱na chixjunil li xinba̱nu chak junxil. Aꞌan yal mul aj chic chicuu anakcuan. 
PHP.3.9	La̱in nacuaj nak junajakin riqꞌuin li Jesucristo. Incꞌaꞌ naru ta̱cua̱nk xti̱quilal inchꞌo̱l chiru li Dios yal riqꞌuin xba̱nunquil li naxye li chakꞌrab li quiqꞌueheꞌ re laj Moisés. Li Dios naxqꞌue xti̱quilal inchꞌo̱l riqꞌuin xpa̱banquil li Cristo. 
PHP.3.10	Xincanab xba̱nunquil chixjunil li quinba̱nu chak junxil re nak tincua̱nk chi sum a̱tin riqꞌuin li Cristo. Nacuaj xcꞌulbal lix cuanquilal li Dios li quicuaclesin cuiꞌchic re li Cristo chi yoꞌyo saꞌ xya̱nkeb li camenak. Nacuaj tintzꞌako̱nk riqꞌuin li raylal li quixcꞌul ut nacuaj nak tinba̱nu joꞌ quixba̱nu li Cristo nak quixqꞌue rib chi ca̱mc. 
PHP.3.11	Ut ninyoꞌoni nak li Dios tinixcuaclesi cuiꞌchic chi yoꞌyo saꞌ xya̱nkeb li camenak.
PHP.3.12	Incꞌaꞌ ninye nak ac xtzꞌakloc ru lin pa̱ba̱l chi moco ninye nak ac xincꞌul chixjunil lix cuanquilal. Abanan yo̱quin chixyalbal inkꞌe re nak toxincue̱chani chixjunil li tinma̱tani riqꞌuin li Jesucristo xban nak li Jesucristo quinixqꞌue chokꞌ ralal. 
PHP.3.13	Ex inherma̱n, ninnau nak toj ma̱jiꞌ nincꞌul chixjunil li tinma̱tani riqꞌuin li Cristo. Abanan li ninba̱nu, aꞌan aꞌin: Nincanab xcꞌoxlanquil li ac xnumeꞌ ut ninqꞌue inchꞌo̱l chire̱chaninquil li ta̱cha̱lk mokon. 
PHP.3.14	Ninyal inkꞌe chire̱chaninquil lin ma̱tan joꞌ nak naxyal xkꞌe junak chi a̱linac re tare̱chani lix kꞌajca̱munquil. Abanan li tincue̱chani la̱in, aꞌan li junelic yuꞌam li naxyechiꞌi li Dios reheb li nequeꞌpa̱ban re li Jesucristo. 
PHP.3.15	Aꞌan taxak li chikara la̱o chikajunilo li ac cau kachꞌo̱l saꞌ li kapa̱ba̱l. Abanan cui la̱ex incꞌaꞌ nequecꞌoxla chi joꞌcan, li Dios ta̱cꞌutuk lix ya̱lal che̱ru. 
PHP.3.16	Joꞌcan nak chikacꞌoxlahak ut chikaba̱nuhak li joꞌ qꞌuial nakanau nak us xba̱nunquil. 
PHP.3.17	Ex inherma̱n, junajak taxak le̱ chꞌo̱l chixba̱nunquil li ninba̱nu la̱in. La̱in yo̱quin chi cꞌamoc be che̱ru saꞌ li ti̱quilal. Ut chetzolak ajcuiꞌ e̱rib riqꞌuineb li nequeꞌxba̱nu joꞌ ninba̱nu la̱in. 
PHP.3.18	Nabal sut ac xinye e̱re nak cuanqueb li incꞌaꞌ us yo̱queb chixba̱nunquil. Riqꞌuin li incꞌaꞌ us nequeꞌxba̱nu, nequeꞌxtzꞌekta̱na lix camic li Cristo chiru li cruz. Nayotꞌeꞌ inchꞌo̱l riqꞌuin li yo̱queb chixba̱nunquil ut ninya̱bac xban xrahil inchꞌo̱l nak ninye cuiꞌchic e̱re. 
PHP.3.19	Eb aꞌan incꞌaꞌ us yo̱queb. Li cꞌaꞌru nequeꞌxrahi ru xba̱nunquil, aꞌan chic lix dioseb chiruheb xban nak junes aꞌan chic nequeꞌxcꞌoxla. Nequeꞌxnimobresi ribeb riqꞌuin xba̱nunquil li incꞌaꞌ us, usta xuta̱nal raj chokꞌ reheb. Junes li cꞌaꞌru cuan saꞌ ruchichꞌochꞌ nequeꞌxcꞌoxla. Eb aꞌan teꞌsachekꞌ saꞌ li tojba ma̱c. 
PHP.3.20	Abanan la̱o nococꞌoxlac chirix li cuan saꞌ choxa xban nak la̱o reho chic li tzꞌakal Dios ut yo̱co chiroybeninquil nak tol-e̱lk cuiꞌchic li Ka̱cuaꞌ Jesucristo laj Colol ke. 
PHP.3.21	Aꞌan kꞌaxal nim xcuanquil saꞌ xbe̱n chixjunil li cꞌaꞌak re ru. Riqꞌuin lix nimal xcuanquilal, li Jesucristo tixjal li katibel li ma̱cꞌaꞌ xcuanquil ut tixqꞌue ke jun chic kꞌaxal lokꞌ joꞌ li re aꞌan.
PHP.4.1	Ex inherma̱n, raro̱quex inban, nacuaj rilbal e̱ru. Cꞌajoꞌ nasahoꞌ inchꞌo̱l e̱ban. Nincꞌoxla nak la̱ex joꞌ jun inkꞌajca̱munquil riqꞌuin li cꞌanjel xinba̱nu saꞌ e̱ya̱nk. Junelic taxak cauhak e̱chꞌo̱l saꞌ le̱ pa̱ba̱l. 
PHP.4.2	Ut nintzꞌa̱ma ajcuiꞌ chiruheb lix Evodia ut lix Síntique nak teꞌxyi̱b ru lix chꞌaꞌajquilaleb saꞌ xya̱lal re nak junajakeb chic xchꞌo̱leb chiru li Ka̱cuaꞌ. 
PHP.4.3	Joꞌcan nak nintzꞌa̱ma chiru nak tixtenkꞌaheb li ixk aꞌin. Cau xeꞌcꞌanjelac chintenkꞌanquil xyebal resil li colba-ib. Joꞌcan ajcuiꞌ xba̱nu laj Clemente ut chixjunileb li cuech aj cꞌanjelil. Eb aꞌan tzꞌi̱banbil xcꞌabaꞌeb xban li Dios saꞌ li hu tzꞌi̱banbil cuiꞌ xcꞌabaꞌeb chixjunileb li colbileb. 
PHP.4.4	Chisahokꞌ taxak saꞌ e̱chꞌo̱l chi junelic xban nak junajex chic riqꞌuin li Ka̱cuaꞌ. Ut jun sut chic tinye e̱re: Chi sahokꞌ taxak saꞌ e̱chꞌo̱l. 
PHP.4.5	Junelic chexcua̱nk saꞌ tu̱lanil re nak chixjunileb teꞌxqꞌue retal le̱ cha̱bilal. Ut chijulticokꞌ ajcuiꞌ e̱re nak chi se̱b ta̱cha̱lk li Ka̱cuaꞌ. 
PHP.4.6	Ma̱cꞌaꞌ cꞌaꞌak re ru yo̱k cuiꞌ e̱cꞌaꞌux. Cheye ban re li Ka̱cuaꞌ cꞌaꞌru le̱ chꞌaꞌajquilal. Ut junelic nak textijok ut nak textzꞌa̱ma̱nk chiru li Ka̱cuaꞌ, chexbantioxi̱nk ajcuiꞌ chiru li Dios. 
PHP.4.7	Ut li Dios ta̱qꞌuehok e̱re li tuktu̱quil usilal. Aꞌan kꞌaxal lokꞌ chiru chixjunil li cꞌaꞌru nakacꞌoxla la̱o. Ut li tuktu̱quil usilal li naxqꞌue li Dios tixcꞌojob le̱ chꞌo̱l ut tixtukub le̱ cꞌaꞌux xban nak junajex chic riqꞌuin li Cristo.
PHP.4.8	Ut anakcuan, jun chic nacuaj xyebal e̱re. Aꞌan aꞌin: junelic chexcꞌoxlak chirix li cꞌaꞌru ya̱l ut li cꞌaꞌru cha̱bil. Chexcꞌoxlak chirix li ti̱quilal, li santilal, ut li usilal. Junelic chexcꞌoxlak chirix li kꞌaxal cha̱bil ut li naru naxqꞌue xlokꞌal li Dios. 
PHP.4.9	Ut chixjunil li cꞌaꞌru xinye e̱re ut li cꞌaꞌru xinba̱nu che̱ru, aꞌan ajcuiꞌ te̱ba̱nu la̱ex. Chetzol e̱rib cuiqꞌuin ut cheba̱nu joꞌ ninba̱nu la̱in. Ut li Ka̱cuaꞌ Dios li naqꞌuehoc tuktu̱quil usilal ta̱cua̱nk e̱riqꞌuin.
PHP.4.10	Kꞌaxal nasahoꞌ saꞌ inchꞌo̱l ut ninbantioxi chiru li Ka̱cuaꞌ nak qui-ala chak saꞌ e̱chꞌo̱l intenkꞌanquil. Ninnau nak incꞌaꞌ xecanab incꞌoxlanquil. Junxil incꞌaꞌ quixqꞌue rib che̱ru intenkꞌanquil. 
PHP.4.11	Incꞌaꞌ yo̱quin chixyebal aꞌin e̱re xban nak cuan li cꞌaꞌru nacuaj. Ac xintzol cuib chi cua̱nc chi cꞌojcꞌo inchꞌo̱l riqꞌuin joꞌ nimal joꞌ chꞌinal cuan cue. 
PHP.4.12	Xincꞌay chi cuan chi ma̱cꞌaꞌ cꞌaꞌru cue ut xincꞌay ajcuiꞌ chi nabal cꞌaꞌru cue. Ac ninnau chanru li cua̱nc. Sa saꞌ inchꞌo̱l nak cuan incua ut sa ajcuiꞌ saꞌ inchꞌo̱l nak ma̱cꞌaꞌ incua. Cꞌaynakin chi cua̱nc chi sa saꞌ inchꞌo̱l usta cuan nabal cꞌaꞌru cue, usta ma̱cꞌaꞌ. 
PHP.4.13	La̱in nincuy xnumsinquil chixjunil li raylal xban nak li Cristo naxqꞌue xcacuilal inchꞌo̱l re nak tincuy xnumsinquil. 
PHP.4.14	Abanan, ninbantioxi e̱re nak niquine̱cꞌoxla ut nak quine̱tenkꞌa nak cuanquin saꞌ chꞌaꞌajquilal. 
PHP.4.15	Ex inherma̱n, li cuanquex Filipos, ac nequenau nak junxil nak xintiquib xyebal resil li colba-ib, eb li herma̱n li cuanqueb saꞌ jalan naꞌajej incꞌaꞌ xineꞌxtenkꞌa. Caꞌaj cuiꞌ la̱ex xextenkꞌan cue re xkꞌaxbal li cutan nak xin-el Macedonia. 
PHP.4.16	Ut xine̱tenkꞌa ajcuiꞌ nak cuanquin Tesalónica. Cuib oxib sut xetakla intumin re nak cua̱nk li cꞌaꞌru ta̱cꞌanjelak cue. 
PHP.4.17	Incꞌaꞌ yo̱quin xtzꞌa̱manquil intenkꞌanquil e̱re. Li nacuaj la̱in, aꞌan aꞌin: nak te̱cꞌul le̱ kꞌajca̱munquil li tixqꞌue e̱re li Dios xban nak nequextenkꞌan. 
PHP.4.18	Anakcuan cuan chixjunil li cꞌaꞌru nacuaj. Tzꞌakal ajcuiꞌ li cꞌaꞌru cuan cue xban nak xincꞌul lin ra̱bal li xetakla chak cue chirix laj Epafrodito. Li ma̱tan aꞌan li xetakla cue, aꞌan jun cha̱bil mayej li nacuulac chiru li Dios. 
PHP.4.19	Lin Dios, aꞌan aj e̱chal re chixjunil ut kꞌaxal nim lix lokꞌal. Tixqꞌue e̱re chixjunil li napaltoꞌ e̱re saꞌ xcꞌabaꞌ li Jesucristo. 
PHP.4.20	Lokꞌoninbil taxak li Dios li kaYucuaꞌ anakcuan ut chi junelic kꞌe cutan. Joꞌcan taxak.
PHP.4.21	Cheqꞌue xsahil xchꞌo̱leb chixjunileb li nequeꞌpa̱ban re li Jesucristo. Eb li herma̱n li cuanqueb arin cuiqꞌuin nequeꞌxtakla ajcuiꞌ xsahil e̱chꞌo̱l. 
PHP.4.22	Chixjunileb laj pa̱banel li cuanqueb arin nequeꞌxtakla xsahil e̱chꞌo̱l. Ut kꞌaxal cuiꞌchic nabal xsahil e̱chꞌo̱l nequeꞌxtakla laj pa̱banel li cuanqueb saꞌ rochoch li acuabej. 
PHP.4.23	Ut chicua̱nk taxak e̱riqꞌuin li rusilal li Ka̱cuaꞌ Jesucristo.
COL.1.1	La̱in laj Pablo. La̱in x-apóstol li Jesucristo xban nak joꞌcan quiraj li Dios. Cuochben li hermano Timoteo nak yo̱quin chixtzꞌi̱banquil li hu aꞌin. 
COL.1.2	Yo̱quin chi tzꞌi̱bac e̱riqꞌuin la̱ex li cuanquex aran Colosas. La̱ex ac xepa̱b chi tzꞌakal li Jesucristo. La̱ex chic kech aj pa̱banelil ut rehex chic li Dios. Aꞌ taxak li Dios li kaYucuaꞌ chi-osobtesi̱nk e̱re ut tixqꞌue taxak e̱re li tuktu̱quil usilal.
COL.1.3	Nak nocotijoc che̱rix junelic nakabantioxi chiru li Dios lix Yucuaꞌ li Ka̱cuaꞌ Jesucristo. 
COL.1.4	Nakabantioxi chiru li Dios xban nak xkabi resil nak cau e̱chꞌo̱l chixpa̱banquil li Jesucristo ut xkabi ajcuiꞌ resil nak nequera chixjunileb le̱ rech aj pa̱banelil. 
COL.1.5	Nak xerabi resil li colba-ib, xerabi ajcuiꞌ resil li sahil chꞌo̱lejil cꞌu̱lanbil saꞌ choxa chokꞌ e̱re. Xban nak yo̱quex chixyoꞌoninquil aꞌan, nequexpa̱ban ut nequera le̱ rech aj pa̱banelil. 
COL.1.6	Chanru nak xerabi resil li colba-ib la̱ex, joꞌcan ajcuiꞌ nak yo̱queb chirabinquil saꞌ chixjunil li ruchichꞌochꞌ. Nabal yo̱queb chi jalac lix naꞌlebeb joꞌ nak xjala le̱ naꞌleb la̱ex chalen nak xerabi resil li colba-ib ut quetau ru chi tzꞌakal li rusilal li Dios. 
COL.1.7	Lix ya̱lal aꞌan quichꞌoloba̱c che̱ru xban laj Epafras. Aꞌan kochben chi cꞌanjelac chiru li Cristo ut raro kaban. Aꞌan jun cha̱bil aj cꞌanjel che̱ru saꞌ xcꞌabaꞌ li Jesucristo. 
COL.1.8	Laj Epafras quiyehoc ke nak la̱ex nequera e̱ras e̱ri̱tzꞌin xban nak li Santil Musikꞌej cuan e̱riqꞌuin. 
COL.1.9	Ut chalen nak quikabi resil nak xexpa̱ban, joꞌcan nak junelic nocotijoc che̱rix. Nakatzꞌa̱ma chiru li Dios nak tixcꞌut che̱ru cꞌaꞌru naraj te̱ba̱nu. Ut nakatzꞌa̱ma ajcuiꞌ chiru li Dios nak li Santil Musikꞌej tixqꞌue e̱naꞌleb chixtaubal ru lix ya̱lal. 
COL.1.10	Nocotijoc che̱rix re nak ti̱cak le̱ yuꞌam xban nak rehex chic li Ka̱cuaꞌ ut sahak saꞌ xchꞌo̱l li Dios e̱riqꞌuin. Junelic cheba̱nuhak li us ut chetauhak ru chi tzꞌakal lix lokꞌal li Dios. 
COL.1.11	Nakatzꞌa̱ma chiru li Dios re nak cua̱nk xcacuil e̱chꞌo̱l xban xnimal xcuanquil li Dios. Chisahokꞌ saꞌ e̱chꞌo̱l ut checuyak xnumsinquil li cꞌaꞌak re ru nachal saꞌ e̱be̱n ut incꞌaꞌ ta̱chꞌina̱nk e̱chꞌo̱l. 
COL.1.12	Chebantioxi chiru li Acuabej Dios li quiqꞌuehoc ke chitzꞌako̱nk riqꞌuin li sahil chꞌo̱lejil kochbeneb laj pa̱banel li ac xeꞌxtau xya̱lal. 
COL.1.13	Li Dios corisi rubel xcuanquil laj tza ut coxkꞌaxtesi rubel xcuanquil li Cꞌajolbej li kꞌaxal raro xban li Dios. 
COL.1.14	Li Ralal li Dios quicam chiru li cruz re kacolbal ut quixcuy quixsach li kama̱c.
COL.1.15	Li Dios incꞌaꞌ na-ilman ru. Abanan nakanau chanru li Dios xban nak li Ralal quicꞌulun saꞌ ruchichꞌochꞌ chixcꞌutbal chiku. Li Jesucristo aꞌan li kꞌaxal nim xcuanquil chiruheb chixjunil li queꞌyoꞌobtesi̱c. 
COL.1.16	Saꞌ xcꞌabaꞌ aꞌan, li Dios quixyoꞌobtesi chixjunil li cꞌaꞌak re ru cuan saꞌ choxa, joꞌ ajcuiꞌ li cuan saꞌ ruchichꞌochꞌ. Li Dios quixyoꞌobtesi chixjunil li na-ilman ru, joꞌqueb ajcuiꞌ chixjunileb li musikꞌej, li incꞌaꞌ na-ilman ru. Aꞌ yal chanru lix cꞌanjel li junju̱nk ut lix cuanquileb, li Dios quiyoꞌobtesin reheb saꞌ xcꞌabaꞌ li Jesucristo ut aꞌan laj e̱chal reheb. 
COL.1.17	Li Cristo ac cuan ajcuiꞌ chak nak toj ma̱jiꞌ nequeꞌyoꞌobtesi̱c li cꞌaꞌak re ru. Ut chixjunil li cꞌaꞌak re ru quiyoꞌobtesi̱c qꞌuebil saꞌ xnaꞌaj ut aran quicana xban nak li Cristo aꞌan yal re saꞌ xbe̱n. 
COL.1.18	Ut aꞌan ajcuiꞌ najolomin ke la̱o aj pa̱banel ut junajo chic riqꞌuin li Cristo. Aꞌan li naqꞌuehoc re li kayuꞌam. Aꞌan li xbe̱n quicuacli cuiꞌchic chi yoꞌyo saꞌ xya̱nkeb li camenak ut aꞌan li kꞌaxal nim xcuanquil saꞌ xbe̱n chixjunil. 
COL.1.19	Li Jesucristo, aꞌan tzꞌakal Dios ut riqꞌuin aꞌan cuan chixjunil li cuanquilal xban nak joꞌcan quiraj li Acuabej Dios. 
COL.1.20	Xban xcamic li Jesucristo, chixjunil li cuan saꞌ choxa joꞌ ajcuiꞌ li cuan saꞌ ruchichꞌochꞌ naru ta̱cua̱nk chi sum a̱tin riqꞌuin li Dios. Ut xban lix quiqꞌuel li quihoyeꞌ chiru li cruz, li Jesucristo quixqꞌue li tuktu̱quil usilal. 
COL.1.21	Junxil incꞌaꞌ nequepa̱b li Dios. Ut xban li ma̱usilal cuan saꞌ le̱ chꞌo̱l, xicꞌ nequeril li Dios ut junes li incꞌaꞌ us nequeba̱nu. 
COL.1.22	Abanan anakcuan xban lix camic li Cristo quexcꞌam saꞌ usilal riqꞌuin li Dios. Xban nak li Cristo quicam saꞌ kacꞌabaꞌ, naru toxkꞌaxtesi chiru li Dios chi ac santobresinbilo ut chi ma̱cꞌaꞌak chic kama̱c ut chi tzꞌakalak re ru li kapa̱ba̱l. 
COL.1.23	Abanan tento nak texpa̱ba̱nk chi tzꞌakal ut cauhak e̱chꞌo̱l riqꞌuin li Dios saꞌ le̱ pa̱ba̱l. Me̱canab xyoꞌoninquil li yechiꞌinbil e̱re saꞌ xcꞌabaꞌ li colba-ib xban nak la̱ex ac nequenau nak saꞌ e̱cꞌabaꞌ quicam li Jesucristo. Ut li resil li ac xerabi la̱ex yo̱queb chirabinquil saꞌ chixjunil li ruchichꞌochꞌ. La̱in laj Pablo, tenebanbil saꞌ inbe̱n xyebal resilal li colba-ib.
COL.1.24	La̱in nasahoꞌ saꞌ inchꞌo̱l nak yo̱quin chixcꞌulbal li raylal saꞌ e̱cꞌabaꞌ. Li Cristo quixye nak teꞌxcꞌul li raylal li ralal xcꞌajol. Joꞌcan nak nasahoꞌ saꞌ inchꞌo̱l nak yo̱quin chi tzꞌako̱nc riqꞌuin li raylal joꞌ quixcꞌul li Cristo saꞌ xcꞌabaꞌeb chixjunileb li nequeꞌpa̱ban re. 
COL.1.25	Li Dios xinixqꞌue chi cꞌanjelac chiruheb laj pa̱banel. Joꞌcan nak re e̱tenkꞌanquil nak nincꞌanjelac che̱ru re xchꞌolobanquil chi tzꞌakal lix ya̱lal li ra̱tin li Dios. 
COL.1.26	Li xya̱lal aꞌan mukmu chiruheb chixjunileb nak quicuan chak junxil. Abanan anakcuan moco mukmu ta chic. Li Dios yo̱ chixcꞌutbesinquil chiruheb li nequeꞌpa̱ban re. 
COL.1.27	Li Dios quiraj nak la̱ex li ma̱cuaꞌex aj judío, te̱nau nak e̱re ajcuiꞌ li colba-ib. Li resil aꞌan mukmu nak quicuan chak. Abanan anakcuan nanauman nak lix ya̱lal li lokꞌlaj esil, aꞌan aꞌin: Nak li Cristo cuan e̱riqꞌuin ut saꞌ xcꞌabaꞌ aꞌan textzꞌako̱nk riqꞌuin lix nimal xlokꞌal li Dios. 
COL.1.28	Aꞌ li Cristo, aꞌan li nakachꞌolob xya̱lal. Nakaqꞌue xnaꞌlebeb chixjunil ut nakacꞌut xya̱lal chiruheb chi anchal li kachꞌo̱l ut chi anchal li kacꞌaꞌux re nak tzꞌakalak ru lix pa̱ba̱leb saꞌ xcꞌabaꞌ li Jesucristo. 
COL.1.29	Joꞌcan nak ninyal inkꞌe chi cꞌanjelac chi anchal inchꞌo̱l ut li Cristo naqꞌuehoc incacuilal chixba̱nunquil lin cꞌanjel chiru li Dios.
COL.2.1	Nacuaj nak te̱nau nak junelic ninqꞌue inchꞌo̱l chi tijoc che̱rix la̱ex joꞌcan ajcuiꞌ chirixeb laj pa̱banel li cuanqueb aran Laodicea. Nintijoc chirixeb chixjunileb laj pa̱banel, li ac nequeꞌxnau cuu, joꞌ ajcuiꞌ li incꞌaꞌ nequeꞌxnau cuu. 
COL.2.2	Ut nintzꞌa̱ma ajcuiꞌ chiru li Dios nak cauhak le̱ chꞌo̱l saꞌ le̱ pa̱ba̱l. Cherahak taxak e̱rib che̱ribil e̱rib re nak junajak e̱chꞌo̱l. Lix naubal li naꞌleb aꞌin naxqꞌue xcacuilal le̱ chꞌo̱l. Chetauhak taxak ru chi tzꞌakal lix ya̱lal li mukmu nak quicuan chak. Li xya̱lal li mukmu nak quicuan chak, aꞌan nak li Cristo cuan e̱riqꞌuin. 
COL.2.3	Riqꞌuin li Cristo naru nakatau li kanaꞌleb xban nak caꞌaj cuiꞌ riqꞌuin li Cristo cuan li tzꞌakal ya̱l ut aꞌan naxnau chixjunil. 
COL.2.4	Nintakla xyebal e̱re aꞌin re nak incꞌaꞌ texbalakꞌi̱k xbaneb li nequeꞌtacchiꞌin e̱re. Chanchan cha̱bil a̱tin nequeꞌxye, abanan moco ya̱l ta li nequeꞌxye. 
COL.2.5	Usta ma̱ anihin chak saꞌ e̱ya̱nk, abanan junelic nequexincꞌoxla. Nasahoꞌ saꞌ inchꞌo̱l chirabinquil nak junaj le̱ chꞌo̱l ut cuanquex saꞌ ti̱quilal. Nasahoꞌ ajcuiꞌ saꞌ inchꞌo̱l chirabinquil nak anchal e̱chꞌo̱l nak nequepa̱b li Cristo. 
COL.2.6	La̱ex xepa̱b li Cristo ut aꞌan chic yal re saꞌ e̱be̱n. Joꞌcan nak junajakex taxak riqꞌuin li Cristo, ut texcua̱nk joꞌ naraj aꞌan. 
COL.2.7	Chexpa̱ba̱nk chi anchal e̱chꞌo̱l ut chetzolak e̱rib riqꞌuin li Cristo. Cauhak e̱chꞌo̱l chixpa̱banquil li cꞌaꞌru tzolbilex cuiꞌ ut junelic chexbantioxi̱nk chiru li Dios.
COL.2.8	Me̱qꞌue e̱rib chi balakꞌi̱c xbaneb li nequeꞌxye nak cuan xnaꞌlebeb. Ma̱cꞌaꞌ na-oc cuiꞌ li cꞌaꞌru nequeꞌxye xban nak lix naꞌlebeb moco riqꞌuin li Cristo ta nachal. Aꞌan yal xnaꞌleb li ruchichꞌochꞌ ut yal xnaꞌlebeb li kaxeꞌ kato̱n. 
COL.2.9	Me̱qꞌue e̱rib chi balakꞌi̱c xbaneb aꞌan. Nakanau nak chixjunil lix lokꞌal li Dios ut lix cuanquil cuan riqꞌuin li Cristo. Lix lokꞌal ut lix cuanquilal quixcꞌutbesi nak quicꞌulun saꞌ ruchichꞌochꞌ. 
COL.2.10	Kꞌaxal nim xcuanquil li Cristo saꞌ xbe̱neb li nequeꞌtaklan ut kꞌaxal nim ajcuiꞌ xcuanquil saꞌ xbe̱neb li musikꞌej. Ut xban nak li Cristo cuan e̱riqꞌuin, nim ajcuiꞌ e̱cuanquil la̱ex ut tzꞌakal re ru le̱ yuꞌam xban nak qꞌuebil e̱re xban li Cristo. 
COL.2.11	Xban nak xepa̱b li Jesucristo, junajex chic riqꞌuin ut chanchan nak xecꞌul li circuncisión, aban ma̱cuaꞌ joꞌ li circuncisión nequeꞌxba̱nu laj judío. Li xecꞌul la̱ex, aꞌan nak li Jesucristo quirisi saꞌ le̱ chꞌo̱l lix rahinquil ru li ma̱usilal. 
COL.2.12	Nak xecꞌul li cubi haꞌ chanchan nak quexmukeꞌ e̱rochben li Cristo ut quexcuacli cuiꞌchic chi yoꞌyo xban nak acꞌ chic le̱ yuꞌam nak xepa̱b li nimajcual Dios li quicuaclesin cuiꞌchic re li Jesucristo chi yoꞌyo saꞌ xya̱nkeb li camenak. 
COL.2.13	Junxil camenakex nak quexcuan chak xban li ma̱c ut xban nak ma̱jiꞌ isinbil saꞌ le̱ chꞌo̱l lix rahinquil ru li ma̱usilal. Aban anakcuan yoꞌyo̱quex chic. Li Dios quicuaclesin cuiꞌchic re li Jesucristo chi yoꞌyo. Ut joꞌcan ajcuiꞌ la̱ex, yoꞌyo̱quex chic xban nak acꞌ chic le̱ yuꞌam qꞌuebil e̱re xban li Dios ut cuybil sachbil chixjunil le̱ ma̱c. 
COL.2.14	Cuan tojba ma̱c saꞌ kabe̱n xban nak xkakꞌet li chakꞌrab tzꞌi̱banbil chak najter. Abanan li Dios quixye nak tojbil chic rix chixjunil li kama̱c xban nak li Jesucristo quicam chiru li cruz saꞌ kacꞌabaꞌ la̱o. 
COL.2.15	Nak quicam chiru li cruz li Jesucristo, li Dios quirisi xcuanquileb li nequeꞌtaklan ut quirisi ajcuiꞌ xcuanquileb li ma̱us aj musikꞌej. Ut quixcꞌut xxuta̱neb nak quinumta saꞌ xbe̱neb. 
COL.2.16	Michꞌinan e̱chꞌo̱l cui ani nacuechꞌin e̱re riqꞌuin li cꞌaꞌru nequetzaca ut li cꞌaꞌru nequerucꞌ. Chi moco ta̱chꞌina̱nk e̱chꞌo̱l cui ani nacuechꞌin e̱re xban nak incꞌaꞌ nequeninkꞌei lix ninkꞌeheb. Cuan li nequeꞌxninkꞌei lix yoꞌlajic li po ut li hiloba̱l cutan. 
COL.2.17	Chixjunil li cꞌaꞌru queꞌxba̱nu, aꞌan yal retalil li cꞌaꞌru ta̱cꞌulma̱nk. Abanan, nak quicꞌulun li Cristo, quitzꞌakloc ru li cꞌaꞌru queꞌxba̱nu eb aꞌan. 
COL.2.18	Cuan li nequeꞌxye nak cha̱bileb ut chanchan nak nequeꞌxcubsi ribeb. Abanan moco ya̱l ta. Lix naꞌlebeb moco qꞌuebil ta xban li Dios. Li cꞌaꞌru nequeꞌxba̱nu, aꞌan yal cꞌoxlanbil. Nequeꞌxlokꞌoni li ángel ut nequeꞌxye cui incꞌaꞌ te̱ba̱nu joꞌ nequeꞌxba̱nu eb aꞌan, incꞌaꞌ te̱cꞌul li yechiꞌinbil e̱re xban li Dios. Abanan me̱pa̱b li cꞌaꞌru nequeꞌxye xban nak moco ya̱l ta. 
COL.2.19	Eb aꞌan moco cuanqueb ta rubel xcuanquil li Cristo. Joꞌcan nak nequeꞌxba̱nu li bar cuan nequeꞌraj eb aꞌan. Abanan la̱o aj pa̱banel, junajo riqꞌuin li Cristo ut cau kachꞌo̱l riqꞌuin xban nak aꞌan najolomin ke. Ut aꞌan ajcuiꞌ natenkꞌan ke chi qꞌui̱c saꞌ li kapa̱ba̱l joꞌ naraj li Dios. 
COL.2.20	Chanchan nak quexcam e̱rochben li Cristo nak xexpa̱ban. Acꞌ chic le̱ yuꞌam ut li cꞌaꞌru tzolbilex cuiꞌ chak junxil saꞌ ruchichꞌochꞌ ma̱cꞌaꞌ chic xcuanquil saꞌ e̱be̱n. ¿Cꞌaꞌut nak toj nequeqꞌue e̱rib chi balakꞌi̱c ut chixba̱nunquil le̱ najter naꞌleb? 
COL.2.21	Cuan li nequeꞌxye e̱re: —Me̱chap aꞌan chi moco te̱chꞌeꞌ ut me̱tzaca, xban nak ma̱c xba̱nunquil aꞌan, chanqueb. ¿Cꞌaꞌut nak nequepa̱b li cꞌaꞌru nequeꞌxye? 
COL.2.22	Chixjunil li cꞌaꞌak re ru aꞌan nalaj na-osoꞌ. Eb li naꞌleb aꞌan yal cꞌoxlanbil ut xnaꞌlebeb li cui̱nk. 
COL.2.23	Chanchan cha̱bil naꞌleb li nequeꞌxye. Nequeꞌxtacuasi rib nak nequeꞌlokꞌonin ut nequeꞌxrahobtesi rib. Chanchan nak nequeꞌxcubsi xcuanquileb chi ribileb rib. Aban aꞌan incꞌaꞌ naxjal lix naꞌleb xban nak moco nequeꞌxcanab ta xrahinquil ru li ma̱usilal.
COL.3.1	Chanchan nak xexcuacli cuiꞌchic chi yoꞌyo e̱rochben li Cristo nak xexpa̱ban. Acꞌ chic le̱ yuꞌam. Joꞌcan nak qꞌuehomak e̱chꞌo̱l chixba̱nunquil li cha̱bil naꞌleb ut chexcꞌoxlak chirix li cuan saꞌ choxa bar cuan cuiꞌ li Cristo cꞌojcꞌo saꞌ xnim ukꞌ li Dios xban nak kꞌaxal nim xcuanquil. 
COL.3.2	Junelic checꞌoxla li Dios ut me̱cꞌoxla chic lix ma̱usilal li ruchichꞌochꞌ. 
COL.3.3	Lix ma̱usilal li ruchichꞌochꞌ ma̱cꞌaꞌ chic xcuanquil saꞌ e̱be̱n. Chanchan camenakex chiru. Ac colbilex chic chiru li ma̱usilal xban nak junajex chic riqꞌuin li Cristo, ut li Cristo junaj riqꞌuin li Dios. 
COL.3.4	Caꞌaj cuiꞌ riqꞌuin li Jesucristo cuan kayuꞌam. Ut nak tol-e̱lk cuiꞌchic li Jesucristo tixcꞌutbesi nak la̱o li ralal xcꞌajol, ut totzꞌako̱nk riqꞌuin lix lokꞌal.
COL.3.5	Xban nak acꞌ chic le̱ yuꞌam, canabomak chi junaj cua xrahinquil ru li incꞌaꞌ us joꞌ li coꞌbe̱tac yumbe̱tac, ut li ma̱us aj naꞌleb. Ut canabomak xrahinquil ru li ma̱usilal. Ut me̱rahi ru li biomal xban nak li xrahinquil ru li biomal, aꞌan chanchan ajcuiꞌ xlokꞌoninquil li jalanil dios. 
COL.3.6	Riqꞌuin xba̱nunquil li ma̱usilal aꞌin nachal xjoskꞌil li Dios ut naxteneb li tojba ma̱c saꞌ xbe̱neb li nequeꞌkꞌetoc re li ra̱tin. 
COL.3.7	Joꞌcan ajcuiꞌ queba̱nu chak la̱ex junxil nak toj cuanquex chak saꞌ li ma̱c. 
COL.3.8	Aban anakcuan me̱ba̱nu chic chixjunil li cꞌaꞌ re ru aꞌin: mexjoskꞌoꞌ, me̱poꞌ e̱rib chi ribil e̱rib, me̱ba̱nu li ma̱usilal, mexkꞌaban, ut mex-a̱tinac saꞌ yibru a̱tin. 
COL.3.9	Mexticꞌtiꞌic. Me̱ba̱nu chic chixjunil li ma̱usilal aꞌin xban nak chixjunil li cꞌaꞌak re ru queba̱nu chak najter ac xerisi saꞌ le̱ chꞌo̱l. 
COL.3.10	Anakcuan acꞌ chic le̱ yuꞌam. Li Dios, aꞌan li quijaloc re le̱ yuꞌam ut aꞌan ta̱tenkꞌa̱nk e̱re cuulaj cuulaj chixtzolbal e̱rib riqꞌuin re nak te̱tau ru chi tzꞌakal chanru li Dios ut te̱ba̱nu li naraj aꞌan. 
COL.3.11	La̱o aj pa̱banel juntakꞌe̱to chiru li Dios xban nak junajo saꞌ li acꞌ yuꞌam. Moco jalaneb ta laj griego chiruheb laj judío. Moco jalaneb ta li tzolbileb chiruheb li incꞌaꞌ tzolbileb. Moco jalaneb ta li xeꞌxba̱nu li circuncisión chiruheb li incꞌaꞌ xeꞌxba̱nu. Moco jalan ta li junju̱nk usta jalan xtenamit. Moco jalaneb ta li cuanqueb xpatrón chiruheb li ma̱cꞌaꞌeb xpatrón. Li kꞌaxal lokꞌ xcꞌoxlanquil aꞌan aꞌin: Li Jesucristo cuan riqꞌuineb li junju̱nk li nequeꞌpa̱ban re ut junajo chic saꞌ xcꞌabaꞌ li Jesucristo. 
COL.3.12	Li Dios kꞌaxal nequexra ut quixsicꞌ e̱ru chokꞌ ralal xcꞌajol. Joꞌcan nak chexcua̱nk saꞌ ti̱quilal. Chetokꞌoba ruheb le̱ ras e̱ri̱tzꞌin ut chetenkꞌaheb. Me̱kꞌetkꞌeti e̱rib. Chexcua̱nk saꞌ tu̱lanil ut checuyak li raylal. 
COL.3.13	Checuyak e̱rib chiribil e̱rib. Ut cui cuan junak cuan xma̱c che̱ru, checuyak xma̱c. Joꞌ nak quixcuy e̱ma̱c li Ka̱cuaꞌ, joꞌcan ajcuiꞌ cheba̱nu la̱ex. 
COL.3.14	Li kꞌaxal lokꞌ xba̱nunquil chiru chixjunil li cꞌaꞌak re ru aꞌin, aꞌan li rahoc ib xban nak riqꞌuin aꞌan junajak li kacꞌaꞌux ut tzꞌakalak re ru li takaba̱nu. 
COL.3.15	Junajakex taxak saꞌ le̱ pa̱ba̱l xban nak sicꞌbil e̱ru xban li Dios. Chicua̱nk li tuktu̱quilal saꞌ le̱ chꞌo̱l li naxqꞌue li Cristo re nak texcua̱nk saꞌ xya̱lal. Ut junelic chebantioxi chiru li Dios li usilal xba̱nu e̱re. 
COL.3.16	Li ra̱tin li Cristo chicana̱k saꞌ e̱chꞌo̱l chi junelic re nak cua̱nk e̱naꞌleb. Chetzolak e̱rib che̱ribil e̱rib ut chetenkꞌa e̱rib che̱ribil e̱rib saꞌ le̱ pa̱ba̱l. Chexbicha̱nk re xlokꞌoninquil li Dios. Chexbicha̱nk joꞌ naxcꞌut che̱ru li Santil Musikꞌej ut junelic chexbantioxi̱nk chiru li Dios. 
COL.3.17	Ut chixjunil li cꞌaꞌru te̱ye ut te̱ba̱nu, cheba̱nuhak re xqꞌuebal xlokꞌal li Jesucristo. Ut junelic chexbantioxi̱nk chiru li Acuabej Dios saꞌ xcꞌabaꞌ li Ka̱cuaꞌ Jesucristo.
COL.3.18	Ex ixakilbej, chepa̱ba̱k le̱ be̱lom joꞌ e̱cꞌulub xba̱nunquil xban nak la̱ex chic aj pa̱banel. 
COL.3.19	Ut la̱ex be̱lomej, cherahak le̱ rixakil ut mexjoskꞌoꞌ riqꞌuineb. 
COL.3.20	Ut joꞌcan ajcuiꞌ la̱ex alalbej, junelic chexpa̱ba̱nk chiruheb le̱ naꞌ e̱yucuaꞌ xban nak aꞌan li nacuulac chiru li Ka̱cuaꞌ Dios. 
COL.3.21	Ex yucuaꞌbej, me̱chꞌila le̱ ralal e̱cꞌajol chi ma̱cꞌaꞌ rajbal re nak incꞌaꞌ ta̱chꞌina̱nk xchꞌo̱leb. 
COL.3.22	Ex aj cꞌanjel, junelic chexpa̱ba̱nk chiruheb le̱ patrón. Chanru nak nequexcꞌanjelac nak yo̱ che̱rilbal le̱ patrón, joꞌcan ajcuiꞌ texcꞌanjelak nak incꞌaꞌ yo̱ che̱rilbal. Mexcꞌanjelac re xnimobresinquil e̱rib. Chexcꞌanjelak ban chi anchal le̱ chꞌo̱l xban nak la̱ex nequera li Ka̱cuaꞌ Dios. 
COL.3.23	Nak yo̱quex chi cꞌanjelac chiru le̱ patrón, yo̱quex ajcuiꞌ chi cꞌanjelac chiru li Ka̱cuaꞌ Dios xban nak la̱ex rehex chic li Dios. Joꞌcan nak chixjunil li cꞌaꞌru te̱ba̱nu, cheba̱nuhak chi anchal e̱chꞌo̱l. 
COL.3.24	Joꞌcan cheba̱nu xban nak la̱ex ac nequenau nak li Ka̱cuaꞌ Dios ta̱qꞌuehok le̱ kꞌajca̱munquil li yechiꞌinbil e̱re xban nak li Ka̱cuaꞌ Jesucristo, aꞌan li tzꞌakal patrón saꞌ e̱be̱n ut yo̱quex chi cꞌanjelac chiru. 
COL.3.25	Li ani tixba̱nu li incꞌaꞌ us tixcꞌul xtojbal xma̱c aꞌ yal cꞌaꞌru lix ma̱c xban nak li Dios incꞌaꞌ naxsicꞌ ru ani tixqꞌue chixtojbal xma̱c.
COL.4.1	Ex patrón, chexcua̱nk saꞌ usilal riqꞌuineb laj cꞌanjel che̱ru ut saꞌ xya̱lal chetaklaheb xban nak la̱ex nequenau nak cuan e̱patrón saꞌ choxa. 
COL.4.2	Me̱canab tijoc. Chextijok chi anchal e̱chꞌo̱l ut junelic chexbantioxi̱nk chiru li Dios. 
COL.4.3	Ut nak yo̱kex chi tijoc, chextijok ajcuiꞌ chak chikix la̱o re nak tixqꞌue ke li Dios xyebal resil li colba-ib saꞌ xcꞌabaꞌ li Cristo. Li xya̱lal li colba-ib, aꞌin mukmu nak quicuan chak. La̱ex nequenau nak cuanquin chi pre̱xil xban xyebal resil li colba-ib. 
COL.4.4	Ut chextijok ajcuiꞌ chak chicuix re nak tinru̱k chixchꞌolobanquil chi tzꞌakal lix ya̱lal joꞌ naraj li Dios. 
COL.4.5	Chexcua̱nk saꞌ xya̱lal riqꞌuineb li ma̱cuaꞌeb aj pa̱banel ut yalak bar cua̱nkex chi kꞌek chi cutan junelic te̱chꞌolob xya̱lal li colba-ib chiruheb. 
COL.4.6	Junelic cha̱bil chex-a̱tinak. Sicꞌomak chanru tex-a̱tinak riqꞌuineb re nak teꞌxqꞌue xchꞌo̱l chirabinquil. Ut chenauhak chanru xsumenquil li cꞌaꞌru teꞌxpatzꞌ e̱re.
COL.4.7	Li hermano Tíquico raro kaban ut cha̱bil aj cꞌanjel chiru li Dios cuochben la̱in. Aꞌan ta̱yehok resil e̱re chanru cuanquin arin. 
COL.4.8	Aꞌan aj e nak tintakla e̱riqꞌuin. Tixye e̱re chanru nak cuanco arin ut tixqꞌue ajcuiꞌ xcacuil e̱chꞌo̱l saꞌ le̱ pa̱ba̱l. 
COL.4.9	Ta̱xic ajcuiꞌ li kaherma̱n Onésimo rochben. Aꞌan e̱rech tenamitil. Aꞌan ti̱c xchꞌo̱l ut raro kaban. Ut aꞌaneb teꞌyehok resil e̱re li cꞌaꞌru yo̱co chixcꞌulbal arin. 
COL.4.10	Laj Aristarco li cuochben nak cuanco saꞌ tzꞌalam naxtakla ajcuiꞌ xsahil e̱chꞌo̱l. Naxtakla ajcuiꞌ xsahil e̱chꞌo̱l laj Marcos li rechꞌalal laj Bernabé. Ac xintakla xyebal e̱re nak ta̱cuulak laj Marcos e̱riqꞌuin. Nak ta̱cuulak e̱riqꞌuin, checꞌulak saꞌ xya̱lal chi sa saꞌ e̱chꞌo̱l. 
COL.4.11	Ut naxtakla xsahil e̱chꞌo̱l laj Justo. Aj Jesús ajcuiꞌ nayeman re. Caꞌaj eb cuiꞌ li oxib aꞌan saꞌ xya̱nkeb laj pa̱banel aj judío li yo̱queb chi tenkꞌa̱nc cue chixyebal resil li colba-ib. Ut nequeꞌxcꞌojob inchꞌo̱l. 
COL.4.12	Joꞌcan ajcuiꞌ laj Epafras naxtakla ajcuiꞌ xsahil e̱chꞌo̱l. Aꞌan e̱rech tenamitil ut aꞌan aj cꞌanjel chiru li Cristo. Junelic yo̱ chi tijoc che̱rix re nak texcua̱nk saꞌ xya̱lal ut cauhak e̱chꞌo̱l saꞌ le̱ pa̱ba̱l chixba̱nunquil chi tzꞌakal joꞌ naraj li Dios. 
COL.4.13	La̱in nacuaj nak te̱nau nak laj Epafras junelic nequexcꞌoxla ut junelic yo̱ chi tijoc che̱rix. Ut natijoc ajcuiꞌ chirixeb li cuanqueb Laodicea joꞌqueb ajcuiꞌ li cuanqueb aran Hierápolis. 
COL.4.14	Naxtakla ajcuiꞌ xsahil e̱chꞌo̱l laj Lucas, laj banonel li kꞌaxal raro kaban. Joꞌcan ajcuiꞌ laj Demas naxtakla xsahil e̱chꞌo̱l. 
COL.4.15	Cheqꞌue xsahil xchꞌo̱leb laj pa̱banel li cuanqueb aran Laodicea. Ut cheqꞌue ajcuiꞌ xsahil xchꞌo̱l li xNinfas, joꞌqueb ajcuiꞌ laj pa̱banel li nequeꞌxchꞌutub rib saꞌ li rochoch chixlokꞌoninquil li Dios. 
COL.4.16	Nak acak xeril xsaꞌ li hu aꞌin la̱ex, te̱takla riqꞌuineb laj pa̱banel li cuanqueb Laodicea, re nak teꞌril ajcuiꞌ xsaꞌ li hu eb aꞌan. Ut nacuaj nak la̱ex te̱ril xsaꞌ li hu li xintakla riqꞌuineb aꞌan. 
COL.4.17	Ut cheyehak ajcuiꞌ re laj Arquipo nak chixqꞌuehak xchꞌo̱l chixba̱nunquil li cꞌanjel li quiqꞌueheꞌ re xban li Ka̱cuaꞌ Dios. 
COL.4.18	La̱in laj Pablo. Riqꞌuin cuukꞌ yo̱quin chixtzꞌi̱banquil li cuib oxib chi a̱tin aꞌin re xqꞌuebal xsahil saꞌ e̱chꞌo̱l. Nintzꞌa̱ma che̱ru nak misach saꞌ e̱chꞌo̱l nak cuanquin chi pre̱xil. Aꞌ taxak li Ka̱cuaꞌ Dios chi-osobtesi̱nk e̱re. Joꞌcan taxak.
1TH.1.1	La̱in laj Pablo. Cuochben laj Silvano ut laj Timoteo. Yo̱co chi tzꞌi̱bac e̱riqꞌuin la̱ex laj pa̱banel li cuanquex aran Tesalónica. La̱ex rehex chic li Yucuaꞌbej Dios ut li Ka̱cuaꞌ Jesucristo. Aꞌ taxak li usilal ut li tuktu̱quilal chicua̱nk e̱riqꞌuin, li naxqꞌue li Dios li kaYucuaꞌ ut li Ka̱cuaꞌ Jesucristo.
1TH.1.2	Junelic nocotioxin chiru li Dios nak nocotijoc che̱rix che̱junilex la̱ex. 
1TH.1.3	Nak nocotijoc chiru li Dios, junelic cuan saꞌ kachꞌo̱l chanru le̱ cha̱bilal xban le̱ pa̱ba̱l. Cuan saꞌ kachꞌo̱l le̱ cha̱bil cꞌanjel xban nak nequexrahoc ut cuan ajcuiꞌ saꞌ kachꞌo̱l nak kꞌaxal cau e̱chꞌo̱l chixyoꞌoninquil li Ka̱cuaꞌ Jesucristo. 
1TH.1.4	Ex inherma̱n, raro̱quex xban li Dios ut nakanau nak sicꞌbil e̱ru xban. 
1TH.1.5	Nakanau aꞌan xban nak ma̱cuaꞌ caꞌaj cuiꞌ riqꞌuin a̱tin quicuulac li resil li evangelio e̱riqꞌuin. Riqꞌuin aj ban cuiꞌ lix cuanquil li Santil Musikꞌej ut xenau nak tzꞌakal ya̱l li xkachꞌolob che̱ru. Ac xeqꞌue retal chanru li kanaꞌleb nak xocuan saꞌ e̱ya̱nk che̱tenkꞌanquil. 
1TH.1.6	Xetzol e̱rib kiqꞌuin ut riqꞌuin li Ka̱cuaꞌ Jesucristo. Usta nabal li raylal xecꞌul, abanan xerabi li resilal riqꞌuin li sahil chꞌo̱lejil li quiqꞌueheꞌ e̱re xban li Santil Musikꞌej. 
1TH.1.7	Joꞌcan nak la̱ex chic aj cꞌamol be chiruheb chixjunileb laj pa̱banel li cuanqueb saꞌ li naꞌajej Macedonia ut Acaya. 
1TH.1.8	Anakcuan e̱ban la̱ex nak yalak bar qui-abi̱c resil ra̱tin li Dios. Ma̱cuaꞌ caꞌaj cuiꞌ Macedonia ut Acaya. Qui-abi̱c ban ajcuiꞌ saꞌ chixjunil li naꞌajej. Yalak bar qui-abi̱c resil nak la̱ex xepa̱b li Dios. Joꞌcan nak la̱o incꞌaꞌ chic tento nak takaye resil le̱ pa̱ba̱l. 
1TH.1.9	Yalak bar yo̱queb chixserakꞌinquil chanru nak coe̱cꞌul nak cocuulac e̱riqꞌuin ut yo̱queb chixserakꞌinquil chanru nak quecanab xlokꞌoninquil li yi̱banbil dios ut quepa̱b ut nequexcꞌanjelac chic chiru li tzꞌakal Dios, li yoꞌyo. 
1TH.1.10	Ut yo̱queb ajcuiꞌ xserakꞌinquil chanru nak yo̱quex chiroybeninquil nak ta̱cha̱lk chak toj saꞌ choxa li Jesucristo li Ralal li Dios, li quicuaclesi̱c cuiꞌchic chi yoꞌyo saꞌ xya̱nkeb li camenak xban li Dios ut aꞌan li ta̱colok ke chiru li rakba a̱tin li ta̱cha̱lk saꞌ kabe̱n.
1TH.2.1	Ex inherma̱n, la̱ex ac nequenau nak moco xcana ta chi ma̱cꞌaꞌ rajbal nak xocuulac e̱riqꞌuin. 
1TH.2.2	Usta ac xkacꞌul li rahobtesi̱c ut usta ac xohobeꞌ aran Filipos, abanan li Dios xqꞌuehoc xcacuil kachꞌo̱l chixyebal resil li colba-ib e̱re la̱ex. Incꞌaꞌ xoxucuac usta cuanqueb li kꞌaxal xicꞌ nequeꞌiloc ke. 
1TH.2.3	Moco yo̱co ta chixbalakꞌinquil kib. Tzꞌakal ya̱l ban li yo̱co xyebal e̱re. Moco cuan ta junak kacꞌaꞌux incꞌaꞌ us saꞌ e̱be̱n, chi moco yo̱co ta che̱balakꞌinquil. 
1TH.2.4	Nakachꞌolob ban xya̱lal joꞌ naraj li Dios xban nak aꞌan cꞌojcꞌo xchꞌo̱l saꞌ kabe̱n ut aꞌan quixakaban ke re xyebal resil li evangelio. Incꞌaꞌ nakaba̱nu joꞌ nequeꞌcuulac chiru li cristian. Nakaba̱nu ban joꞌ nacuulac chiru li Dios li nanaꞌoc re chanru li kacꞌaꞌux. 
1TH.2.5	La̱ex nequenau nak ma̱ jun cua xoa̱tinac e̱riqꞌuin yal re e̱kꞌunbesinquil. Li Dios naxnau nak la̱o incꞌaꞌ xoa̱tinac e̱riqꞌuin yal xban nak cuan li cꞌaꞌru nakaj. 
1TH.2.6	Chi moco xkasicꞌ ta kalokꞌal riqꞌuineb li cristian, chi moco e̱riqꞌuin chi moco riqꞌuineb jalan, usta xru raj xkaye e̱re nak te̱qꞌue kalokꞌal xban nak la̱o x-apóstol li Jesucristo. 
1TH.2.7	Saꞌ tu̱lanil ban xocuan saꞌ e̱ya̱nk joꞌ junak naꞌbej naxqꞌuiresiheb saꞌ tu̱lanil lix cocꞌal. 
1TH.2.8	Kꞌaxal nequexkara. Ma̱cuaꞌ raj caꞌaj cuiꞌ xyebal resil li colba-ib li naxqꞌue li Dios li xkaba̱nu. Xru aj raj cuiꞌ xkakꞌaxtesi li kayuꞌam saꞌ e̱cꞌabaꞌ la̱ex xban nak kꞌaxal nequexkara. 
1TH.2.9	La̱ex herma̱n, ac nequenau chanru nak xocꞌanjelac chi kꞌek chi cutan re nak incꞌaꞌ texkachꞌiꞌchꞌiꞌi riqꞌuin li cꞌaꞌru ke ut re nak xru xkaye e̱re resil li colba-ib li naxqꞌue li Dios. 
1TH.2.10	La̱ex nequenau chi tzꞌakal, ut naxnau ajcuiꞌ li Dios, chanru nak cocuan saꞌ santilal ut saꞌ ti̱quilal saꞌ e̱ya̱nk. Ma̱cꞌaꞌ cꞌaꞌru cokꞌuseꞌ cuiꞌ nak cocuan saꞌ e̱ya̱nk la̱ex aj pa̱banel. 
1TH.2.11	Joꞌ naxba̱nu junak li yucuaꞌbej riqꞌuineb li ralal xcꞌajol, joꞌcan ajcuiꞌ xkaba̱nu la̱o e̱riqꞌuin nak xkaqꞌue e̱naꞌleb che̱junju̱nkalex. 
1TH.2.12	Xkaqꞌue xcacuilal e̱chꞌo̱l ut xkatzꞌa̱ma ajcuiꞌ che̱ru nak texcua̱nk saꞌ xya̱lal joꞌ xcꞌulubeb li ralal xcꞌajol li Dios li quisicꞌoc e̱ru re nak textzꞌako̱nk ajcuiꞌ la̱ex riqꞌuin lix nimajcual cuanquilal ut lix lokꞌal. 
1TH.2.13	Junelic nakabantioxi chiru li Dios nak quepa̱b li ra̱tin li Dios li xkachꞌolob che̱ru. Moco ra̱tin cui̱nk ta quepa̱b. Ra̱tin li Dios ban quepa̱b. Ut ya̱l ajcuiꞌ nak aꞌan ra̱tin li Dios. Ut aꞌan li yo̱ chi jaloc re le̱ yuꞌam la̱ex aj pa̱banel. 
1TH.2.14	Ut la̱ex herma̱n xecꞌul ajcuiꞌ li raylal joꞌ queꞌxcꞌul li ralal xcꞌajol li Dios li nequeꞌpa̱ban saꞌ xcꞌabaꞌ li Jesucristo li cuanqueb Judea. Xexrahobtesi̱c xban le̱ rech tenamitil joꞌ queꞌxcꞌul eb aꞌan xbaneb laj judío, li rech tenamitil. 
1TH.2.15	Eb laj judío queꞌxcamsi li Ka̱cuaꞌ Jesucristo ut queꞌxcamsi ajcuiꞌ eb li profeta ut coeꞌxyo̱lesi la̱o. Incꞌaꞌ nequeꞌxba̱nu li nacuulac chiru li Dios ut kꞌaxal xicꞌ nequeꞌril li ras ri̱tzꞌineb. 
1TH.2.16	Xicꞌ nequeꞌrecꞌa nak nakachꞌolob xya̱lal chiruheb li ma̱cuaꞌeb aj judío re nak teꞌcolekꞌ. Ut riqꞌuin li ma̱usilal nequeꞌxba̱nu rajlal, kꞌaxal cuiꞌchic nanumta lix ma̱queb. Abanan yal jun nak quichal xjoskꞌil li Dios saꞌ xbe̱neb.
1TH.2.17	Ex herma̱n, usta ma̱ aniho saꞌ e̱ya̱nk, abanan junelic nequexkacꞌoxla. Tojeꞌ ajcuiꞌ xo-el e̱riqꞌuin nak ac takaj cuiꞌchic rilbal e̱ru. 
1TH.2.18	Xkaj raj xic e̱riqꞌuin. La̱in laj Pablo. Cuib oxib sut xinyal xic che̱rilbal. Abanan laj tza quiramoc chiku. Joꞌcan nak incꞌaꞌ co̱o. 
1TH.2.19	¿Cꞌaꞌru nakoybeni ut cꞌaꞌru lix saylal li kachꞌo̱l? ¿Ut cꞌaꞌru li tokꞌajca̱mu̱k cuiꞌ nak tol-e̱lk cuiꞌchic li Ka̱cuaꞌ Jesucristo? ¿Ma incꞌaꞌ ta biꞌ saꞌ e̱cꞌabaꞌ la̱ex takacꞌul li kakꞌajca̱munquil? 
1TH.2.20	La̱ex li kalokꞌal ut lix saylal li kachꞌo̱l.
1TH.3.1	Xban aꞌan nak kꞌaxal takaj raj rabinquil e̱resil. Incꞌaꞌ chic xkacuy roybeninquil. Joꞌcan nak la̱o xocana arin Atenas kajunes. 
1TH.3.2	Ut xkatakla li hermano Timoteo e̱riqꞌuin. Aꞌan laj cꞌanjel chiru li Dios chixyebal resil li colba-ib saꞌ xcꞌabaꞌ li Cristo. Laj Timoteo tixqꞌue xcacuilal e̱chꞌo̱l saꞌ le̱ pa̱ba̱l ut tixqꞌue ajcuiꞌ e̱naꞌleb. 
1TH.3.3	Incꞌaꞌ nakaj nak ta̱chꞌina̱k e̱chꞌo̱l xban li raylal aꞌin. La̱ex nequenau nak takacꞌul li raylal. 
1TH.3.4	Nak toj cuanco chak saꞌ e̱ya̱nk xkaye resil e̱re nak takacꞌul li raylal la̱o aj pa̱banel. Ac nequenau la̱ex nak joꞌcan quicꞌulman. 
1TH.3.5	Joꞌcan nak xintakla laj Timoteo e̱riqꞌuin xban nak incꞌaꞌ chic xincuy roybeninquil resil chanru cuanquex saꞌ le̱ pa̱ba̱l. Ma̱re anchal xex-a̱le̱c xban laj tza ut li kacꞌanjel ma̱re chicana̱k chi ma̱cꞌaꞌ rajbal. 
1TH.3.6	Tojeꞌ xsukꞌi chak laj Timoteo e̱riqꞌuin ut aꞌan xcꞌam chak jun cha̱bil esilal che̱rix chanru nak cau e̱chꞌo̱l saꞌ le̱ pa̱ba̱l ut chanru nak nequexrahoc. Ut xye ajcuiꞌ ke nak rajlal nocoe̱cꞌoxla joꞌ ajcuiꞌ nak nequexkacꞌoxla la̱o. La̱ex nequeraj rilbal ku ut joꞌcan ajcuiꞌ la̱o nakaj rilbal e̱ru la̱ex. 
1TH.3.7	Riqꞌuin aꞌin, ex herma̱n, saꞌ chixjunil li raylal li yo̱co chixcꞌulbal, nacꞌojla kachꞌo̱l chirabinquil nak cau e̱chꞌo̱l saꞌ le̱ pa̱ba̱l. 
1TH.3.8	Ut anakcuan naru chic tocua̱nk chi sa saꞌ kachꞌo̱l xban nak nakanau nak cau e̱chꞌo̱l saꞌ e̱pa̱ba̱l saꞌ xcꞌabaꞌ li Jesucristo. 
1TH.3.9	Incꞌaꞌ nakatau chanru nak takabantioxi chiru li Dios riqꞌuin lix sahil li kachꞌo̱l nequeqꞌue ke saꞌ xcꞌabaꞌ le̱ pa̱ba̱l. Li Dios naxnau nak cꞌajoꞌ xsahil li kachꞌo̱l e̱ban la̱ex. 
1TH.3.10	Chi kꞌek chi cutan nakatzꞌa̱ma chiru li Dios nak takil cuiꞌchic e̱ru re nak takaqꞌue xcacuilal e̱chꞌo̱l saꞌ le̱ pa̱ba̱l. 
1TH.3.11	Aꞌ taxak li Dios li kaYucuaꞌ ut aꞌ taxak li Ka̱cuaꞌ Jesucristo chitenkꞌa̱nk ke re nak ta̱ru̱k toxic cuiꞌchic e̱riqꞌuin. 
1TH.3.12	Aꞌ taxak li Ka̱cuaꞌ chitenkꞌa̱nk e̱re re nak te̱ra e̱rib che̱ribil e̱rib ut chi anchal e̱chꞌo̱l cherahak taxak le̱ ras e̱ri̱tzꞌin joꞌ nak nequexkara la̱ex. 
1TH.3.13	Aꞌ taxak li Dios li kaYucuaꞌ chiqꞌuehok xcacuil e̱chꞌo̱l. Tzꞌakalak taxak re ru le̱ pa̱ba̱l. Ma̱cꞌaꞌak taxak e̱ma̱c chiru li Dios nak ta̱cha̱lk li Jesucristo rochbeneb li ac colbileb.
1TH.4.1	Ut anakcuan ex inherma̱n, cuan cuiꞌchic cꞌaꞌru nacuaj xtzꞌa̱manquil che̱ru saꞌ xcꞌabaꞌ li Ka̱cuaꞌ Jesucristo. Aꞌan aꞌin: nak chexcua̱nk taxak saꞌ ti̱quilal joꞌ naraj li Dios ut rajlal yo̱kex chixba̱nunquil chi joꞌcan joꞌ xkacꞌut che̱ru la̱o. Ac yo̱quex chixba̱nunquil, abanan kꞌaxal cuiꞌchic te̱ba̱nu. 
1TH.4.2	La̱ex ac nequenau le̱ taklanquil qꞌuebil kaban saꞌ xcꞌabaꞌ li Ka̱cuaꞌ Jesucristo. 
1TH.4.3	Li Dios naraj nak texcua̱nk saꞌ santilal. Mexcoꞌbe̱tac mexyumbe̱tac. 
1TH.4.4	Eb laj pa̱banel tento nak teꞌsumla̱k saꞌ xya̱lal ut cheꞌxnauhak cua̱nc saꞌ ti̱quilal chi ribileb rib ut teꞌxqꞌue xlokꞌal chi ribileb rib. 
1TH.4.5	Eb li incꞌaꞌ nequeꞌxnau ru li Dios, nequeꞌxba̱nu li yibru naꞌleb li nequeꞌxrahi ru xba̱nunquil. Me̱ba̱nu joꞌ nequeꞌxba̱nu eb aꞌan. 
1TH.4.6	Ma̱ ani tixmux rib riqꞌuin xmakꞌbal rixakil junak cui̱nk ut ma̱ ani tixmux rib riqꞌuin xmakꞌbal xbe̱lom junak ixk. Incꞌaꞌ teꞌxba̱nu chi joꞌcan xban nak li Ka̱cuaꞌ Jesucristo ta̱rakok a̱tin saꞌ xbe̱n chixjunileb li nequeꞌba̱nun re li naꞌleb aꞌan, joꞌ ac yebil e̱re kaban. 
1TH.4.7	Li Dios incꞌaꞌ quixsicꞌ ku re nak yo̱ko chixba̱nunquil li ma̱usilal. Quixsicꞌ ban ku re nak tocua̱nk saꞌ santilal. 
1TH.4.8	Joꞌcan nak li ani natzꞌekta̱nan re li tijleb aꞌin, ma̱cuaꞌ cui̱nk li naxtzꞌekta̱na. Aꞌ ban li Dios li naqꞌuehoc ke li Santil Musikꞌej, aꞌan li naxtzꞌekta̱na. 
1TH.4.9	Incꞌaꞌ tento nak tintzꞌi̱bak e̱riqꞌuin chirix chanru nak te̱ra e̱rib che̱ribil e̱rib xban nak ac cꞌutbil ajcuiꞌ che̱ru xban li Dios nak tento te̱ra e̱rib che̱ribil e̱rib. 
1TH.4.10	Us yo̱quex nak nequeraheb chixjunileb li cuanqueb Macedonia. Abanan nintzꞌa̱ma che̱ru, ex herma̱n, nak kꞌaxal cuiꞌchic cheba̱nu chi joꞌcan. 
1TH.4.11	Cheqꞌuehak e̱chꞌo̱l chi cua̱nc saꞌ xya̱lal. Me̱chꞌiꞌchꞌiꞌi li ani cuan cꞌaꞌru re. Chexcꞌanjelak re nak ta̱cua̱nk cꞌaꞌru e̱re re xnumsinquil li cutan junju̱nk joꞌ xexkatakla cuiꞌ. 
1TH.4.12	Cui te̱ba̱nu chi joꞌcan, oxlokꞌ tex-ilekꞌ xbaneb li ma̱cuaꞌeb aj pa̱banel, ut incꞌaꞌ yo̱kex chixchꞌiꞌchꞌiꞌinquil jalan re li cꞌaꞌru te̱raj.
1TH.4.13	Nakaj ut ex herma̱n nak te̱tau xya̱lal chirixeb li ac xeꞌcam re nak incꞌaꞌ ta̱rahokꞌ e̱chꞌo̱l joꞌ nequeꞌxba̱nu li jun chꞌol chic li ma̱cꞌaꞌ nequeꞌroybeni. 
1TH.4.14	La̱o nakapa̱b nak li Jesús quicam ut quicuacli cuiꞌchic chi yoꞌyo. Ut nakapa̱b ajcuiꞌ nak li joꞌ qꞌuialeb queꞌpa̱ban re li Cristo, li Dios tixcuaclesiheb cuiꞌchic chi yoꞌyo saꞌ xya̱nkeb li camenak ut tixcꞌameb chak rochben nak ta̱cha̱lk cuiꞌchic li Jesucristo. 
1TH.4.15	Aꞌin ra̱tin li Ka̱cuaꞌ Jesucristo nakaye e̱re, nak cui la̱o toj yoꞌyo̱ko saꞌ lix cꞌulunic li Ka̱cuaꞌ Jesucristo, ma̱cuaꞌ la̱o li tocꞌamekꞌ xbe̱n cua. Aꞌ li ac camenakeb, aꞌan eb li teꞌcꞌamekꞌ xbe̱n cua riqꞌuin li Ka̱cuaꞌ. 
1TH.4.16	Ut nak ta̱cubek chak li Ka̱cuaꞌ Jesucristo saꞌ choxa, tixjap re chi takla̱nc. Li xbe̱nil ángel tixjap re chi bokoc, ut ta̱ya̱basi̱k xtrompeta li Dios. Ut li teꞌcuacli̱k xbe̱n cua, aꞌaneb li ac camenakeb, li queꞌpa̱ban re li Cristo. 
1TH.4.17	Acaꞌ chic la̱o li toj yoꞌyo̱ko tosapu̱k takecꞌ saꞌ li chok kochbenakeb aꞌan re xcꞌulbal li Ka̱cuaꞌ Jesucristo saꞌ ikꞌ. Ut cua̱nko junelic riqꞌuin li Ka̱cuaꞌ Jesucristo. 
1TH.4.18	Joꞌcan ut nak checꞌojob e̱chꞌo̱l che̱ribil e̱rib riqꞌuineb a a̱tin aꞌin.
1TH.5.1	Ut chirix lix kꞌehil ut lix cutanquil xcꞌulunic li Ka̱cuaꞌ Jesucristo, ma̱cꞌaꞌ rajbal tintzꞌi̱bak e̱riqꞌuin xban nak ac nequenau chic lix ya̱lal. 
1TH.5.2	La̱ex nequenau chi us nak lix cutanquil lix cꞌulunic li Ka̱cuaꞌ Jesucristo, ta̱cha̱lk chi ma̱ ani nanaꞌoc re jokꞌe, joꞌ nak nachal laj e̱lkꞌ chi ma̱cꞌaꞌ saꞌ kachꞌo̱l. 
1TH.5.3	Nak eb li tenamit yo̱keb chixyebal, “Cuanco saꞌ tuktu̱quil usilal ut ma̱cꞌaꞌ cꞌoxlac”, tojoꞌnak ta̱cha̱lk rosoꞌjiqueb saꞌ junpa̱t chi ma̱cꞌaꞌak saꞌ xchꞌo̱leb joꞌ nak nachal xraylal li yaj aj ixk chi ma̱cꞌaꞌ saꞌ xchꞌo̱l. Ut eb aꞌan incꞌaꞌ teꞌcolekꞌ chiru li raylal ta̱cha̱lk saꞌ xbe̱neb. 
1TH.5.4	Aꞌut la̱ex herma̱n, moco saꞌ kꞌojyi̱n ta chic cuanquex. Ac nequenau chic lix ya̱lal. Li Jesucristo incꞌaꞌ ta̱cha̱lk chi ma̱cꞌaꞌak saꞌ e̱chꞌo̱l joꞌ nak nachal laj e̱lkꞌ. 
1TH.5.5	La̱o aj pa̱banel moco cuanco ta chic saꞌ kꞌojyi̱n. Cuanco ban chikajunilo saꞌ cutan saken ut nakanau chic lix ya̱lal xban nak reho chic li Cristo. 
1TH.5.6	Junelic yoꞌon taxak cua̱nko ut yo̱ko taxak chiroybeninquil lix cꞌulunic li Jesucristo. Incꞌaꞌ takaba̱nu joꞌ nequeꞌxba̱nu li jun chꞌol chic. Aj-ajak ban ku saꞌ li kapa̱ba̱l. 
1TH.5.7	Eb li nequeꞌcuar, chi kꞌek nequeꞌcuar ut eb li nequeꞌcala, chi kꞌek nequeꞌcala. 
1TH.5.8	Aꞌut la̱o, li ac nakanau chic xya̱lal, yoꞌon taxak cua̱nko. Li rahoc ut li kapa̱ba̱l, aꞌan taxak ta̱cꞌanjelak ke re kacolbal joꞌ nak li soldado naxcol rib riqꞌuin li chꞌi̱chꞌ li naxqꞌue chire xchꞌo̱l. Ut li kacolbal li yo̱co chiroybeninquil, aꞌan ta̱cꞌanjelak ke joꞌ nak nacꞌanjelac li punit chꞌi̱chꞌ chiru li soldado re xcolbal rib. 
1TH.5.9	Li Dios incꞌaꞌ quixsicꞌ ku re nak toxqꞌue chixtojbal rix li kama̱c. Quixsicꞌ ban ku re tocolekꞌ saꞌ xcꞌabaꞌ li Ka̱cuaꞌ Jesucristo. 
1TH.5.10	Aꞌan quicam saꞌ kacꞌabaꞌ re nak usta yoꞌyo̱co usta ac camenako chic nak ta̱cꞌulu̱nk, ta̱cua̱nk kayuꞌam chi junelic kochben aꞌan. 
1TH.5.11	Joꞌcan ut nak checꞌojob e̱chꞌo̱l che̱ribil e̱rib ut cheqꞌuehak xcacuil e̱chꞌo̱l che̱ribil e̱rib joꞌ li ac yo̱quex chixba̱nunquil.
1TH.5.12	Ex herma̱n, nakatzꞌa̱ma che̱ru nak oxlokꞌ cherileb li ani nequeꞌcꞌanjelac chiru li Ka̱cuaꞌ Jesucristo saꞌ e̱ya̱nk. Eb aꞌan nequeꞌcꞌamoc be che̱ru ut aꞌan nequeꞌqꞌuehoc e̱naꞌleb. 
1TH.5.13	Che-oxlokꞌiheb ut cherahakeb chi anchal e̱chꞌo̱l xban nak nequeꞌxqꞌue xchꞌo̱l chi cꞌanjelac saꞌ e̱ya̱nk. Chexcua̱nk saꞌ usilal che̱ribil e̱rib. 
1TH.5.14	Nakatzꞌa̱ma che̱ru, ex herma̱n, chekꞌuseb li yal subuc cutan nequeꞌxba̱nu. Cheqꞌuehak xcacuil xchꞌo̱leb li nequeꞌchꞌinan xchꞌo̱leb ut chetenkꞌa ajcuiꞌ li toj kꞌuneb xchꞌo̱l saꞌ xpa̱ba̱leb. Ut chicua̱nk e̱cuyum riqꞌuineb chixjunileb. 
1TH.5.15	Cheqꞌuehak retal nak ma̱ ani junak saꞌ e̱ya̱nk chixqꞌue re̱kaj li ma̱usilal qui-ux re riqꞌuin ma̱usilal. Cheba̱nuhak ban chi junelic li cꞌaꞌru us che̱ribil e̱rib ut riqꞌuin chixjunileb. 
1TH.5.16	Junelic chisahokꞌ saꞌ e̱chꞌo̱l. 
1TH.5.17	Junelic chextijok. 
1TH.5.18	Chextioxi̱nk riqꞌuin chixjunil li cꞌaꞌru nequecꞌul xban nak joꞌcan naraj li Dios e̱riqꞌuin la̱ex xban nak junajex chic riqꞌuin li Jesucristo. 
1TH.5.19	Me̱risi xcuanquil li Santil Musikꞌej e̱riqꞌuin. Cheqꞌuehak ban chi cꞌanjelac e̱riqꞌuin, joꞌ naraj aꞌan. 
1TH.5.20	Me̱tzꞌekta̱na li esil li nequeꞌxye li profeta. 
1TH.5.21	Cheqꞌuehak ban retal chixjunil ut checꞌu̱lahak saꞌ e̱chꞌo̱l li cꞌaꞌru us. 
1TH.5.22	Ut chetzꞌekta̱na chixjunil li ma̱usilal. 
1TH.5.23	Aꞌ taxak li Dios li naqꞌuehoc tuktu̱quil usilal chisantobresi̱nk e̱re chi tzꞌakal ut aꞌan taxak chi-osobtesi̱nk re le̱ ra̱m, le̱ cꞌaꞌux ut le̱ rok e̱rukꞌ re nak texcua̱nk chi tzꞌakal e̱re e̱ru chi ma̱cꞌaꞌak e̱kꞌusbal saꞌ xcꞌulunic li Ka̱cuaꞌ Jesucristo. 
1TH.5.24	Li Dios, li quisicꞌoc e̱ru, aꞌan ti̱c xchꞌo̱l chixba̱nunquil li cꞌaꞌru naxye ut aꞌan ta̱santobresi̱nk e̱re.
1TH.5.25	Ex herma̱n, chextijok chikix la̱o. 
1TH.5.26	Ut cheqꞌuehak xsahileb xchꞌo̱l chixjunileb li herma̱n riqꞌuin santil utzꞌuc u.
1TH.5.27	Chi anchal inchꞌo̱l nintzꞌa̱ma che̱ru saꞌ xcꞌabaꞌ li Jesucristo nak chi-ilekꞌ xsaꞌ li hu aꞌin chiruheb chixjunileb li herma̱n. 
1TH.5.28	Aꞌ taxak li usilal li naxqꞌue ke li Ka̱cuaꞌ Jesucristo, chicua̱nk e̱riqꞌuin. Joꞌcan taxak.
2TH.1.1	La̱in laj Pablo. Cuochben laj Silvano ut laj Timoteo nak yo̱co chixtzꞌi̱banquil li hu aꞌin e̱riqꞌuin la̱ex laj pa̱banel li cuanquex aran Tesalónica. La̱ex rehex chic li Dios li kaYucuaꞌ ut rehex chic li Ka̱cuaꞌ Jesucristo. 
2TH.1.2	Aꞌ taxak li usilal ut li tuktu̱quilal chicua̱nk e̱riqꞌuin, li naxqꞌue li Dios li kaYucuaꞌ ut li Ka̱cuaꞌ Jesucristo.
2TH.1.3	Ex inherma̱n, incꞌaꞌ nakacanab xbantioxinquil chiru li Dios saꞌ e̱cꞌabaꞌ la̱ex. Tento takabantioxi chiru li Dios xban nak yo̱ chi cacuu̱c e̱chꞌo̱l saꞌ le̱ pa̱ba̱l ut kꞌaxal cuiꞌchic nequera e̱rib che̱ribil e̱rib. 
2TH.1.4	Joꞌcan nak kꞌaxal sa saꞌ kachꞌo̱l chixserakꞌinquil resil le̱ pa̱ba̱l reheb li nequeꞌpa̱ban re li Dios yalak bar. Nakaye reheb chanru nak nequexpa̱ban chi anchal e̱chꞌo̱l ut cau e̱chꞌo̱l nak yo̱quex chixcuybal xnumsinquil li raylal ut li ra xi̱cꞌ. 
2TH.1.5	Xban nak nequecuy xnumsinquil li raylal nacꞌutun nak li Dios yo̱ che̱tenkꞌanquil. Li Dios ta̱rakok a̱tin saꞌ ti̱quilal. Tento nak te̱cuy li raylal re nak li Dios tixye nak e̱cꞌulub oc saꞌ lix nimajcual cuanquilal ut saꞌ xcꞌabaꞌ ajcuiꞌ aꞌan nak yo̱quex chixcꞌulbal li raylal. 
2TH.1.6	Kꞌaxal ti̱c xchꞌo̱l li Dios. Joꞌcan nak tixqꞌue raylal saꞌ xbe̱neb li nequeꞌrahobtesin e̱re. 
2TH.1.7	Abanan la̱ex li yo̱quex chixcꞌulbal raylal, li Dios texqꞌue chi hila̱nc kochben la̱o ut incꞌaꞌ chic takacꞌul raylal. Aꞌin ta̱cꞌulma̱nk nak li Ka̱cuaꞌ Jesucristo tixcꞌutbesi chak rib nak ta̱cha̱lk toj saꞌ choxa. Ta̱cha̱lk rochbenakeb chak lix ángel li cuanqueb xcuanquil. 
2TH.1.8	Chanchan li rakꞌ xam nak ta̱cha̱lk li Ka̱cuaꞌ Jesucristo riqꞌuin xnimal xlokꞌal chi rakoc a̱tin. Tixqꞌueheb chixtojbal xma̱queb li ani incꞌaꞌ nequeꞌpa̱ban re li Dios joꞌ ajcuiꞌ li ani incꞌaꞌ nequeꞌraj rabinquil resilal li colba-ib li naxqꞌue li Ka̱cuaꞌ Jesucristo. 
2TH.1.9	Lix tojbal rixeb lix ma̱c li tixqꞌue, aꞌan li sachc chi junelic nak teꞌisi̱k chiru li Ka̱cuaꞌ Jesucristo ut chiru lix nimal xlokꞌal ut lix cuanquilal. 
2TH.1.10	Chixjunil aꞌin ta̱cꞌulma̱nk saꞌ li cutan nak tol-e̱lk cuiꞌchic li Ka̱cuaꞌ Jesucristo. Saꞌ li cutan aꞌan li Jesucristo ta̱lokꞌoni̱k xbaneb chixjunileb li nequeꞌpa̱ban re. La̱ex cuanquex saꞌ xya̱nkeb aꞌan. Rehex chic li Cristo xban nak ac xepa̱b lix ya̱lal li xkachꞌolob che̱ru. 
2TH.1.11	Joꞌcan nak junelic nocotijoc che̱rix ut nakatzꞌa̱ma chiru li Dios nak cha̱bilakex taxak re nak e̱cꞌulubak cua̱nc chokꞌ ralal xcꞌajol li Dios. Nakatzꞌa̱ma chiru nak riqꞌuin taxak xnimal xcuanquil, textenkꞌa chixba̱nunquil li us re nak tzꞌakalak re ru le̱ yehom e̱ba̱nuhom saꞌ xcꞌabaꞌ le̱ pa̱ba̱l. 
2TH.1.12	Nocotijoc che̱rix re nak la̱ex junelic te̱nima xlokꞌal li Ka̱cuaꞌ Jesucristo. Ut la̱ex tex-oxlokꞌi̱k ajcuiꞌ xban nak rehex chic li Cristo. Aꞌ taxak li Dios ut li Ka̱cuaꞌ Jesucristo riqꞌuin xnimal rusilal chitenkꞌa̱nk e̱re re nak joꞌcan taxak chi-uxma̱nk.
2TH.2.1	Ex inherma̱n, anakcuan tinchꞌolob xya̱lal che̱ru chirix lix cꞌulunic li Ka̱cuaꞌ Jesucristo ut lix chꞌutubanquil kib riqꞌuin. 
2TH.2.2	Nintzꞌa̱ma che̱ru nak me̱qꞌue e̱rib chi balakꞌi̱c xbaneb li teꞌyehok nak ac xcuulac xkꞌehil lix cꞌulunic li Ka̱cuaꞌ Jesucristo. Ma̱re ta̱yehekꞌ e̱re xban junak li profeta, malaj xban junak cui̱nk ta̱a̱tinak e̱riqꞌuin, malaj xban junak ta̱tzꞌi̱bak e̱riqꞌuin ut tixye nak la̱o xkatzꞌi̱ba li hu aꞌan. Abanan me̱pa̱b li cꞌaꞌru teꞌxye eb aꞌan xban nak moco ya̱l ta. 
2TH.2.3	Ma̱cꞌaꞌ ta cꞌaꞌru chexbalakꞌi̱k cuiꞌ. Li Ka̱cuaꞌ Jesucristo incꞌaꞌ ta̱cha̱lk chi ma̱jiꞌak natzꞌekta̱na̱c li Dios xbaneb nabal chi tenamit. Ut ta̱cha̱lk ajcuiꞌ li cui̱nk laj kꞌetol chakꞌrab. Aꞌan li ta̱cꞌuluk re li sachc chi junaj cua. 
2TH.2.4	Aꞌan tixqꞌue xcuanquil xjunes rib ut xicꞌ ta̱ril yalak cꞌaꞌ chi diosil ut li cꞌaꞌak re ru nalokꞌoniman saꞌ ruchichꞌochꞌ. Tixnimobresi rib saꞌ xbe̱n chixjunil toj retal nak ta̱cꞌojla̱k saꞌ rochoch li Dios ut aꞌan chic tixqꞌue rib chokꞌ dios. 
2TH.2.5	¿Ma incꞌaꞌ jultic e̱re nak quinye chak e̱re chixjunil aꞌin nak toj cuanquin chak e̱riqꞌuin? 
2TH.2.6	La̱ex ac nequenau cꞌaꞌru li naramoc re nak toj ma̱jiꞌ nachal laj kꞌetol chakꞌrab. Abanan nak ta̱cuulak xkꞌehil, ta̱cꞌulu̱nk. 
2TH.2.7	Li ma̱usilal ac cuan saꞌ ruchichꞌochꞌ, abanan toj ma̱jiꞌ nanumta chi us. Ta̱cuulak xkꞌehil nak li Dios incꞌaꞌ chic tixram li ma̱usilal ut li ma̱usilal ta̱numta̱k arin saꞌ ruchichꞌochꞌ. 
2TH.2.8	Saꞌ eb li cutan aꞌan ta̱cꞌutbesi̱k laj kꞌetol chakꞌrab. Tojoꞌnak li Ka̱cuaꞌ Jesucristo ta̱cꞌulu̱nk riqꞌuin xnimal xlokꞌal. Ta̱apusi̱k laj kꞌetol chakꞌrab xban li Ka̱cuaꞌ ut aran ta̱osokꞌ. Chi joꞌcan ta̱sachekꞌ chixjunil lix cuanquil saꞌ xcꞌulunic li Ka̱cuaꞌ Jesucristo. 
2TH.2.9	Laj kꞌetol chakꞌrab ta̱cha̱lk riqꞌuin xcuanquil laj tza. Tixcꞌutbesi nak cuan xcuanquil chixba̱nunquil li milagros ut sachba chꞌo̱lej re xbalakꞌinquil li cristian. 
2TH.2.10	Tixbalakꞌiheb li teꞌsachekꞌ xban nak queꞌxtzꞌekta̱na lix ya̱lal li quicoloc raj reheb. 
2TH.2.11	Joꞌcan nak li Dios tixqꞌueheb chixpa̱banquil li moco ya̱l ta. 
2TH.2.12	Li Dios quixba̱nu chi joꞌcaꞌin riqꞌuineb re nak teꞌxcꞌul xtojbal xma̱queb chixjunileb li incꞌaꞌ queꞌpa̱ban re li ya̱l. Aꞌ ban chic li ma̱usilal quicuulac chiruheb xba̱nunquil.
2TH.2.13	Ex inherma̱n, tento nak la̱o tobantioxi̱nk chiru li Dios che̱rix la̱ex. Raro̱quex xban li Ka̱cuaꞌ Jesucristo. Li Dios quisicꞌoc chak e̱ru chalen chak saꞌ xticlajic re nak texcolekꞌ xban nak santobresinbilex chic xban li Santil Musikꞌej ut xban nak nequepa̱b li ya̱l. 
2TH.2.14	Aꞌan aj e nak li Dios quixsicꞌ e̱ru re nak te̱pa̱b li evangelio li xkachꞌolob che̱ru re nak textzꞌako̱nk riqꞌuin lix nimal xlokꞌal li Ka̱cuaꞌ Jesucristo. 
2TH.2.15	Joꞌcan ut ex herma̱n, cauhak taxak e̱chꞌo̱l saꞌ le̱ pa̱ba̱l. Me̱canab xpa̱banquil le̱ tijbal li xkachꞌolob che̱ru nak xoa̱tinac e̱riqꞌuin. Chi moco te̱canab xpa̱banquil li cꞌaꞌru xkatakla xyebal e̱re saꞌ li hu li xkatakla e̱riqꞌuin. 
2TH.2.16	Li Ka̱cuaꞌ Jesucristo ut li Dios li kaYucuaꞌ, li narahoc ke, xban xnimal rusilal naxcꞌojob kachꞌo̱l chi junelic ut naxqꞌue xcacuilal kachꞌo̱l chi oybeni̱nc. 
2TH.2.17	Aꞌan ta ajcuiꞌ chicꞌojoba̱nk e̱chꞌo̱l ut chiqꞌuehok e̱cacuilal re xyebal ut re xba̱nunquil li cꞌaꞌru us.
2TH.3.1	Ut anakcuan ex inherma̱n, cuan cuiꞌchic cꞌaꞌru nacuaj xtzꞌa̱manquil che̱ru. Nintzꞌa̱ma che̱ru nak textijok chikix re nak ta̱yema̱nk li ra̱tin li Ka̱cuaꞌ Jesucristo yalak bar ut cheꞌxqꞌue xlokꞌal ut cheꞌpa̱ba̱nk taxak joꞌ nak quexpa̱ban la̱ex. 
2TH.3.2	Chextijok ajcuiꞌ chikix re nak li Dios ta̱colok ke chiruheb li cui̱nk li incꞌaꞌ useb xnaꞌlebeb ut nequeꞌba̱nun re li ma̱usilal xban nak moco chixjunileb ta nequeꞌpa̱ban re li Dios. 
2TH.3.3	Aꞌut li Ka̱cuaꞌ Jesucristo, aꞌan ti̱c xchꞌo̱l ut junelic naxba̱nu li cꞌaꞌru naxye. Aꞌan ta̱qꞌuehok xcacuil e̱chꞌo̱l ut aꞌan ajcuiꞌ ta̱colok e̱re chiru laj tza. 
2TH.3.4	Ut cꞌojcꞌo kachꞌo̱l saꞌ e̱be̱n la̱ex saꞌ xcꞌabaꞌ li Ka̱cuaꞌ Jesucristo nak yo̱quex chixba̱nunquil li xkajultica che̱ru ut nakanau nak te̱ba̱nu li bar cuan takaye e̱re. 
2TH.3.5	Aꞌ taxak li Ka̱cuaꞌ Jesucristo chitenkꞌa̱nk e̱re chixnaubal nak raro̱quex xban li Dios ut chicua̱nk taxak e̱riqꞌuin li cuyuc li naxqꞌue li Cristo.
2TH.3.6	Ut nakajultica che̱ru ex herma̱n, saꞌ xcꞌabaꞌ li Jesucristo nak cherisi e̱rib riqꞌuineb li herma̱n li yal subuc cutan nequeꞌxba̱nu ut incꞌaꞌ nequeꞌxpa̱b le̱ tijbal qꞌuebil e̱re kaban. 
2TH.3.7	La̱ex ac nequenau ajcuiꞌ chanru xkaba̱nu nak xocuan e̱riqꞌuin. Cheba̱nu joꞌ xkaba̱nu la̱o. Incꞌaꞌ xosubuc cutan nak xocuan e̱riqꞌuin. 
2TH.3.8	Incꞌaꞌ xocuaꞌac yal chi ma̱tan. Incꞌaꞌ xkacꞌul katenkꞌanquil nak xocuan saꞌ e̱ya̱nk. Xkatacuasi ban kib chi cꞌanjelac chi kꞌek chi cutan re nak ta̱cua̱nk cꞌaꞌru ke re xnumsinquil li cutan junju̱nk ut ma̱ ani xkachꞌiꞌchꞌiꞌi saꞌ e̱ya̱nk. 
2TH.3.9	Moco xban ta nak ma̱cuaꞌ ta kacꞌulub xcꞌulbal katenkꞌanquil nak xkaba̱nu aꞌan. Xkaba̱nu chi joꞌcan yal re nak te̱tzol e̱rib kiqꞌuin. 
2TH.3.10	Ut nak toj cuanco chak e̱riqꞌuin, xkajultica lix ya̱lal aꞌin che̱ru: li ani incꞌaꞌ naraj trabajic, incꞌaꞌ ta̱qꞌuehekꞌ xcua. 
2TH.3.11	Nakaye aꞌin e̱re xban nak xkabi resil nak cuan junju̱nk saꞌ e̱ya̱nk yal subuc cutan yo̱queb. Junes moloc a̱tin nequeꞌxba̱nu ut incꞌaꞌ nequeꞌraj trabajic. 
2TH.3.12	Saꞌ xcꞌabaꞌ li Ka̱cuaꞌ Jesucristo, ninye reheb li incꞌaꞌ nequeꞌraj trabajic nak tento teꞌtrabajik saꞌ xya̱lal re nak ta̱cua̱nk cꞌaꞌru reheb re xnumsinquil li cutan junju̱nk. 
2TH.3.13	Ut la̱ex, ex herma̱n, incꞌaꞌ taxak textitzꞌk chixba̱nunquil li us. 
2TH.3.14	Cui ut cuan junak saꞌ e̱ya̱nk incꞌaꞌ naraj xpa̱banquil li a̱tin aꞌin li xkatzꞌi̱ba e̱re saꞌ li hu aꞌin, cheqꞌuehak retal aꞌan. Ut me̱rochbeni e̱rib riqꞌuin re nak ta̱xuta̱na̱k. 
2TH.3.15	Abanan incꞌaꞌ xi̱cꞌ te̱ril. Cheqꞌuehak ban xnaꞌleb joꞌ nak naqꞌueheꞌ xnaꞌleb junak li i̱tzꞌinbej.
2TH.3.16	Aꞌ taxak li Ka̱cuaꞌ Jesucristo li naqꞌuehoc tuktu̱quil usilal, chiqꞌuehok e̱re li tuktu̱quilal chi junelic riqꞌuin yalak cꞌaꞌru nequecꞌul. Aꞌ taxak li Ka̱cuaꞌ Jesucristo chicua̱nk e̱riqꞌuin che̱junilex. 
2TH.3.17	La̱in laj Pablo. Riqꞌuin cuukꞌ yo̱quin chixtzꞌi̱banquil lin cꞌabaꞌ joꞌ cꞌaynakin chixba̱nunquil rajlal nak nintzꞌi̱ba li hu. Aꞌan retalil nak la̱in xintaklan re li hu aꞌin. Ut yo̱quin chixtaklanquil xsahil e̱chꞌo̱l. 
2TH.3.18	Aꞌ taxak li usilal li naxqꞌue li Ka̱cuaꞌ Jesucristo chicua̱nk e̱riqꞌuin che̱junilex. Joꞌcan taxak.
1TI.1.1	La̱in laj Pablo. Taklanbilin xban li Jesucristo chi cꞌanjelac chiru xban nak joꞌcan quiraj li Dios laj Colol ke. Ut joꞌcan ajcuiꞌ quiraj li Ka̱cuaꞌ Jesucristo li kayoꞌon. 
1TI.1.2	At Timoteo, yo̱quin chi tzꞌi̱bac a̱cuiqꞌuin. Chanchanat li tzꞌakal cualal nak cuancat xban nak chicuu xapa̱b li Cristo. Chicua̱nk taxak a̱cuiqꞌuin li usilal, li uxta̱n ut li tuktu̱quilal li naxqꞌue li Dios li kaYucuaꞌ ut li naxqꞌue li Ka̱cuaꞌ Jesucristo.
1TI.1.3	Nacuaj nak tatcana̱k aran Efeso joꞌ quintzꞌa̱ma cha̱cuu nak co̱in Macedonia. Tatcana̱k aran re nak ta̱kꞌuseb li yo̱queb chi balakꞌi̱nc saꞌ xya̱nkeb laj pa̱banel. Ta̱ye reheb nak teꞌxcanab xcꞌutbal li incꞌaꞌ ya̱l. 
1TI.1.4	Ut ta̱ye ajcuiꞌ reheb nak cheꞌxcanabak xcuechꞌinquil rix aniheb lix xeꞌ xto̱naleb xban nak li naꞌleb aꞌan ma̱cꞌaꞌ rosoꞌjic ut ma̱cꞌaꞌ na-oc cuiꞌ. Ta̱ye reheb nak incꞌaꞌ chic teꞌxpa̱b li xeꞌto̱nil naꞌleb. Li naꞌleb aꞌin junes yoꞌoban cuechꞌi̱nc ib naxba̱nu. Incꞌaꞌ nocoxtenkꞌa xba̱nunquil li cꞌanjel qꞌuebil ke xban li Dios. Caꞌaj cuiꞌ li kapa̱ba̱l natenkꞌan ke. 
1TI.1.5	At Timoteo, lix ya̱lal li cꞌaꞌru yo̱quin chixyebal a̱cue, aꞌan aꞌin. Xcanabakeb li balakꞌi̱nc. Cheꞌxqꞌue ban xchꞌo̱l chixrabaleb li rech aj pa̱banelil. Ut teꞌxraheb cui teꞌcua̱nk saꞌ ti̱quilal chi ma̱cꞌaꞌak li cꞌaꞌak re ru nachꞌiꞌchꞌiꞌin reheb saꞌ xcꞌaꞌuxeb ut cui teꞌpa̱ba̱nk chi anchaleb xchꞌo̱l. 
1TI.1.6	Eb aꞌan incꞌaꞌ nequeꞌxqꞌue retal lix ya̱lal aꞌin. Aꞌ chic li ma̱cꞌaꞌ na-oc cuiꞌ nequeꞌxqꞌue xchꞌo̱l chixcuechꞌinquil rix. 
1TI.1.7	Nequeꞌraj raj xchꞌolobanquil xya̱lal li chakꞌrab. Aj cꞌutul chakꞌrab nak nequeꞌxye rib. Abanan incꞌaꞌ ajcuiꞌ nequeꞌxtau ru li cꞌaꞌru nequeꞌxcꞌut usta chanchan nequeꞌxtau ru chi tzꞌakal li cꞌaꞌru yo̱queb chixyebal.
1TI.1.8	La̱o nakanau nak li chakꞌrab cha̱bil cui nakatau ru cꞌaꞌru aj e nak qꞌuebil xban li Dios. 
1TI.1.9	Joꞌcan nak nacuaj nak te̱qꞌue retal nak li chakꞌrab moco qꞌuebil ta reheb li ti̱queb xchꞌo̱l. Reheb ban li incꞌaꞌ nequeꞌabin ut li nequeꞌkꞌetoc re li chakꞌrab. Reheb ajcuiꞌ li incꞌaꞌ useb xnaꞌleb ut eb laj ma̱c. Reheb ajcuiꞌ li incꞌaꞌ nequeꞌpa̱ban re li Dios chi moco cuanqueb junak xpa̱ba̱leb. Ut reheb ajcuiꞌ laj camsinel ut li nequeꞌxcamsi xnaꞌ xyucuaꞌeb. 
1TI.1.10	Li chakꞌrab reheb laj coꞌbe̱t laj yumbe̱t ut reheb li nequeꞌma̱cob riqꞌuin rech cui̱nkilal rech ixkilal. Reheb ajcuiꞌ li nequeꞌelkꞌac cristian. Reheb ajcuiꞌ li nequeꞌticꞌtiꞌic ut li nequeꞌxpatzꞌ xcꞌabaꞌ li Dios riqꞌuin yoꞌobanbil a̱tin. Li chakꞌrab reheb chixjunileb li nequeꞌxba̱nu li cꞌaꞌak chic re ru chi ma̱usilal li napoꞌoc ru li katijbal li tzꞌakal ya̱l. 
1TI.1.11	Li katijbal aꞌan li quicꞌuteꞌ chiku xban li lokꞌlaj colba-ib li naxqꞌue ke li nimajcual Dios, li tenebanbil saꞌ inbe̱n xyebal resilal yalak bar.
1TI.1.12	Ninbantioxi chiru li Ka̱cuaꞌ Jesucristo xban nak aꞌan xcꞌojob xchꞌo̱l saꞌ inbe̱n ut xinixxakab chi cꞌanjelac chiru. Ut aꞌan naqꞌuehoc incuanquil chixba̱nunquil. 
1TI.1.13	Quixqꞌue cue li cꞌanjel aꞌin usta ac xinmajecua li Jesucristo ut xinrahobtesi eb laj pa̱banel ut xinhobeb. Abanan li Jesucristo quiruxta̱na cuu xban nak toj ma̱jiꞌ ninnau bar cuan li tzꞌakal ya̱l ut toj ma̱jiꞌ ninpa̱ban. 
1TI.1.14	Ut li Ka̱cuaꞌ Jesucristo numtajenak cuiꞌchic li cuosobtesinquil quixqꞌue. Quixqꞌue inpa̱ba̱l ut quixqꞌue cue li rahoc li nakatau nak junajo chic riqꞌuin li Cristo. 
1TI.1.15	Nakanau nak tzꞌakal ya̱l ut xcꞌulub nak takapa̱b chi anchal li kachꞌo̱l nak li Cristo Jesús quicꞌulun saꞌ ruchichꞌochꞌ chixcolbaleb laj ma̱c. Ut la̱in li kꞌaxal numtajenak inma̱c saꞌ xya̱nkeb chixjunileb nak quincuan. 
1TI.1.16	Usta la̱in kꞌaxalin aj ma̱c nak quincuan, abanan li Jesucristo quiruxta̱na cuu re nak tixcꞌutbesi nak kꞌaxal nim lix cuyum re xcuybal xsachbal li ma̱c. Quixcꞌut chiruheb lix nimal lix cuyum nak quixcuy inma̱c la̱in. Aꞌan quiraj nak la̱in tincꞌamok be chiruheb li ani teꞌpa̱ba̱nk re li Jesucristo ut teꞌxcꞌul li junelic yuꞌam. 
1TI.1.17	Lokꞌoninbil taxak li tzꞌakal Rey li cuan chi junelic kꞌe cutan, li incꞌaꞌ nacam ut incꞌaꞌ na-ilman ru, li junaj chi Dios li numtajenak xnaꞌleb. Chikalokꞌonihak taxak anakcuan ut chi junelic kꞌe cutan. Joꞌcan taxak.
1TI.1.18	At Timoteo, chanchanat li cualal chicuu nak nacatcuil. Tinqꞌue a̱cue la̱ taklanquil joꞌ queꞌxye li profeta cha̱cuix junxil. Li a̱tin queꞌxye, aꞌan ta̱qꞌuehok xcacuil a̱chꞌo̱l chixba̱nunquil li cꞌanjel qꞌuebil a̱cue. Joꞌcan ut nak yal a̱kꞌe chi cꞌanjelac chiru li Ka̱cuaꞌ. 
1TI.1.19	Cauhak taxak a̱chꞌo̱l saꞌ la̱ pa̱ba̱l ut ma̱cꞌaꞌ taxak li cꞌaꞌru ta̱chꞌiꞌchꞌiꞌi̱nk a̱cue saꞌ la̱ chꞌo̱l nak yo̱cat chi cꞌanjelac chiru li Dios. Ninye a̱cue aꞌin xban nak cuanqueb li xeꞌxcanab xba̱nunquil li ti̱quil chꞌo̱lej. Incꞌaꞌ queꞌxqꞌue retal li cꞌaꞌru yo̱ chi chꞌiꞌchꞌiꞌi̱nc reheb lix cꞌaꞌux. Ut riqꞌuin aꞌan yo̱queb chixtzꞌekta̱nanquil lix pa̱ba̱leb. 
1TI.1.20	Saꞌ xya̱nkeb aꞌan cuan laj Himeneo ut laj Alejandro. Ac xinkꞌaxtesiheb saꞌ rukꞌ laj tza re xcꞌajtesinquileb ru re nak incꞌaꞌ chic teꞌxmajecua li Dios.
1TI.2.1	Anakcuan aꞌan aꞌin li tinye e̱re: cheqꞌuehak e̱chꞌo̱l chi tijoc chirixeb chixjunileb le̱ ras e̱ri̱tzꞌin. Chextzꞌa̱ma̱nk ut chexbantioxi̱nk chiru li Ka̱cuaꞌ nak textijok. 
1TI.2.2	Chextijok chirixeb li rey ut chixjunileb li cuanqueb saꞌ xcuanquil re nak cua̱nko saꞌ xya̱lal ut tuktu̱k kachꞌo̱l. Ut ma̱cꞌaꞌ taxak ta̱chꞌiꞌchꞌiꞌi̱nk ke saꞌ li kapa̱ba̱l ut ti̱cak taxak li kachꞌo̱l. 
1TI.2.3	Chextijok chirixeb chixjunileb xban nak aꞌan li us xba̱nunquil ut aꞌan li nacuulac chiru li Dios laj Colol ke. 
1TI.2.4	Li Dios naraj nak chixjunileb teꞌcolekꞌ ut teꞌxtau ru chi tzꞌakal cꞌaꞌru li ya̱l. 
1TI.2.5	Ut li ya̱l, aꞌan aꞌin: nak jun ajcuiꞌ li Dios cuan ut jun ajcuiꞌ li na-oquen ut naa̱tinac chikix chiru li Dios. Aꞌan li Ka̱cuaꞌ Jesucristo li quitzꞌejcualoꞌ nak quicꞌulun saꞌ ruchichꞌochꞌ. 
1TI.2.6	Ut aꞌan ajcuiꞌ li quixqꞌue rib chi ca̱mc saꞌ kacꞌabaꞌ la̱o re nak ta̱ru̱k tocolekꞌ chikajunilo. Ut nak quicuulac xkꞌehil, li Cristo quixcꞌutbesi chiku lix ya̱lal aꞌin nak quicam chiru li cruz. 
1TI.2.7	Ut la̱in li taklanbilin xban li Dios chixyebal resil lix ya̱lal aꞌin chiruheb li ma̱cuaꞌeb aj judío. Taklanbilin chixyebal resil re nak teꞌxnau cꞌaꞌru li ya̱l ut teꞌpa̱ba̱nk. Moco ticꞌtiꞌ ta li yo̱quin chixyebal. Tzꞌakal ya̱l nak xakabanbilin chixyebal li resilal reheb.
1TI.2.8	Yalak bar chꞌutchꞌu̱quex chixlokꞌoninquil li Dios, nacuaj nak eb li cui̱nk teꞌcꞌamok be chi tijoc. Abanan, tento nak ti̱cak xchꞌo̱leb li cui̱nk aꞌin ut ma̱cꞌaꞌak xjoskꞌil chi moco teꞌcuechꞌi̱nk. 
1TI.2.9	Ut nacuaj ajcuiꞌ nak eb li ixk cheꞌxtikibak rib chi cha̱bil joꞌ xcꞌulub junak aj pa̱banel ut incꞌaꞌ teꞌxnimobresi rib riqꞌuin lix tikibanquil chi moco teꞌxtikib rib yal re nak teꞌrahekꞌ ru. Joꞌ ajcuiꞌ riqꞌuin xyi̱banquil li rismal xjolom. Joꞌ li cꞌaꞌ re ru teꞌxqꞌue cuiꞌ xsahob ru joꞌ li oro ut li terto̱quil pec. Incꞌaꞌ teꞌxqꞌue xcuanquil li nequeꞌxqꞌue chokꞌ xsahob ruheb. 
1TI.2.10	Li ixk li napa̱ban re li Dios, moco riqꞌuin ta xtikibanquil rib cuan xchꞌinaꞌusal. Riqꞌuin ban lix ti̱quilal xchꞌo̱l. 
1TI.2.11	Nak te̱chꞌutub e̱rib, eb li ixk incꞌaꞌ teꞌserakꞌik. Teꞌxqꞌue ban xchꞌo̱l chi tzoloc ut cheꞌpa̱ba̱nk chiruheb li cuanqueb xcuanquil. 
1TI.2.12	La̱in incꞌaꞌ ninqꞌueheb li ixk chixchꞌolobanquil xya̱lal chiruheb li che̱quel cui̱nk, chi moco ninqꞌueheb xcuanquil saꞌ xbe̱neb li cui̱nk. Eb li ixk incꞌaꞌ teꞌa̱tinak saꞌ li chꞌutubaj ib. 
1TI.2.13	Ninye aꞌin xban nak laj Adán quiyoꞌobtesi̱c xbe̱n cua xban li Dios ut chirix aꞌan quiyoꞌobtesi̱c lix Eva. 
1TI.2.14	Ut ma̱cuaꞌ laj Adán li quibalakꞌi̱c. Aꞌ lix Eva, aꞌan li quibalakꞌi̱c toj retal nak quima̱cob nak quixkꞌet ra̱tin li Dios. 
1TI.2.15	Li Dios quixye nak li ixk riqꞌuin raylal ta̱qꞌuiresi̱nk. Abanan, cua̱nkeb xyuꞌam chi junelic cui cauhakeb xchꞌo̱l saꞌ lix pa̱ba̱leb ut cui nequeꞌrahoc ut cui cuanqueb saꞌ ti̱quilal ut saꞌ tuktu̱quilal.
1TI.3.1	Ya̱l li nequeꞌxye nak cui cuan junak na-ala saꞌ xchꞌo̱l oc chokꞌ aj cꞌamol be saꞌ xya̱nkeb laj pa̱banel, cha̱bil li naxcꞌoxla xba̱nunquil. 
1TI.3.2	Abanan li ani naxcꞌoxla oc chokꞌ aj cꞌamol be, tento nak cua̱nk saꞌ xya̱lal re nak ma̱ ani ta̱a̱tinak chirix. Junak ajcuiꞌ li rixakil. Ma̱cuaꞌak aj calajenak. Tento nak se̱bak xchꞌo̱l ut cha̱bilak xnaꞌleb re nak qꞌuebilak xlokꞌal. Aꞌanak aj qꞌuehol ochochna̱l ut chixqꞌuehak xchꞌo̱l chixcꞌutbal lix ya̱lal chi tzꞌakal re ru. 
1TI.3.3	Laj cꞌamol be ma̱cuaꞌak aj calajenak ut ma̱cuaꞌak aj sicꞌol ple̱t. Ma̱cuaꞌak aj rahol ru tumin. Tu̱lanak ban ut cua̱nk saꞌ xya̱lal. 
1TI.3.4	Tento nak tixnau takla̱nc saꞌ li rochoch re nak li ralal xcꞌajol teꞌx-oxlokꞌi ut teꞌabi̱nk chiru. 
1TI.3.5	Cui junak li cui̱nk incꞌaꞌ naxnau takla̱nc saꞌ li rochoch, ¿chan ta ru nak ta̱ru̱k ta̱cꞌamok be saꞌ xya̱nkeb li rech aj pa̱banelil? 
1TI.3.6	Tento nak laj cꞌamol be acak xqꞌui saꞌ lix pa̱ba̱l. Ma̱re anchal tixnimobresi rib ut ta̱tꞌanekꞌ saꞌ li tojbal ma̱c quitꞌaneꞌ cuiꞌ laj tza. 
1TI.3.7	Ut tento ajcuiꞌ nak cha̱bilak resil lix naꞌleb yalak bar xbaneb li toj ma̱jiꞌ nequeꞌpa̱ban. Ma̱cꞌaꞌak xkꞌusbal re nak incꞌaꞌ tixqꞌue rib chi a̱le̱c xban laj tza.
1TI.3.8	Ut joꞌcan ajcuiꞌ li nequeꞌcꞌanjelac saꞌ xya̱nkeb laj pa̱banel. Tento nak ti̱cakeb xchꞌo̱l. Ut li cꞌaꞌru teꞌxye teꞌxba̱nu, cheꞌxba̱nuhak ajcuiꞌ. Ma̱cuaꞌakeb aj calajenak. Ut incꞌaꞌ teꞌxsicꞌ xtumineb riqꞌuin balakꞌi̱nc. 
1TI.3.9	Ma̱cꞌaꞌ ta̱chꞌiꞌchꞌiꞌi̱nk reheb saꞌ lix cꞌaꞌuxeb ut teꞌxqꞌue xcuanquil li kalokꞌlaj pa̱ba̱l li cꞌutbesinbil chiku xban li Dios. 
1TI.3.10	Joꞌcan nak xbe̱n cua, ta̱tzꞌilekꞌ a̱tin chirixeb. Cui ma̱cꞌaꞌ nanauman chirixeb, teꞌqꞌuehekꞌ chi cꞌanjelac saꞌ xya̱nkeb laj pa̱banel. 
1TI.3.11	Joꞌcan ajcuiꞌ li rixakileb li nequeꞌcꞌanjelac saꞌ xya̱nkeb laj pa̱banel. Cha̱bilakeb lix naꞌleb. Ma̱cuaꞌakeb aj molol a̱tin. Ma̱cuaꞌakeb aj calajenak. Ti̱cakeb ban xchꞌo̱l ut ti̱cakeb lix cꞌaꞌux riqꞌuin chixjunil. 
1TI.3.12	Eb laj cꞌanjel saꞌ xya̱nkeb laj pa̱banel, junak ajcuiꞌ li rixakil ut teꞌxnau takla̱nc saꞌ xbe̱neb li ralal xcꞌajol. Ut teꞌxnau ajcuiꞌ rilbal lix jun cablal. 
1TI.3.13	Eb li teꞌcꞌanjelak chi cha̱bil, teꞌoxlokꞌi̱k ut teꞌcacuu̱k xchꞌo̱leb chixyebal resil li kapa̱ba̱l saꞌ xcꞌabaꞌ li Jesucristo.
1TI.3.14	Usta yo̱quin chi tzꞌi̱bac a̱cuiqꞌuin chirix la̱ taklanquil, at Timoteo, cuan saꞌ inchꞌo̱l nak chi se̱b tincuulak a̱cuiqꞌuin. 
1TI.3.15	Abanan ma̱re tinba̱yk chi cuulac. Joꞌcan nak yo̱quin chi tzꞌi̱bac a̱cuiqꞌuin re nak ta̱nau chanru teꞌcꞌanjelak li teꞌxakaba̱k chi cꞌanjelac saꞌ xya̱nkeb li nequeꞌpa̱ban re li yoꞌyo̱quil Dios. Ut la̱o aj pa̱banel, la̱o li nakaqꞌue xcuanquil ut nakacol rix li katijbal li tzꞌakal ya̱l. 
1TI.3.16	Relic chi ya̱l kꞌaxal lokꞌ li katijbal li quixcꞌut chiku li Dios. Naxcꞌut chiku lix ya̱lal li kapa̱ba̱l saꞌ xcꞌabaꞌ li Jesucristo. Li xya̱lal aꞌan aꞌin:
1TI.3.16	Li Cristo quitzꞌejcualoꞌ nak quicꞌulun saꞌ ruchichꞌochꞌ.
1TI.3.16	Xakabanbil xcuanquil xban li Santil Musikꞌej.
1TI.3.16	Qui-ileꞌ ru xbaneb li ángel.
1TI.3.16	Ut aꞌan li chꞌolobanbil resil saꞌ chixjunil li ruchichꞌochꞌ.
1TI.3.16	Ut nabaleb li queꞌpa̱ban re saꞌ ruchichꞌochꞌ.
1TI.3.16	Ut quicꞌameꞌ saꞌ choxa riqꞌuin xnimal xlokꞌal.
1TI.4.1	Li Santil Musikꞌej naxcꞌut lix ya̱lal chi tzꞌakal nak saꞌ eb li cutan cha̱lel cuan li teꞌxcanab xpa̱banquil li tijleb li tzꞌakal ya̱l. Ut teꞌbalakꞌi̱k xban li tijleb li incꞌaꞌ ya̱l li nequeꞌxqꞌue li ma̱us aj musikꞌej. 
1TI.4.2	Ticꞌtiꞌ li nequeꞌxcꞌut eb laj balakꞌ. Incꞌaꞌ chic nequeꞌrecꞌa nak incꞌaꞌ us yo̱queb. Chanchan nak cꞌatbil riqꞌuin chꞌi̱chꞌ lix cꞌaꞌuxeb xban li ticꞌtiꞌ li nequeꞌxye. Joꞌcan nak incꞌaꞌ nequeꞌxqꞌue retal nak incꞌaꞌ us yo̱queb chixba̱nunquil. 
1TI.4.3	Eb aꞌan nequeꞌxye nak incꞌaꞌ us li sumla̱c ut nequeꞌxye ajcuiꞌ nak cuan li tzacae̱mk incꞌaꞌ us xtzacanquil. Abanan moco ya̱l ta li nequeꞌxye. Li Dios quiqꞌuehoc re li tzacae̱mk aꞌin re nak ta̱tzaca̱k. Ut la̱o aj pa̱banel li nakanau lix ya̱lal, nakatzaca ut nakabantioxi chiru li Dios nak quixqꞌue ke li katzacae̱mk. 
1TI.4.4	Chixjunil li quixyoꞌobtesi li Dios, aꞌan cha̱bil. Ma̱cꞌaꞌ xtzꞌekta̱nanquil. Nakabantioxi chiru li Dios ut nakatzaca. 
1TI.4.5	Ma̱cꞌaꞌ xtzꞌekta̱nanquil xban nak li Dios quixye nak us xtzacanquil ut xban nak nocotijoc saꞌ xbe̱n. Joꞌcan nak osobtesinbil chic xban.
1TI.4.6	At Timoteo, cui nacachꞌolob xya̱lal li tijleb aꞌin chiruheb laj pa̱banel, la̱akat jun cha̱bil aj cꞌanjel chiru li Jesucristo. Ut la̱at yo̱kat chi qꞌui̱c saꞌ la̱ pa̱ba̱l riqꞌuin lix ya̱lal ut riqꞌuin li cha̱bil tijleb li yo̱cat chixpa̱banquil. 
1TI.4.7	Chatzꞌekta̱na chi jun aj cua chixjunil li najter serakꞌ li yal to̱ntil naꞌleb naxye, li ma̱cꞌaꞌ na-oc cuiꞌ. Ut qꞌue a̱chꞌo̱l chixba̱nunquil li cꞌaꞌru naraj li Dios. 
1TI.4.8	Nayeman nak us nak takatzol kib chixchꞌolaninquil kib re nak cauhako. Abanan li kꞌaxal cuiꞌchic lokꞌ aꞌan xtzolbal kib re nak cauhak kachꞌo̱l saꞌ li kapa̱ba̱l xban nak riqꞌuin li kapa̱ba̱l cuan li rusilal li Dios kiqꞌuin anakcuan arin saꞌ ruchichꞌochꞌ ut cua̱nk ajcuiꞌ li kayuꞌam chi junelic. 
1TI.4.9	Relic chi ya̱l nak aꞌan li tzꞌakal xya̱lal li yo̱quin chixyebal, ut chixjunileb taxak teꞌpa̱ba̱nk re. 
1TI.4.10	Xban nak li yoꞌyo̱quil Dios, aꞌan li kayoꞌon, joꞌcan nak yo̱co xyalbal kakꞌe chi cꞌanjelac chiru. Aꞌan naxyechiꞌi li colba-ib reheb chixjunileb. Abanan, caꞌaj cuiꞌ li ani teꞌpa̱ba̱nk re, aꞌaneb li teꞌcolekꞌ. 
1TI.4.11	Aꞌan aꞌin li tijleb li ta̱cꞌut chiruheb la̱ cuech aj pa̱banelil. Ta̱chꞌolob lix ya̱lal chiruheb. 
1TI.4.12	Ut la̱at, at Timoteo, chatcua̱nk saꞌ xya̱lal ut chat-a̱tinak saꞌ xya̱lal. Charaheb la̱ cuas a̱cui̱tzꞌin. Cauhak taxak a̱chꞌo̱l saꞌ la̱ pa̱ba̱l ut ti̱cak taxak la̱ yuꞌam. Joꞌcan taxak ta̱ba̱nu re nak ma̱ ani chitzꞌekta̱na̱nk a̱cue xban la̱ sa̱jilal. Cheꞌxtzol ban ribeb a̱cuiqꞌuin xban nak yo̱kat chixcꞌambaleb xbe saꞌ ti̱quilal. 
1TI.4.13	Roybeninquil tincuulak e̱riqꞌuin, qꞌue a̱chꞌo̱l chi rilbal xsaꞌ li Santil Hu chiruheb laj pa̱banel. Qꞌueheb xnaꞌleb ut ta̱chꞌolob xya̱lal chiruheb. 
1TI.4.14	Chaqꞌue taxak a̱chꞌo̱l chi cꞌanjelac joꞌ quiqꞌueheꞌ a̱cue xban li Dios. Li cꞌanjel aꞌin qꞌuebil a̱cue nak eb li profeta queꞌa̱tinac cha̱cuix ut nak eb laj cꞌamol be saꞌ xya̱nkeb laj pa̱banel queꞌxqꞌue li rukꞌeb saꞌ a̱be̱n. 
1TI.4.15	Qꞌue a̱chꞌo̱l chixba̱nunquil chixjunil li xinye a̱cue re nak chixjunileb teꞌxqꞌue retal nak ti̱c la̱ yuꞌam ut teꞌxqꞌue ajcuiꞌ retal nak us yo̱ chi e̱lc li cꞌanjel yo̱cat chixba̱nunquil. 
1TI.4.16	Qꞌue retal chi us li cꞌaꞌru ta̱ba̱nu joꞌ ajcuiꞌ li cꞌaꞌru ta̱tzoleb cuiꞌ. Cui ta̱ba̱nu chi joꞌcan, tatcolekꞌ la̱at ut teꞌcolekꞌ ajcuiꞌ li ani teꞌabi̱nk re li cꞌaꞌru ta̱ye.
1TI.5.1	Ma̱kꞌuseb li che̱quel cui̱nk saꞌ joskꞌil. Qꞌueheb ban xnaꞌleb joꞌ la̱ yucuaꞌ cha̱cuu nak ta̱cuileb. Ut chaqꞌueheb ajcuiꞌ xnaꞌleb li sa̱j cui̱nk joꞌqueb a̱cui̱tzꞌin cha̱cuu nak ta̱cuileb. 
1TI.5.2	Ut chaqꞌueheb xnaꞌleb li che̱quel ixk joꞌ la̱ naꞌ cha̱cuu nak ta̱cuileb. Ut chaqꞌueheb ajcuiꞌ xnaꞌleb li sa̱j ixk joꞌqueb la̱ cuanab cha̱cuu nak ta̱cuileb. Chaqꞌueheb xnaꞌleb riqꞌuin xti̱quilal a̱chꞌo̱l.
1TI.5.3	Cha-oxlokꞌiheb li xma̱lcaꞌan ut chatenkꞌaheb cui ya̱l nak ma̱ ani chic nequeꞌtenkꞌan reheb. 
1TI.5.4	Abanan cui cuan ralal xcꞌajol, aꞌan eb chic teꞌtenkꞌa̱nk reheb. Tento nak teꞌxtzol rib chixba̱nunquil chi joꞌcaꞌin re nak teꞌxnau rilbal lix jun cablaleb. Teꞌxnau xkꞌajca̱munquil lix naꞌ xyucuaꞌ joꞌ nacuulac chiru li Dios. 
1TI.5.5	Li xma̱lcaꞌan li jun a̱tal, caꞌaj chic riqꞌuin li Dios nayoꞌonin. Naxnumsi li cutan ut li kꞌojyi̱n chi tijoc ut naxtzꞌa̱ma chiru li Dios nak ta̱tenkꞌa̱k. 
1TI.5.6	Abanan li xma̱lcaꞌan li naxsicꞌ xsahil xchꞌo̱l junes riqꞌuin li naxrahi ru, li jun aꞌan chanchan ac camenak xban lix ma̱c usta toj yoꞌyo. 
1TI.5.7	Ta̱chꞌolob lix ya̱lal aꞌin chiruheb chixjunileb laj pa̱banel re nak ma̱cꞌaꞌak xkꞌusbaleb. 
1TI.5.8	Tento nak junak laj pa̱banel tixtenkꞌaheb li rechꞌalal. Ut kꞌaxal cuiꞌchic tento nak tixchꞌolaniheb li cuanqueb saꞌ li rochoch. Cui incꞌaꞌ naxba̱nu aꞌan, li jun aꞌan incꞌaꞌ naxqꞌue xcuanquil lix pa̱ba̱l ut kꞌaxal cuiꞌchic nim lix ma̱c chiruheb li toj ma̱jiꞌ nequeꞌxpa̱b li Dios. 
1TI.5.9	Ma̱ ani junak xma̱lcaꞌan ta̱tzꞌi̱ba̱k xcꞌabaꞌ saꞌ xya̱nkeb li nequeꞌtenkꞌa̱c xbaneb laj pa̱banel cui toj ma̱jiꞌ naxba̱nu oxcꞌa̱l chihab. Ut ma̱cuaꞌak aj muxul ru xsumlajic nak quicuan. 
1TI.5.10	Tento ajcuiꞌ nak li xma̱lcaꞌan naꞌno̱k ru riqꞌuin li cha̱bilal ac xba̱nu. Ac xqꞌuiresiheb lix cocꞌal saꞌ xya̱lal. Quixcꞌul li rulaꞌ saꞌ xya̱lal nak queꞌcuulac saꞌ rochoch. Quixchꞌaj li rokeb li rech aj pa̱banelil. Quixtenkꞌaheb li yo̱queb chixcꞌulbal li raylal. Cui cha̱bil li cꞌanjel quixba̱nu, naru tixcꞌul lix tenkꞌanquil. 
1TI.5.11	Abanan, li xma̱lcaꞌan li toj sa̱jeb incꞌaꞌ ta̱tzꞌi̱ba̱k xcꞌabaꞌeb saꞌ xya̱nkeb li nequeꞌxcꞌul xtenkꞌanquil xban nak ma̱re teꞌxra cuiꞌchic ru li sumla̱c ut ma̱re anchal incꞌaꞌ chic teꞌxqꞌue xchꞌo̱l chi cꞌanjelac chiru li Cristo. 
1TI.5.12	Ut ma̱re anchal cheꞌcuechꞌi̱k rix xban nak incꞌaꞌ chic teꞌcꞌanjelak chiru li Cristo joꞌ queꞌxyechiꞌi xba̱nunquil. 
1TI.5.13	Ut joꞌ cuiꞌ anchal nequeꞌxtzol ribeb chi subuc cutan nak nequeꞌxic saꞌ li junju̱nk chi cab. Ut ma̱cuaꞌ caꞌaj cuiꞌ subuc cutan nequeꞌxba̱nu. Nequeꞌxtzol aj ban cuiꞌ li moloc a̱tin ut li qꞌuehoc etal ut nequeꞌxye li moco yehecꞌ ta naraj. 
1TI.5.14	Joꞌcan nak nacuaj nak li xma̱lcaꞌan li toj sa̱jeb teꞌsumla̱k cuiꞌchic. Cheꞌcua̱nk ralal xcꞌajol ut cheꞌxjolomi lix jun cablal re nak incꞌaꞌ tohobekꞌ la̱o aj pa̱banel xbaneb li xicꞌ nequeꞌiloc ke. 
1TI.5.15	Ninye aꞌin xban nak cuanqueb li xma̱lcaꞌan li ac queꞌrisi ribeb saꞌ kaya̱nk ut yo̱queb chixba̱nunquil li cꞌaꞌru naraj laj tza. 
1TI.5.16	Cui junak aj pa̱banel usta ixk usta cui̱nk, cuan junak rechꞌalal xma̱lcaꞌan, tento nak tixtenkꞌa. Incꞌaꞌ tixqꞌue nabal li i̱k saꞌ xbe̱neb li rech aj pa̱banelil li nequeꞌtenkꞌan reheb li xma̱lcaꞌan li ma̱cꞌaꞌeb ralal xcꞌajol.
1TI.5.17	Oxlokꞌinbilakeb li nequeꞌcꞌamoc be chi cha̱bil saꞌ xya̱nkeb laj pa̱banel. Ut xcꞌulub ajcuiꞌ nak teꞌxcꞌul xkꞌajca̱munquil xban nak nequeꞌxqꞌue xchꞌo̱l chixchꞌolobanquil xya̱lal li ra̱tin li Dios ut chixtzolbaleb laj pa̱banel. 
1TI.5.18	Joꞌcaꞌin tzꞌi̱banbil saꞌ li Santil Hu: Ma̱bacꞌ xtzꞌu̱mal re li bo̱yx nak yo̱ chixyekꞌinquil ru li trigo re risinquil saꞌ rix. Canab ban chixcuaꞌbal caꞌchꞌinak re, nak yo̱ chi cꞌanjelac. (Deut. 25:4) Joꞌcan ajcuiꞌ laj cꞌanjel. Tzꞌi̱banbil ajcuiꞌ retalil nak tento ajcuiꞌ nak tixcꞌul lix tojbal. 
1TI.5.19	Ma̱pa̱b li ani ta̱jitok re junak aj cꞌamol be saꞌ xya̱nkeb laj pa̱banel cui yal jun ajcuiꞌ li najitoc re. Cua̱nk ban cuib oxibak li teꞌjitok re, re nak ta̱pa̱ba̱k nak ya̱l lix ma̱c. 
1TI.5.20	Ut li ani cuan xma̱c, us xkꞌusbal chiru chixjunileb laj pa̱banel re nak li jun chꞌol chic aj cꞌamol be teꞌxucuak ut teꞌxcꞌoxla chi us li cꞌaꞌru teꞌxba̱nu. 
1TI.5.21	Joꞌ chiru li Dios, joꞌ chiru li Ka̱cuaꞌ Jesucristo, joꞌ ajcuiꞌ chiruheb li santil ángel, la̱in nintzꞌa̱ma cha̱cuu nak ta̱ba̱nu la̱ taklanquil yo̱quin chixyebal a̱cue. Ut incꞌaꞌ ta̱sicꞌ ru junak. Juntakꞌe̱takeb ban chixjunileb nak ta̱cuileb. Jun xxiquic nak ta̱kꞌuseb li ani cuanqueb xma̱c. 
1TI.5.22	Ma̱qꞌue junak chi cꞌamoc be saꞌ junpa̱t saꞌ xya̱nkeb laj pa̱banel. Xbe̱n cua ta̱cuil chanru lix yuꞌam xban nak cui la̱at ta̱xakab chi cꞌanjelac chi junpa̱t ut na-oc chi ma̱cobc, cuan ajcuiꞌ ma̱c saꞌ a̱be̱n la̱at. Chatcua̱nk ban chi ti̱c la̱ chꞌo̱l. 
1TI.5.23	Xban nak cuan xyajel la̱ saꞌ, ma̱cuucꞌ junes haꞌ. Naru ta̱cuucꞌ caꞌchꞌinak li vino re xbanbal. 
1TI.5.24	Ma̱xakab junak aj cꞌamol be chi junpa̱t chi cꞌanjelac xban nak cuanqueb li cui̱nk nacꞌutun cꞌaꞌru lix ma̱queb ut cuan li rakba a̱tin saꞌ xbe̱neb. Ut cuanqueb cuiꞌchic toj mokon nacꞌutun cꞌaꞌru lix ma̱queb. 
1TI.5.25	Ut cuan ajcuiꞌ li nequeꞌba̱nun re li cha̱bilal. Cuan nak nacꞌutun li cha̱bilal nequeꞌxba̱nu ut cuan nak incꞌaꞌ nacꞌutun. Abanan, toj mokon chic ta̱cꞌutu̱nk li us nequeꞌxba̱nu.
1TI.6.1	Eb li mo̱s aj pa̱baneleb teꞌx-oxlokꞌi lix patroneb re nak ma̱ ani ta̱majecua̱nk re lix cꞌabaꞌ li Dios chi moco teꞌxtzꞌekta̱na li katijbal. 
1TI.6.2	Moco xban ta nak rech aj pa̱baneleb lix patrón nak incꞌaꞌ teꞌxqꞌue saꞌ xnakꞌeb ru. Tento aj ban cuiꞌ nak teꞌxqꞌue xchꞌo̱l chi trabajic xban nak rech aj pa̱banelil li nequeꞌcꞌuluc re li cha̱bil cꞌanjel nequeꞌxba̱nu ut xban nak raro̱queb ajcuiꞌ xban li Dios. At Timoteo, aꞌan aꞌin li ta̱chꞌolob xya̱lal chiruheb laj pa̱banel.
1TI.6.3	Cuan li nequeꞌcꞌutuc re jalan tijleb li moco ya̱l ta. Moco nequeꞌxpa̱b ta li ya̱l li quixcꞌut chiku li Ka̱cuaꞌ Jesucristo. Jalan cuiꞌ lix pa̱ba̱leb. 
1TI.6.4	Eb li cui̱nk aꞌan ma̱cꞌaꞌ nequeꞌxnau. Junes xnimobresinquil rib nequeꞌxba̱nu. Caꞌaj cuiꞌ xcuechꞌinquil ribeb chirix a̱tin nacuulac chiruheb. Ut riqꞌuin aꞌan nachal li cakali̱nc, li hoboc, li kꞌaba̱nc ut li cuiba̱nc chꞌo̱lej. 
1TI.6.5	Eb li cui̱nk aꞌin, junes cuechꞌi̱nc nequeꞌxba̱nu. Moco tuktu ta xcꞌaꞌuxeb ut moco ya̱l ta li nequeꞌxye. Nequeꞌxcꞌoxla nak riqꞌuin lix pa̱ba̱leb teꞌxtau xtumineb. Ma̱junaji a̱cuib riqꞌuineb aꞌan. 
1TI.6.6	Ya̱l nak kꞌaxal lokꞌ li pa̱ba̱l chokꞌ reheb li nequeꞌxcꞌojob xchꞌo̱l riqꞌuin li joꞌ nimal joꞌ chꞌinal cuan reheb. 
1TI.6.7	Ma̱cꞌaꞌ cuan ke nak coyoꞌla saꞌ ruchichꞌochꞌ ut ma̱cꞌaꞌ ajcuiꞌ takacꞌam nak toca̱mk. 
1TI.6.8	Joꞌcan nak cui cuan katzacae̱mk ut cui cuan katꞌicr re xtzꞌapbal kib, cꞌojcꞌo̱k kachꞌo̱l riqꞌuin aꞌan. 
1TI.6.9	Abanan eb li nequeꞌrahoc ru li biomal, nequeꞌxqꞌue rib chi a̱le̱c ut nequeꞌxba̱nu li yibru aj naꞌleb. Aꞌan napoꞌoc ru lix cꞌaꞌuxeb ut riqꞌuin chixjunil li incꞌaꞌ us nequeꞌxba̱nu, nequeꞌxsach lix pa̱ba̱leb. 
1TI.6.10	Li xrahinquil ru li tumin, aꞌan xxeꞌ xto̱nal chixjunil li ma̱usilal. Cuanqueb li queꞌxtzꞌekta̱na lix pa̱ba̱l xban xrahinquil ru li tumin. Ut qꞌuila raylal queꞌxbok saꞌ xbe̱neb. Ut nequeꞌyotꞌotꞌnac saꞌ xchꞌo̱leb riqꞌuin li incꞌaꞌ us nequeꞌxba̱nu.
1TI.6.11	Ut la̱at, at Timoteo, la̱at aj cꞌanjel chiru li Dios. Ma̱ba̱nu li ma̱usilal li nequeꞌxba̱nu eb aꞌan. Qꞌue ban a̱chꞌo̱l chi cua̱nc saꞌ ti̱quilal. Chara li Dios ut chatpa̱ba̱nk chiru. Charaheb la̱ cuas a̱cui̱tzꞌin. Chacuy li raylal ut chatcua̱nk saꞌ tu̱lanil. 
1TI.6.12	Yal a̱kꞌe chi qꞌui̱c saꞌ la̱ pa̱ba̱l ut qꞌue a̱chꞌo̱l chire̱chaninquil li junelic yuꞌam, li bokbilat cuiꞌ xban li Dios. La̱at xaye ut xacꞌutbesi chi tzꞌakal la̱ pa̱ba̱l chiruheb nabal. 
1TI.6.13	Saꞌ xcꞌabaꞌ li Dios li naqꞌuehoc yuꞌam, la̱in nintzꞌa̱ma cha̱cuu nak ta̱ba̱nu la̱ taklanquil. Ut nintzꞌa̱ma ajcuiꞌ cha̱cuu saꞌ xcꞌabaꞌ li Jesucristo li quichꞌoloban xya̱lal chi ma̱cꞌaꞌ xxiu chiru laj Poncio Pilato. 
1TI.6.14	Ut la̱ taklanquil, aꞌan aꞌin: chaba̱nu chixjunil li taklanbilat cuiꞌ xban li Ka̱cuaꞌ. Ti̱cak la̱ chꞌo̱l ut ma̱cꞌaꞌak a̱kꞌusbal toj retal ta̱cꞌulu̱nk cuiꞌchic li Ka̱cuaꞌ Jesucristo.
1TI.6.15	Nak tixtau xkꞌehil li Dios tixcꞌutbesi cuiꞌchic chiku li Jesucristo. Li Dios, aꞌan kꞌaxal lokꞌ ut junaj ajcuiꞌ. Aꞌan li Rey li kꞌaxal nim xcuanquil saꞌ xbe̱neb chixjunileb li rey li cuanqueb saꞌ ruchichꞌochꞌ. Ut aꞌan ajcuiꞌ li Ka̱cuaꞌ li kꞌaxal nim xcuanquil saꞌ xbe̱neb chixjunileb li cuanqueb xcuanquil. 
1TI.6.16	Li Dios yoꞌyo chi junelic. Ma̱cꞌaꞌ xticlajic ut ma̱cꞌaꞌ rosoꞌjic. Aꞌan cutan saken chi junelic ut ma̱ ani naru na-oc riqꞌuin xban nak kꞌaxal lokꞌ. Incꞌaꞌ ilbil ru chi moco na-ileꞌ ru saꞌ ruchichꞌochꞌ. Chikaqꞌuehak taxak xlokꞌal ut chikalokꞌonihak taxak xban nak kꞌaxal nim lix cuanquilal anakcuan ut chi junelic. Joꞌcan taxak.
1TI.6.17	Ta̱chꞌolob xya̱lal chiruheb li biom nak incꞌaꞌ teꞌxkꞌetkꞌeti ribeb chi moco teꞌxcꞌojob xchꞌo̱l saꞌ xbe̱n li biomal li na-osoꞌ. Cheꞌxqꞌue ban xchꞌo̱l chixyoꞌoninquil li yoꞌyo̱quil Dios. Aꞌan naqꞌuehoc ke chi nabal chixjunil li cꞌaꞌak re ru. 
1TI.6.18	Chaye reheb nak cheꞌxba̱nu li us. Chinumta̱k lix cha̱bilaleb. Cheꞌxnauhak sihi̱nc chi nabal ut chi anchaleb xchꞌo̱l. 
1TI.6.19	Cui nequeꞌxba̱nu chi joꞌcan yo̱queb chixcꞌu̱lanquil lix ra̱baleb saꞌ choxa ut riqꞌuin aꞌan cꞌojcꞌo̱k xchꞌo̱leb. Cheꞌxba̱nuhak chi joꞌcan re nak ta̱cua̱nk lix yuꞌameb chi tzꞌakal re ru ut chi numtajenak xsahil xchꞌo̱leb.
1TI.6.20	At Timoteo, cua̱nk saꞌ a̱chꞌo̱l li tijleb qꞌuebil a̱cue xban li Dios. Ma̱qꞌue xcuanquil li joꞌ ma̱joꞌil serakꞌ ut li cuechꞌij ib xban nak ma̱cꞌaꞌ na-oc cuiꞌ. Cuan li nequeꞌyehoc re nak cha̱bil naꞌleb, abanan moco ya̱l ta. 
1TI.6.21	Ninye aꞌin xban nak cuan li queꞌpa̱ban re li naꞌleb aꞌin ut xban aꞌan, queꞌxcanab xpa̱banquil li tzꞌakal ya̱l. Aꞌ taxak li rusilal li Dios chicua̱nk e̱riqꞌuin.
2TI.1.1	La̱in laj Pablo. La̱in x-apóstol li Jesucristo xban nak joꞌcan quiraj li Dios. Taklanbilin chixyebal resil li acꞌ yuꞌam li yechiꞌinbil ke xban li Dios, li yuꞌam li naxqꞌue ke li Jesucristo. 
2TI.1.2	Yo̱quin chixtzꞌi̱banquil li hu aꞌin a̱cuiqꞌuin, at Timoteo. Raro̱cat inban ut chanchanat tzꞌakal cualal chicuu nak cuancat. Chicua̱nk taxak a̱cuiqꞌuin li usilal, li uxta̱n, ut li tuktu̱quilal, li nachal chak riqꞌuin li Dios li kaYucuaꞌ ut riqꞌuin li Ka̱cuaꞌ Jesucristo.
2TI.1.3	Junelic ninbantioxi chiru li Dios nak nacatinjultica saꞌ lin tij chi kꞌek chi cutan. Ut ma̱cꞌaꞌ nachꞌiꞌchꞌiꞌin cue saꞌ li cua̱m nak nincꞌanjelac chiru li Dios joꞌ queꞌxba̱nu lin xeꞌto̱nil yucuaꞌ. 
2TI.1.4	Nacuaj raj rilbal cuiꞌchic a̱cuu. Jultic cue chanru nak xatya̱bac xban xrahil a̱chꞌo̱l ut nacuaj nak ta̱sahokꞌ cuiꞌchic inchꞌo̱l nak tincuil a̱cuu. 
2TI.1.5	Nak nintijoc najulticoꞌ cue nak chi anchal a̱chꞌo̱l xatpa̱ban. Junxil la̱ naꞌchin lix Loida joꞌ ajcuiꞌ lix Eunice la̱ naꞌ queꞌpa̱ban chi anchaleb xchꞌo̱l ut ninnau nak joꞌcan ajcuiꞌ nak xatpa̱ban la̱at. 
2TI.1.6	Joꞌcan nak ninjultica cha̱cuu nak chaqꞌuehak chi cꞌanjelac la̱ ma̱tan qꞌuebil a̱cue xban li Dios nak quinqꞌue li cuukꞌ saꞌ a̱be̱n. 
2TI.1.7	Ma̱cuaꞌ li xucuac li xkama̱tani chak riqꞌuin li Dios. Kacuanquil ban xkama̱tani riqꞌuin. Li Dios nocoxtenkꞌa chixrabaleb li kas ki̱tzꞌin ut aꞌan naqꞌuehoc ke li cha̱bil naꞌleb. 
2TI.1.8	Joꞌcan ut nak matxuta̱nac chixchꞌolobanquil resil li Ka̱cuaꞌ Jesucristo chi moco tatxuta̱na̱k inban la̱in xban nak cuanquin chi pre̱xil xban xyebal resil li Ka̱cuaꞌ. Chaqꞌue ban a̱cuib chi tzꞌako̱nc riqꞌuin li raylal nacꞌulman saꞌ xcꞌabaꞌ li evangelio. Ut li Dios ta̱qꞌuehok a̱cuanquil chixcuybal. 
2TI.1.9	Aꞌan quicoloc ke ut quixsicꞌ chak ku re nak tocꞌanjelak saꞌ ti̱quilal. Ma̱cuaꞌ xban kayehom kaba̱nuhom nak quixsicꞌ ku. Yal xban li rusilal ban, xban nak joꞌcan quiraj. Saꞌ xcꞌabaꞌ li Jesucristo nak quiruxta̱na ku, xban nak ac joꞌcan chak saꞌ xchꞌo̱l junxilaj nak toj ma̱jiꞌ quixyi̱b li ruchichꞌochꞌ. 
2TI.1.10	Li usilal aꞌin quicꞌutbesi̱c chiku riqꞌuin lix cꞌulunic saꞌ ruchichꞌochꞌ li Ka̱cuaꞌ Jesucristo laj Colol ke. Ut aꞌan qui-isin re xcuanquil li ca̱mc ut quixcꞌut chiku li acꞌ yuꞌam li ma̱cꞌaꞌ rosoꞌjic. 
2TI.1.11	Li Dios quixakaban cue chi cꞌanjelac chokꞌ apóstol ut chokꞌ aj tzolol reheb li ma̱cuaꞌeb aj judío re nak tinye resil li colba-ib reheb. 
2TI.1.12	Joꞌcan nak nincuy chixjunil li raylal ut incꞌaꞌ ninxuta̱nac xban nak cꞌojcꞌo inchꞌo̱l riqꞌuin li Ka̱cuaꞌ. Aꞌan li ninpa̱b ut xinkꞌaxtesi cuib saꞌ rukꞌ. Ninnau nak aꞌan ta̱tenkꞌa̱nk cue tojaꞌ yal nak ta̱cꞌulu̱nk cuiꞌchic li Jesucristo. 
2TI.1.13	Chicua̱nk saꞌ a̱chꞌo̱l li tijleb li tzꞌakal ya̱l li xincꞌut cha̱cuu. Ut chicua̱nk la̱ pa̱ba̱l ut chatrahok xban nak rehat chic li Cristo. 
2TI.1.14	Riqꞌuin xcuanquil li Santil Musikꞌej li cuan a̱cuiqꞌuin, chacꞌulahak saꞌ a̱chꞌo̱l lix ya̱lal li lokꞌlaj colba-ib kꞌaxtesinbil a̱cue xban li Dios. 
2TI.1.15	La̱at nacanau nak chixjunileb laj pa̱banel li cuanqueb Asia xineꞌxcanab injunes. Saꞌ xya̱nkeb aꞌan cuanqueb laj Figelo ut laj Hermógenes. 
2TI.1.16	Caꞌaj chic laj Onesíforo qꞌuila sut colinril saꞌ tzꞌalam ut quixcꞌojob inchꞌo̱l ut incꞌaꞌ quixuta̱nac xban nak bacꞌbo̱quin chi cadena. Aꞌ taxak li Ka̱cuaꞌ Dios chi-osobtesi̱nk re li jun cabal aꞌan. 
2TI.1.17	Nak quicꞌulun arin Roma, laj Onesíforo quinixsicꞌ chi anchal xchꞌo̱l toj retal quinixtau. 
2TI.1.18	La̱at nacanau chi tzꞌakal nak quixqꞌue xchꞌo̱l chi tenkꞌa̱nc aran Efeso. Aꞌ taxak li Ka̱cuaꞌ Dios chi-uxta̱na̱nk ru saꞌ xkꞌehil xcꞌulunic li Ka̱cuaꞌ Jesucristo.
2TI.2.1	Aꞌut anakcuan, at Timoteo, cauhak a̱chꞌo̱l riqꞌuin li usilal qꞌuebil ke xban nak reho chic li Cristo Jesús. 
2TI.2.2	Li xya̱lal li xincꞌut cha̱cuu chiruheb nabaleb li cristian, aꞌan ajcuiꞌ chajultica chiruheb li cui̱nk li ti̱queb xchꞌo̱leb re nak eb aꞌan chic teꞌcꞌutuk re chiruheb jalaneb chic. 
2TI.2.3	Chattzꞌako̱nk riqꞌuin li raylal li nakacꞌul ut chacuyak xnumsinquil chixjunil li raylal joꞌ jun xcha̱bil soldado li Jesucristo. 
2TI.2.4	Junak soldado incꞌaꞌ naru naxsicꞌ jalan xcꞌanjel xban nak ac sicꞌbil ru chokꞌ soldado. Naxqꞌue ban xchꞌo̱l chixba̱nunquil li nacuulac chiru li nataklan re. 
2TI.2.5	Ut joꞌcan ajcuiꞌ li naxyal xkꞌe chi a̱linac, incꞌaꞌ naxcꞌul lix ma̱tan cui incꞌaꞌ naxba̱nu chi tzꞌakal re ru. 
2TI.2.6	Laj cꞌalom li nacꞌanjelac chi cau tento nak aꞌan li xbe̱n li ta̱tzꞌak ru li racui̱mk. 
2TI.2.7	Cꞌoxlan chirix li oxib chi naꞌleb li xinye a̱cue ut aꞌ taxak li Ka̱cuaꞌ Jesucristo chitenkꞌa̱nk a̱cue chixtaubal ru lix ya̱lal. 
2TI.2.8	Chijulticokꞌ a̱cue nak li Jesucristo, aꞌan xcomoneb li ralal xcꞌajol li rey David ut aꞌan li quicuacli cuiꞌchic chi yoꞌyo saꞌ xya̱nkeb li camenak. Aꞌan aꞌin li resilal li evangelio li yo̱quin chixyebal la̱in. 
2TI.2.9	Saꞌ xcꞌabaꞌ li evangelio yo̱quin chixcꞌulbal li raylal aꞌin, ut bacꞌbo̱quin chi cadena. Chanchan na-ux re junak kꞌaxal nim xma̱c. Usta bacꞌbo̱quin, abanan li resil li evangelio ta̱yema̱nk yalak bar xban nak li ra̱tin li Dios incꞌaꞌ naru xmukbal. 
2TI.2.10	Joꞌcan nak nincuy xnumsinquil chixjunil li raylal li nincꞌul saꞌ xcꞌabaꞌeb li sicꞌbileb ru xban li Dios re nak eb aꞌan naru teꞌxtau li lokꞌlaj colba-ib li naxqꞌue li Jesucristo ut teꞌxtau ajcuiꞌ lix lokꞌal chi junelic. 
2TI.2.11	Li a̱tin aꞌin li oc cue xyebal a̱cue, aꞌan tzꞌakal ya̱l: Cui cocam kochben li Cristo, ta̱cua̱nk ajcuiꞌ kayuꞌam kochben. 
2TI.2.12	Cui takacuy xnumsinquil li raylal, ta̱qꞌuehekꞌ ajcuiꞌ kacuanquil xban li Dios kochben li Cristo. Ut cui la̱o nakatzꞌekta̱na, aꞌan toxtzꞌekta̱na ajcuiꞌ la̱o. 
2TI.2.13	Cuan nak la̱o incꞌaꞌ nakaba̱nu li cꞌaꞌru nakaye, abanan li Dios ti̱c xchꞌo̱l ut junelic naxba̱nu li cꞌaꞌru naxye. Aꞌan incꞌaꞌ nacuiban xchꞌo̱l.
2TI.2.14	Chajultica lix ya̱lal chiruheb laj pa̱banel. Saꞌ xcꞌabaꞌ li Ka̱cuaꞌ Dios chayehak reheb nak cheꞌxcanabak xcuechꞌinquil ribeb chirix a̱tin xban nak aꞌan ma̱cꞌaꞌ na-oc cuiꞌ. Caꞌaj cuiꞌ xpoꞌbaleb xchꞌo̱l li nequeꞌabin re naxba̱nu. 
2TI.2.15	Chaqꞌuehak a̱chꞌo̱l chi cꞌanjelac chiru li Dios joꞌ junak tzꞌakal aj cꞌanjel ma̱cꞌaꞌ cꞌaꞌru ta̱xuta̱na̱k cuiꞌ. Chachꞌolobak chi tzꞌakal resil li colba-ib chiruheb. 
2TI.2.16	Mat-oquen riqꞌuin joꞌ ma̱joꞌil serakꞌ, li ma̱cꞌaꞌ na-oc cuiꞌ. Li nequeꞌba̱nun re chi joꞌcan kꞌaxal cuiꞌchic nequeꞌxqꞌue xchꞌo̱l chixba̱nunquil li ma̱usilal. 
2TI.2.17	Naniman ru li tijleb li nequeꞌxcꞌut. Chanchan nak naniman ru junak yajel joꞌ li cáncer xcꞌabaꞌ. Joꞌcan queꞌxba̱nu laj Himeneo ut laj Fileto. 
2TI.2.18	Eb aꞌan queꞌxcanab xpa̱banquil li tzꞌakal ya̱l ut queꞌxpa̱b li ticꞌtiꞌ. Nequeꞌxye nak ac queꞌcuacli chi yoꞌyo eb li camenak, chanqueb. Ut riqꞌuin aꞌan cuan li yo̱queb chixpoꞌbal ruheb lix pa̱ba̱leb. 
2TI.2.19	Abanan lix ya̱lal qꞌuebil ke xban li Dios incꞌaꞌ naru najalman ru. Joꞌcaꞌin tzꞌi̱banbil saꞌ li Santil Hu: li Dios naxnau ruheb li ralal xcꞌajol, ut chixjunileb li teꞌxcꞌabaꞌin xcꞌabaꞌ li Ka̱cuaꞌ, tento nak teꞌxcanab chi junaj cua li ma̱usilal. 
2TI.2.20	Saꞌ junak xnimal ru cab cuan li secꞌ yi̱banbil riqꞌuin oro ut plata. Ut cuan li chꞌochꞌ secꞌ ut cuan ajcuiꞌ li secꞌ yi̱banbil riqꞌuin cheꞌ. Cuan li cha̱bil xcꞌanjel ut cuan li yalak cꞌaꞌru nacꞌanjelac cuiꞌ. 
2TI.2.21	Cui junak aj pa̱banel naraj ta̱qꞌuehekꞌ re jun lix cha̱bil cꞌanjel xban li Dios, tento nak li jun aꞌan tixcanab chi junaj cua chixjunil li ma̱usilal. Cui tixba̱nu chi joꞌcan, li jun aꞌan kꞌaxtesinbilak chic chi cꞌanjelac chiru li Ka̱cuaꞌ ut cauresinbilak chic chixba̱nunquil li cha̱bil cꞌanjel. 
2TI.2.22	Joꞌcan utan chatzꞌekta̱na chi junaj cua li incꞌaꞌ us li nequeꞌxrahi ru li toj sa̱jeb. Ut qꞌue a̱chꞌo̱l chicua̱nk saꞌ ti̱quilal ut chatpa̱ba̱nk chi tzꞌakal. Charahakeb la̱ cuas a̱cui̱tzꞌin ut chatcua̱nk saꞌ usilal riqꞌuineb chixjunileb. La̱akat jun saꞌ xya̱nkeb li ti̱queb xchꞌo̱l li nequeꞌtijoc chiru li Dios. 
2TI.2.23	Ma̱cuaꞌakat jun saꞌ xya̱nkeb li nequeꞌxcuechꞌi rib chirix to̱ntil a̱tin li ma̱cꞌaꞌ aj e. La̱at ac nacanau nak li cuechꞌi̱nc ib junes ra xi̱cꞌ naxqꞌue. 
2TI.2.24	Junak aj cꞌanjel chiru li Ka̱cuaꞌ ma̱cuaꞌak aj sicꞌol ra xi̱cꞌ. Tu̱lanak ban riqꞌuineb chixjunileb. Cua̱nk xnaꞌleb re xcꞌutbal lix ya̱lal chiruheb li ras ri̱tzꞌin ut nimak xcuyum. 
2TI.2.25	Ut saꞌ tu̱lanil chixchꞌolobak xya̱lal reheb li nequeꞌcuechꞌin rix lix ya̱lal. Ma̱re chan nak li Dios ta̱tenkꞌa̱nk reheb chixyotꞌbal xchꞌo̱leb, chixjalbal xcꞌaꞌuxeb re teꞌxnau ru li ya̱l. 
2TI.2.26	Ut teꞌrisi rib saꞌ rukꞌ laj tza li yo̱ chi a̱le̱nc reheb re nak incꞌaꞌ chic teꞌxba̱nu li cꞌaꞌru naraj aꞌan. Ut teꞌsukꞌi̱k taxak saꞌ li tzꞌakal xya̱lal.
2TI.3.1	Nacuaj ajcuiꞌ nak ta̱nau nak kꞌaxal xiu xiu li cutan teꞌcha̱lk chiku nak ta̱nachꞌok chak rosoꞌjiqueb li cutan. 
2TI.3.2	Eb li cristian junes reheb teꞌraj. Teꞌxrahi ru li tumin. Teꞌxnimobresi xcuanquil xjuneseb rib. Teꞌxkꞌetkꞌeti ribeb. Teꞌhobok ut teꞌxkꞌet ra̱tin xnaꞌ xyucuaꞌ. Incꞌaꞌ teꞌtioxi̱nk ut incꞌaꞌ teꞌxqꞌue xcuanquil xpa̱banquil li Dios. 
2TI.3.3	Ma̱cꞌaꞌak rahoc riqꞌuineb. Ma̱cꞌaꞌak usilal riqꞌuineb. Telajeꞌxyoꞌob a̱tin chi ribileb rib. Aj kꞌabanelakeb. Incꞌaꞌ teꞌxcuy rib. Joskꞌakeb ut xicꞌ teꞌril li cha̱bilal. 
2TI.3.4	Teꞌxkꞌaxtesi li ras ri̱tzꞌin saꞌ rukꞌeb li xicꞌ nequeꞌiloc reheb. Cauhakeb rib chixba̱nunquil li incꞌaꞌ us. Ta̱numta̱k lix kꞌetkꞌetileb. Incꞌaꞌ teꞌxra li Dios. Aꞌ ban chic lix saylal li ruchichꞌochꞌ, aꞌan chic li teꞌxra. 
2TI.3.5	Teꞌxye rib nak aj pa̱baneleb, abanan incꞌaꞌ teꞌxqꞌue xcuanquil li pa̱ba̱l. At Timoteo, ma̱junaji a̱cuib riqꞌuineb aꞌan. 
2TI.3.6	Saꞌ xya̱nkeb aꞌan cuanqueb li cui̱nk li nequeꞌxsicꞌ chanru teꞌoc saꞌ eb li cab chi balakꞌi̱nc ut nequeꞌxcꞌut lix tijleb chiruheb li ixk li ma̱cꞌaꞌeb xnaꞌleb, li nequeꞌrecꞌa nak aj ma̱queb, ut junes li cꞌaꞌak re ru nequeꞌxrahi ru, aꞌan li nequeꞌxba̱nu. 
2TI.3.7	Ut eb li ixk aꞌin junelic yo̱queb chixtzolbal li cꞌaꞌak re ru chi tijleb, abanan incꞌaꞌ nequeꞌxtau ru lix ya̱lal. 
2TI.3.8	Eb a cui̱nk aꞌan yo̱queb chixba̱nunquil joꞌ queꞌxba̱nu laj Janes ut laj Jambres nak queꞌxcuechꞌi rix laj Moisés. Nequeꞌxtzꞌekta̱na li ya̱l. Incꞌaꞌ useb lix naꞌlebeb ut ma̱cꞌaꞌ nequeꞌoc cuiꞌ xban nak tzꞌekta̱nanbil li pa̱ba̱l xbaneb. 
2TI.3.9	Aban incꞌaꞌ ajcuiꞌ us ta̱e̱lk chiruheb xban nak chꞌolchꞌo̱k chiruheb chixjunileb nak xmajelil xnaꞌlebeb teꞌxba̱nu cuiꞌ, joꞌ queꞌxcꞌul laj Janes ut laj Jambres nak queꞌxcuechꞌi rix laj Moisés.
2TI.3.10	Abanan la̱at, Timoteo, ac nacanau li tijleb ninchꞌolob xya̱lal. Xaqꞌue retal chanru nincuan ut li cꞌaꞌru nincꞌoxla xba̱nunquil. Xaqꞌue retal lin pa̱ba̱l ut chanru nak nincuyuc ut chanru ninrahoc. Ut xaqꞌue ajcuiꞌ retal chanru xcacuilal lin chꞌo̱l. 
2TI.3.11	Ac xaqꞌue retal chanru nak xincuy xnumsinquil li ra xi̱cꞌ ut li raylal li xincꞌul xban xyebal resil li evangelio aran saꞌ eb li tenamit Antioquía, Iconio ut Listra. Chixjunil li raylal quilajincuy xnumsinquil ut li Ka̱cuaꞌ xcoloc cue chiruheb chixjunil li raylal aꞌan. 
2TI.3.12	Ut ya̱l ajcuiꞌ nak teꞌrahobtesi̱k li joꞌ qꞌuialeb li teꞌraj cua̱nc saꞌ ti̱quilal saꞌ xcꞌabaꞌ li Jesucristo. 
2TI.3.13	Ut ta̱numta̱k lix ma̱usilaleb laj balakꞌ li incꞌaꞌ useb xnaꞌleb. Yo̱keb chi balakꞌi̱nc ut yo̱k ajcuiꞌ xbalakꞌinquileb aꞌan. 
2TI.3.14	Aꞌut la̱at, Timoteo, junelic taxak cauhak a̱chꞌo̱l chixpa̱banquil lix ya̱lal li xatzol cuiꞌ chak a̱cuib. Ac nacanau nak tzꞌakal ya̱l ut nacanau aniheb li xatzol cuiꞌ chak a̱cuib. 
2TI.3.15	Chalen chak toj saꞌ a̱caꞌchꞌinal ac nacanau xsaꞌ li Santil Hu. Nacanau nak aꞌan li nacꞌutuc lix ya̱lal chiku nak li colba-ib natauman riqꞌuin xpa̱banquil li Jesucristo. 
2TI.3.16	Chixjunil li tzꞌi̱banbil saꞌ li Santil Hu, aꞌan musikꞌanbil xban li Dios ut nacꞌanjelac re xcꞌutbal chiku lix ya̱lal. Nacꞌanjelac re kakꞌusbal ut re xqꞌuebal kanaꞌleb ut naxcꞌut chiku chanru nak tocua̱nk saꞌ ti̱quilal. 
2TI.3.17	Li Santil Hu naxcꞌut chiru li nacꞌanjelac chiru li Dios chanru nak ta̱cua̱nk chi tzꞌakal re ru lix yuꞌam ut naxtenkꞌa aꞌan re nak cauresinbilak chi tzꞌakal re xba̱nunquil chixjunil li cha̱bil cꞌanjel.
2TI.4.1	Nintzꞌa̱ma cha̱cuu saꞌ xcꞌabaꞌ li Dios nak ta̱chꞌolob lix ya̱lal. Ut nintzꞌa̱ma ajcuiꞌ saꞌ xcꞌabaꞌ li Ka̱cuaꞌ Jesucristo, li ta̱rakok a̱tin saꞌ xbe̱neb li yoꞌyo̱queb ut li camenakeb nak ta̱cha̱lk cuiꞌchic riqꞌuin lix nimal xcuanquil. 
2TI.4.2	La̱in nintzꞌa̱ma cha̱cuu nak ta̱chꞌolob xya̱lal li ra̱tin li Dios. Chayal a̱kꞌe chixba̱nunquil chi junelic usta naxqꞌue rib cha̱cuu usta incꞌaꞌ. Chatijeb ut chakꞌuseb. Chaqꞌue xcacuilal xchꞌo̱leb ut chicua̱nk a̱cuyum ut incꞌaꞌ ta̱canab xcꞌutbal lix ya̱lal chiruheb. 
2TI.4.3	Tento nak ta̱cꞌut lix ya̱lal chiruheb xban nak ta̱cuulak xkꞌehil nak incꞌaꞌ chic teꞌraj rabinquil li tijleb tzꞌakal ya̱l. Aꞌ chic li jun tu̱beb chi aj tzolonel, aꞌan chic li teꞌxta̱ke re nak ta̱yehekꞌ reheb cꞌaꞌru li teꞌraj rabinquil ut aꞌan chic li teꞌxqꞌue xchꞌo̱l chirabinquil. 
2TI.4.4	Incꞌaꞌ chic teꞌraj rabinquil lix ya̱lal. Aꞌ chic li serakꞌ li ma̱cꞌaꞌ na-oc cuiꞌ, aꞌan chic li teꞌraj rabinquil. 
2TI.4.5	Aꞌut la̱at, Timoteo, chaqꞌuehak retal chi us li cꞌaꞌru ta̱ba̱nu. Chacuyak xnumsinquil li raylal ut chajultica̱k resil li santil evangelio ut chaba̱nuhak la̱ cꞌanjel chi tzꞌakal. 
2TI.4.6	Ut la̱in, saꞌ xcꞌabaꞌ li Ka̱cuaꞌ ta̱osokꞌ lin yuꞌam joꞌ jun li mayej chiru. Yo̱ chi cuulac xkꞌehil nak tincamsi̱k. 
2TI.4.7	Xinyal inkꞌe chixba̱nunquil li cha̱bil cꞌanjel. Xinqꞌue inchꞌo̱l chixba̱nunquil chi tzꞌakal li tenebanbil saꞌ inbe̱n xba̱nunquil ut chi anchal inchꞌo̱l xinpa̱ban. 
2TI.4.8	Anakcuan caꞌaj chic lin ma̱tan nacuoybeni li naqꞌueheꞌ reheb li ti̱queb xchꞌo̱l. Li Ka̱cuaꞌ li narakoc a̱tin saꞌ ti̱quilal, aꞌan ta̱qꞌuehok cue saꞌ li cutan nak tol-e̱lk cuiꞌchic. Ut moco caꞌaj cuiꞌ ta cue la̱in tixqꞌue. Tixqꞌue aj ban cuiꞌ reheb chixjunileb li yo̱keb chi oybeni̱nc re lix cꞌulunic chi anchaleb xchꞌo̱l.
2TI.4.9	Cha̱lkat chicuilbal chi junpa̱t. 
2TI.4.10	Cuanquin injunes arin. Laj Demas xinixcanab xban xrahinquil ru li cꞌaꞌak re ru cuan saꞌ ruchichꞌochꞌ ut xco̱ saꞌ li tenamit Tesalónica. Laj Crescente xco̱ Galacia chi cꞌanjelac ut laj Tito xco̱ saꞌ li naꞌajej Dalmacia. 
2TI.4.11	Chixjunileb li nequeꞌtenkꞌan cue ma̱ aniheb chic. Caꞌaj chic laj Lucas cuan cuiqꞌuin. Joꞌcan nak nintzꞌa̱ma cha̱cuu nak ta̱numeꞌbok chak laj Marcos ut ta̱cꞌam chak cha̱cuix nak tatcha̱lk. Aꞌan tinixtenkꞌa chi cha̱bil saꞌ li cꞌanjel. 
2TI.4.12	Ut laj Tíquico xintakla saꞌ li tenamit Efeso. 
2TI.4.13	Nak tatcha̱lk, chacꞌamak chak cue li capa quincanab chak saꞌ li tenamit Troas saꞌ rochoch laj Carpo. Ut chacꞌamak ajcuiꞌ chak li hu. Li kꞌaxal nacuaj ru, aꞌan li tzꞌu̱m li tzꞌi̱banbil ru. 
2TI.4.14	Laj Alejandro, laj tenol chꞌi̱chꞌ, nabal chi raylal xba̱nu cue. Li Ka̱cuaꞌ, aꞌan li ta̱kꞌajca̱mu̱nk re riqꞌuin li cꞌaꞌru naxba̱nu. 
2TI.4.15	Chacolak ajcuiꞌ a̱cuib la̱at chiru aꞌan xban nak kꞌaxal xi̱cꞌ narabi resil li colba-ib li nakaye. 
2TI.4.16	Nak quinbokeꞌ xbe̱n cua riqꞌuin laj rakol a̱tin, ma̱ ani quia̱tinac chicuix. Quineꞌxcanab injunes chixjunileb. Miqꞌueheꞌ ta li ma̱c aꞌin saꞌ xbe̱neb. 
2TI.4.17	Abanan li Ka̱cuaꞌ quitenkꞌan cue ut quixqꞌue xcacuilal inchꞌo̱l re xjulticanquil chi tzꞌakal resil li colba-ib re nak chixjunileb li ma̱cuaꞌeb aj judío teꞌrabi resil li evangelio. Joꞌcan nak quincoleꞌ saꞌ rukꞌ li cakcoj. 
2TI.4.18	Ut li Ka̱cuaꞌ ta̱colok cue chiru li ma̱usilal nequeꞌxcꞌoxla xba̱nunquil cue ut tinixcꞌam saꞌ lix nimajcual cuanquilal aran saꞌ choxa. Aꞌan taxak chilokꞌonima̱nk chi junelic kꞌe cutan. Joꞌcan taxak.
2TI.4.19	Chaqꞌueheb xsahil xchꞌo̱leb lix Prisca ut laj Aquila joꞌqueb ajcuiꞌ chixjunileb li cuanqueb saꞌ rochoch laj Onesíforo. 
2TI.4.20	Laj Erasto quicana chak aran Corinto. Ut laj Trófimo toj yaj nak quincanab saꞌ li tenamit Mileto. 
2TI.4.21	Kꞌaxal us cui tatcha̱lk nak toj ma̱jiꞌ naticla li habalkꞌe. Xtakla xsahil a̱chꞌo̱l laj Eubulo, joꞌqueb ajcuiꞌ laj Pudente, laj Lino, lix Claudia ut chixjunileb li herma̱n li cuanqueb arin. 
2TI.4.22	Aꞌ taxak li Ka̱cuaꞌ chicua̱nk a̱cuiqꞌuin. Ut aꞌ taxak li rusilal li Dios chicua̱nk e̱riqꞌuin la̱ex che̱junilex. Joꞌcan taxak.
TIT.1.1	La̱in laj Pablo. Yo̱quin chi tzꞌi̱bac a̱cuiqꞌuin, at Tito. Nincꞌanjelac chiru li Dios ut la̱in x-apóstol li Jesucristo. Xakabanbilin xban li Jesucristo re xtenkꞌanquileb li sicꞌbileb ru xban li Dios re nak tzꞌakalak re ru lix pa̱ba̱leb. Ut xakabanbilin re xtenkꞌanquileb re nak teꞌxtau ru chi tzꞌakal lix ya̱lal li colba-ib ut ta̱ti̱cobresi̱k lix chꞌo̱leb. 
TIT.1.2	Ninchꞌolob lix ya̱lal aꞌin chiruheb re nak teꞌpa̱ba̱nk ut teꞌxyoꞌoni li junelic yuꞌam. Najter kꞌe cutan li Dios quixyechiꞌi chak li junelic yuꞌam. Li Dios incꞌaꞌ naticꞌtiꞌic. 
TIT.1.3	Nak quicuulac xkꞌehil li Dios laj Colol ke quixcꞌutbesi lix ya̱lal li colba-ib chiku. Tenebanbil saꞌ inbe̱n xban li Dios xchꞌolobanquil xya̱lal li colba-ib yalak bar. 
TIT.1.4	Yo̱quin chi tzꞌi̱bac a̱cuiqꞌuin, at Tito. La̱at chanchanat tzꞌakal cualal saꞌ xcꞌabaꞌ li kapa̱ba̱l. Chicua̱nk taxak a̱cuiqꞌuin li usilal ut li tuktu̱quilal li naxqꞌue li Dios li kaYucuaꞌ ut li naxqꞌue li Jesucristo laj Colol ke.
TIT.1.5	Xatincanab aran saꞌ li tenamit Creta re nak ta̱cꞌu̱b ru li cꞌaꞌru toj yi̱ba̱c naraj ut re nak ta̱xakabeb li teꞌcꞌamok be chiruheb laj pa̱banel saꞌ li junju̱nk chi tenamit. Joꞌ xinye a̱cue, joꞌcan ta̱ba̱nu. 
TIT.1.6	Ti̱cak xchꞌo̱l li ani ta̱xakab re nak ma̱cꞌaꞌ ta̱yehekꞌ chirixeb. Junak ajcuiꞌ li rixakil ut aj pa̱banelakeb li ralal xcꞌajol. Cha̱bilakeb xnaꞌleb ut teꞌabi̱nk chiruheb lix naꞌ xyucuaꞌ. 
TIT.1.7	Li ani nacꞌamoc be chiruheb laj pa̱banel, li jun aꞌan aj cꞌanjel chiru li Dios. Joꞌcan nak tento nak ti̱cak xchꞌo̱l re nak ma̱ ani ta̱a̱tinak chirix. Moco kꞌetkꞌetak ta ut moco chꞌinpoꞌak ta, chi moco ta̱cala̱k, chi moco ta̱pletik. Ut ma̱cuaꞌak aj rahol ru biomal, chi moco tixsicꞌ xtumin riqꞌuin balakꞌic. 
TIT.1.8	Junak aj cꞌanjel chiru li Dios naxcꞌuleb li rulaꞌ chi sa saꞌ xchꞌo̱l ut nasahoꞌ ajcuiꞌ saꞌ xchꞌo̱l riqꞌuineb li nequeꞌba̱nun re li us. Laj cꞌanjel chiru li Dios toj naxcꞌoxla chi us li cꞌaꞌru naxba̱nu ut junelic cua̱nk saꞌ usilal riqꞌuineb li ras ri̱tzꞌin. Ti̱c xchꞌo̱l ut naxcuy xnumsinquil li raylal ut li a̱le̱c. 
TIT.1.9	Incꞌaꞌ nachꞌinan xchꞌo̱l saꞌ lix pa̱ba̱l. Naxpa̱b ban chi anchal xchꞌo̱l lix ya̱lal li quicꞌuteꞌ chiru re nak tixnau xchꞌolobanquil lix ya̱lal chiruheb li rech aj pa̱banelil ut tixnau xqꞌuebal xnaꞌlebeb li nequeꞌcuechꞌin re li cꞌaꞌru naxye. 
TIT.1.10	Chaqꞌuehak retal ani ta̱xakab chokꞌ aj cꞌamol be xban nak nabaleb li incꞌaꞌ nequeꞌxtau xya̱lal. Nequeꞌa̱tinac chi ma̱cꞌaꞌ rajbal ut nequeꞌxbalakꞌi li tenamit. Kꞌaxal cuiꞌchic nabaleb joꞌcaneb xnaꞌleb saꞌ xya̱nkeb li kech aj pa̱banelil aj judío. 
TIT.1.11	Eb aꞌan tento xkꞌusbaleb re nak teꞌxcanab li balakꞌi̱nc. Yo̱queb xpoꞌbal xchꞌo̱leb li ju̱nk cabal riqꞌuin xcꞌutbal li moco ya̱l ta. Riqꞌuin balakꞌi̱nc nequeꞌxtau lix tumineb. 
TIT.1.12	Eb laj Creta queꞌxqꞌue jun li cui̱nk aj kꞌe chokꞌ xprofeteb. Li cui̱nk aꞌan quixye chi joꞌcaꞌin chirixeb li rech tenamitil: laj Creta junes ticꞌtiꞌic nequeꞌxba̱nu. Chanchaneb li joskꞌ aj xul. Eb aꞌan aj num cuaꞌineleb ut incꞌaꞌ nequeꞌraj trabajic, chan. 
TIT.1.13	Ut ya̱l ajcuiꞌ li quixye. Joꞌcan nak cau chakꞌuseb re nak teꞌcacuu̱k xchꞌo̱leb saꞌ lix pa̱ba̱leb. 
TIT.1.14	Chakꞌuseb re nak incꞌaꞌ teꞌxpa̱b li ticꞌtiꞌ li nequeꞌxyoꞌob laj judío chi moco cheꞌxpa̱b lix chakꞌrabeb li cui̱nk li nequeꞌtzꞌekta̱nan re li tzꞌakal ya̱l. 
TIT.1.15	Li ti̱queb xchꞌo̱l, chixjunil li cꞌaꞌak re ru cha̱bil chiruheb xban nak nequeꞌxsicꞌ li cꞌaꞌru cha̱bil. Aꞌut eb li incꞌaꞌ ti̱queb xchꞌo̱l, ma̱cꞌaꞌ cꞌaꞌru us chiruheb xban nak numtajenak xyibal ru lix naꞌlebeb ut incꞌaꞌ us lix cꞌaꞌuxeb. 
TIT.1.16	Nequeꞌxye nak nequeꞌxpa̱b li Dios, aban riqꞌuin li cꞌaꞌru nequeꞌxba̱nu nacꞌutun nak moco ya̱l ta. Aj kꞌetoleb ra̱tin li Dios ut kꞌaxal yibru lix naꞌlebeb. Incꞌaꞌ useb. Ma̱cꞌaꞌ junak cha̱bil cꞌanjel ta̱ru̱k teꞌxba̱nu.
TIT.2.1	Abanan li cꞌaꞌru ta̱chꞌolob chiruheb laj pa̱banel, chaqꞌuehak retal re nak aꞌan tzꞌakal lix ya̱lal li ta̱chꞌolob chiruheb. 
TIT.2.2	Chaqꞌueheb xnaꞌleb li che̱quel cui̱nk re nak incꞌaꞌ teꞌcala̱k ut cha̱bilakeb xnaꞌleb. Toj cheꞌxcꞌoxla chi us li cꞌaꞌru teꞌxba̱nu ut cheꞌpa̱ba̱nk chi anchaleb xchꞌo̱l. Chixjunil li teꞌxba̱nu, cheꞌxba̱nuhak xban nak nequeꞌxra li ras ri̱tzꞌin ut cheꞌxcuyak li raylal. 
TIT.2.3	Ut chaqꞌueheb ajcuiꞌ xnaꞌlebeb li che̱quel ixk. Chicꞌutu̱nk lix lokꞌaleb riqꞌuin lix ti̱quilal xchꞌo̱leb. Incꞌaꞌ teꞌxyoꞌob a̱tin chirixeb li ras ri̱tzꞌin ut incꞌaꞌ teꞌcala̱k. Aꞌanakeb ban chic aj cꞌamol be saꞌ li ti̱quilal. 
TIT.2.4	Riqꞌuin lix cha̱bilal li che̱quel ixk teꞌxcꞌut chiruheb li ixakilbej li toj sa̱jeb nak teꞌxra lix be̱lom joꞌ ajcuiꞌ lix cocꞌaleb. 
TIT.2.5	Teꞌxcꞌut chiruheb nak cha̱bilakeb xnaꞌleb, ti̱cakeb lix chꞌo̱leb ut teꞌril lix jun cablal chi us. Cha̱bilakeb ut cheꞌpa̱ba̱nk chiru lix be̱lomeb. Cheꞌcua̱nk saꞌ xya̱lal re nak incꞌaꞌ ta̱sachma̱nk xcuanquil li colba-ib qꞌuebil ke xban li Dios. 
TIT.2.6	Ut chaqꞌueheb ajcuiꞌ xnaꞌlebeb li sa̱j cui̱nk re nak teꞌxcꞌoxla chi us li cꞌaꞌru teꞌxba̱nu re nak teꞌcua̱nk saꞌ ti̱quilal. 
TIT.2.7	Ut riqꞌuin chixjunil li cꞌaꞌak re ru ta̱ba̱nu, la̱at tatcꞌamok be chiruheb saꞌ ti̱quilal. Chi anchalak a̱chꞌo̱l ut cha̱bilak la̱ yuꞌam nak ta̱cꞌut lix ya̱lal chiruheb. 
TIT.2.8	Ut nak tat-a̱tinak, tzꞌakal re ru li cꞌaꞌru ta̱ye re nak ma̱ ani ta̱cuechꞌi̱nk rix li cꞌaꞌru ta̱ye. Chi joꞌcan teꞌxuta̱na̱k li xicꞌ nequeꞌiloc ke ut ma̱cꞌaꞌ cꞌaꞌ re ru naru teꞌxye chikix la̱o aj pa̱banel. 
TIT.2.9	Chaqꞌueheb ajcuiꞌ xnaꞌlebeb li mo̱s re nak cheꞌabi̱nk chiruheb lix patroneb. Incꞌaꞌ teꞌsume̱nk. Cheꞌxba̱nuhak ban li cꞌaꞌru ta̱yehekꞌ reheb re nak sahakeb saꞌ xchꞌo̱l lix patrón riqꞌuineb. 
TIT.2.10	Incꞌaꞌ cheꞌrelkꞌa li cꞌaꞌru reheb lix patroneb. Cheꞌxba̱nuhak ban lix cꞌanjel chi cha̱bil ut chi anchalakeb xchꞌo̱l re nak ta̱qꞌuehekꞌ xlokꞌal li resilal li Dios li kaColonel riqꞌuin chixjunil li teꞌxba̱nu. 
TIT.2.11	Li Dios quixcꞌutbesi lix nimal ruxta̱n re xcolbaleb chixjunileb li cuanqueb jun sut rubel choxa. 
TIT.2.12	Lix nimal ruxta̱n li Dios naxcꞌut chiku nak li Dios naraj nak takacanab xba̱nunquil li ma̱usilal. Chikacanab xba̱nunquil li incꞌaꞌ us li naxrahi ru li kachꞌo̱l. Saꞌ xya̱lal ban chikanumsihak li cutan saꞌ li ruchichꞌochꞌ aꞌin. Tocua̱nk saꞌ ti̱quilal riqꞌuineb li kas ki̱tzꞌin ut chikaba̱nuhak taxak li naraj li Dios. 
TIT.2.13	Joꞌcan taxak yo̱ko nak yo̱ko chiroybeninquil li lokꞌlaj cutan nak tol-e̱lk cuiꞌchic li Jesucristo li nakayoꞌoni. Saꞌ li cutan aꞌan ta̱cꞌutbesi̱k chiku lix lokꞌal li kanimajcual Dios, li Jesucristo laj Colol ke. 
TIT.2.14	Aꞌan quixkꞌaxtesi rib chi ca̱mc saꞌ kacꞌabaꞌ la̱o re nak tocolekꞌ chiru li ma̱usilal. Quixba̱nu aꞌan re xti̱cobresinquil li kachꞌo̱l ut re nak chikaqꞌuehak kachꞌo̱l chixba̱nunquil li us. 
TIT.2.15	Chixjunil li naꞌleb aꞌin li yo̱quin xtzꞌi̱banquil a̱cuiqꞌuin, aꞌan li ta̱chꞌolob chiruheb. Chaqꞌueheb xnaꞌleb ut chakꞌuseb cui incꞌaꞌ us yo̱queb xban nak tenebanbil saꞌ a̱be̱n xban li Dios xba̱nunquil. Ut ma̱ ani chitzꞌekta̱na̱nk a̱cue.
TIT.3.1	Chajultica ajcuiꞌ chiruheb nak cheꞌpa̱ba̱nk chiru li acuabej. Ut cheꞌpa̱ba̱nk ajcuiꞌ chiruheb chixjunileb li cuanqueb saꞌ xcuanquil. Ut se̱bak xchꞌo̱leb chixba̱nunquil li cha̱bil cꞌanjel. 
TIT.3.2	Ut chaye ajcuiꞌ reheb nak incꞌaꞌ teꞌxyoꞌob a̱tin chirixeb li ras ri̱tzꞌin ut incꞌaꞌ teꞌcuechꞌi̱nk. Kꞌunakeb ban xchꞌo̱l ut cha̱bilakeb. Ut cheꞌcua̱nk saꞌ usilal riqꞌuineb chixjunileb li ras ri̱tzꞌin. 
TIT.3.3	La̱o junxil incꞌaꞌ us li kanaꞌleb nak xocuan chak. Xkakꞌet ra̱tin li Dios ut incꞌaꞌ xo-abin chiruheb li cuanqueb xcuanquil. Xkaqꞌue kib chi balakꞌi̱c. Xkaba̱nu chak li ma̱usilal li naxrahi ru li kachꞌo̱l. Xkanumsi li cutan xba̱nunquil li ma̱usilal. Xocakalin ut xicꞌ nakil kib chi kibil kib. 
TIT.3.4	Abanan quicuulac xkꞌehil nak li Dios laj Colol ke quixcꞌutbesi chiku li rusilal ut li ruxta̱n. 
TIT.3.5	Li Dios xoxcol ut xorisi saꞌ li kanajter naꞌleb. Ma̱cuaꞌ xban kayehom kaba̱nuhom chi moco xban lix ti̱quilal li kachꞌo̱l. Yal xban lix nimal ruxta̱n li Dios nak coxcol. Cuybil sachbil chic li kama̱c ut acꞌobresinbil chic li kayuꞌam xban li Santil Musikꞌej. 
TIT.3.6	Xban nak li Jesucristo quicam re kacolbal, numtajenak li kosobtesinquil xban li Dios nak quixqꞌue chak li Santil Musikꞌej chi cua̱nc kiqꞌuin. 
TIT.3.7	Joꞌcaꞌin quixba̱nu re nak ta̱ti̱cokꞌ li kachꞌo̱l xban xnimal rusilal li Dios ut take̱chani li junelic yuꞌam li yo̱co chiroybeninquil. 
TIT.3.8	Li a̱tin aꞌin li xinye a̱cue, aꞌan li tzꞌakal ya̱l. La̱in nacuaj nak ta̱chꞌolob lix ya̱lal aꞌin chiruheb li ac xeꞌxpa̱b li Dios re nak teꞌxqꞌue xchꞌo̱l chi cꞌanjelac saꞌ cha̱bilal. Li xya̱lal aꞌin kꞌaxal cha̱bil ut ta̱cꞌanjelak chiruheb chixjunileb. 
TIT.3.9	Ma̱tzꞌil rix li cꞌaꞌak re ru chi a̱tinul li ma̱cꞌaꞌ rajbal ut ma̱cuechꞌi rix lix xeꞌ xto̱nal li junju̱nk. Ut ma̱cuechꞌi rix li chakꞌrab li quiqꞌueheꞌ re laj Moisés. Ma̱cꞌaꞌ aj e xba̱nunquil aꞌan xban nak li cuechꞌi̱nc ma̱cꞌaꞌ na-oc cuiꞌ. 
TIT.3.10	Ut cui junak cui̱nk aj poꞌol chꞌo̱lej yo̱ chi tacchiꞌi̱nc saꞌ xya̱nkeb laj pa̱banel, ta̱qꞌue xnaꞌleb jun sut malaj cuib sut ut cui incꞌaꞌ na-abin cha̱cuu, incꞌaꞌ chic texcua̱nk saꞌ comonil riqꞌuin. 
TIT.3.11	Nanauman nak li jun aꞌan ac xpoꞌ xchꞌo̱l ut nama̱cob xban nak naraj tixpoꞌ xchꞌo̱leb laj pa̱banel. Aꞌan raylal naxcꞌam chak saꞌ xbe̱n xjunes rib.
TIT.3.12	Tintakla a̱cuiqꞌuin laj Artemas malaj ut laj Tíquico. Nak ta̱cuulak a̱cuiqꞌuin, tatxic chi junpa̱t Nicópolis. Aran toxina̱tau xban nak nincꞌoxla nak us tinnumsi li habalkꞌe aran. 
TIT.3.13	Chaqꞌue a̱chꞌo̱l chixtenkꞌanquileb nak teꞌe̱lk aran laj Apolos joꞌ ajcuiꞌ laj Zenas laj naꞌol chakꞌrab. Chatenkꞌaheb nak teꞌxic re nak cua̱nk cꞌaꞌru reheb ut ma̱cꞌaꞌ chipaltok reheb. 
TIT.3.14	Eb li kech aj pa̱banelil tento nak teꞌxtzol rib xba̱nunquil li usilal ut teꞌxtzol ajcuiꞌ xtenkꞌanquileb li tenkꞌa̱c teꞌraj re nak incꞌaꞌ ta̱cana̱k chi ma̱cꞌaꞌ rajbal lix pa̱ba̱leb.
TIT.3.15	Chixjunileb li cuanqueb cuochben nequeꞌxtakla xsahil a̱chꞌo̱l. Ut chaqꞌue ajcuiꞌ xsahileb xchꞌo̱l li kech aj pa̱banelil. Nakara kib chi kibil kib xban nak junaj li kapa̱ba̱l. Aꞌ taxak li rusilal li Dios chicua̱nk e̱riqꞌuin che̱junilex. Joꞌcan taxak.
PHM.1.1	La̱in laj Pablo. Cuanquin chi pre̱xil saꞌ xcꞌabaꞌ li Jesucristo. Cuochben li kaherma̱n Timoteo yo̱quin chixtzꞌi̱banquil li hu aꞌin, at Filemón. La̱at kech aj cꞌanjelil chiru li Cristo ut raro̱cat kaban. 
PHM.1.2	Li hu aꞌin re ajcuiꞌ lix Apia, li kech aj pa̱banelil ut reheb ajcuiꞌ laj pa̱banel li nequeꞌxchꞌutub rib saꞌ la̱ cuochoch chixlokꞌoninquil li Dios, ut re ajcuiꞌ laj Arquipo li kech aj pa̱banelil. Aꞌan li qui-ochbenin chak ke saꞌ li cꞌanjel chixyebal resil li colba-ib. 
PHM.1.3	Chicua̱nk taxak e̱riqꞌuin li usilal ut li tuktu̱quilal li naxqꞌue chak ke li Dios li kaYucuaꞌ ut li naxqꞌue li Ka̱cuaꞌ Jesucristo.
PHM.1.4	Junelic ninbantioxi chiru lin Dios nak nintijoc cha̱cuix. 
PHM.1.5	Ninbantioxi chiru li Dios nak nacuabi resil nak nacapa̱b chi tzꞌakal li Jesucristo ut ninbantioxi chiru nak nacaraheb chixjunileb laj pa̱banel. 
PHM.1.6	Ut nintzꞌa̱ma ajcuiꞌ chiru li Dios nak tatxtenkꞌa re nak ta̱cꞌutu̱nk chanru la̱ pa̱ba̱l. Ut nak teꞌril li rusilal li Jesucristo cuan a̱cuiqꞌuin, teꞌqꞌui̱k saꞌ xpa̱ba̱leb. 
PHM.1.7	At inherma̱n, cꞌajoꞌ nak nasahoꞌ ut nacꞌojla inchꞌo̱l nak xcuabi resil chanru nak nacaraheb laj pa̱banel ut nacaqꞌue xcacuilal xchꞌo̱leb.
PHM.1.8	Anakcuan nacuaj xtzꞌa̱manquil jun usilal cha̱cuu. La̱in la̱ herma̱n saꞌ xcꞌabaꞌ li Cristo ut cuan incuanquil chixyebal a̱cue cꞌaꞌru ta̱ba̱nu. 
PHM.1.9	Abanan incꞌaꞌ tinmin a̱cuu chixba̱nunquil. Tintzꞌa̱ma ban li usilal cha̱cuu xban nak nakara kib. La̱in ac xinti̱x ut cuanquin chi pre̱xil saꞌ xcꞌabaꞌ li Cristo. 
PHM.1.10	Li usilal nintzꞌa̱ma cha̱cuu, aꞌan chirix laj Onésimo. Chanchan li cualal chicuu nak cuan xban nak chicuu quixpa̱b li Jesucristo nak cuanquin chi pre̱xil. 
PHM.1.11	Junxil laj Onésimo incꞌaꞌ quicꞌanjelac chi us cha̱cuu. Abanan anakcuan cha̱bil aj cꞌanjel chic cha̱cuu la̱at ut chicuu ajcuiꞌ la̱in. 
PHM.1.12	Tintakla cuiꞌchic a̱cuiqꞌuin ut nak ta̱cꞌul aꞌan, chanchan ajcuiꞌ nak tina̱cꞌul la̱in. 
PHM.1.13	La̱in xcuaj raj nak xcana ta cuiqꞌuin. Naru raj ta̱cꞌanjelak chicuu chokꞌ a̱cuu̱chil la̱at nak cuanquin chi pre̱xil xban xyebal resil li colba-ib. 
PHM.1.14	Abanan incꞌaꞌ nacuaj xminbal a̱cuu chixba̱nunquil li usilal aꞌin. Nacuaj ban nak ta̱ba̱nu aꞌan chi anchal a̱chꞌo̱l. Joꞌcan nak ma̱cꞌaꞌ xinba̱nu chi incꞌaꞌ ta ta̱nau la̱at. 
PHM.1.15	Cuan xya̱lal nak qui-el jarubak cutan a̱cuiqꞌuin. Ma̱re lix ya̱lal aꞌan nak quijala lix yuꞌam ut anakcuan ta̱cua̱nk a̱cuiqꞌuin chi junelic. 
PHM.1.16	Anakcuan ma̱cuaꞌ chic joꞌ lokꞌbil mo̱s nak ta̱cua̱nk a̱cuiqꞌuin. Anakcuan kꞌaxal lokꞌ chic chiru junak mo̱s xban nak anakcuan a̱herma̱n chic saꞌ xcꞌabaꞌ li Jesucristo. Raro inban la̱in, ut la̱at kꞌaxal cuiꞌchic nak ta̱ra xban nak a̱mo̱s ut a̱herma̱n ajcuiꞌ saꞌ xcꞌabaꞌ li Ka̱cuaꞌ. 
PHM.1.17	La̱at nacanau nak la̱in a̱cuech aj cꞌanjelil. Joꞌcan nak chacꞌulak laj Onésimo joꞌ nak niquina̱cꞌul la̱in. 
PHM.1.18	Ut cui cuan junak xma̱c cha̱cuu, chaqꞌuehak saꞌ inbe̱n la̱in. Ut cui cuan xcꞌas a̱cuiqꞌuin, la̱in tintoj lix cꞌas cha̱cuu. 
PHM.1.19	La̱in laj Pablo. Ut riqꞌuin cuukꞌ yo̱quin chixtzꞌi̱banquil li a̱tin aꞌin. La̱in tintojok re cha̱cuu. Ut la̱in naru raj tinye a̱cue nak kꞌaxal cuiꞌchic cuan la̱ cꞌas chicuu. La̱at cuan la̱ yuꞌam chi junelic xban nak la̱in xinchꞌolob xya̱lal cha̱cuu. 
PHM.1.20	Joꞌcan ut herma̱n, ba̱nu li usilal aꞌin saꞌ xcꞌabaꞌ li Ka̱cuaꞌ. Ut li usilal nintzꞌa̱ma cha̱cuu, aꞌan nak ta̱cꞌul laj Onésimo saꞌ xya̱lal. Chacꞌojob taxak inchꞌo̱l xban nak la̱o aj pa̱banel ut kacomon kib saꞌ xcꞌabaꞌ li Jesucristo. 
PHM.1.21	Nintzꞌi̱bac a̱cuiqꞌuin xban nak ninnau chi ya̱l nak ta̱ba̱nu li usilal cue. Ut ninnau ajcuiꞌ nak li ta̱ba̱nu, aꞌan kꞌaxal cuiꞌchic nabal chiru li nintzꞌa̱ma cha̱cuu. 
PHM.1.22	Ut nintzꞌa̱ma ajcuiꞌ cha̱cuu nak ta̱cauresi li cuochochnal. Yo̱quin chixyoꞌoninquil nak tinxic cuiꞌchic e̱riqꞌuin joꞌ yo̱quex chixtzꞌa̱manquil chiru li Dios.
PHM.1.23	Laj Epafras cuochben chi pre̱xil saꞌ xcꞌabaꞌ li Jesucristo. Aꞌan naxtakla ajcuiꞌ xsahil a̱chꞌo̱l. 
PHM.1.24	Ut nequeꞌxtakla ajcuiꞌ xsahil a̱chꞌo̱l laj Marcos, laj Aristarco, laj Demas ut laj Lucas. Cuochbeneb aꞌan nak yo̱co chi cꞌanjelac chiru li Jesucristo. 
PHM.1.25	Aꞌ taxak li rusilal li Ka̱cuaꞌ Jesucristo chicua̱nk e̱riqꞌuin. Joꞌcan taxak.
HEB.1.1	Najter kꞌe cutan li Ka̱cuaꞌ Dios qꞌuila sut quixtaklaheb chak li profeta chixyebal li ra̱tin riqꞌuineb li kaxeꞌto̱nil yucuaꞌ. Quixsiqꞌui xya̱lal chanru nak tixchꞌolob xya̱lal chiruheb. 
HEB.1.2	Aban anakcuan ma̱cuaꞌeb chic li profeta nequeꞌyehoc re li ra̱tin li Dios. Aꞌ chic li Dios Cꞌajolbej. Saꞌ xcꞌabaꞌ aꞌan, li Dios quixyi̱b li ruchichꞌochꞌ ut chixjunil li cꞌaꞌak re ru cuan. Chixjunil li quixyi̱b quicana saꞌ rukꞌ li Dios Cꞌajolbej. 
HEB.1.3	Li Ralal li Dios, aꞌan nacutanobresin re lix lokꞌal li Acuabej Dios. Ut aꞌan ajcuiꞌ nacꞌutuc chiku chanru lix naꞌleb. Li Ralal li Dios, aꞌan nacu̱tun re li ruchichꞌochꞌ riqꞌuin lix cuanquilal li ra̱tin xban nak aꞌan yal re saꞌ xbe̱n li ruchichꞌochꞌ. Ut nak ac xmayeja rib re risinquil li kama̱c, li Ralal li Dios co̱ saꞌ choxa ut quicꞌojla saꞌ xnim ukꞌ li Dios Acuabej, li kꞌaxal nim xcuanquil.
HEB.1.4	Li cuanquil quiqꞌueheꞌ re kꞌaxal nim cuiꞌchic chiru xcuanquileb li ángel xban nak aꞌan li Ralal li Dios. Lix cꞌabaꞌ quiqꞌueheꞌ xban li Acuabej Dios, aꞌan kꞌaxal lokꞌ cuiꞌchic chiru lix cꞌabaꞌeb li ángel. 
HEB.1.5	Nakanau nak kꞌaxal lokꞌ xban nak li Dios ma̱ jun cua quixye re junak ángel:
HEB.1.5	La̱at li cualal; anakcuan xinqꞌue a̱cuanquil. (Sal. 2:7)
HEB.1.5	Chi moco quixye ta chirix junak ángel:
HEB.1.5	La̱inak lix yucuaꞌ ut aꞌanak li cualal. (2 Sam. 7:14)
HEB.1.6	Nak quixtakla chak li junaj chi Ralal saꞌ ruchichꞌochꞌ, li Dios quixye:
HEB.1.6	Chilokꞌoni̱k ru xbaneb chixjunileb li ángel.
HEB.1.7	Quixye cuiꞌchic li Dios chirixeb li ángel:
HEB.1.7	Xinyi̱beb lin ángel chanchaneb li ikꞌ ut chanchaneb ajcuiꞌ li rakꞌ xam nak nequeꞌcꞌanjelac chicuu. (Sal. 104:4)
HEB.1.8	Aban li Dios quixye re li Cꞌajolbej:
HEB.1.8	La̱ nimajcual cuanquilal, at Dios, xakxo̱k chi junelic kꞌe cutan. Junelic saꞌ ti̱quilal nacattaklan.
HEB.1.9	Li ti̱quilal nacuulac cha̱cuu ut li ma̱usilal xicꞌ nacacuil. Joꞌcan nak sicꞌbil a̱cuu inban la̱in li nimajcual Dios. La̱in la̱ Dios. Kꞌaxal numtajenak li sahil chꞌo̱lej xinqꞌue a̱cue la̱at chiru li xinqꞌue reheb chixjunileb la̱ cuech aj cꞌanjelil. (Sal. 45:6-7)
HEB.1.10	Li Dios quixye cuiꞌchic re li Cꞌajolbej:
HEB.1.10	La̱at, at Ka̱cuaꞌ, saꞌ xticlajic cayi̱b li ruchichꞌochꞌ ut riqꞌuin ajcuiꞌ a̱cuukꞌ cayi̱b li choxa.
HEB.1.11	Eb aꞌan teꞌosokꞌ aban la̱at cua̱nkat chi junelic. Chixjunil aꞌan teꞌkꞌelokꞌ joꞌ li tꞌicr.
HEB.1.12	Junak tꞌicr na-osoꞌ ut najalman. Joꞌcan ajcuiꞌ nak ta̱osokꞌ li ruchichꞌochꞌ ut li choxa.
HEB.1.12	Aban la̱at incꞌaꞌ nacatjaleꞌ. Cua̱nkat ban chi junelic kꞌe cutan. (Sal. 102:25-27)
HEB.1.13	Li Dios ma̱ jun cua quixye re junak ángel joꞌ quixye re li Ralal:
HEB.1.13	Tatcꞌojla̱k saꞌ innim ukꞌ toj retal tinqꞌueheb rubel la̱ cuok li xicꞌ nequeꞌiloc a̱cue. (Sal. 110:1)
HEB.1.14	Incꞌaꞌ quixye aꞌan reheb li ángel xban nak li ángel yal musikꞌejeb chi cꞌanjelac chiru li Dios. Li Dios nataklan chak reheb chixtenkꞌanquileb li teꞌe̱chani̱nk re li colba-ib.
HEB.2.1	Xban nak li Cristo kꞌaxal lokꞌ chiruheb li ángel, joꞌcan nak takaqꞌue kachꞌo̱l chixpa̱banquil li cꞌaꞌru xkabi, re nak incꞌaꞌ ta̱sachk saꞌ kachꞌo̱l lix ya̱lal. 
HEB.2.2	Li esilal yebil xbaneb li ángel tzꞌakal ya̱l ut eb li incꞌaꞌ queꞌpa̱ban ut eb li queꞌxkꞌet li chakꞌrab, queꞌxcꞌul xtojbal xma̱queb joꞌ xcꞌulubeb. 
HEB.2.3	Cui eb aꞌan queꞌxcꞌul xtojbal xma̱c, ¿chan put ru nak tocolekꞌ la̱o chiru li tojba ma̱c cui nakatzꞌekta̱na li lokꞌlaj colba-ib li quixyechiꞌi ke li Ka̱cuaꞌ Jesucristo? Li Jesucristo quixyechiꞌi ke li kacolbal kꞌaxal lokꞌ. Ut chirix aꞌan, eb li queꞌabin re li ra̱tin, aꞌan eb ajcuiꞌ queꞌchꞌoloban lix ya̱lal chiku. 
HEB.2.4	Li Dios quixcꞌut chiku nak tzꞌakal ya̱l aꞌan riqꞌuineb li retalil ut li milagro li quilajxba̱nu riqꞌuin lix nimal xcuanquilal. Ut naxcꞌut ajcuiꞌ chiku nak ya̱l xban nak naxqꞌue li Santil Musikꞌej reheb li junju̱nk. Joꞌcan nak ac xma̱tan xma̱tan li junju̱nk joꞌ naraj li Dios.
HEB.2.5	Yo̱co chi a̱tinac chirix li acꞌ ruchichꞌochꞌ li ta̱cha̱lk. Li Dios incꞌaꞌ quixqꞌue xcuanquileb li ángel re nak teꞌtakla̱nk saꞌ xbe̱n aꞌan. 
HEB.2.6	Joꞌcaꞌin tzꞌi̱banbil saꞌ li Santil Hu:
HEB.2.6	At inDios, li cui̱nk ma̱cꞌaꞌ xcuanquil. ¿Cꞌaꞌut nak nacacꞌoxlaheb? Li cui̱nk ma̱cꞌaꞌeb xcuanquil. ¿Cꞌaꞌut nak nacaqꞌue a̱chꞌo̱l chirixeb?
HEB.2.7	Xacubsi caꞌchꞌin xcuanquil chiruheb li ángel. Abanan xaqꞌue xnimal xlokꞌal. Ut xaxakab xcuanquil saꞌ xbe̱neb la̱ cꞌanjel xaba̱nu riqꞌuin a̱cuukꞌ.
HEB.2.8	La̱at xaqꞌue chixjunil li cꞌaꞌak re ru rubel xcuanquil li cui̱nk. (Sal. 8:4-6)
HEB.2.8	Ut nak li Dios quixqꞌue chixjunil li cꞌaꞌak re ru rubel xcuanquil li cui̱nk, ma̱cꞌaꞌ cuan incꞌaꞌ ta napa̱ban chiru. Aꞌut anakcuan toj ma̱jiꞌ nakil nak chixjunil li cꞌaꞌak re ru cuan nequeꞌpa̱ban chiru. 
HEB.2.9	Abanan nakaqꞌue retal chanru nak li Jesucristo quinima̱c ru ut quiqꞌueheꞌ xlokꞌal. Usta quicubsi̱c xcuanquil jarubak cutan chiruheb li ángel, nak quitzꞌejcualoꞌ, quiqꞌueheꞌ xlokꞌal xban li raylal quixcꞌul nak quicam saꞌ kacꞌabaꞌ la̱o. Xban lix nimal rusilal li Dios, li Jesucristo quicam re xcolbal chixjunileb li cuanqueb saꞌ ruchichꞌochꞌ. 
HEB.2.10	Riqꞌuin xcꞌulbal li raylal, li Jesucristo quitzꞌakobresi̱c ru chiru li Dios. Li Ka̱cuaꞌ Dios quiyi̱ban re chixjunil li cꞌaꞌak re ru. Xban aꞌan nak aꞌ li Dios yal re saꞌ xbe̱n. Joꞌcan nak quixtakla chak li Jesucristo chi xcꞌulbal li raylal ut quicam re xtojbal rix li kama̱c. Ut aꞌan ajcuiꞌ laj cꞌamol be chiruheb li ralal xcꞌajol li teꞌtzꞌako̱nk saꞌ lix lokꞌal. 
HEB.2.11	La̱o nocosantobresi̱c xban li Ka̱cuaꞌ Jesucristo. La̱o ut li Jesucristo junaj ajcuiꞌ li kachoxahil Yucuaꞌ. Xban aꞌan li Jesucristo incꞌaꞌ naxuta̱na̱c chixyebal nak la̱o lix herma̱n. 
HEB.2.12	Quixye chi joꞌcaꞌin:
HEB.2.12	At inYucuaꞌ, tinchꞌolob a̱cuesilal chiruheb lin herma̱n. Saꞌ xya̱nkeb li chꞌutchꞌu̱queb tinbicha la̱ lokꞌal. (Sal. 22:22) 
HEB.2.13	Ut quixye cuiꞌchic:
HEB.2.13	Cauhak inchꞌo̱l riqꞌuin li Dios.
HEB.2.13	Ut quixye ajcuiꞌ:
HEB.2.13	Cueꞌquin arin la̱in, cuochbeneb li ralal xcꞌajol li Dios li xkꞌaxtesi saꞌ cuukꞌ. (Isa. 8:17-18)
HEB.2.14	Ya̱l nak la̱o ut li Jesucristo junaj li kachoxahil Yucuaꞌ. Li Jesucristo quitzꞌejcualoꞌ joꞌ la̱o. Quicuan xquiqꞌuel. Quicuan xbakel ut xtibel. Li Jesucristo quicam. Riqꞌuin lix camic, li Ka̱cuaꞌ Jesucristo quixsach xcuanquil laj tza, xban nak saꞌ xcꞌabaꞌ laj tza nak cuan li ca̱mc. 
HEB.2.15	Chalen chak saꞌ kayoꞌlajic, nakaxucua ru li ca̱mc. Aban riqꞌuin lix camic li Ka̱cuaꞌ Jesucristo quirisi li kaxiu chiru li ca̱mc. 
HEB.2.16	Relic chi ya̱l li Ka̱cuaꞌ Jesucristo incꞌaꞌ quichal chixtenkꞌanquileb li ángel. Quichal ban chixtenkꞌanquileb li ralal xcꞌajol laj Abraham. (Ut la̱o ajcuiꞌ ralal xcꞌajol laj Abraham, xban nak nakapa̱b li Cristo.) 
HEB.2.17	Xban nak li Jesucristo quicꞌulun chixtenkꞌanquileb li cuanqueb saꞌ ruchichꞌochꞌ tento nak quitzꞌejcualoꞌ joꞌ eb lix herma̱n. Chi ya̱l nak quitzꞌejcualoꞌ re nak ta̱ruxta̱na ku ut tixtoj rix li kama̱c. Li Jesucristo aꞌan lix yucuaꞌil aj tij chi cꞌanjelac chiru li Dios. 
HEB.2.18	Li Ka̱cuaꞌ Jesucristo quixcꞌul li raylal ut quiyaleꞌ ra̱lenquil. Aban, incꞌaꞌ quixqꞌue rib chi a̱le̱c. Joꞌcan nak nim xcuanquil chixtenkꞌanquileb li nequeꞌyaleꞌ ra̱lenquil.
HEB.3.1	Ex herma̱n, la̱ex sicꞌbil e̱ru xban li Dios chokꞌ ralal xcꞌajol. Cheqꞌuehak e̱chꞌo̱l chixcꞌoxlanquil li Jesucristo. Aꞌan li quitakla̱c chak xban li Dios chi cꞌanjelac joꞌ xyucuaꞌil aj tij saꞌ li kapa̱ba̱l. 
HEB.3.2	Li Jesucristo quipa̱ban chi tzꞌakal chiru li Dios li quixakaban chak re chi cꞌanjelac joꞌ xyucuaꞌil aj tij. Ut laj Moisés quipa̱ban ajcuiꞌ chiru li Dios nak quicꞌanjelac chi cꞌamoc be chiruheb laj Israel. 
HEB.3.3	Abanan li Jesucristo numtajenak cuiꞌchic xlokꞌal chiru xlokꞌal laj Moisés. Li Jesucristo, aꞌan chanchan jun aj cablanel. Li ani nayi̱ban junak cab, aꞌan kꞌaxal nim xcuanquil saꞌ xbe̱n usta kꞌaxal cha̱bil li cab li naxyi̱b. 
HEB.3.4	Li junju̱nk chi ochoch cuan ani nayi̱ban re; aꞌut li quiyi̱ban re chixjunil li cꞌaꞌak re ru cuan, aꞌan li Ka̱cuaꞌ Dios. 
HEB.3.5	Relic chi ya̱l nak laj Moisés quipa̱ban chiru li Dios ut quicꞌamoc be chiruheb laj Israel. Quixchꞌolob xya̱lal li cꞌaꞌru ta̱cꞌulma̱nk mokon. Laj Moisés yal aj cꞌanjel chiru li Dios. 
HEB.3.6	Aban li Ka̱cuaꞌ Jesucristo, aꞌan tzꞌakal Ralal li Dios ut cuan xcuanquil chi takla̱nc saꞌ xbe̱neb li ralal xcꞌajol li Dios. La̱o li ralal xcꞌajol li Dios cui caꞌaj cuiꞌ riqꞌuin li Dios nocoyoꞌonin ut cauhak kachꞌo̱l saꞌ li kapa̱ba̱l toj saꞌ rosoꞌjic li cutan.
HEB.3.7	Li Ka̱cuaꞌ Jesucristo kꞌaxal nim xcuanquil. Joꞌcan nak takabi li ra̱tin li naxye li Santil Musikꞌej:
HEB.3.7	Cherabihak anakcuan li cua̱tin.
HEB.3.8	Me̱ba̱nu joꞌ queꞌxba̱nu le̱ xeꞌto̱nil yucuaꞌ nak queꞌxkꞌet chak li cua̱tin. Queꞌcuechꞌoc ut nequeꞌayaynac ut queꞌxyal inchꞌiꞌchꞌiꞌinquil nak cuanqueb chak saꞌ li chaki chꞌochꞌ.
HEB.3.9	Aran queꞌxqꞌue injoskꞌil le̱ xeꞌto̱nil yucuaꞌ. Chiru caꞌcꞌa̱l chihab queꞌril li usilal li quilajinba̱nu reheb. Abanan junelic yo̱queb chixqꞌuebal injoskꞌil.
HEB.3.10	Xban aꞌan nak quinpoꞌ inchꞌo̱l saꞌ xbe̱neb li tenamit aꞌin. Ut quinye: Junelic nequeꞌxcuiba xchꞌo̱leb ut incꞌaꞌ nequeꞌraj xba̱nunquil lix ya̱lal. Incꞌaꞌ nequeꞌxba̱nu li cꞌaꞌru nacuaj.
HEB.3.11	Nak quichal injoskꞌil ut quinye, relic chi ya̱l nak ma̱ jokꞌe teꞌoc chi hila̱nc saꞌ li cha̱bil naꞌajej cꞌu̱banbil inban, chan li Dios. (Sal. 95:7-11)
HEB.3.12	Ex herma̱n, cheqꞌuehak retal nak ma̱ jun taxak saꞌ e̱ya̱nk incꞌaꞌ tixpa̱b li Dios xma̱c lix ma̱usilal. Ma̱re anchal tixtzꞌekta̱na li yoꞌyo̱quil Dios. 
HEB.3.13	Cheqꞌuehak ban e̱naꞌleb che̱ribil e̱rib rajlal cutan nak toj naru xba̱nunquil. Chetenkꞌa e̱rib che̱ribil e̱rib re nak ma̱ jun ta̱balakꞌi̱k xban li ma̱c, xban nak li nabalakꞌi̱c xban li ma̱c incꞌaꞌ chic naraj xba̱nunquil li cꞌaꞌru naraj li Dios. 
HEB.3.14	Totzꞌako̱nk riqꞌuin xlokꞌal li Jesucristo cui nakaqꞌue kachꞌo̱l chixpa̱banquil. Chanru nak xkatiquib chak xpa̱banquil li Ka̱cuaꞌ, joꞌcan taxak toj chalen saꞌ rosoꞌjic li cutan. 
HEB.3.15	Joꞌcaꞌin tzꞌi̱banbil saꞌ li Santil Hu li quixye li Dios:
HEB.3.15	Cherabihak li cua̱tin anakcuan. Me̱cacuubresi e̱chꞌo̱l joꞌ queꞌxba̱nu chak le̱ xeꞌto̱nil yucuaꞌ nak queꞌxkꞌet chak li cua̱tin. (Sal. 95:7-8)
HEB.3.16	¿Aniheb li queꞌkꞌetoc chak re li ra̱tin li Dios li quixye reheb? Aꞌaneb chixjunileb li queꞌel chak Egipto nak laj Moisés quicꞌamoc be chiruheb. 
HEB.3.17	¿Ani saꞌ aj be̱n quijoskꞌoꞌ li Dios chiru li caꞌcꞌa̱l chihab? Saꞌ xbe̱neb li queꞌma̱cob ut queꞌcam saꞌ li chaki chꞌochꞌ. 
HEB.3.18	Ut, ¿aniheb aj e quixye li Dios nak relic chi ya̱l incꞌaꞌ teꞌoc chi hila̱nc riqꞌuin saꞌ li cha̱bil naꞌajej? Reheb li queꞌkꞌetoc re lix chakꞌrab. 
HEB.3.19	Ut relic chi ya̱l xbaneb lix kꞌetba a̱tin, incꞌaꞌ queꞌoc chi hila̱nc saꞌ li cha̱bil naꞌajej.
HEB.4.1	Li Dios toj yo̱ ajcuiꞌ chixyechiꞌinquil li oc chi hila̱nc saꞌ li cha̱bil naꞌajej. Abanan chikaba̱nu cue̱nt re nak ma̱ jun taxak saꞌ kaya̱nk incꞌaꞌ ta̱oc saꞌ li hiloba̱l aꞌan. 
HEB.4.2	La̱o xkabi resil li colba-ib joꞌ nak queꞌrabi resil najter. Abanan ma̱cꞌaꞌ qui-oc cuiꞌ reheb nak queꞌrabi xban nak incꞌaꞌ queꞌpa̱ban. 
HEB.4.3	Xban nak la̱o xkapa̱b li Dios, to-oc chi hila̱nc riqꞌuin saꞌ li cha̱bil naꞌajej. Li Dios quia̱tinac chirixeb li kaxeꞌto̱nil yucuaꞌ nak quixye:
HEB.4.3	Nak quichal injoskꞌil, quinye nak relic chi ya̱l ma̱ jokꞌe teꞌoc chi hila̱nc cuiqꞌuin. (Sal. 95:11)
HEB.4.3	Quixye aꞌan us ta ac chꞌolchꞌo nak cuan li naꞌajej re hila̱nc chalen nak li Dios quixrak lix cꞌanjel nak quixyi̱b li ruchichꞌochꞌ. 
HEB.4.4	Tzꞌi̱banbil saꞌ li Santil Hu chirix li xcuuk li cutan li naxye chi joꞌcaꞌin:
HEB.4.4	Ut li Dios quixrak lix cꞌanjel ut quihilan saꞌ xcuuk li cutan. (Gén. 2:2)
HEB.4.5	Ut tzꞌi̱banbil ajcuiꞌ saꞌ li Santil Hu chirixeb li incꞌaꞌ queꞌpa̱ban:
HEB.4.5	Incꞌaꞌ teꞌoc chi hila̱nc cuiqꞌuin. (Sal. 95:11)
HEB.4.6	Queꞌrabi li ra̱tin li Dios najter ut cuan li incꞌaꞌ queꞌoc chi hila̱nc riqꞌuin xban nak incꞌaꞌ queꞌpa̱ban. Aban li ani napa̱ban anakcuan toj naru ta̱oc chi hila̱nc riqꞌuin. 
HEB.4.7	Najter cuanqueb laj Israel incꞌaꞌ queꞌpa̱ban. Ut nak ac xnumeꞌ qꞌuila chihab, li Dios quixyechiꞌi cuiꞌchic li hiloba̱l nak quia̱tinac riqꞌuin laj David. Ut laj David quixtzꞌi̱ba li quiyeheꞌ re li naxye chi joꞌcaꞌin:
HEB.4.7	Anakcuan cherabi taxak li cua̱tin ut me̱cacuubresi le̱ chꞌo̱l, chan. (Sal. 95:8)
HEB.4.8	Eb li queꞌpa̱ban saꞌ xya̱nkeb laj Israel queꞌoc chi hila̱nc saꞌ li naꞌajej Canaán nak laj Josué quicꞌamoc be chiruheb. Abanan ma̱cuaꞌ aꞌan li tzꞌakal naꞌajej re hila̱nc chi junelic. Cui ta aꞌan li tzꞌakal hiloba̱l, incꞌaꞌ raj chic quixye li Dios nak toj naru to-oc chi hila̱nc riqꞌuin. 
HEB.4.9	Joꞌcan nak toj cuan li lokꞌlaj naꞌajej re hila̱nc reheb li nequeꞌpa̱ban re li Dios. 
HEB.4.10	Li ani ac x-oc chi hila̱nc riqꞌuin li Dios, aꞌan ac xhilan chi tzꞌakal, joꞌ nak li Dios quihilan nak quixrak lix cꞌanjel. 
HEB.4.11	Chikaqꞌuehak kachꞌo̱l chixpa̱banquil li Dios re nak to-oc chi hila̱nc riqꞌuin. Ma̱ ani taxak ke incꞌaꞌ ta̱oc xban xkꞌetba a̱tin joꞌ queꞌxba̱nu chak junxil nak incꞌaꞌ queꞌpa̱ban. 
HEB.4.12	Li ra̱tin li Dios yoꞌyo ut kꞌaxal nim xcuanquil. Chanchan jun chꞌi̱chꞌ caꞌ pacꞌal xkꞌesnal. Riqꞌuin lix nimal xcuanquil, li ra̱tin li Dios nacuulac toj saꞌ xchamal li ka̱m. Ut naxcꞌutbesi chiku chanru li kanaꞌleb ut chanru li kacꞌaꞌux. 
HEB.4.13	Ma̱ ani naru tixmuk rib chiru li Dios xban nak aꞌan quiyi̱ban re chixjunil li cꞌaꞌak re ru cuan. Cutan saken chiru li Dios li kayehom kaba̱nuhom. Ma̱cꞌaꞌ mukmu chiru li Dios li toxkachꞌolob cuiꞌ kayehom kaba̱nuhom.
HEB.4.14	Li Ka̱cuaꞌ Jesucristo, li Ralal li Dios, aꞌan lix yucuaꞌil aj tij chokꞌ ke. Quitakeꞌ saꞌ choxa ut cuan chak riqꞌuin li Dios Acuabej. Yo̱ chak chi oque̱nc chikix chiru li Dios. Joꞌcan nak cauhak taxak kachꞌo̱l saꞌ li kapa̱ba̱l. 
HEB.4.15	Li Jesucristo aꞌan xyucuaꞌil aj tij chokꞌ ke la̱o. Naxtokꞌoba ku xban nak naxnau nak moco kꞌaxal cau ta li kachꞌo̱l. Nak quicuan arin saꞌ ruchichꞌochꞌ, li Jesucristo quiyaleꞌ ra̱lenquil joꞌ nak nayaleꞌ ka̱lenquil la̱o. Aban li Jesucristo incꞌaꞌ quima̱cob. 
HEB.4.16	Chotijok chi anchal kachꞌo̱l chiru li nimajcual Dios. Aꞌan ta̱ril xtokꞌoba̱l ku ut riqꞌuin xnimal rusilal toxtenkꞌa nak cua̱nko saꞌ junak raylal.
HEB.5.1	Saꞌ xya̱nkeb laj judío cuanqueb xyucuaꞌil aj tij. Li junju̱nk sicꞌbil ru saꞌ xya̱nkeb li cui̱nk chi cꞌanjelac chiru li Dios. Naxtenkꞌaheb li tenamit riqꞌuin xqꞌuebal li mayej quicꞌ ut li cꞌaꞌak chic re ru chi mayejil re xtojbal rix lix ma̱queb. 
HEB.5.2	Li xyucuaꞌil aj tij, aꞌan yal cui̱nkeb joꞌ la̱o. Joꞌcan nak naxtokꞌoba ruheb ut naxtenkꞌaheb saꞌ usilal li nequeꞌma̱cob xban nak incꞌaꞌ nequeꞌxnau xya̱lal li yo̱queb chixba̱nunquil. 
HEB.5.3	Xban nak yal cui̱nk li xyucuaꞌil aj tij, joꞌcan nak rajlal namayejac re xtojbal rix lix ma̱c aꞌan. Ut namayejac ajcuiꞌ re xtojbal rix lix ma̱queb chixjunileb li tenamit. 
HEB.5.4	Lix cꞌanjel li xyucuaꞌil aj tij kꞌaxal lokꞌ, aban ma̱ jun naxyoꞌob xcꞌanjel yal xjunes rib. Eb aꞌan sicꞌbil ruheb xban li Dios. Li Dios naxxakabeb chi cꞌanjelac joꞌ nak quixakaba̱c laj Aarón najter. 
HEB.5.5	Joꞌcan ajcuiꞌ li Jesucristo. Moco yal xjunes ta quixxakab rib chi cꞌanjelac chokꞌ xyucuaꞌil aj tij. Aban li Dios quiqꞌuehoc re lix lokꞌal ut quixqꞌue chi cꞌanjelac nak quixye re:
HEB.5.5	At cualal, anakcuan xinqꞌue a̱cuanquil. (Sal. 2:7)
HEB.5.6	Quiyeheꞌ cuiꞌchic re xban li Dios joꞌ naxye saꞌ li Santil Hu:
HEB.5.6	La̱at aj tij chi junelic joꞌ nak quicuan laj Melquisedec. (Sal. 110:4)
HEB.5.7	Nak li Jesucristo quicuan arin saꞌ ruchichꞌochꞌ quiya̱bac nak quitijoc. Chi cau xya̱b xcux quitzꞌa̱man chiru li Dios, li cuan xcuanquil chi coloc re chiru li ca̱mc. Ut li Dios quirabi lix tij xban nak quixkꞌaxtesi rib re xba̱nunquil lix cꞌanjel li Dios. 
HEB.5.8	Usta Ralal li Dios li Jesucristo, quixcꞌul ajcuiꞌ li raylal ut quixcꞌut chiku chanru li pa̱ba̱nc riqꞌuin li raylal quixcꞌul. 
HEB.5.9	Riqꞌuin li raylal li quixcꞌul li Jesucristo quitzꞌakobresi̱c ru chi cꞌanjelac chokꞌ xyucuaꞌil aj tij. Ut saꞌ xcꞌabaꞌ aꞌan cuan li colba-ib chi junelic reheb li teꞌpa̱ba̱nk re. 
HEB.5.10	Li Dios quixxakab li Jesucristo chokꞌ xyucuaꞌil aj tij joꞌ nak quicuan laj Melquisedec.
HEB.5.11	Toj cuan raj chic nabal naraj chꞌoloba̱c xya̱lal che̱ru chirix aꞌin. Abanan chꞌaꞌaj xchꞌolobanquil xya̱lal xban nak incꞌaꞌ chic nequeraj rabinquil. 
HEB.5.12	Anakcuan la̱ex raj chic aj tzolonel xban nak ac junxil nequexpa̱ban. Abanan ta̱raj toj ta̱cꞌutekꞌ cuiꞌchic che̱ru li ac xetzol chak junxil nak xepa̱b chak li Dios. Chanchanex chic li cꞌulaꞌal li toj natuꞌuc li toj ma̱jiꞌ natzacan. 
HEB.5.13	La̱ex nequenau nak junak cꞌulaꞌal toj natuꞌuc toj ma̱cꞌaꞌ xnaꞌleb. Incꞌaꞌ naxnau bar cuan li us ut bar cuan li incꞌaꞌ us. 
HEB.5.14	Eb li che̱quel cristian jalan xtzacae̱mkeb. Moco sicꞌbil ta ru li nequeꞌxtzaca. Aꞌan retalil nak ac xeꞌqꞌui saꞌ xpa̱ba̱leb ut nequeꞌxnau chic bar cuan li us ut bar cuan li incꞌaꞌ us.
HEB.6.1	Joꞌcan nak incꞌaꞌ yo̱kex chi cꞌoxlac junes chirix li xetzol chak saꞌ xticlajic le̱ pa̱ba̱l. Toj cuan ban nabal te̱tzol chirix li Cristo re nak texqꞌui̱k saꞌ le̱ pa̱ba̱l. Ac nequenau nak ma̱cuaꞌ riqꞌuin kayehom kaba̱nuhom natauman li colba-ib. Riqꞌuin ban xpa̱banquil li Dios. 
HEB.6.2	Ac nequenau xya̱lal li cubi haꞌ. Nequenau xya̱lal li xqꞌuebal li kukꞌ saꞌ xbe̱neb laj pa̱banel. Ac nequenau nak teꞌcuacli̱k cuiꞌchic chi yoꞌyo li camenak. Ut nequenau ajcuiꞌ nak ta̱cuulak xkꞌehil nak ta̱rakekꞌ a̱tin chi junaj cua saꞌ xbe̱neb li ma̱jiꞌ nequeꞌpa̱ban. 
HEB.6.3	Anakcuan chikaqꞌue kachꞌo̱l chixtzolbal kib re nak toqꞌui̱k saꞌ li kapa̱ba̱l. Joꞌcan takaba̱nu cui li Dios naxqꞌue ke. 
HEB.6.4	Cuanqueb li ac xeꞌxtau xya̱lal. Xeꞌxcꞌul li rusilal li Dios. Xeꞌxcꞌul li Santil Musikꞌej. 
HEB.6.5	Nequeꞌxnau nak ya̱l li ra̱tin li Dios. Ac xeꞌtzꞌakon caꞌchꞌin riqꞌuin lix cuanquil li acꞌ ruchichꞌochꞌ li ta̱cha̱lk. 
HEB.6.6	Cuan li ac xeꞌtzꞌakon riqꞌuin li rusilal li Dios ut nequeꞌxtzꞌekta̱na chirix xchꞌo̱l. Chanchan nak yo̱queb cuiꞌchic chixqꞌuebal chiru cruz li Jesucristo, li Ralal li Dios. Yo̱queb chixqꞌuebal chi hobecꞌ ut chi seꞌe̱c xbaneb li tenamit. Eb aꞌan incꞌaꞌ chic naru teꞌyotꞌekꞌ xchꞌo̱l ut incꞌaꞌ chic teꞌxjal xcꞌaꞌux xban nak yo̱queb chixtzꞌekta̱nanquil li Jesucristo. 
HEB.6.7	Li ani naxba̱nu li naxye li ra̱tin li Dios, aꞌan chanchan li chꞌochꞌ narucꞌ li haꞌ. Cha̱bil li acui̱mk na-el chiru ut nacꞌanjelac re laj acuinel. Li chꞌochꞌ aꞌan osobtesinbil xban li Dios. Li ani naxba̱nu li naraj li Dios osobtesinbil xban li Dios. 
HEB.6.8	Aban li ani incꞌaꞌ naxba̱nu re li naxye li ra̱tin li Dios, aꞌan chanchan li chꞌochꞌ junes qꞌuix ut yibru pim na-el chiru; ma̱cꞌaꞌ na-oc cuiꞌ li chꞌochꞌ aꞌan. Li ani incꞌaꞌ naxba̱nu li naraj li Dios, tzꞌekta̱nanbileb xban li Dios ut cꞌatbil nak teꞌosokꞌ.
HEB.6.9	Ex inherma̱n, usta xkaye chi joꞌcan, ninnau nak la̱ex moco joꞌcanex ta chic anakcuan. Cha̱bil chic le̱ naꞌleb xban nak colbilex. 
HEB.6.10	Li Dios ti̱c xchꞌo̱l. Naxnau chanru le̱ cꞌanjel. Li Dios naxnau nak nequera aꞌan. Nacꞌutun ajcuiꞌ nak nequera li Dios xban nak xetenkꞌa le̱ rech aj pa̱banel junxil ut toj yo̱quex ajcuiꞌ chixtenkꞌanquileb anakcuan. Incꞌaꞌ nasach saꞌ xchꞌo̱l li Dios le̱ cꞌanjel li nequeba̱nu. 
HEB.6.11	Takaj nak che̱junju̱nkalex te̱qꞌue e̱chꞌo̱l chixba̱nunquil li usilal chalen toj saꞌ rosoꞌjic le̱ yuꞌam. Chi joꞌcan te̱cꞌul chi tzꞌakal le̱ kꞌajca̱munquil li yechiꞌinbil e̱re xban li Dios. 
HEB.6.12	Incꞌaꞌ nakaj nak te̱cuiba e̱chꞌo̱l. Cheba̱nu ban joꞌ nequeꞌxba̱nu li nequeꞌpa̱ban chi anchal xchꞌo̱l. Incꞌaꞌ nequeꞌtitzꞌ. Nequeꞌxcuy ut nequeꞌre̱chani li yechiꞌinbil xban li Dios. 
HEB.6.13	Ma̱cꞌaꞌ junak mas nim xcuanquil chiru li Dios. Joꞌcan nak li Dios quixpatzꞌ xcꞌabaꞌ chi ribil rib nak quixyechiꞌi li rosobtesinquil laj Abraham. 
HEB.6.14	Quixye re:
HEB.6.14	Relic chi ya̱l tatcuosobtesi ut tinqꞌue chi qꞌuia̱nc la̱ cualal a̱cꞌajol. (Gén. 22:16-17)
HEB.6.15	Joꞌcan nak laj Abraham najt quixcuy roybeninquil ut incꞌaꞌ quititzꞌ toj retal quixcꞌul lix ma̱tan quiyechiꞌi̱c re xban li Dios. 
HEB.6.16	Nak na-uxman li juramento napatzꞌman xcꞌabaꞌ junak li kꞌaxal nim xcuanquil re nak nachꞌola ru li ya̱l ut narakeꞌ ajcuiꞌ li cuechꞌi̱nc ib. 
HEB.6.17	Joꞌcan nak li Dios quixyechiꞌi li ma̱tan riqꞌuin juramento. Quiraj xcꞌutbal chiruheb li teꞌe̱chani̱nk re nak tzꞌakal ya̱l li yo̱ chixyebal. Ut incꞌaꞌ tixjal ru li ra̱tin. 
HEB.6.18	Joꞌcan utan nak li cuib chi naꞌleb aꞌin incꞌaꞌ naru xjalbal ru. Aꞌaneb aꞌin: xbe̱n, nak li Dios quixyechiꞌi li ma̱tan; ut xcab, nak quixba̱nu li juramento. Riqꞌuin aꞌan nakanau nak li Dios incꞌaꞌ naticꞌtiꞌic. Joꞌcan nak cauhak taxak li kachꞌo̱l. La̱o xkasicꞌ li kacolbal riqꞌuin li Dios ut nakanau nak take̱chani li quixyechiꞌi ke. Aꞌan li nakayoꞌoni. 
HEB.6.19	Nakayoꞌoni nak takacꞌul li junelic yuꞌam. Aꞌan naxqꞌue xcacuil li kachꞌo̱l joꞌ nak li ancla
HEB.6.20	Li Jesucristo ac xco̱ saꞌ li santil choxa chi jaloc a̱tin chikix. Aꞌan laj cꞌamol be chiku. Li Jesucristo, aꞌan tzꞌakal xyucuaꞌil aj tij chi junelic joꞌ nak quicuan laj Melquisedec.
HEB.7.1	Laj Melquisedec aꞌan li rey re li tenamit Salem. Aꞌan ajcuiꞌ laj tij chiru li nimajcual Dios. Laj Melquisedec qui-el chak chixcꞌulbal laj Abraham ut quirosobtesi nak quisukꞌi chak chixsachbal ruheb li rey. 
HEB.7.2	Ut li joꞌ qꞌuial quire̱chani chak laj Abraham saꞌ li ple̱t riqꞌuineb li rey, quixqꞌue li junju̱nk saꞌ xlaje̱tkil re laj Melquisedec. Li cꞌabaꞌej Melquisedec naraj naxye “rey re li ti̱quilal”. Ut li cꞌabaꞌej Salem naraj naxye “tuktu̱quil usilal”. Joꞌcan nak laj Melquisedec, aꞌan rey re li ti̱quilal ut rey re li tuktu̱quil usilal. 
HEB.7.3	Incꞌaꞌ nanauman ani lix yucuaꞌ laj Melquisedec chi moco lix naꞌ chi moco lix xeꞌto̱nil yucuaꞌ. Incꞌaꞌ nanauman chirix lix yoꞌlajic chi moco lix camic. Laj Melquisedec, aꞌan retalil li Jesucristo ut aꞌan laj tij chi junelic. 
HEB.7.4	Qꞌuehomak retal nak laj Melquisedec, kꞌaxal nim xcuanquil chiru laj Abraham. Laj Abraham, aꞌan xyucuaꞌeb laj Israel, abanan quixqꞌue re laj Melquisedec li junju̱nk saꞌ xlaje̱tkil li quire̱chani chak saꞌ li ple̱t. 
HEB.7.5	Tzꞌi̱banbil saꞌ li chakꞌrab li quiqꞌueheꞌ re laj Moisés nak eb li cristian teꞌxqꞌue reheb laj tij li junju̱nk saꞌ xlaje̱tkil li cꞌaꞌru cuan reheb. Eb laj tij, aꞌan eb li ralal xcꞌajol laj Leví. Queꞌxba̱nu chi joꞌcan usta laj Abraham, aꞌan lix xeꞌto̱nil yucuaꞌ chixjunileb, laj tij joꞌqueb ajcuiꞌ li cristian. 
HEB.7.6	Laj Melquisedec ma̱cuaꞌ xcomoneb li ralal xcꞌajol laj Leví aban laj Abraham quixqꞌue li junju̱nk saꞌ xlaje̱tkil re laj Melquisedec. Nim xcuanquil laj Abraham xban nak ac yechiꞌinbil re li rosobtesinquil xban li Dios. Aban laj Melquisedec kꞌaxal nim cuiꞌchic lix cuanquil. Joꞌcan nak quirosobtesi laj Abraham. 
HEB.7.7	Nakanau chi tzꞌakal nak li na-osobtesin, aꞌan li nim xcuanquil chiru li na-osobtesi̱c. Joꞌcan nak nakanau nak nim xlokꞌal laj Melquisedec chiru xlokꞌal laj Abraham. 
HEB.7.8	Eb laj tij aj Israel queꞌxcꞌul ajcuiꞌ li junju̱nk saꞌ xlaje̱tkil. Aꞌaneb yal cui̱nkeb ut queꞌcam. Abanan laj Melquisedec moco quicam ta. Joꞌcan tzꞌi̱banbil saꞌ li Santil Hu. 
HEB.7.9	Eb li ralal xcꞌajol laj Leví, aꞌan eb laj tij. Eb aꞌan li queꞌcꞌuluc re li junju̱nk saꞌ xlaje̱tkil li queꞌxqꞌue laj Israel. Laj Abraham aꞌan lix xeꞌto̱nil yucuaꞌ laj Leví. Joꞌcan nak naru xyebal nak eb li ralal xcꞌajol laj Leví queꞌxqꞌue li junju̱nk saꞌ xlaje̱tkil re laj Melquisedec xban nak laj Abraham quixqꞌue li junju̱nk saꞌ xlaje̱tkil saꞌ xcꞌabaꞌeb aꞌan. 
HEB.7.10	Naru xyebal chi joꞌcan usta toj ma̱jiꞌ nequeꞌyoꞌla li ralal xcꞌajol laj Leví xban nak laj Abraham, aꞌan lix xeꞌto̱nil yucuaꞌeb. Riqꞌuin aꞌan nakanau nak laj Melquisedec nim xcuanquil chiruheb li ralal xcꞌajol laj Leví. 
HEB.7.11	Li ralal xcꞌajol laj Leví ut laj Aarón, aꞌaneb li nequeꞌchꞌoloban chiruheb laj Israel lix ya̱lal lix chakꞌrab li Dios li quixye laj Moisés. Abanan chi moco li chakꞌrab chi moco eb laj tij li ta̱ru̱k ta̱colok ke. Cui ta eb laj tij ut li chakꞌrab, incꞌaꞌ raj chic quitakla̱c chak junak aj tij kꞌaxal nim xcuanquil joꞌ nak quicuan laj Melquisedec. Laj tij li quitakla̱c chak ma̱cuaꞌ xcomoneb laj Aarón. 
HEB.7.12	Laj tij li quitakla̱c chak jalan chic lix cꞌanjel. Joꞌcan nak quijala ajcuiꞌ ru li chakꞌrab. 
HEB.7.13	Li a̱tin aꞌin tzꞌi̱banbil chirix li Jesucristo. Aꞌan ma̱cuaꞌ ralal xcꞌajol laj Leví. Aꞌan ralal xcꞌajol laj Judá. Ma̱ jun ralal xcꞌajol laj Judá xakabanbil chokꞌ aj tij chi mayejac. 
HEB.7.14	Laj Moisés, nak quia̱tinac chirixeb laj tij, ma̱ jun cua quixye nak saꞌ xya̱nkeb ta li ralal xcꞌajol laj Judá ta̱e̱lk chak junak aj tij. Ut li Jesucristo quiyoꞌla saꞌ xya̱nkeb li ralal xcꞌajol laj Judá.
HEB.7.15	Riqꞌuin aꞌin nanauman nak li Jesucristo nim xcuanquil chiruheb laj tij li queꞌcuan saꞌ xya̱nkeb aj Israel. Li Jesucristo, aꞌan aj tij joꞌ nak quicuan laj Melquisedec ut aꞌan ma̱cuaꞌ ralal xcꞌajol laj Leví. 
HEB.7.16	Li Jesucristo incꞌaꞌ quixakaba̱c chokꞌ aj tij joꞌ quixye li chakꞌrab. Xakabanbil ban chokꞌ aj tij xban nak nim xcuanquil ut yoꞌyo chi junelic. 
HEB.7.17	Joꞌcaꞌin tzꞌi̱banbil saꞌ li Santil Hu chirix li Ka̱cuaꞌ Jesucristo:
HEB.7.17	La̱at aj tij chi junelic joꞌ nak quicuan laj Melquisedec. (Sal. 110:4)
HEB.7.18	Joꞌcan nak li chakꞌrab li quicuan junxil ma̱cꞌaꞌ chic rajbal xban nak ma̱cꞌaꞌ chic xcuanquil. 
HEB.7.19	Ma̱ ani nacoleꞌ xban li chakꞌrab li quicuan chak junxil. Abanan cuan kayoꞌon anakcuan kꞌaxal nim xcuanquil chiru li chakꞌrab. Li kayoꞌon, aꞌan li Jesucristo. Ut xban aꞌan cua̱nko chi sum a̱tin riqꞌuin li Dios. 
HEB.7.20	Li Jesucristo xakabanbil chokꞌ aj tij xban li Dios riqꞌuin juramento. 
HEB.7.21	Abanan ma̱cuaꞌ riqꞌuin juramento nak queꞌxakaba̱c chokꞌ aj tij li ralal xcꞌajol laj Leví. Aꞌut li Ka̱cuaꞌ Jesucristo xakabanbil chokꞌ aj tij xban li Dios riqꞌuin juramento. Tzꞌi̱banbil saꞌ li Santil Hu chi joꞌcaꞌin:
HEB.7.21	Li Dios quia̱tinac riqꞌuin li Ralal ut quixye re: Saꞌ incꞌabaꞌ la̱in tinye a̱cue: La̱at laj tij chi junelic joꞌ nak quicuan laj Melquisedec, chan. Li Dios incꞌaꞌ tixjal lix cꞌaꞌux xban nak quixpatzꞌ lix lokꞌlaj cꞌabaꞌ. (Sal. 110:4)
HEB.7.22	Riqꞌuin li juramento aꞌin, saꞌ xcꞌabaꞌ li Jesucristo, nim xcuanquil li acꞌ contrato, ut kꞌaxal lokꞌ chiru li quicuan junxil. 
HEB.7.23	Najter nabaleb laj tij queꞌcuan chak. Incꞌaꞌ queꞌcana saꞌ xcꞌanjel chi junelic li junju̱nk xban nak nequeꞌcam ut jalan chic nacana chokꞌ re̱kaj. 
HEB.7.24	Aban li Ka̱cuaꞌ Jesucristo aꞌan chic li tzꞌakal laj tij. Ma̱ jaruj chic ta̱sicꞌma̱nk junak re̱kaj xban nak aꞌan yoꞌyo chi junelic. 
HEB.7.25	Li Jesucristo aꞌan tzꞌakal ta̱colok reheb chixjunileb li nequeꞌpa̱ban re li Dios saꞌ xcꞌabaꞌ aꞌan. Li Jesucristo yoꞌyo chi junelic ut naa̱tinac chirixeb chiru li Dios. 
HEB.7.26	Li Ka̱cuaꞌ Jesucristo, aꞌan li tzꞌakal xyucuaꞌil aj tij. Ut aꞌan li natenkꞌan ke chi tzꞌakal. Moco juntakꞌe̱t ta lix yuꞌam riqꞌuineb laj ma̱c. Li Jesucristo santo ut ma̱cꞌaꞌ xma̱c. Aꞌan co̱ saꞌ choxa ut aran quiqꞌueheꞌ xnimal xlokꞌal. 
HEB.7.27	Li Jesucristo ma̱cuaꞌ joꞌqueb lix yucuaꞌileb aj tij li queꞌcuan saꞌ xya̱nkeb laj Israel. Eb aꞌan cuulaj cuulaj nequeꞌxmayeja li xul re xtojbal rix lix ma̱queb joꞌ ajcuiꞌ lix ma̱queb li tenamit. Aban li Jesucristo jun sut ajcuiꞌ quixmayeja rib re xtojbal rix li kama̱c. 
HEB.7.28	Joꞌ tzꞌi̱banbil saꞌ li chakꞌrab najter, eb li xakabanbil chokꞌ xyucuaꞌil aj tij, aꞌan yal cui̱nkeb. Abanan mokon, nak quisacheꞌ xcuanquil li chakꞌrab, li Dios quixxakab riqꞌuin juramento li Ralal chokꞌ xyucuaꞌil aj tij. Riqꞌuin ut aꞌan li Jesucristo tzꞌakal re ru chi cꞌanjelac chi junelic.
HEB.8.1	Aꞌan aꞌin xya̱lal li yo̱co chixyebal e̱re: ya̱l nak cuan jun tzꞌakal xyucuaꞌil aj tij nacꞌanjelac chikix. Aꞌan li Jesucristo li cꞌojcꞌo chak saꞌ xnim ukꞌ li Dios saꞌ lix nimajcual xcuanquilal saꞌ choxa. 
HEB.8.2	Li Jesucristo nacꞌanjelac saꞌ li Santil Naꞌajej saꞌ choxa li yi̱banbil xban li Dios, ut ma̱cuaꞌ saꞌ li naꞌajej yi̱banbil xbaneb li cui̱nk. 
HEB.8.3	Chixjunileb li xyucuaꞌil laj tij xakabanbileb chi mayejac xul ut cꞌaꞌak chic re ru chi mayejil. Joꞌcan ajcuiꞌ li Jesucristo tento tixqꞌue junak mayej. 
HEB.8.4	Cui toj cuan ta arin saꞌ ruchichꞌochꞌ incꞌaꞌ ajcuiꞌ ta̱cꞌanjelak joꞌ junak reheb laj tij xban nak eb laj tij nequeꞌmayejac joꞌ naxye lix chakꞌrab laj Moisés. 
HEB.8.5	Li cꞌaꞌru nequeꞌxba̱nu eb laj tij yal jun retalil li na-uxman saꞌ li choxa. Nakanau nak yal retalil xban li cꞌaꞌru quiyeheꞌ re laj Moisés nak oc re chixyi̱banquil li tabernáculo. Li Dios quixye re: Chaqꞌue retal ut chaba̱nu chixjunil joꞌ li retalil quincꞌut cha̱cuu saꞌ xbe̱n li tzu̱l Sinaí. (Ex. 25:40) 
HEB.8.6	Aꞌut lix cꞌanjel li Jesucristo numtajenak xcuanquil chiru li queꞌxba̱nu chak eb laj tij junxil. Saꞌ li acꞌ contrato li Jesucristo chic naa̱tinac chikix chiru li Dios. Kꞌaxal cha̱bil li acꞌ contrato xban nak riqꞌuin aꞌan kꞌaxal lokꞌ cuiꞌchic li yechiꞌinbil ke xban li Dios. 
HEB.8.7	Cui ta tzꞌakal re ru li contrato quixba̱nu chak junxil incꞌaꞌ raj chic quixqꞌue junak acꞌ contrato. 
HEB.8.8	Aban li Dios quiril nak incꞌaꞌ us yo̱queb chixba̱nunquil li tenamit li cuanqueb rubel xcuanquil li xbe̱n contrato. Joꞌcan nak quixye reheb li tzꞌi̱banbil saꞌ li Santil Hu:
HEB.8.8	Ta̱cuulak xkꞌehil nak tinba̱nu junak chic li acꞌ contrato riqꞌuineb li tenamit Israel ut Judá.
HEB.8.9	Li contrato aꞌin ma̱cuaꞌ joꞌ li quinba̱nu chak reheb lix xeꞌto̱nil yucuaꞌeb nak quicuisiheb chak saꞌ li tenamit Egipto. Incꞌaꞌ queꞌxba̱nu li naxye li contrato. Xban aꞌan quebintzꞌekta̱na.
HEB.8.10	Aꞌin li contrato tinba̱nu riqꞌuineb reheb laj Israel. Ta̱cuulak xkꞌehil nak tinqꞌue lin chakꞌrab saꞌ lix cꞌaꞌuxeb ut tinqꞌue ajcuiꞌ saꞌ li ra̱meb. La̱inak lix Dios ut aꞌanakeb lin tenamit.
HEB.8.11	Incꞌaꞌ chic teꞌxchꞌolob xya̱lal chicuix chiruheb li ras ri̱tzꞌin xban nak chi cocꞌ chi ni̱nk teꞌxnau chic anihin.
HEB.8.12	Tincuy lix ma̱queb ut ma̱ jun cua chic tincꞌoxla lix ma̱usilaleb, chan li Dios. (Jer. 31:31-34)
HEB.8.13	Nak li Dios quixye nak tixba̱nu jun chic li acꞌ contrato aꞌan naraj naxye nak li najter contrato yo̱ chi sachc xcuanquil ut ma̱cꞌaꞌ chic xcꞌanjel ta̱cana̱k.
HEB.9.1	Li xbe̱n contrato cuan xchakꞌrab naxye chanru nak nalokꞌoniman li Dios ut cuan jun li muheba̱l re lokꞌoni̱nc yi̱banbil xbaneb li cui̱nk tabernáculo xcꞌabaꞌ. 
HEB.9.2	Joꞌcaꞌin nak yi̱banbil li naꞌajej. Tasbil saꞌ xyi riqꞌuin jun nimla tꞌicr. Saꞌ li xbe̱n tasal cuan li candil cuukub xxamlel ut cuan ajcuiꞌ li me̱x bar naqꞌueman cuiꞌ li mayejanbil caxlan cua. Li xbe̱n tasal aꞌan Santil Naꞌajej xcꞌabaꞌ. 
HEB.9.3	Li naꞌajej li cuan jun pacꞌal li tꞌicr, aꞌan Lokꞌlaj Santil Naꞌajej xcꞌabaꞌ. 
HEB.9.4	Aran cuan jun xcꞌatbal li pom yi̱banbil riqꞌuin oro, ut cuan ajcuiꞌ jun li Lokꞌlaj Ca̱x letzbil oro chirix. Chi saꞌ li Lokꞌlaj Ca̱x aꞌan cuan li xar oro bar cuiꞌ cꞌu̱lanbil li maná. Cꞌu̱lanbil ajcuiꞌ saꞌ li ca̱x lix xukꞌ laj Aarón li quituxmec ut qui-atzꞌumac. Ut cꞌu̱lanbil ajcuiꞌ aran li cuib chi pec ti̱c ru li tzꞌi̱banbil cuiꞌ li laje̱b chi chakꞌrab. 
HEB.9.5	Ut saꞌ xbe̱n li Lokꞌlaj Ca̱x cuan cuib li querubines yi̱banbileb riqꞌuin oro chanchaneb li ángel. Aꞌan retalil nak cuan li Dios aran. Lix xiqꞌueb naxcꞌul rib saꞌ xbe̱n lix tzꞌapbal re li ca̱x bar naqꞌueman cuiꞌ li mayej quicꞌ re xcuybal li ma̱c. Abanan anakcuan incꞌaꞌ takachꞌolob nabal chic chirix aꞌan. 
HEB.9.6	Joꞌcaꞌin nak queꞌcꞌanjelac saꞌ li naꞌajej li queꞌxlokꞌoni cuiꞌ li Dios. Rajlal cutan queꞌoc laj tij saꞌ li xbe̱n tasal chixba̱nunquil lix cꞌanjel. 
HEB.9.7	Aban saꞌ lix cab tasal caꞌaj cuiꞌ li xyucuaꞌil aj tij na-oc jun sut chiru li jun chihab. Ut nak na-oc saꞌ li Lokꞌlaj Santil Naꞌajej aꞌan, naxcꞌam xquiqꞌuel li xul ut naxmayeja re ta̱cuyekꞌ lix ma̱c aꞌan ut re ajcuiꞌ nak ta̱cuyekꞌ xma̱queb li tenamit. 
HEB.9.8	Riqꞌuin li a̱tin aꞌin, chirix li lokꞌoni̱nc junxil saꞌ li tabernáculo, li Santil Musikꞌej naxcꞌut chiku nak moco yalak ani ta naru na-oc toj chi saꞌ li Lokꞌlaj Santil Naꞌajej riqꞌuin li Dios xban nak toj cuan xcꞌanjel li najter chakꞌrab chiruheb ut toj yo̱queb chi cꞌanjelac saꞌ li xbe̱n tasal. Joꞌcan nak li xbe̱n tasal aꞌan naramoc re li oqueba̱l chiruheb saꞌ li Lokꞌlaj Santil Naꞌajej. 
HEB.9.9	Chixjunil aꞌin, aꞌan jun retalil chokꞌ ke anakcuan nak junxil quilajeꞌmayejac. Aban li cꞌatbil mayej ut li cꞌaꞌak chic re ru chi mayejil incꞌaꞌ quirisi lix ma̱queb. 
HEB.9.10	Saꞌ lix pa̱ba̱leb junxil cuan li chakꞌrab chirix li cꞌaꞌru teꞌxtzaca ut cꞌaꞌru teꞌrucꞌ joꞌ ajcuiꞌ chanru nak teꞌchꞌajok re xsantobresinquileb rib. Usta incꞌaꞌ quijala lix naꞌlebeb, aban tento queꞌxba̱nu li chakꞌrab aꞌan toj quicuulac xkꞌehil nak li Dios quixjal nak quixqꞌue li acꞌ naꞌleb. 
HEB.9.11	Aban ac xcꞌulun li Jesucristo ut aꞌan chic li tzꞌakal xyucuaꞌil aj tij chokꞌ ke la̱o. Ut xkacꞌul li rusilal li Dios li quixqꞌue ke saꞌ li acꞌ contrato. Li Jesucristo incꞌaꞌ nacꞌanjelac saꞌ junak tabernáculo yi̱banbil xbaneb li cui̱nk arin saꞌ ruchichꞌochꞌ. Kꞌaxal lokꞌ cuiꞌchic li naꞌajej li nacꞌanjelac cuiꞌ. 
HEB.9.12	Li Ka̱cuaꞌ Jesucristo co̱ saꞌ li Lokꞌlaj Santil Naꞌajej saꞌ choxa. Aꞌan incꞌaꞌ quixmayeja xquiqꞌuel li chiba̱t chi moco ral cuacax. Quixmayeja ban lix lokꞌlaj quiqꞌuel. Jun sut ajcuiꞌ quixmayeja rib re xqꞌuebal li kacolbal chi junelic. 
HEB.9.13	Saꞌ lix pa̱ba̱leb junxil cuan nak riqꞌuin li cꞌaꞌru nequeꞌxba̱nu laj tij, nequeꞌxmux ru lix cꞌanjel saꞌ li tabernáculo. Ut re xsachbal lix paltileb queꞌxmayeja li chiba̱t ut li toro. Lix quiqꞌuel ut lix chahil li cꞌatbil tukꞌ ix cuacax narachrachi̱c saꞌ xbe̱neb laj tij. 
HEB.9.14	Cui lix quiqꞌuel li xul naru naxsach lix paltileb, kꞌaxal nim cuiꞌchic xcuanquil lix quiqꞌuel li Jesucristo xban nak aꞌan narisi li kama̱c. Li Santil Musikꞌej quixtenkꞌa li Jesucristo nak quixmayeja rib chiru li Dios re xtojbal rix li kama̱c. Li Jesucristo tzꞌakal cha̱bil. Ma̱cꞌaꞌ xma̱c ut lix quiqꞌuel narisi li kama̱c li nacꞌamoc chak re li ca̱mc saꞌ kabe̱n. Naxsakobresi li kacꞌaꞌux re nak caꞌaj cuiꞌ chiru li yoꞌyo̱quil Dios tocꞌanjelak. 
HEB.9.15	Anakcuan cuan li acꞌ contrato xban xcamic li Jesucristo. Chixjunileb li bokbileb xban li Dios ta̱cua̱nk xcuybal lix ma̱queb, eb li queꞌcuan rubel xcuanquil li xbe̱n contrato joꞌ ajcuiꞌ la̱o li cuanco rubel xcuanquil li acꞌ contrato. Ut ta̱cua̱nk kayuꞌam chi junelic joꞌ quixyechiꞌi li Dios. Li Jesucristo quicam chiru cruz re kacolbal. Riqꞌuin lix lokꞌlaj quiqꞌuel quixtoj rix li kama̱c. 
HEB.9.16	La̱ex ac nequenau nak junak cui̱nk cuan cꞌaꞌru re naxye cꞌaꞌru ta̱re̱chani li ralal xcꞌajol junju̱nk. Ut aꞌan ta̱uxma̱nk nak acak xcam. 
HEB.9.17	Li a̱tin aꞌin ma̱cꞌaꞌ xcꞌanjel nak toj yoꞌyo li xyehoc re. Toj chirix ban lix camic ta̱cꞌanjelak. 
HEB.9.18	Joꞌcan nak li xbe̱n contrato quixakaba̱c chak xcuanquil riqꞌuin xquiqꞌueleb li xul nak queꞌmayeja̱c. 
HEB.9.19	Nak laj Moisés quixye chixjunil li chakꞌrab reheb li tenamit, quixchap li cocꞌ rukꞌ li pim hisopo xcꞌabaꞌ ut caꞌchꞌin li caki lana. Quixtzꞌa saꞌ xquiqꞌuel li chiba̱t ut li ral cuacax yubil riqꞌuin haꞌ. Quixrachrachi li quicꞌ chiru li hu tzꞌi̱banbil cuiꞌ li chakꞌrab ut quixrachrachi ajcuiꞌ saꞌ xbe̱neb li tenamit. 
HEB.9.20	Tojoꞌnak quixye reheb: Riqꞌuin li quicꞌ aꞌin xakabanbil xcuanquil li contrato li quixqꞌue li Dios chokꞌ e̱re, chan. (Ex. 24:8) 
HEB.9.21	Ut laj Moisés quixrachrachi li quicꞌ chiru li tabernáculo joꞌ ajcuiꞌ chiru chixjunil li cꞌaꞌak re ru nacꞌanjelac saꞌ li tabernáculo re xlokꞌoninquil li Dios. 
HEB.9.22	Joꞌ tzꞌi̱banbil saꞌ li chakꞌrab, tento xsantobresinquil riqꞌuin quicꞌ chixjunil li quicꞌanjelac chiruheb. Ma̱cꞌaꞌ xcuybal li ma̱c cui incꞌaꞌ ta̱hoyekꞌ li quicꞌ.
HEB.9.23	Joꞌcan nak tento nak queꞌxrachrachi lix quiqꞌuel li xul chiru li tabernáculo joꞌ ajcuiꞌ chiruheb li cꞌaꞌ re ru cuan chi saꞌ re xsantobresinquileb. Li tabernáculo yal retalil li choxa. Ut li choxa santobresinbil riqꞌuin jun mayej kꞌaxal cuiꞌchic lokꞌ. Aꞌan lix lokꞌlaj quiqꞌuel li Ka̱cuaꞌ Jesucristo. 
HEB.9.24	Li Cristo incꞌaꞌ nacꞌanjelac saꞌ junak tabernáculo yi̱banbil xbaneb li cui̱nk. Nacꞌanjelac ban saꞌ choxa. Li tabernáculo quicuan, aꞌan yal retalil li choxa. Li Jesucristo co̱ saꞌ choxa ut anakcuan aran yo̱ chi jaloc a̱tin chikix chiru li Dios. 
HEB.9.25	Rajlal chihab na-oc lix yucuaꞌil aj tij saꞌ li Lokꞌlaj Santil Naꞌajej ut naxmayeja xquiqꞌuel li xul. Aban moco joꞌcan ta quixba̱nu li Jesucristo. Aꞌan jun sut ajcuiꞌ quixmayeja lix lokꞌlaj quiqꞌuel nak quicam. 
HEB.9.26	Cui ta quixmayeja rib nabal sut, nabal sut raj quicam chalen saꞌ xticlajic li ruchichꞌochꞌ. Aban incꞌaꞌ quixba̱nu chi joꞌcan. Li Jesucristo quicꞌulun re xrakbal li xbe̱n contrato ut jun sut ajcuiꞌ quixmayeja rib. Ut riqꞌuin aꞌan cuan xcuybal li ma̱c. 
HEB.9.27	Chixjunil li tenamit jun sut ajcuiꞌ teꞌca̱mk ut li Ka̱cuaꞌ Dios ta̱rakok a̱tin saꞌ xbe̱neb. 
HEB.9.28	Joꞌcan nak li Jesucristo jun sut ajcuiꞌ quixmayeja rib re risinquil lix ma̱queb li qꞌuila tenamit. Mokon tol-e̱lk cuiꞌchic, aban ma̱cuaꞌ chic re cuyuc ma̱c ta̱cha̱lk. Tol-e̱lk ban li Jesucristo re xtzꞌakobresinquil li kacolbal chikajunil li yo̱co chi yoꞌoni̱nc re.
HEB.10.1	Li chakꞌrab li quiqꞌueheꞌ re laj Moisés yal retalil li usilal talajeꞌcha̱lk mokon. Saꞌ li chakꞌrab aꞌan naxye nak teꞌmayejak rajlal chihab aban moco riqꞌuin ta li mayejac quiti̱cobresi̱c lix yuꞌameb. 
HEB.10.2	Cui ta riqꞌuin li mayejac ta̱e̱lk lix ma̱queb incꞌaꞌ raj chic nequeꞌmayejac rajlal chihab. Abanan nequeꞌrecꞌa saꞌ li ra̱meb nak toj cuan lix ma̱queb. Joꞌcan nak incꞌaꞌ queꞌxcanab li mayejac. 
HEB.10.3	Lix ya̱lal li mayejac nequeꞌxba̱nu aꞌan re xjulticanquil chiruheb nak toj cuanqueb xma̱c. 
HEB.10.4	Lix quiqꞌuel li chiba̱t ut li toro incꞌaꞌ narisi li ma̱c. 
HEB.10.5	Joꞌcan nak li Ka̱cuaꞌ Jesucristo, nak ac cha̱lc re saꞌ ruchichꞌochꞌ, quixye re li Acuabej Dios:
HEB.10.5	La̱in ninnau nak la̱at incꞌaꞌ nacacuaj lix quiqꞌuel li mayej xul. Incꞌaꞌ nacuulac cha̱cuu li cꞌaꞌak re ru chi mayejil. Joꞌcan nak tina̱qꞌue chi tzꞌejcualocꞌ.
HEB.10.6	Incꞌaꞌ nacuulac cha̱cuu li cꞌatbil mayej chi moco li cꞌaꞌak re ru chi mayejil re risinquil li ma̱c.
HEB.10.7	Ut quinye: Cueꞌquin, at Ka̱cuaꞌ, tinba̱nu li nacacuaj joꞌ tzꞌi̱banbil saꞌ li Santil Hu chicuix. (Sal. 40:6-8)
HEB.10.8	Joꞌcaꞌin quixye li Cristo re li Dios: Incꞌaꞌ nacuulac cha̱cuu li cꞌatbil mayej chi moco li cꞌaꞌak re ru chi mayejil re risinquil li ma̱c. Xelajeꞌxba̱nu aꞌin xban nak joꞌcan tzꞌi̱banbil saꞌ li chakꞌrab junxil. Quixye li a̱tin aꞌin usta ac tzꞌi̱banbil saꞌ li chakꞌrab nak teꞌmayejak. 
HEB.10.9	Ut quixye ajcuiꞌ: Cueꞌquin, at Ka̱cuaꞌ. Tinba̱nu li nacacuaj, chan. Joꞌcan nak li Dios quirisi xcuanquil li mayejac xul ut chokꞌ re̱kaj li mayej aꞌan quixqꞌue li Jesucristo chi ca̱mc chiru li cruz. 
HEB.10.10	Li Jesucristo quixba̱nu li quiraj li Dios nak quixmayeja rib chiru li cruz. Jun sut ajcuiꞌ quixmayeja rib, ut riqꞌuin lix camic cuybil li kama̱c ut santobresinbilo. 
HEB.10.11	Saꞌ xya̱nkeb laj Israel, chixjunileb laj tij cuulaj cuulaj nequeꞌmayejac ut li mayej aꞌan incꞌaꞌ narisi li ma̱c. 
HEB.10.12	Abanan li Jesucristo jun sut ajcuiꞌ quixmayeja rib nak quicam re xcuybal xsachbal li ma̱c. Chirix aꞌan co̱ saꞌ choxa ut quicꞌojla saꞌ xnim ukꞌ li Dios. 
HEB.10.13	Ut aran yo̱ chiroybeninquil nak ta̱cuulak xkꞌehil nak tixyekꞌ saꞌ rok eb li xicꞌ nequeꞌiloc re. 
HEB.10.14	Xban nak jun sut ajcuiꞌ quixmayeja rib li Jesucristo nak quicam chiru li cruz, ma̱cꞌaꞌ chic xma̱queb chiru li Dios li santobresinbileb. 
HEB.10.15	Joꞌcan ajcuiꞌ li Santil Musikꞌej naxchꞌolob xya̱lal chiku nak aꞌan tzꞌakal ya̱l xban nak joꞌcaꞌin naxye saꞌ li Santil Hu:
HEB.10.16	Aꞌin li contrato tinqꞌue reheb, chan li Dios. Ta̱cuulak xkꞌehil nak tinqꞌue lin chakꞌrab saꞌ lix cꞌaꞌuxeb ut tinqꞌue ajcuiꞌ saꞌ li ra̱meb.
HEB.10.17	Ut quixye ajcuiꞌ:
HEB.10.17	Incꞌaꞌ chic ta̱nak saꞌ inchꞌo̱l lix ma̱queb chi moco lix ma̱usilaleb. (Jer. 31:33-34)
HEB.10.18	Joꞌcan nak cui ac cuybil sachbil li kama̱c, ma̱cꞌaꞌ chic xcꞌanjel li mayejac re risinquil li ma̱c.
HEB.10.19	Joꞌcan utan ex herma̱n, anakcuan naru tocua̱nk chi sum a̱tin riqꞌuin li Dios xban nak quihoyeꞌ lix lokꞌlaj quiqꞌuel li Jesucristo nak quicam chiru li cruz saꞌ kacꞌabaꞌ. 
HEB.10.20	Riqꞌuin lix camic li Jesucristo quixsach xcuanquil li tꞌicr li quicuan saꞌ li tabernáculo ut quixqꞌue li acꞌ naꞌleb re xtaubal li junelic yuꞌam ut anakcuan naru tocua̱nk chi sum a̱tin riqꞌuin li Dios. 
HEB.10.21	Li Jesucristo, aꞌan lix yucuaꞌil aj tij chokꞌ ke la̱o li ralal xcꞌajol li Dios. 
HEB.10.22	Joꞌcan nak chikaqꞌue kib rubel xcuanquil li Dios chi anchal kachꞌo̱l ut chi ma̱cꞌaꞌak kaxiu xban nak nakecꞌa nak ma̱cꞌaꞌ chic li kama̱c. Chꞌajbil chic li ka̱m xban xquiqꞌuel li Jesucristo ut cubsinbil chic kahaꞌ. 
HEB.10.23	Joꞌcan nak cauhak taxak kachꞌo̱l saꞌ li kapa̱ba̱l xban nak li Dios naxqꞌue li cꞌaꞌru naxyechiꞌi ke. 
HEB.10.24	Chikasicꞌ chanru takatenkꞌa kib re nak takara kib ut chikaba̱nu usilal chi kibil kib. 
HEB.10.25	Cuanqueb li incꞌaꞌ nequeꞌxic saꞌ li chꞌutubaj ib. Abanan incꞌaꞌ takaba̱nu joꞌ nequeꞌxba̱nu eb aꞌan. Junelic ban takachꞌutub kib re xlokꞌoninquil li Dios. Chikaqꞌue xcacuub li kachꞌo̱l chi kibil kib. Tento takaba̱nu aꞌan xban nak chi se̱b tol-e̱lk li Jesucristo. 
HEB.10.26	Cui junelic yo̱co chi ma̱cobc chi ac nakanau xya̱lal li ra̱tin li Dios, ma̱cꞌaꞌ chic xcuybal li kama̱c xban nak nakanau nak ma̱c yo̱co chixba̱nunquil. 
HEB.10.27	Cui junelic yo̱ko chi ma̱cobc, caꞌaj chic li rakba a̱tin ut lix xamlel li tojba ma̱c yo̱co chiroybeninquil bar cuiꞌ teꞌcꞌatekꞌ li xicꞌ nequeꞌiloc re li Ka̱cuaꞌ Dios. 
HEB.10.28	Junxil incꞌaꞌ qui-ileꞌ xtokꞌoba̱l ru li ani quikꞌetoc re xchakꞌrab laj Moisés. Cui cuan cuib malaj oxib li queꞌxye nak ya̱l nak xkꞌet li chakꞌrab, quirakeꞌ a̱tin saꞌ xbe̱n ut queꞌxcamsi. 
HEB.10.29	Numtajenak cuiꞌchic ra teꞌxcꞌul li nequeꞌtzꞌekta̱nan re li Ralal li Dios ut nequeꞌxsach xcuanquil lix quiqꞌuel xban nak riqꞌuin xquiqꞌuel li Jesucristo xakabanbil xcuanquil li acꞌ contrato ut santobresinbilo la̱o. Numtajenak cuiꞌchic ra teꞌxcꞌul li nequeꞌxmajecua li Santil Musikꞌej li naqꞌuehoc ke li rusilal li Dios. 
HEB.10.30	La̱o nakanau nak li Dios quixye chi joꞌcaꞌin:
HEB.10.30	Caꞌaj cuiꞌ la̱in naru tinqꞌuehok xtojbal rix lix ma̱queb ut la̱in tinrahobtesiheb riqꞌuin li cꞌaꞌru quilajeꞌxba̱nu.
HEB.10.30	Ut quixye cuiꞌchic li Ka̱cuaꞌ:
HEB.10.30	La̱in tinrakok a̱tin saꞌ xbe̱n lin tenamit. (Deut. 32:35-36)
HEB.10.31	Kꞌaxal xucuajel nak ta̱rakok a̱tin li yoꞌyo̱quil Dios saꞌ xbe̱neb li nequeꞌtzꞌekta̱nan re. 
HEB.10.32	Aban chinak saꞌ e̱chꞌo̱l chanru xecꞌul junxil nak tojeꞌ xepa̱b li Cristo. Nabal chi raylal quilaje̱cꞌul ut incꞌaꞌ xchꞌinan e̱chꞌo̱l. 
HEB.10.33	Cuan saꞌ e̱ya̱nk li xicꞌ queꞌileꞌ ut queꞌhobeꞌ chiruheb li tenamit. Ut la̱ex quextzꞌakon riqꞌuin li raylal li queꞌxcꞌul. 
HEB.10.34	La̱ex quiyotꞌeꞌ e̱chꞌo̱l chi rilbal le̱ rech aj pa̱banelil li cuanqueb chi pre̱xil. Ut incꞌaꞌ quirahoꞌ saꞌ le̱ chꞌo̱l nak quimakꞌeꞌ che̱ru li cꞌaꞌru e̱re xban nak nequenau nak saꞌ li choxa cuan e̱ma̱tan kꞌaxal cuiꞌchic lokꞌ. Le̱ ma̱tan li cuan saꞌ choxa incꞌaꞌ nalaj incꞌaꞌ na-osoꞌ. 
HEB.10.35	Joꞌcan nak cauhak taxak e̱chꞌo̱l saꞌ le̱ pa̱ba̱l ut riqꞌuin aꞌan cuan e̱kꞌajca̱munquil. 
HEB.10.36	La̱ex tento te̱cuy li cꞌaꞌru na-ux e̱re re nak te̱ba̱nu li naraj li Dios. Ut riqꞌuin aꞌan te̱cꞌul li yechiꞌinbil e̱re xban li Dios. 
HEB.10.37	Joꞌcaꞌin tzꞌi̱banbil saꞌ li Santil Hu:
HEB.10.37	Chi se̱b tol-e̱lk li Cristo. Incꞌaꞌ ta̱ba̱yk chak.
HEB.10.38	Li ti̱c xchꞌo̱l xban inpa̱banquil cuan xyuꞌam chi junelic. Cui naxcanab inpa̱banquil, incꞌaꞌ ta̱sahokꞌ inchꞌo̱l riqꞌuin, chan li Dios. (Hab. 2:3-4)
HEB.10.39	Aban, la̱o ma̱cuaꞌo xcomoneb li nequeꞌxcanab xpa̱banquil li Dios. Eb aꞌan teꞌxic saꞌ xbalba. La̱o nakapa̱b li Dios ut tocolekꞌ.
HEB.11.1	¿Cꞌaꞌru li pa̱ba̱l? Li pa̱ba̱l aꞌan xnaubal nak relic chi ya̱l takacꞌul li yo̱co chiroybeninquil. Usta incꞌaꞌ nakil ru aban nakanau nak takacꞌul. 
HEB.11.2	Li Dios quisahoꞌ xchꞌo̱l riqꞌuineb li kaxeꞌto̱nil yucuaꞌ xban nak queꞌpa̱ban. 
HEB.11.3	Xban nak nakapa̱b li ra̱tin li Dios, nakanau nak li Dios quixyi̱b li choxa joꞌ ajcuiꞌ li ruchichꞌochꞌ. Ma̱cuaꞌ riqꞌuin cꞌaꞌak re ru quixyi̱b li ruchichꞌochꞌ. Yal riqꞌuin li ra̱tin quixyi̱b. 
HEB.11.4	Xban lix pa̱ba̱l laj Abel, quixqꞌue jun xmayej cha̱bil chiru li quixqꞌue laj Caín. Xban lix pa̱ba̱l, li Dios quixye nak ti̱c xchꞌo̱l ut quixcꞌul lix mayej. Usta camenak chic laj Abel, aban toj cuan retalil chokꞌ ke la̱o chanru nak quipa̱ban chiru li Dios. 
HEB.11.5	Xban lix pa̱ba̱l laj Enoc incꞌaꞌ quicam. Quicꞌameꞌ ban saꞌ choxa xban li Dios. Incꞌaꞌ chic queꞌxtau xban nak ac xcꞌameꞌ. Nakanau nak li Dios quisahoꞌ saꞌ xchꞌo̱l riqꞌuin nak toj ma̱jiꞌ nacꞌameꞌ saꞌ choxa xban nak joꞌcan tzꞌi̱banbil saꞌ li Santil Hu. 
HEB.11.6	Ma̱ jokꞌe ta̱sahokꞌ xchꞌo̱l li Dios riqꞌuin li ani incꞌaꞌ napa̱ban. Ma̱ ani naru nachal riqꞌuin li Dios cui incꞌaꞌ naxpa̱b nak cuan li Dios ut nak aꞌan naxqꞌue xkꞌajca̱munquil li ani nasicꞌoc re. 
HEB.11.7	Xban lix pa̱ba̱l laj Noé, li Dios quixye re cꞌaꞌru talajcꞌulma̱nk. Ut laj Noé quixpa̱b li quixye li Dios usta toj ma̱jiꞌ nacꞌulman. Quixyi̱b li nimla jucub cab re xcolbal rib aꞌan, joꞌ eb ajcuiꞌ li ralal xcꞌajol. Ut lix pa̱ba̱l laj Noé quixcꞌutbesi nak li cuanqueb saꞌ ruchichꞌochꞌ incꞌaꞌ queꞌpa̱ban. Joꞌcan nak queꞌcam. Xban nak quipa̱ban, li Dios quixye nak ti̱c xchꞌo̱l laj Noé. 
HEB.11.8	Xban lix pa̱ba̱l, laj Abraham qui-abin chiru li Dios nak quixye re nak ta̱e̱lk saꞌ li tenamit cuan cuiꞌ. Co̱ saꞌ li naꞌajej li quiyechiꞌi̱c re xban li Dios. Nak qui-el chak saꞌ li tenamit, co̱ chi incꞌaꞌ naxnau bar xic re. 
HEB.11.9	Xban lix pa̱ba̱l laj Abraham quicuan saꞌ li naꞌajej li quiyechiꞌi̱c re xban li Dios, ut quicuan aran joꞌ jun jalan xtenamit. Quixyi̱b xmuheba̱l tꞌicr xban nak yal numecꞌ re. Joꞌcan ajcuiꞌ queꞌxba̱nu laj Isaac ut laj Jacob xban nak aꞌaneb li teꞌe̱chani̱nk re li cꞌaꞌru quixyechiꞌi li Dios. 
HEB.11.10	Laj Abraham incꞌaꞌ quixyi̱b cha̱bil ochoch, xban nak yo̱ chiroybeninquil jun xnaꞌaj saꞌ li santil choxa. Li naꞌajej aꞌan yi̱banbil xban li Ka̱cuaꞌ Dios ut ta̱cua̱nk chi junelic. 
HEB.11.11	Xban lix pa̱ba̱leb, laj Abraham ut lix Sara quicuan jun lix cꞌulaꞌal saꞌ xti̱xilaleb, usta lix Sara aꞌan jun ixk incꞌaꞌ naqꞌuiresin. Aban queꞌxnau nak teꞌxcꞌul li cꞌaꞌru quiyechiꞌi̱c reheb xban li Dios. 
HEB.11.12	Usta ac ti̱x chic laj Abraham nak quiyoꞌla li ralal, abanan queꞌtam li ralal xcꞌajol. Lix qꞌuialeb li ralal xcꞌajol joꞌ xqꞌuial li chahim chiru li choxa ut joꞌ xqꞌuial li samaib li cuan chire li palau. Ut incꞌaꞌ naru rajlanquileb xban lix qꞌuialeb. 
HEB.11.13	Chixjunileb aꞌan quilajeꞌcam. Usta incꞌaꞌ queꞌxcꞌul chixjunil li cꞌaꞌru quiyechiꞌi̱c reheb xban li Dios, queꞌxpa̱b nak ta̱cꞌulma̱nk li yechiꞌinbil. Joꞌcan nak saheb saꞌ xchꞌo̱l. Queꞌxye nak li ruchichꞌochꞌ aꞌin ma̱cuaꞌ tzꞌakal xnaꞌajeb; yal numeleb ban saꞌ ruchichꞌochꞌ. 
HEB.11.14	Queꞌxye chi joꞌcaꞌin xban nak toj yo̱queb chiroybeninquil jun lix naꞌajeb. 
HEB.11.15	Li naꞌajej aꞌan ma̱cuaꞌ li naꞌajej queꞌel cuiꞌ chak. Cui ta aꞌan, quiru raj queꞌsukꞌi cuiꞌchic aran. 
HEB.11.16	Aban queꞌroybeni jun naꞌajej kꞌaxal cha̱bil, aꞌ li santil choxa. Joꞌcan nak li Dios incꞌaꞌ naxuta̱nac chixyebal nak aꞌan lix Dioseb xban nak quixcꞌu̱b jun li naꞌajej chokꞌ reheb. 
HEB.11.17	Laj Abraham quiyaleꞌ lix pa̱ba̱l xban li Dios nak quixye re nak tixmayeja li ralal. Jun ajcuiꞌ li ralal cuan, aban xban nak naxpa̱b li Dios, laj Abraham quixqꞌue laj Isaac chokꞌ xmayej. 
HEB.11.18	Quixqꞌue li ralal chokꞌ xmayej, usta aꞌan li quiyechiꞌi̱c re xban li Dios re nak teꞌta̱mk li ralal xcꞌajol. 
HEB.11.19	Cui ta quicam laj Isaac, laj Abraham ac naxnau nak nim xcuanquil li Dios re xcuaclesinquil cuiꞌchic chi yoꞌyo saꞌ xya̱nkeb li camenak. Naru xyebal nak chanchan aꞌan quixba̱nu li Dios xban nak laj Abraham quixkꞌaxtesi li ralal re ca̱mc. Aban quikꞌaxtesi̱c cuiꞌchic re chi yoꞌyo xban li Dios. 
HEB.11.20	Laj Isaac quixpa̱b nak li Dios tixqꞌue li quixyechiꞌi re. Joꞌcan nak quixye reheb laj Jacob ut laj Esaú nak li Dios ta̱osobtesi̱nk reheb nak ta̱cuulak xkꞌehil. 
HEB.11.21	Laj Jacob quixpa̱b nak tixcꞌul li quiyechiꞌi̱c re xban li Dios. Joꞌcan nak ac ca̱mc re, laj Jacob quirosobtesiheb li ralal laj José. Ut chirix aꞌan, laj Jacob quixxulub rib saꞌ xbe̱n lix xukꞌ ut quixlokꞌoni li Dios. 
HEB.11.22	Xban lix pa̱ba̱l laj José, nak ac ca̱mc re, quixjultica reheb laj Israel nak saꞌ jun cutan teꞌe̱lk saꞌ li tenamit Egipto. Ut quixye ajcuiꞌ reheb nak teꞌxcꞌam lix bakel nak teꞌe̱lk saꞌ li tenamit aꞌan. 
HEB.11.23	Xban lix pa̱ba̱leb lix naꞌ xyucuaꞌ laj Moisés, nak quiyoꞌla laj Moisés, oxib po queꞌxmuk chiru li rey. Queꞌril nak cꞌajoꞌ xchakꞌal ru li cꞌulaꞌal ut incꞌaꞌ queꞌxucuac chi xkꞌetbal lix chakꞌrab li rey nak quixye nak teꞌcamsi̱k li cꞌulaꞌal li cocꞌ te̱lom. 
HEB.11.24	Xban lix pa̱ba̱l laj Moisés, nak quicui̱nkiloꞌ incꞌaꞌ quiraj nak teꞌxye nak lix rabin li rey, aꞌan lix naꞌ. 
HEB.11.25	Incꞌaꞌ quiraj tzꞌako̱nc saꞌ li sahil chꞌo̱lej cuanqueb cuiꞌ laj Egipto. Quixnau nak li sahil chꞌo̱lej aꞌan yal nanumeꞌ. Quiraj ban xcꞌulbal li raylal li yo̱queb chixcꞌulbal laj Israel lix tenamit li Dios. 
HEB.11.26	Naxnau nak kꞌaxal lokꞌ nak tixcꞌul li raylal saꞌ xcꞌabaꞌ li Cristo chiru xcꞌulbal lix biomal li tenamit Egipto. Ut yo̱ chiroybeninquil lix kꞌajca̱munquil li ta̱qꞌuehekꞌ re xban li Dios. 
HEB.11.27	Xban xpa̱ba̱l laj Moisés qui-el chak saꞌ li tenamit Egipto ut incꞌaꞌ quixucuac chiru li rey usta yo̱ xjoskꞌil saꞌ xbe̱n. Quixcacuubresi xchꞌo̱l xban nak naxnau nak li Dios cuan riqꞌuin. Chanchan li yo̱ chirilbal ru, aban li Dios ma̱ ani na-iloc ru. 
HEB.11.28	Xban lix pa̱ba̱l, laj Moisés quixba̱nu li pascua joꞌ quiyeheꞌ re xban li Dios. Nak e̱lqueb re Egipto quixtakla xqꞌuebal xquiqꞌuel li carner chiruheb li puerta. Ut nak quinumeꞌ li ángel chi camsi̱nc, ma̱ jun li xbe̱n ralaleb laj Israel quixcamsi. 
HEB.11.29	Xban lix pa̱ba̱leb laj Israel, queꞌnumeꞌ saꞌ xyi li caki palau. Chaki chꞌochꞌ li queꞌnumeꞌ cuiꞌ. Ut joꞌcan ajcuiꞌ queꞌraj xba̱nunquil eb laj Egipto. Aban incꞌaꞌ queꞌru xban nak li haꞌ quixjunaji rib saꞌ xbe̱neb ut aran queꞌosoꞌ chixjunileb. 
HEB.11.30	Xban lix pa̱ba̱leb laj Israel, cuukub cutan queꞌxsuti rix li tenamit Jericó. Ut saꞌ xcuuk li cutan quitꞌaneꞌ li tzꞌac li sutsu cuiꞌ li tenamit. Ut queꞌre̱chani li tenamit. 
HEB.11.31	Lix Rahab aꞌan jun ixk naxcꞌayi rib nak quicuan. Xban nak quipa̱ban, quixtenkꞌaheb laj Israel li queꞌchal chixqꞌuebal retal li tenamit. Xban lix pa̱ba̱l, lix Rahab incꞌaꞌ quicam saꞌ xya̱nkeb li incꞌaꞌ queꞌpa̱ban re li Dios. 
HEB.11.32	Toj cuan raj nabal tinserakꞌi e̱re, aban incꞌaꞌ ta̱tzꞌaklok li cutan re tinserakꞌik chirix lix pa̱ba̱leb laj Gedeón, laj Barac, laj Sansón, ut laj Jefté; ut tinye ajcuiꞌ raj e̱re chanru lix pa̱ba̱leb laj David, laj Samuel, ut eb li profeta. Aban incꞌaꞌ ta̱tzꞌaklok li cutan. 
HEB.11.33	Nak queꞌpletic riqꞌuin li jalanil tenamit, xban nak cuanqueb xpa̱ba̱l, queꞌre̱chani. Saꞌ xya̱lal queꞌtaklan ut xban lix pa̱ba̱leb queꞌxcꞌul li quiyechiꞌi̱c reheb xban li Dios. Cuan li queꞌqꞌueheꞌ saꞌ xya̱nkeb li cakcoj re teꞌtiꞌekꞌ, aban ma̱cꞌaꞌ queꞌux re xbaneb li cakcoj. 
HEB.11.34	Xban lix pa̱ba̱leb incꞌaꞌ queꞌcꞌat nak queꞌcuteꞌ saꞌ xam. Cuan queꞌcamsi̱c raj chi chꞌi̱chꞌ, aban incꞌaꞌ queꞌyoqꞌueꞌ. Riqꞌuin lix pa̱ba̱leb, queꞌqꞌueheꞌ xcacuilal li ma̱cꞌaꞌeb xmetzꞌe̱u. Nak queꞌpletic riqꞌuineb li jalanil tenamit, queꞌnumta xcuanquil saꞌ xbe̱neb xban li Dios toj retal queꞌre̱chani li tenamit. 
HEB.11.35	Cuanqueb ixk, xban lix pa̱ba̱leb, queꞌcuacli cuiꞌchic lix camenakeb chi yoꞌyo. Ut cuanqueb ajcuiꞌ queꞌrahobtesi̱c toj retal nak queꞌcam xban lix pa̱ba̱leb. Incꞌaꞌ queꞌraj nak teꞌachꞌaba̱k xbaneb li xicꞌ nequeꞌiloc reheb xban nak incꞌaꞌ queꞌraj xtzꞌekta̱nanquil li Dios. Ac nequeꞌxnau nak teꞌxcꞌul jun yuꞌam kꞌaxal cha̱bil saꞌ choxa nak teꞌcuacli̱k cuiꞌchic chi yoꞌyo. 
HEB.11.36	Cuan queꞌhobeꞌ, cuan queꞌsaqꞌueꞌ, ut cuan queꞌbaqꞌueꞌ ut queꞌqꞌueheꞌ saꞌ tzꞌalam. 
HEB.11.37	Cuan queꞌcamsi̱c chi pec ut cuan queꞌseteꞌ riqꞌuin jachleb cheꞌ. Queꞌyaleꞌ ra̱lenquil aban incꞌaꞌ queꞌxtzꞌekta̱na li Dios. Ut cuan ajcuiꞌ queꞌcamsi̱c riqꞌuin kꞌesnal chꞌi̱chꞌ. Quilajeꞌxbeni rib yalak bar ut riqꞌuin rix chiba̱t ut rix carner queꞌxyi̱b li rakꞌeb. Nebaꞌeb ut rahobtesinbileb. Kꞌaxal ra queꞌxcꞌul. 
HEB.11.38	Ma̱cuaꞌ raj xcꞌulubeb li incꞌaꞌ useb xnaꞌleb nak teꞌcua̱nk laj pa̱banel saꞌ xya̱nkeb. Xban nak queꞌrahobtesi̱c, eb laj pa̱banel quilajeꞌe̱lelic chiruheb ut queꞌcuan yalak bar saꞌ li chaki chꞌochꞌ, saꞌ tzu̱l, ut queꞌcuan ajcuiꞌ saꞌ li ochoch pec. 
HEB.11.39	Nak nakabi aꞌin chirixeb laj pa̱banel, nakanau nak tzꞌakal re ru lix pa̱ba̱leb. Aban toj ma̱jiꞌ quitzꞌakloc ru lix colbaleb li quiyechiꞌi̱c reheb xban li Dios. 
HEB.11.40	Li Dios quiraj nak yo̱keb chi oybeni̱nc re nak teꞌtzꞌako̱nk kochben riqꞌuin li kꞌaxal lokꞌ yechiꞌinbil ke. Aꞌan li kacolbal saꞌ xcꞌabaꞌ li Jesucristo.
HEB.12.1	Numtajenak xqꞌuialeb laj pa̱banel li queꞌcuan chak najter. Kaqꞌuehak retal chanru lix pa̱ba̱leb. Chanru nak queꞌpa̱ban chak aꞌan, joꞌcan ajcuiꞌ takaba̱nu la̱o. Cui junak naraj a̱linac, narisi chixjunil li naa̱lobresin re ut naxyal xkꞌe chi a̱linac. Joꞌcan ajcuiꞌ takaba̱nu la̱o. Takacanab chixjunil li cꞌaꞌak re ru nachꞌiꞌchꞌiꞌin ke saꞌ li kapa̱ba̱l ut takacanab ajcuiꞌ li ma̱c li nachapoc ke. Chikacuyak taxak li cꞌaꞌak re ru tento xcuybal re nak takaba̱nu joꞌ naraj li Dios. 
HEB.12.2	Kaqꞌuehak kachꞌo̱l chixta̱kenquil li Jesucristo laj cꞌamol be chiku. Aꞌan naqꞌuehoc re li kapa̱ba̱l ut naxtzꞌakobresi ru. Usta xuta̱nal li ca̱mc quixcꞌul chiru li cruz, abanan incꞌaꞌ quixqꞌue saꞌ xchꞌo̱l. Ut quixcuy li raylal saꞌ kacꞌabaꞌ la̱o xban nak lix sahilal xchꞌo̱l quiqꞌueheꞌ re mokon. Ut anakcuan cuan saꞌ choxa saꞌ xnim ukꞌ li Dios.
HEB.12.3	Cheqꞌuehak retal chanru nak quixcuy li rahobtesi̱c li Jesucristo xbaneb laj ma̱c. Joꞌcan ajcuiꞌ la̱ex. Checuyak li ra xi̱cꞌ ut incꞌaꞌ chichꞌina̱nk e̱chꞌo̱l saꞌ le̱ pa̱ba̱l. 
HEB.12.4	La̱ex toj ma̱jiꞌ nequexcamsi̱c xban nak nequeqꞌue e̱chꞌo̱l chixcolbal e̱rib chiru li ma̱c. 
HEB.12.5	¿Ma ac xsach saꞌ e̱chꞌo̱l li cꞌaꞌru quixye li Dios re xchꞌolobanquil le̱ naꞌleb? Li Dios naa̱tinac e̱riqꞌuin joꞌ naa̱tinac junak yucuaꞌbej riqꞌuin lix cocꞌal. Joꞌcaꞌin tzꞌi̱banbil saꞌ li Santil Hu:
HEB.12.5	Ex cualal incꞌajol, me̱tzꞌekta̱na le̱ tijbal li ninye e̱re, chi moco chichꞌina̱nk e̱chꞌo̱l nak nequexinkꞌus.
HEB.12.6	La̱in nintij li ani ninra ut ninkꞌus chi cau li ani nincꞌul chokꞌ cualal incꞌajol. (Prov. 3:11-12)
HEB.12.7	Tento nak te̱cuy li tijecꞌ re nak te̱tau e̱naꞌleb. Joꞌcan nak nequexxtij li Dios xban nak la̱ex li ralal xcꞌajol. ¿Ma cuan ta biꞌ junak alalbej incꞌaꞌ natijeꞌ xban lix yucuaꞌ? 
HEB.12.8	Cui li Dios incꞌaꞌ nequextij joꞌ nak naxtijeb chixjunileb li ralal xcꞌajol, aꞌan naraj naxye nak la̱ex ma̱cuaꞌex tzꞌakal ralal xcꞌajol. Ut li Dios ma̱cuaꞌ ajcuiꞌ tzꞌakal e̱yucuaꞌ. 
HEB.12.9	Saꞌ kacaꞌchꞌinal, li kanaꞌ kayucuaꞌ nocoeꞌxkꞌus ut naka-oxlokꞌiheb. ¿Ma tojaꞌ ta chic li kachoxahil yucuaꞌ incꞌaꞌ takapa̱b nak toxkꞌus? Cui nakapa̱b li kakꞌusbal naxqꞌue li Dios, cua̱nk kayuꞌam chi junelic. 
HEB.12.10	Saꞌ kacaꞌchꞌinal li kanaꞌ kayucuaꞌ nocoeꞌxkꞌus joꞌ nequeꞌcuulac chiruheb aꞌan. Aban li Ka̱cuaꞌ Dios nocoxkꞌus chi tzꞌakal. Nocoxkꞌus re nak ta̱ti̱cokꞌ kachꞌo̱l ut toxsantobresi xban nak aꞌan santo. 
HEB.12.11	Relic chi ya̱l nak nakacꞌul li kakꞌusbal moco sa ta nakecꞌa. Ra ban nakecꞌa nak nocokꞌuseꞌ. Abanan cui nakacuy kꞌusecꞌ mokon nakatau xya̱lal nak riqꞌuin li kꞌusecꞌ nacha̱biloꞌ li kayuꞌam ut ta̱tukla̱k ajcuiꞌ li kachꞌo̱l.
HEB.12.12	Checacuubresihak le̱ rok e̱rukꞌ li ma̱cꞌaꞌ xmetzꞌe̱u. Lix ya̱lal li jaljo̱quil ru a̱tin aꞌan aꞌin: Checacuubresi le̱ chꞌo̱l re nak incꞌaꞌ ta̱chꞌina̱nk e̱chꞌo̱l saꞌ le̱ pa̱ba̱l. 
HEB.12.13	Ti̱cobresihomak ru le̱ be re nak li ye̱k incꞌaꞌ chic tixbachꞌ li rok; ta̱cacuu̱k ban. Naraj naxye: ti̱cak taxak le̱ yuꞌam re nak li toj acꞌ saꞌ lix pa̱ba̱l incꞌaꞌ ta̱chꞌina̱nk xchꞌo̱l. Teꞌcacuu̱k ban xchꞌo̱leb saꞌ lix pa̱ba̱leb. 
HEB.12.14	Chexcua̱nk saꞌ tuktu̱quil usilal riqꞌuineb le̱ ras e̱ri̱tzꞌin. Chexcua̱nk saꞌ ti̱quilal ut saꞌ santilal, xban nak cui ma̱cꞌaꞌ e̱santilal ma̱ jokꞌe te̱ril ru li Dios. 
HEB.12.15	Chetenkꞌa e̱rib che̱ribil e̱rib saꞌ le̱ pa̱ba̱l re nak ma̱ jun e̱re ta̱tzꞌekta̱na̱nk li rusilal li Dios. Cheba̱nu cue̱nt re nak incꞌaꞌ te̱yoꞌob li cꞌahi̱nc ib saꞌ e̱ya̱nk. Cui joꞌcan te̱ba̱nu naru naniman ru li chꞌaꞌajquilal ut ma̱re nabaleb teꞌxic cuiꞌchic saꞌ li ma̱c xban aꞌan. 
HEB.12.16	Ma̱ ani taxak junak saꞌ e̱ya̱nk yal tixlakꞌab rib chi incꞌaꞌ sumsu. Chi moco cheba̱nu joꞌ quixba̱nu laj Esaú nak quixtzꞌekta̱na lix lokꞌlaj ma̱tan. Laj Esaú quixcꞌul raj lix ma̱tan xban nak aꞌan li xbe̱n alalbej. Abanan quixtzꞌekta̱na lix ma̱tan xban nak quixcꞌayi yal riqꞌuin jun cuaꞌal chi cua. 
HEB.12.17	La̱ex nequenau nak mokon quixrahi raj cuiꞌchic xcꞌulbal li rosobtesinquil laj Esaú riqꞌuin lix yucuaꞌ. Abanan incꞌaꞌ chic quiru xban nak ac quixtzꞌekta̱na. Ta̱ya̱bak nak quixtzꞌa̱ma cuiꞌchic, aban incꞌaꞌ chic quiru. Ma̱cꞌaꞌ chic xjalenquil. 
HEB.12.18	La̱ex incꞌaꞌ queba̱nu joꞌ queꞌxba̱nu eb laj Israel najter kꞌe cutan. Eb aꞌan queꞌjiloc riqꞌuin li tzu̱l Sinaí nak li Dios quixqꞌue lix chakꞌrab re laj Moisés saꞌ li tzu̱l aꞌan. Quicuan xam. Quikꞌojyi̱noꞌ ut quicuan ajcuiꞌ ca̱k-sut-ikꞌ. 
HEB.12.19	Eb aꞌan queꞌrabi xya̱b li trompeta ut queꞌrabi ajcuiꞌ xya̱b xcux li Dios nak quia̱tinac riqꞌuineb. Ut queꞌxtzꞌa̱ma nak meꞌa̱tina̱c chic xban li Dios. 
HEB.12.20	Queꞌxye chi joꞌcan xban nak incꞌaꞌ queꞌxcuy rabinquil li chakꞌrab li naxye nak ta̱camsi̱k chi pec li ani ta̱xic aran saꞌ li tzu̱l, usta xul. (Ex. 19:12) 
HEB.12.21	Xban nak kꞌaxal xucuajel rilbal li yo̱ chi uxc saꞌ xbe̱n li tzu̱l, laj Moisés quixye: Cꞌajoꞌ nak ninxucuac ut ninsicsot xban inxiu, chan. (Deut. 9:19) 
HEB.12.22	Abanan la̱ex incꞌaꞌ xeba̱nu joꞌ queꞌxba̱nu eb laj Israel. Nak la̱ex nequepa̱b li Cristo, chanchan nak ac xexjiloc riqꞌuin li tzu̱l Sión. Sión naraj naxye li santil choxa cuan cuiꞌ li yoꞌyo̱quil Dios. Acꞌ Jerusalén nayeman ajcuiꞌ re li naꞌajej aꞌan. Aran cuanqueb li qꞌuila okꞌob chi ángel. Yo̱queb chixlokꞌoninquil li Dios. 
HEB.12.23	Junaj chic e̱ru la̱ex aj pa̱banel. Ut tzꞌi̱banbil le̱ cꞌabaꞌ saꞌ choxa. Textzꞌako̱nk saꞌ choxa e̱rochbeneb li ti̱queb xchꞌo̱l li ac tzꞌakobresinbil ruheb xban li Dios. Cuanquex chi sum a̱tin riqꞌuin li Dios li ta̱rakok a̱tin saꞌ xbe̱neb chixjunileb li cuanqueb saꞌ ruchichꞌochꞌ. 
HEB.12.24	Ut cuanquex chi sum a̱tin riqꞌuin li Ka̱cuaꞌ Jesucristo, li quixakaban xcuanquil li acꞌ contrato. Kꞌaxal nim xcuanquil lix quiqꞌuel li Jesucristo. Riqꞌuin aꞌan cuan xcuybal le̱ ma̱c. Ma̱cuaꞌ joꞌ li quicꞌ li quixmayeja laj Abel najter kꞌe cutan. 
HEB.12.25	Me̱tzꞌekta̱na li ra̱tin li Dios joꞌ queꞌxba̱nu eb laj Israel. Eb aꞌan incꞌaꞌ queꞌxcuy rabinquil xchakꞌrab li Dios ut queꞌxtzꞌekta̱na li ra̱tin nak quichꞌoloba̱c chak xya̱lal chiruheb aran saꞌ li tzu̱l. Ut quirakeꞌ a̱tin saꞌ xbe̱neb. Cui incꞌaꞌ queꞌcoleꞌ eb aꞌan, ¿ma tojaꞌ ta chic la̱o tocolekꞌ cui takatzꞌekta̱na li Dios li naa̱tinac chak toj saꞌ choxa? 
HEB.12.26	Najter nak li Dios quia̱tinac saꞌ li tzu̱l Sinaí, lix ya̱b xcux quirecꞌasi li naꞌajej aꞌan. Ut li Dios quixye: Saꞌ jun sut chic ma̱cuaꞌ caꞌaj cuiꞌ li ruchichꞌochꞌ tincuecꞌasi. Tincuecꞌasi ajcuiꞌ li choxa. (Ex. 19:18) 
HEB.12.27	Nak naxye “jun sut chic” naraj naxye nak tixsach li ruchichꞌochꞌ, li choxa, ut chixjunil li cꞌaꞌak re ru yi̱banbil. Aꞌut li incꞌaꞌ yi̱banbil, joꞌ li musikꞌanbil xban li Dios, aꞌan ta̱cana̱k chi junelic. 
HEB.12.28	Chikabantioxi chiru nak tocua̱nk riqꞌuin li Dios chi junelic saꞌ lix nimajcual cuanquilal. Aꞌan ma̱ jaruj ta̱osokꞌ. Cua̱nk ban chi junelic. Takalokꞌoni li Dios chi anchal kachꞌo̱l xban nak caꞌaj cuiꞌ aꞌan xcꞌulub lokꞌoni̱c. Kaqꞌuehak kachꞌo̱l chixba̱nunquil li cꞌaꞌru naraj aꞌan ut takaxucua ru. 
HEB.12.29	Li kaDios chanchan jun li xam xban nak tixsach chixjunil li incꞌaꞌ us.
HEB.13.1	Me̱canab xra̱bal e̱rib che̱ribil e̱rib xban nak junajex saꞌ le̱ pa̱ba̱l. 
HEB.13.2	Me̱kꞌetkꞌeti e̱rib chixcꞌulbal le̱ rulaꞌ. Checꞌuleb ban saꞌ usilal. Cuanqueb li queꞌxcꞌul li rulaꞌeb, abanan incꞌaꞌ nequeꞌxnau nak ángel li queꞌcuulac chi ulaꞌani̱nc reheb. 
HEB.13.3	Cherilak xtokꞌoba̱l ruheb li cuanqueb saꞌ tzꞌalam. Cherecꞌa̱k saꞌ le̱ ra̱m nak chanchan ajcuiꞌ la̱ex li cuanquex saꞌ tzꞌalam. Chinak ajcuiꞌ saꞌ e̱chꞌo̱l li nequeꞌhobeꞌ ut li nequeꞌrahobtesi̱c. Chanchan nak la̱ex ajcuiꞌ yo̱quex chi cꞌuluc re li raylal aꞌan. 
HEB.13.4	Us li sumla̱c aban tento che-oxlokꞌi le̱ sumlajic. Ma̱cꞌaꞌ cꞌaꞌru chebalakꞌi cuiꞌ e̱rib. Li Dios ta̱rakok a̱tin saꞌ xbe̱neb li nequeꞌxmux ru lix sumlajiqueb, joꞌ ajcuiꞌ saꞌ xbe̱neb laj coꞌbe̱t laj yumbe̱t. 
HEB.13.5	Me̱ra ru li tumin. Checꞌojobak ban e̱chꞌo̱l riqꞌuin li joꞌ qꞌuial cuan e̱re xban nak li Dios quixye: Junelic tatintenkꞌa, ut ma̱ jokꞌe tatincanab a̱junes. (Deut. 31:6) 
HEB.13.6	Joꞌcan nak naru takaye chi anchal kachꞌo̱l:
HEB.13.6	Li Ka̱cuaꞌ Dios natenkꞌan cue. Incꞌaꞌ ninxucua li cꞌaꞌru teꞌxba̱nu li xicꞌ nequeꞌiloc cue. (Sal. 118:6)
HEB.13.7	Chijulticokꞌ e̱re eb li queꞌcꞌamoc be che̱ru. Aꞌan queꞌxchꞌolob xya̱lal li ra̱tin li Dios. Cheqꞌuehak retal lix pa̱ba̱l ut lix yuꞌameb nak queꞌcuan saꞌ ruchichꞌochꞌ. Joꞌcan ajcuiꞌ cheba̱nuhak la̱ex. 
HEB.13.8	Li Jesucristo incꞌaꞌ najala chi moco najala lix naꞌleb. Ac aꞌan ajcuiꞌ chak chalen najter kꞌe cutan, aꞌan anakcuan ut aꞌanak chi junelic. 
HEB.13.9	Me̱qꞌue e̱rib chi balakꞌi̱c xbaneb laj balakꞌ, xban nak jalan jala̱nk li tijleb nequeꞌxye. Ma̱cuaꞌ li cꞌaꞌru nakatzaca li najaloc re li kayuꞌam. Aꞌ ban li rusilal li Dios najaloc re ut naxqꞌue xcacuil kachꞌo̱l. 
HEB.13.10	La̱o cuan jun ka-artal. Aꞌan nak quixmayeja rib li Ka̱cuaꞌ Jesucristo chiru li cruz. Eb laj tij incꞌaꞌ naru teꞌxtzaca li mayej aꞌan joꞌ queꞌxba̱nu chak najter saꞌ li tabernáculo nak queꞌxmayeja li xul. (Naraj naxye nak li colba-ib incꞌaꞌ natauman riqꞌuin xba̱nunquil li chakꞌrab. Natauman ban riqꞌuin xpa̱banquil li Cristo.) 
HEB.13.11	Lix yucuaꞌil aj tij saꞌ xya̱nkeb laj Israel naxcꞌam lix quiqꞌuel li xul saꞌ li Lokꞌlaj Santil Naꞌajej ut naxmayeja re risinquil li ma̱c. Aban lix tibel li xul naxcꞌat toj jun pacꞌal li tenamit. 
HEB.13.12	Joꞌcan ajcuiꞌ li Jesucristo quicꞌameꞌ toj jun pacꞌal li tenamit ut aran quicam chiru li cruz. Ut riqꞌuin lix lokꞌlaj quiqꞌuel li Jesucristo nocoxsantobresi. 
HEB.13.13	Kacanabak li kanajter naꞌleb ut chikata̱kehak li Jesucristo usta toj yo̱ko chi cꞌuluc raylal saꞌ xcꞌabaꞌ aꞌan. 
HEB.13.14	Li ruchichꞌochꞌ aꞌin ma̱cuaꞌ tzꞌakal kanaꞌaj. Yo̱co ban chiroybeninquil jun chic li kanaꞌaj kꞌaxal cha̱bil. Aꞌan li choxa. 
HEB.13.15	Joꞌcan ut junelic chikalokꞌonihak li Dios saꞌ xcꞌabaꞌ li Jesucristo, ut chikanima̱k ru. Cui takaba̱nu chi joꞌcan, aꞌan li kamayej chiru li Dios. 
HEB.13.16	Misach saꞌ e̱chꞌo̱l xba̱nunquil li usilal ut xtenkꞌanquil e̱rib che̱ribil e̱rib xban nak aꞌan jun li mayej nacuulac chiru li Dios. 
HEB.13.17	Chex-abi̱nk chiruheb laj cꞌamol be che̱ru, ut cheba̱nuhak li cꞌaꞌru nequeꞌxye e̱re xban nak eb aꞌan nequeꞌtenkꞌan e̱re saꞌ le̱ pa̱ba̱l. Aꞌaneb li teꞌxkꞌaxtesi xcue̱nt che̱rix chiru li Dios. Chetenkꞌaheb re nak sahakeb saꞌ xchꞌo̱l saꞌ lix cꞌanjeleb xban nak cui rahakeb saꞌ xchꞌo̱l, rahak ajcuiꞌ chokꞌ e̱re la̱ex. 
HEB.13.18	Ex herma̱n, tintzꞌa̱ma che̱ru nak chextijok chikix la̱o. Nakecꞌa nak ti̱c kachꞌo̱l ut nakaj nak junelic cua̱nko saꞌ ti̱quilal. 
HEB.13.19	Ut nintzꞌa̱ma ajcuiꞌ che̱ru nak chextijok chicuix. Aꞌ taxak li Dios chitenkꞌa̱nk cue re nak ta̱ru̱k tinxic cuiꞌchic chi junpa̱t che̱rilbal.
HEB.13.20	Aꞌ li Ka̱cuaꞌ Dios aꞌan laj qꞌuehol tuktu̱quil usilal, li Dios li quicuaclesin cuiꞌchic re chi yoꞌyo li Jesucristo saꞌ xya̱nkeb li camenak. Riqꞌuin lix lokꞌlaj quiqꞌuel li Jesucristo xakabanbil xcuanquil li acꞌ contrato chi junelic. Li Jesucristo na-iloc ke joꞌ junak cui̱nk narileb lix carner. 
HEB.13.21	Chicua̱nk taxak li rusilal li Dios e̱riqꞌuin re nak te̱ba̱nu li cꞌaꞌru naraj. Chixba̱nuhak taxak li Dios li cꞌaꞌru naraj e̱riqꞌuin saꞌ xcꞌabaꞌ li Jesucristo. Lokꞌoninbil taxak li Jesucristo chi junelic kꞌe cutan. Joꞌcan taxak. 
HEB.13.22	Ex herma̱n, nintzꞌa̱ma jun usilal che̱ru. Checuyak rabinquil li cua̱tin re xchꞌolobanquil e̱naꞌleb. Moco qꞌui ta li a̱tin xintzꞌi̱ba saꞌ li hu aꞌin. 
HEB.13.23	Nacuaj ajcuiꞌ xyebal e̱re nak li hermano Timoteo ac x-el saꞌ tzꞌalam. Cui nachal chi junpa̱t arin, cuochbenak nak toxic che̱rilbal. 
HEB.13.24	Cheqꞌuehak xsahil xchꞌo̱leb laj cꞌamol be che̱ru saꞌ le̱ pa̱ba̱l ut chixjunileb li kech aj pa̱banelil. Eb laj pa̱banel li cuanqueb arin Italia nequeꞌxtakla xsahil e̱chꞌo̱l. 
HEB.13.25	Li rusilal li Dios chicua̱nk e̱riqꞌuin. Joꞌcan taxak.
JAS.1.1	La̱in laj Santiago, laj cꞌanjel chiru li Dios ut chiru li Ka̱cuaꞌ Jesucristo. Yo̱quin chi tzꞌi̱bac e̱riqꞌuin la̱ex, li cablaju chi xte̱paleb laj Israel. Nintakla xsahil e̱chꞌo̱l la̱ex li xejeqꞌui e̱rib yalak bar saꞌ li junju̱nk chi naꞌajej.
JAS.1.2	Ex inherma̱n, chisahokꞌ taxak saꞌ e̱chꞌo̱l riqꞌuin li raylal nequecꞌul. Yalak cꞌaꞌru li raylal nachal saꞌ e̱be̱n, aꞌan yal re xyalbal rix le̱ pa̱ba̱l. 
JAS.1.3	La̱ex nequenau nak riqꞌuin li yalecꞌ nakacꞌul, nacacuu li kachꞌo̱l saꞌ li kapa̱ba̱l. 
JAS.1.4	Abanan junelic checuyak li raylal re nak tzꞌakalak e̱re e̱ru nak texcua̱nk. Cha̱bilakex ut ma̱cꞌaꞌ chexpaltokꞌ cuiꞌ. 
JAS.1.5	Cui cuan junak saꞌ e̱ya̱nk ta̱raj xnaꞌleb, chixtzꞌa̱mahak re li Dios, ut li Dios tixqꞌue chi anchal xchꞌo̱l ut chi nabal. 
JAS.1.6	Ut nak tixtzꞌa̱ma re li Dios, tento nak tixpa̱b nak ta̱qꞌuehekꞌ re xban li Dios. Moco yal ta xcab rix xchꞌo̱l nak tixtzꞌa̱ma. Tixtzꞌa̱ma ban chi anchal xchꞌo̱l. Li ani yal xcab rix xchꞌo̱l tixtzꞌa̱ma li cꞌaꞌru ta̱raj re li Dios, aꞌan chanchan li palau incꞌaꞌ tuktu ru. Lix chꞌo̱l li jun aꞌan chanchan li palau ecꞌasinbil xban li ikꞌ ut nacꞌameꞌ yalak bar. 
JAS.1.7	Cui yal xcab rix xchꞌo̱l nak tixtzꞌa̱ma, mixcꞌoxla nak tixcꞌul li cꞌaꞌru naxtzꞌa̱ma re li Dios. 
JAS.1.8	Li ani cuib ru lix chꞌo̱l, junpa̱t naxjal xcꞌaꞌux riqꞌuin li cꞌaꞌru naxcꞌoxla xba̱nunquil. 
JAS.1.9	Junak li herma̱n, usta ma̱cꞌaꞌ cuan re, chisahokꞌ saꞌ xchꞌo̱l xban nak aꞌan kꞌaxal lokꞌ chiru li Dios. 
JAS.1.10	Joꞌcan ajcuiꞌ junak biom chisahokꞌ saꞌ xchꞌo̱l usta nasach chixjunil li cꞌaꞌru cuan re xban nak lix biomal ma̱cꞌaꞌ na-oc cuiꞌ chiru li Dios. Li biomal chanchan li utzꞌuꞌuj nak na-osoꞌ. 
JAS.1.11	Li utzꞌuꞌuj nachakic xban li sakꞌe ut natꞌaneꞌ. Joꞌcan ajcuiꞌ li cuan xbiomal. Aꞌan ta̱ca̱mk usta toj yo̱k chixsicꞌbal xtzꞌakob lix biomal.
JAS.1.12	Us xak reheb li nequeꞌxcuy xnumsinquil li raylal ut incꞌaꞌ nequeꞌchꞌinan xchꞌo̱l. Li ani naxcuy xnumsinquil li yalecꞌ teꞌxcꞌul lix ma̱tan li naxyechiꞌi li Dios reheb li nequeꞌrahoc re. Ut lix ma̱taneb, aꞌan li yuꞌam chi junelic. 
JAS.1.13	Li ani nayaleꞌ rix lix pa̱ba̱l mixcꞌoxla nak aꞌ li Dios naqꞌuehoc re chi a̱le̱c. Li Dios ma̱ ani naxqꞌue chi a̱le̱c chi moco naa̱le̱c xban li incꞌaꞌ us. 
JAS.1.14	Li a̱le̱c nachal saꞌ xbe̱n li junju̱nk li naxqꞌue rib chi balakꞌi̱c xban li naxrahi ru. 
JAS.1.15	Riqꞌuin xrahinquil ru li cꞌaꞌru incꞌaꞌ us, naticla li ma̱c. Ut nak ac xnumta li ma̱c nachal li ca̱mc. 
JAS.1.16	Ex inherma̱n, me̱balakꞌi e̱rib chixcꞌoxlanquil nak li Dios naqꞌuehoc chak re li a̱le̱c saꞌ e̱be̱n. 
JAS.1.17	Xban nak chixjunil li cꞌaꞌak re ru tzꞌakal cha̱bil aꞌ li Dios saꞌ choxa naqꞌuehoc chak ke. Li Dios quiyi̱ban re li nacutanobresin ru li choxa. Li Dios ma̱cuaꞌ joꞌ li sakꞌe namoy ru. Li Dios incꞌaꞌ naxjal lix naꞌleb. Aꞌan ban chi junelic. 
JAS.1.18	Xban nak joꞌcan quiraj li Dios, joꞌcan nak quixye nak chiru li Dios chanchano li xbe̱n ru li racui̱mk li quixyoꞌobtesi chak.
JAS.1.19	Ex inherma̱n, raro̱quex inban. La̱ex ac nequenau lix ya̱lal aꞌin. Joꞌcan nak cheqꞌuehak e̱chꞌo̱l chi abi̱nc. Checꞌoxla chi us li oc e̱re chixyebal ut mexjoskꞌoꞌ. 
JAS.1.20	Xban nak cui nocojoskꞌoꞌ, incꞌaꞌ nakaba̱nu li cꞌaꞌru naraj li Dios. 
JAS.1.21	Joꞌcan ut nak checanabak xba̱nunquil li cꞌaꞌru incꞌaꞌ us ut chixjunil li ma̱usilal. Ut checꞌulak saꞌ xya̱lal li ra̱tin li Dios li qꞌuebil e̱re. Chicana̱k saꞌ e̱chꞌo̱l xban nak li ra̱tin cuan xcuanquil re e̱colbal. 
JAS.1.22	Chepa̱bak ut cheba̱nuhak li cꞌaꞌru naxye li ra̱tin li Dios. Me̱balakꞌi e̱rib chixcꞌoxlanquil nak tzꞌakal riqꞌuin caꞌaj cuiꞌ rabinquil li ra̱tin. Tento ban ajcuiꞌ xba̱nunquil li naxye li ra̱tin li Dios. 
JAS.1.23	Li ani narabi li ra̱tin li Dios ut incꞌaꞌ naxba̱nu li naxye, aꞌan chanchan jun li cui̱nk naril li ru saꞌ lem. 
JAS.1.24	Ut nak ac xril li ru, naxic ut saꞌ junpa̱t nasach saꞌ xchꞌo̱l chanru na-iloc. 
JAS.1.25	Lix chakꞌrab li Dios tzꞌakal re ru ut riqꞌuin xpa̱banquil aꞌan nakatau li kacolbal. Li ani naxqꞌue xchꞌo̱l chixtzolbal lix chakꞌrab li Dios incꞌaꞌ nasach saꞌ xchꞌo̱l li cꞌaꞌru naxtzol. Naxba̱nu ban li naxye. Ut osobtesinbil xban li Dios riqꞌuin li cꞌaꞌru naxba̱nu. 
JAS.1.26	Cui junak naxcꞌoxla nak tzꞌakal aj pa̱banel, ut incꞌaꞌ naxqꞌue retal li cꞌaꞌru naxye, li jun aꞌan naxbalakꞌi rib xjunes rib ut lix pa̱ba̱l ma̱cꞌaꞌ na-oc cuiꞌ. 
JAS.1.27	Aban chiru li Acuabej Dios, li napa̱ban chi tzꞌakal ut ma̱cꞌaꞌ xpaltil, aꞌan li natenkꞌan reheb li nebaꞌ ut li xma̱lcaꞌan saꞌ lix raylaleb. Ut incꞌaꞌ naxba̱nu li ma̱usilal li nequeꞌxba̱nu li toj ma̱jiꞌ nequeꞌpa̱ban.
JAS.2.1	Ex inherma̱n, la̱ex nequepa̱b li Ka̱cuaꞌ Jesucristo, li kꞌaxal nim xlokꞌal. Joꞌcan nak junakiqueb nak te̱rileb le̱ ras e̱ri̱tzꞌin. Moco jun ta sa te̱ril ut jun ta incꞌaꞌ. 
JAS.2.2	Ma̱re teꞌcuulak cuibak li cui̱nk bar chꞌutchꞌu̱quex cuiꞌ chixlokꞌoninquil li Dios. Ma̱re li jun kꞌaxal cha̱bil xtikibanquil ut cuan xmatkꞌab oro. Ut li jun chic ma̱re nebaꞌ ut kꞌel li rakꞌ. 
JAS.2.3	Ma̱re caꞌaj cuiꞌ li cha̱bil xtikibanquil te̱qꞌue saꞌ xnakꞌ e̱ru ut te̱ye re: Chunlan arin saꞌ li cha̱bil naꞌajej. Aꞌut li nebaꞌ te̱ye re: Chunlan arin saꞌ chꞌochꞌ malaj ut cana̱kat chi xakxo toj leꞌ. 
JAS.2.4	Cui joꞌcan nequeba̱nu naraj naxye nak cuan nequera ut cuan incꞌaꞌ. Yo̱quex chixsicꞌbal ru li junju̱nk. Cui joꞌcan yo̱quex, incꞌaꞌ us le̱ naꞌleb. 
JAS.2.5	Ex inherma̱n, raro̱quex inban. Abihomak li tinye e̱re. Li Dios quisicꞌoc ruheb li nebaꞌ saꞌ ruchichꞌochꞌ. Abanan li nebaꞌ biomeb chiru li Dios xban nak nequeꞌxpa̱b li Cristo ut teꞌxcꞌul lix nimal xcuanquil li quixyechiꞌi li Dios reheb li nequeꞌrahoc re. 
JAS.2.6	La̱ex nequetzꞌekta̱naheb li nebaꞌ ut nequeqꞌue xlokꞌaleb li biom. ¿Ma incꞌaꞌ ta biꞌ nequeqꞌue retal nak li biom, aꞌaneb li nequeꞌrahobtesin e̱re? Ut, ¿ma ma̱cuaꞌeb ta biꞌ li biom li nequeꞌcꞌamoc e̱re saꞌ rakleb a̱tin? 
JAS.2.7	¿Ma ma̱cuaꞌ ta biꞌ aꞌaneb li nequeꞌmajecuan re lix lokꞌlaj cꞌabaꞌ li Cristo, li nequecꞌabaꞌin la̱ex? 
JAS.2.8	Tzꞌi̱banbil saꞌ li Santil Hu li chakꞌrab li kꞌaxal nim xcuanquil. Aꞌan naxye: Chara la̱ cuas a̱cui̱tzꞌin joꞌ nak nacara a̱cuib la̱at. Cui joꞌcan nequeba̱nu tzꞌakal re ru yo̱quex chixba̱nunquil. 
JAS.2.9	Cui la̱ex nequesicꞌ ru li ani nequera, ma̱c yo̱quex chixba̱nunquil. Ut yo̱quex chixkꞌetbal li chakꞌrab. 
JAS.2.10	Li ani naxpa̱b chixjunil li chakꞌrab, abanan cui naxkꞌet junak reheb li chakꞌrab, riqꞌuin aꞌan xkꞌet chixjunil. 
JAS.2.11	Li Dios quixye: Matmuxuc caxa̱r. Ut quixye ajcuiꞌ: Ma̱camsi a̱cuas a̱cui̱tzꞌin. Li ani incꞌaꞌ namuxuc caxa̱r, abanan cui xcamsi li ras ri̱tzꞌin, riqꞌuin xba̱nunquil aꞌan, naxkꞌet li chakꞌrab. 
JAS.2.12	Joꞌcan ut cheba̱nuhak li us ut chex-a̱tinak saꞌ xya̱lal xban nak anakcuan cuanquex chic rubel lix chakꞌrab li Cristo li naqꞌuehoc colba-ib. 
JAS.2.13	Li ani incꞌaꞌ naruxta̱na ru li ras ri̱tzꞌin incꞌaꞌ ajcuiꞌ ta̱uxta̱na̱k ru xban li Dios saꞌ li rakba a̱tin. Ut li ani ta̱ruxta̱na ru li ras ri̱tzꞌin, ta̱uxta̱na̱k ajcuiꞌ ru xban li Dios.
JAS.2.14	Ex inherma̱n, ¿cꞌaꞌru aj e nak tixye junak nak aꞌan aj pa̱banel cui incꞌaꞌ yo̱ chixba̱nunquil li us? Cui joꞌcan yo̱ chixba̱nunquil, ma̱cꞌaꞌ na-oc cuiꞌ lix pa̱ba̱l. Moco naru ta ta̱colekꞌ xban. 
JAS.2.15	Ma̱re cuan junak kech aj pa̱banelil ma̱cꞌaꞌ cuan re. Ma̱cꞌaꞌ rakꞌ ut ma̱cꞌaꞌ xcua. 
JAS.2.16	Ut la̱o nakaye re: Chacuil a̱cuib. Tzꞌap a̱cuib chi us ut chatcuaꞌak chi us. Ut cui ma̱cꞌaꞌ nakaqꞌue re, ma̱cꞌaꞌ na-oc cuiꞌ li joꞌ qꞌuial nakaye re. 
JAS.2.17	Joꞌcan ajcuiꞌ nakacꞌul riqꞌuin li kapa̱ba̱l. Cui nakaye nak nakapa̱b li Cristo ut incꞌaꞌ nakaba̱nu li us, camenak li kapa̱ba̱l. Ma̱cꞌaꞌ na-oc cuiꞌ. 
JAS.2.18	Ma̱re cuan junak tixye: Cuan li nequeꞌxpa̱b li Cristo ut cuan ajcuiꞌ li nequeꞌxye nak tzꞌakal riqꞌuin xba̱nunquil li us. Abanan la̱in tincꞌut cha̱cuu nak ninpa̱b li Cristo riqꞌuin li us ninba̱nu. Ut la̱at, ¿chanru nak ta̱cꞌut chicuu nak cuan a̱pa̱ba̱l cui incꞌaꞌ nacaba̱nu li us? 
JAS.2.19	La̱at nacapa̱b nak li Dios jun ajcuiꞌ. Us ajcuiꞌ nak nacapa̱b. Aban joꞌcan ajcuiꞌ eb li ma̱us aj musikꞌej nequeꞌxpa̱b nak jun ajcuiꞌ li Dios cuan ut nequeꞌsicsot xban xxiuheb. 
JAS.2.20	Ma̱cꞌaꞌ a̱naꞌleb. ¿Jokꞌe ta̱tau xya̱lal chi tzꞌakal? ¿Ma incꞌaꞌ nacaqꞌue retal nak cui incꞌaꞌ nacaba̱nu li us, ma̱cꞌaꞌ na-oc cuiꞌ la̱ pa̱ba̱l? 
JAS.2.21	Cꞌoxlan caꞌchꞌinak chirix laj Abraham li kaxeꞌto̱nil yucuaꞌ nak quixqꞌue laj Isaac li ralal chokꞌ xmayej saꞌ xbe̱n li artal. Ut riqꞌuin aꞌan li Dios quixye nak ti̱c xchꞌo̱l laj Abraham. 
JAS.2.22	¿Ma incꞌaꞌ nacaqꞌue retal nak laj Abraham quixba̱nu li us ut riqꞌuin aꞌan quicꞌutun lix pa̱ba̱l? Ut riqꞌuin li quixba̱nu quitzꞌakloc ru lix pa̱ba̱l. 
JAS.2.23	Ut quicꞌulman joꞌ naxye saꞌ li Santil Hu: Laj Abraham quixpa̱b li Dios ut riqꞌuin aꞌan li Dios quixye nak ti̱c xchꞌo̱l. Ut xban aꞌan nayeman nak laj Abraham raro xban li Dios. 
JAS.2.24	La̱ex nequeqꞌue retal nak ma̱cuaꞌ caꞌaj cuiꞌ riqꞌuin xpa̱banquil li Dios nak ti̱c li kachꞌo̱l chiru li Dios. Riqꞌuin aj ban cuiꞌ xba̱nunquil li us. 
JAS.2.25	Lix Rahab, aꞌan xcomoneb li ixk li nequeꞌxcꞌayi rib nak quicuan. Abanan quixtenkꞌaheb laj qꞌuehol etal chixsicꞌbal jalan chic be re nak teꞌxcol ribeb. Riqꞌuin li usilal quixba̱nu lix Rahab, li Dios quixye nak ti̱c xchꞌo̱l. 
JAS.2.26	Junak tzꞌejcualej ma̱cꞌaꞌ chic xmusikꞌ, ma̱cꞌaꞌ na-oc cuiꞌ xban nak camenak chic. Joꞌcan ajcuiꞌ li kapa̱ba̱l. Cui incꞌaꞌ nakaba̱nu li us, ma̱cꞌaꞌ na-oc cuiꞌ.
JAS.3.1	Ex inherma̱n, moco chixjunil ta teꞌxqꞌue rib saꞌ li cꞌanjel naxba̱nu laj tzolonel xban nak nim li i̱k cuan saꞌ xbe̱n ut cau ta̱rakekꞌ a̱tin saꞌ xbe̱neb cui incꞌaꞌ nequeꞌxba̱nu li cꞌaꞌru nequeꞌxye. 
JAS.3.2	Chikajunilo la̱o nocopaltoꞌ chi cocꞌ aj saꞌ. Cui cuan junak ma̱cꞌaꞌ xpaltil riqꞌuin li ra̱tin, aꞌan tzꞌakal re ru. Li ani naru naxcuy rib riqꞌuin li naxye, naru ajcuiꞌ naxcuy rib riqꞌuin li cꞌaꞌru naraj xba̱nunquil. 
JAS.3.3	La̱o nakaqꞌue jun li chꞌi̱chꞌ saꞌ re li cacua̱y re nak ta̱abi̱nk chiku ut riqꞌuin li chꞌi̱chꞌ aꞌan nakaberesi li cacua̱y. 
JAS.3.4	Cheqꞌuehak retal li jucub. Usta kꞌaxal nim ut nacꞌameꞌ xban li cacuil ikꞌ, aban cuan jun chꞌina chꞌi̱chꞌ naberesin re. Ut riqꞌuin li chꞌi̱chꞌ aꞌan laj chꞌeꞌol re naru naxcꞌam li jucub bar naraj xcꞌambal. 
JAS.3.5	Joꞌcan ajcuiꞌ li ruꞌuj akꞌ. Kꞌaxal caꞌchꞌin aban nanumta naxye. Chanchan li xam. Riqꞌuin yal jun ratzꞌum li xam ta̱nak saꞌ junak qꞌuicheꞌ tixcꞌat chixjunil li qꞌuicheꞌ. 
JAS.3.6	Numtajenak xyibal ru naxye li ruꞌuj akꞌ. Chanchan lix ma̱usilal li ruchichꞌochꞌ. Li ruꞌuj kakꞌ, aꞌan jun xchaꞌal li katzꞌejcual kꞌaxal caꞌchꞌin; aban riqꞌuin li ma̱usilal naxye, naxpoꞌ kanaꞌleb. Lix ma̱usilal nachal chak saꞌ xbalba ut naxpoꞌ kanaꞌleb saꞌ kayoꞌlajic toj chalen saꞌ li kacamic. 
JAS.3.7	Naru xtu̱lanobresinquil chixjunil li xul, joꞌ li nequeꞌbe̱c, li nequeꞌrupupic, li nequeꞌxjucuqui rib ut li nequeꞌcuan saꞌ haꞌ. Li cui̱nk ac xtu̱lanobresi qꞌuila pa̱y chi xul. 
JAS.3.8	Aban li ruꞌuj akꞌ ma̱ ani naru natu̱lanobresin re. Li ruꞌuj akꞌ, aꞌan jun li incꞌaꞌ us. Ma̱ ani naru nakꞌusuc re. Li naxye li ruꞌuj akꞌ chanchan xmay li cꞌantiꞌ li nacamsin. 
JAS.3.9	Riqꞌuin li ruꞌuj kakꞌ nakalokꞌoni li Acuabej Dios ut riqꞌuin ajcuiꞌ li ruꞌuj kakꞌ nakamajecua li kas ki̱tzꞌin ut eb aꞌan yoꞌobtesinbileb xban li Dios joꞌ li riloba̱l. 
JAS.3.10	Riqꞌuin lix tzꞌu̱mal ke nakalokꞌoni li Dios ut riqꞌuin ajcuiꞌ lix tzꞌu̱mal ke nocomajecuan. Ex inherma̱n, incꞌaꞌ us cui takaba̱nu chi joꞌcan. 
JAS.3.11	Cheqꞌuehak retal. Saꞌ junak yuꞌam haꞌ incꞌaꞌ naru na-el chak caꞌ pa̱y chi haꞌ. Cui na-el li cha̱bil haꞌ incꞌaꞌ naru na-el chak li atzꞌam xsaꞌ, chi moco naru na-el chak li cha̱bil haꞌ saꞌ li atzꞌam xsaꞌ. 
JAS.3.12	Ex inherma̱n, lix cheꞌel li higo, ¿ma naru naru̱chin li aceituna? Ut lix cheꞌel li uva, ¿ma naru naru̱chin li higo? Incꞌaꞌ. Joꞌcan ajcuiꞌ saꞌ li yuꞌam haꞌ atzꞌam xsaꞌ, incꞌaꞌ naru na-el li cha̱bil haꞌ.
JAS.3.13	Li ani cuanqueb xnaꞌleb saꞌ e̱ya̱nk ut nequeꞌxnau xya̱lal chi us, cheꞌxcꞌutak saꞌ tu̱lanil lix cha̱bilaleb aꞌ yal chanru lix naꞌlebeb. 
JAS.3.14	Cui toj cuan li cꞌahi̱nc ut li cakali̱nc e̱riqꞌuin, me̱nimobresi e̱rib chixyebal nak cuan e̱naꞌleb. Riqꞌuin xba̱nunquil aꞌan yo̱quex chi ticꞌtiꞌic ut xmukbal lix ya̱lal. 
JAS.3.15	Aꞌan ma̱cuaꞌ li naꞌleb naxqꞌue li Dios. Xnaꞌleb ban li ruchichꞌochꞌ. Aꞌan yal xcꞌaꞌuxeb cui̱nk ut qꞌuebil xban laj tza. 
JAS.3.16	Bar nacuan cuiꞌ li cakali̱nc ut li kꞌetkꞌetil, aran ajcuiꞌ nacuan poꞌoc chꞌo̱lej ut yalak cꞌaꞌru chi ma̱usilalil. 
JAS.3.17	Li ani qꞌuebileb xnaꞌleb xban li Dios, tzꞌakal re ru lix yuꞌameb. Cuanqueb saꞌ usilal, cha̱bileb ut tu̱laneb. Nequeꞌuxta̱nan u, nequeꞌxba̱nu li us, ut incꞌaꞌ nequeꞌbalakꞌin. Junelic ya̱l nequeꞌa̱tinac. 
JAS.3.18	Li qꞌuebileb xnaꞌleb xban li Dios cuanqueb saꞌ usilal ut nequeꞌxtenkꞌa ajcuiꞌ li ras ri̱tzꞌin chi cua̱nc saꞌ usilal.
JAS.4.1	¿Cꞌaꞌut nak toj cuan pletic ut cuechꞌi̱nc ib saꞌ e̱ya̱nk? ¿Ma incꞌaꞌ ta biꞌ riqꞌuin xrahinquil ru li incꞌaꞌ us nequetiquib pletic? 
JAS.4.2	La̱ex nequerahi ru li cꞌaꞌak re ru ut xban nak incꞌaꞌ nequetau li cꞌaꞌru nequerahi ru, nequecamsi e̱ras e̱ri̱tzꞌin re nak te̱tau. Nacakoꞌ e̱chꞌo̱l xban nak incꞌaꞌ nequetau li cꞌaꞌru nequeraj ut xban aꞌan junes pletic nequeba̱nu. Ut xban nak incꞌaꞌ nequetzꞌa̱ma re li Dios li cꞌaꞌru nequeraj, joꞌcan nak incꞌaꞌ naxqꞌue e̱re. 
JAS.4.3	Ut nak nequextzꞌa̱man chiru li Dios, incꞌaꞌ nequecꞌul xban nak incꞌaꞌ nequetzꞌa̱ma joꞌ naraj li Dios. Incꞌaꞌ nequecꞌul xban nak nequetzꞌa̱ma yal re xsachbal saꞌ li joꞌ ma̱joꞌil naꞌleb. 
JAS.4.4	La̱ex chanchanex li nequeꞌxmux ru lix sumlajic xban nak la̱ex nequera ru li ma̱c. Ma̱cuaꞌ li Dios nequecꞌoxla. Cui la̱ex nequera ru li cua̱nc saꞌ lix ma̱usilal li ruchichꞌochꞌ xicꞌ yo̱quex chirilbal li Dios. 
JAS.4.5	Cuan xya̱lal nak tzꞌi̱banbil chi joꞌcaꞌin saꞌ li Santil Hu: Li Santil Musikꞌej li quixqꞌue li Dios chi cua̱nc kiqꞌuin, aꞌan kꞌaxal nocoxra ut aꞌan naraj nak caꞌaj cuiꞌ li Dios takalokꞌoni. 
JAS.4.6	Li Dios kꞌaxal numtajenak cuiꞌchic li rusilal naxqꞌue ke. Li Santil Hu naxye nak li Dios incꞌaꞌ nacuulac chiru li nequeꞌxnimobresi rib. Abanan li Dios naxqꞌue li rusilal reheb li tu̱laneb. (Prov. 3:34) 
JAS.4.7	Joꞌcan nak chekꞌaxtesihak e̱rib re li Dios. Chexnumta̱k saꞌ xbe̱n laj tza ut aꞌan ta̱e̱lelik che̱ru. 
JAS.4.8	Cauhak e̱chꞌo̱l riqꞌuin li Dios ut li Dios ta̱tenkꞌa̱nk e̱re. La̱ex aj ma̱c, jalomak e̱cꞌaꞌux. Me̱ba̱nu chic li ma̱usilal. Joꞌcan ajcuiꞌ la̱ex li yal cuib e̱chꞌo̱l saꞌ le̱ pa̱ba̱l, yotꞌomak e̱chꞌo̱l ut jalomak e̱cꞌaꞌux re nak li Dios tixti̱cobresi le̱ chꞌo̱l. 
JAS.4.9	Chirahokꞌ e̱chꞌo̱l, chiyotꞌekꞌ e̱chꞌo̱l ut chexya̱bak xban li ma̱usilal li nequeba̱nu. Ma̱cuaꞌ raj seꞌec nequeba̱nu; ya̱bac raj nequeba̱nu xban nak incꞌaꞌ us le̱ yehom e̱ba̱nuhom. Ut incꞌaꞌ raj nasahoꞌ saꞌ e̱chꞌo̱l. Narahoꞌ raj ban saꞌ e̱chꞌo̱l. 
JAS.4.10	Checubsihak e̱rib chiru li Dios ut aꞌan tixqꞌue e̱cuanquil.
JAS.4.11	Ex inherma̱n, me̱cuechꞌi rix le̱ rech aj pa̱banelil xban nak ani naxcuechꞌi rix li rech aj pa̱banelil naxcuechꞌi ajcuiꞌ rix lix chakꞌrab li Dios ut naxqꞌue rib chokꞌ aj rakol a̱tin. Li kacꞌanjel ma̱cuaꞌ re xcuechꞌbal rix li chakꞌrab; re ban xpa̱banquil. 
JAS.4.12	Jun ajcuiꞌ li quiqꞌuehoc re li chakꞌrab ut caꞌaj cuiꞌ aꞌan naru narakoc a̱tin. Aꞌan li nacoloc ut aꞌan ajcuiꞌ li nasachoc. Joꞌcan nak la̱at incꞌaꞌ naru nacatrakoc a̱tin saꞌ xbe̱n la̱ cuas a̱cui̱tzꞌin.
JAS.4.13	Anakcuan abihomak li tinye e̱re la̱ex li nequexyehoc re chi joꞌcaꞌin: Ho̱n malaj cuulaj toxic saꞌ jalan chic tenamit ut aran tocua̱nk chak jun chihabak. Aran toyacok ut ta̱cua̱nk katumin chi us. 
JAS.4.14	Aban la̱ex incꞌaꞌ nequenau cꞌaꞌru te̱cꞌul cuulaj caꞌbej xban nak li kayuꞌam chanchan li chok. Junpa̱t ajcuiꞌ nacuan ut junpa̱t chic ac ma̱cꞌaꞌ chic. 
JAS.4.15	Joꞌcaꞌin raj te̱ye: Cui li Dios naraj, tixqꞌue kayuꞌam ut takaba̱nu li bar cuan nakacꞌoxla xba̱nunquil. 
JAS.4.16	Aꞌut la̱ex nequenimobresi e̱rib chixyebal li cꞌaꞌru nequecꞌoxla xba̱nunquil. Incꞌaꞌ us nequeba̱nu nak nequenimobresi e̱rib. 
JAS.4.17	Li naxnau xba̱nunquil li us, ut incꞌaꞌ naxba̱nu, aꞌan ma̱c naxba̱nu.
JAS.5.1	Aꞌut anakcuan, ex biom, cherabihak li oc cue chixyebal. Chiyotꞌekꞌ e̱chꞌo̱l ut chexya̱bak xban li raylal cha̱lc re saꞌ e̱be̱n. 
JAS.5.2	Le̱ biomal ta̱osokꞌ. Ma̱cꞌaꞌ chic ta̱oc cuiꞌ. Joꞌcan ajcuiꞌ le̱ cha̱bil akꞌ ta̱cꞌuxekꞌ xban li xulel. 
JAS.5.3	Ut ta̱moꞌo̱nk le̱ tumin. Ma̱cꞌaꞌ chic ta̱oc cuiꞌ. Aꞌan retalil nak la̱ex tex-osokꞌ ajcuiꞌ joꞌ nak na-osoꞌ li xam. La̱ex yo̱quex chixtambresinquil le̱ biomal ut incꞌaꞌ nequeqꞌue retal nak cꞌulu̱nc re rosoꞌjic li cutan. 
JAS.5.4	La̱ex yo̱quex chixxocbal e̱tumin ut incꞌaꞌ nequeqꞌue xtojbaleb li queꞌkꞌoloc e̱riqꞌuin. Eb aꞌan yo̱queb chi kꞌoko̱nc ut li nimajcual Dios yo̱ chirilbal xtokꞌoba̱l ruheb nak yo̱queb chi kꞌoko̱nc li queꞌcꞌanjelac e̱riqꞌuin. 
JAS.5.5	Arin saꞌ ruchichꞌochꞌ cuan nabal le̱ biomal ut ma̱cꞌaꞌ napaltoꞌ e̱re. Junelic sa nequenumsi li cutan. Chanchanex li cuacax chꞌolaninbil chi us re ta̱camsi̱k xban nak le̱ yuꞌam la̱ex, ta̱osokꞌ. Ta̱cuulak xkꞌehil nak ta̱rakekꞌ a̱tin saꞌ e̱be̱n. 
JAS.5.6	La̱ex quexrakoc a̱tin saꞌ xbe̱neb li ti̱queb xchꞌo̱l ut quecamsiheb. Ut eb aꞌan ma̱cꞌaꞌ queꞌxba̱nu e̱re.
JAS.5.7	Joꞌcan ut ex herma̱n, checuyak roybeninquil lix cꞌulunic li Ka̱cuaꞌ Jesucristo. Joꞌ laj cꞌalom naxcuy roybeninquil jokꞌe natꞌaneꞌ li hab re nak ta̱a̱uk ut naxcuy ajcuiꞌ roybeninquil nak nacuulac xkꞌehil li kꞌoloc re nak tixkꞌol ru li racui̱mk. 
JAS.5.8	Joꞌcan ajcuiꞌ la̱ex checuyak oybeni̱nc ut me̱chꞌinan e̱chꞌo̱l. Cacuubresihomak ban e̱chꞌo̱l xban nak li Ka̱cuaꞌ chi se̱b ta̱cha̱lk cuiꞌchic. 
JAS.5.9	Ex herma̱n, me̱cuechꞌi e̱rib che̱ribil e̱rib re nak incꞌaꞌ ta̱rakekꞌ a̱tin saꞌ e̱be̱n. Li Jesucristo aꞌan laj rakol a̱tin ut chi se̱b ta̱cꞌulu̱nk cuiꞌchic. 
JAS.5.10	Ex herma̱n, chetzolak e̱rib riqꞌuineb li profeta li queꞌcuyuc chak xcꞌulbal li raylal xban xyebal resil li Ka̱cuaꞌ. 
JAS.5.11	La̱o nakaye nak us xak reheb li nequeꞌcuyuc raylal. Xerabi resil chanru nak laj Job quixcuy xnumsinquil li raylal. Ut nequenau nak mokon li Dios quirosobtesi. Li Ka̱cuaꞌ Dios na-uxta̱nan ut natokꞌoban u. 
JAS.5.12	Ex inherma̱n, cuan chic jun li naꞌleb tento te̱nau ut aꞌan aꞌin: nak tex-a̱tinak, me̱patzꞌ xcꞌabaꞌ li Dios saꞌ pacꞌba a̱tin, chi moco saꞌ xcꞌabaꞌ li choxa, chi moco saꞌ xcꞌabaꞌ li ruchichꞌochꞌ, chi moco chepatzꞌ saꞌ xcꞌabaꞌ li cꞌaꞌak re ru cuan. Cui te̱ye nak ya̱l, junes ya̱l te̱ye, ut nak te̱ye incꞌaꞌ, junes incꞌaꞌ te̱ye re nak incꞌaꞌ ta̱rakekꞌ a̱tin saꞌ e̱be̱n xban li Dios.
JAS.5.13	Cui cuan junak saꞌ e̱ya̱nk cuan saꞌ raylal, chitijok chiru li Dios. Ut cui cuan junak sa saꞌ xchꞌo̱l, chixbicha xlokꞌal li Dios. 
JAS.5.14	Cui cuan junak yaj saꞌ e̱ya̱nk, tixtakla xbokbaleb li che̱queb saꞌ lix pa̱ba̱l, re nak teꞌtijok riqꞌuin ut teꞌxqꞌue caꞌchꞌinak li aceite saꞌ xbe̱n saꞌ xcꞌabaꞌ li Ka̱cuaꞌ Jesucristo. 
JAS.5.15	Cui teꞌxpa̱b nak li Dios tixqꞌuirtesi li yaj nak teꞌtijok, li Ka̱cuaꞌ ta̱qꞌuirtesi̱nk re ut tixcuaclesi cuiꞌchic. Ut cui cuan xma̱c, ta̱cuyekꞌ ta̱sachekꞌ ajcuiꞌ lix ma̱c. 
JAS.5.16	Chechꞌolobak biꞌ le̱ ma̱c che̱ribil e̱rib ut chextijok che̱ribil e̱rib re nak texqꞌuirtesi̱k. Li ani ti̱c xchꞌo̱l natijoc chi anchal xchꞌo̱l ut lix tij na-abi̱c xban li Dios. 
JAS.5.17	Li profeta Elías, aꞌan yal cui̱nk joꞌ la̱o. Quitijoc chi anchal xchꞌo̱l ut quixtzꞌa̱ma chiru li Dios nak incꞌaꞌ tixqꞌue li hab. Ut incꞌaꞌ quixqꞌue li hab saꞌ ruchichꞌochꞌ chiru li oxib chihab riqꞌuin cuakib po. 
JAS.5.18	Ut nak quitijoc cuiꞌchic, quixtzꞌa̱ma nak tixqꞌue li hab. Ut quixqꞌue li hab ut li acui̱mk qui-el cuiꞌchic saꞌ ruchichꞌochꞌ. 
JAS.5.19	Ex inherma̱n, ma̱re cuan junak saꞌ e̱ya̱nk tixcanab xpa̱banquil lix ya̱lal, ut ma̱re junak chic aj pa̱banel ta̱sukꞌisi̱nk cuiꞌchic re saꞌ lix pa̱ba̱l. 
JAS.5.20	Chenauhak la̱ex nak li ani tixsukꞌisi chak junak li ras ri̱tzꞌin saꞌ xya̱lal re nak tixcanab xba̱nunquil li ma̱c, aꞌan tixcol li ras ri̱tzꞌin chiru li ca̱mc. Ut saꞌ xcꞌabaꞌ li jun aꞌan, nabal li ma̱c ta̱cuyekꞌ ta̱sachekꞌ xban li Dios.
1PE.1.1	La̱in laj Pedro. La̱in x-apóstol li Ka̱cuaꞌ Jesucristo. Yo̱quin chi tzꞌi̱bac e̱riqꞌuin la̱ex, li xejeqꞌui e̱rib saꞌ li junju̱nk chi naꞌajej. Yal numecꞌ yo̱quex xban nak ma̱cuaꞌ e̱tenamit li cuanquex cuiꞌ, la̱ex li cuanquex saꞌ xcue̱nt Ponto, ut saꞌ xcue̱nt Galacia ut Capadocia, joꞌ ajcuiꞌ li cuanquex saꞌ xcue̱nt Asia ut Bitinia. 
1PE.1.2	Ac najter kꞌe cutan qui-ala chak saꞌ xchꞌo̱l li Dios Acuabej nak la̱exak li sicꞌbil e̱ru xban. Santobresinbilakex chic xban li Santil Musikꞌej re nak tex-abi̱nk ut texpa̱ba̱nk chiru li Jesucristo. Cuybilak chic le̱ ma̱c xban xquiqꞌuel li Jesucristo. Ut chi cua̱nk taxak chi nabal li rusilal li Dios e̱riqꞌuin ut li tuktu̱quilal saꞌ e̱ya̱nk.
1PE.1.3	Lokꞌoninbil taxak li Dios Acuabej, lix Yucuaꞌ li Ka̱cuaꞌ Jesucristo. Saꞌ xcꞌabaꞌ lix nimal ruxta̱n, coyoꞌla cuiꞌchic xcaꞌ cua. Xban nak li Jesucristo quicuacli cuiꞌchic chi yoꞌyo saꞌ xya̱nkeb li camenak, nakayoꞌoni li acꞌ yuꞌam li ma̱cꞌaꞌ rosoꞌjic. 
1PE.1.4	Yo̱co chixyoꞌoninquil li kama̱tan li tixqꞌue ke li Dios. Li ma̱tan aꞌin incꞌaꞌ nalaj incꞌaꞌ na-osoꞌ. Cꞌu̱lanbil saꞌ choxa. Aran ma̱cꞌaꞌ ta̱muxuk ru ut ma̱ jaruj ta̱osokꞌ. 
1PE.1.5	Xban nak nocopa̱ban, li Dios li kꞌaxal nim xcuanquil nocoril chi junelic re nak tocolekꞌ. Li colba-ib aꞌin ta̱cꞌutbesi̱k chi tzꞌakal re ru saꞌ rosoꞌjic li cutan. 
1PE.1.6	Usta te̱cꞌul nabal pa̱y ru li raylal re xyalbal rix le̱ pa̱ba̱l saꞌ ruchichꞌochꞌ aꞌin, chisahokꞌ saꞌ le̱ chꞌo̱l xban nak ac colbilex chic. 
1PE.1.7	Tento nak ta̱yalekꞌ rix le̱ pa̱ba̱l re nak ta̱cꞌutu̱nk ma tzꞌakal re ru. Li pa̱ba̱l kꞌaxal cuiꞌchic lokꞌ chiru li oro li na-osoꞌ. Li oro nanumsi̱c saꞌ xam re rilbal ma cha̱bil. Joꞌcan ajcuiꞌ nak tento xyalbal rix le̱ pa̱ba̱l ma tzꞌakal re ru. Cui tzꞌakal re ru le̱ pa̱ba̱l, tex-oxlokꞌi̱k ut ta̱nima̱k e̱ru ut ta̱qꞌuehekꞌ e̱lokꞌal nak tixcꞌutbesi cuiꞌchic rib li Jesucristo. 
1PE.1.8	Nequera li Cristo usta incꞌaꞌ nequeril ru. Nequepa̱b li Cristo, usta incꞌaꞌ e̱rilom ru. Kꞌaxal cuiꞌchic numtajenak xsahil saꞌ e̱chꞌo̱l chixpa̱banquil. Ut incꞌaꞌ nequetau junak a̱tin re xchꞌolobanquil lix sahil e̱chꞌo̱l xban nak kꞌaxal lokꞌ. 
1PE.1.9	Ut lix kꞌajca̱munquil le̱ pa̱ba̱l, aꞌan le̱ colbal. 
1PE.1.10	Eb li profeta junxilaj queꞌxchꞌolob chak xya̱lal li usilal aꞌin qꞌuebil e̱re. Queꞌxtzꞌil rix ut queꞌpatzꞌoc chirix li colba-ib aꞌin. 
1PE.1.11	Eb li profeta queꞌxye resil li raylal tixcꞌul li Cristo ut lix nimal xlokꞌal li ta̱cꞌutbesi̱k mokon. Queꞌxqꞌue xchꞌo̱l chixsiqꞌuinquil ani tzꞌakal li Cristo. Queꞌxsicꞌ xya̱lal jokꞌe ut cꞌaꞌru chi cutanil ta̱cꞌulma̱nk li yo̱ chi cꞌutbesi̱c chiruheb xban li Santil Musikꞌej. 
1PE.1.12	Li cꞌaꞌru quixcꞌutbesi chak li Dios chiruheb li profeta junxil incꞌaꞌ ta̱cꞌulma̱nk nak toj cuanqueb aꞌan. Ta̱cꞌulma̱nk ban saꞌ li cutan nak cuanquex la̱ex. Eb li profeta queꞌxchꞌolob che̱ru lix ya̱lal aꞌin, li quicꞌuteꞌ chak chiruheb xban li Santil Musikꞌej li taklanbil chak xban li Dios. Ut eb li ángel queꞌraj ajcuiꞌ raj xtaubal ru chixjunil li cꞌaꞌak re ru aꞌin.
1PE.1.13	Xban nak yo̱quex chiroybeninquil le̱ kꞌajca̱munquil, chi ajk ru le̱ cꞌaꞌux. Chi cua̱nk chi tuktu le̱ chꞌo̱l. Ut chi anchal e̱chꞌo̱l cheroybeni li usilal li tixqꞌue e̱re li Jesucristo nak tixcꞌutbesi cuiꞌchic rib. 
1PE.1.14	Chex-abi̱nk chiru li Dios xban nak la̱ex ralal xcꞌajol. Me̱ba̱nu chic li nequerahi ru junxil nak toj ma̱jiꞌ nequenau lix ya̱lal. 
1PE.1.15	Aban ti̱cak taxak le̱ chꞌo̱l ut cha̱bilak taxak le̱ yehom e̱ba̱nuhom xban nak ti̱c xchꞌo̱l li Dios li quisicꞌoc e̱ru chokꞌ ralal xcꞌajol. 
1PE.1.16	Joꞌ tzꞌi̱banbil retalil saꞌ li Santil Hu: Santakex la̱ex xban nak santin la̱in, chan li Dios. (Lev. 11:44-45) 
1PE.1.17	La̱ex nequeye “at inYucuaꞌ” re li Dios nak nequextijoc. Ut li Dios natzꞌiloc a̱tin chirix li junju̱nk aꞌ yal chanru lix yehom xba̱nuhom. Aꞌan incꞌaꞌ naxsiqꞌueb ru. Jun xiquic ban naxba̱nu. Joꞌcan nak chexucua̱k ru li Dios junelic, aꞌ yal joꞌ najtil texcua̱nk saꞌ li ruchichꞌochꞌ aꞌin. 
1PE.1.18	La̱ex nequenau nak xban li Dios colbilex chic chiru li joꞌ ma̱joꞌil naꞌleb li quilajeꞌxcꞌut chak che̱ru le̱ xeꞌto̱nil yucuaꞌ. Moco colbilex ta riqꞌuin cꞌaꞌak re ru na-osoꞌ joꞌ li oro ut li plata. 
1PE.1.19	Colbilex ban riqꞌuin xlokꞌlaj quiqꞌuel li Cristo. Li Cristo, aꞌan li quixmayeja rib chiru li Dios Acuabej joꞌ jun li carner namayeja̱c chi ma̱cꞌaꞌ re̱cꞌ ut chi ma̱cꞌaꞌ xpaltil. 
1PE.1.20	Relic chi ya̱l nak toj ma̱jiꞌ nayoꞌobtesi̱c chak li ruchichꞌochꞌ ac chꞌolchꞌo chiru li Dios nak li Cristo sicꞌbil ru ut xakabanbil re ta̱ca̱mk. Ut anakcuan xcuulac xkꞌehil nak li Cristo xcꞌutbesi rib xban e̱ra̱bal la̱ex. 
1PE.1.21	Saꞌ xcꞌabaꞌ li Cristo yo̱quex chixpa̱banquil li Dios, li quicuaclesin cuiꞌchic re li Cristo chi yoꞌyo saꞌ xya̱nkeb li camenak ut quixqꞌue xlokꞌal. Joꞌcan nak xepa̱b ut caꞌaj cuiꞌ riqꞌuin li Dios nequexyoꞌonin. 
1PE.1.22	Saꞌ xcꞌabaꞌ li Santil Musikꞌej chꞌajobresinbil le̱ ra̱m riqꞌuin nak nequepa̱b li tzꞌakal ya̱l. Riqꞌuin aꞌin naru te̱raheb li herma̱n ut incꞌaꞌ te̱ra e̱rib chi yal xcab rix e̱chꞌo̱l. Te̱ra ban e̱rib chi tzꞌakal. 
1PE.1.23	La̱ex yoꞌlajenakex chic xcaꞌ cua chi acꞌ chic le̱ yuꞌam. Li yuꞌam aꞌin ma̱cuaꞌ xqꞌuehom le̱ naꞌ e̱yucuaꞌ. Li yuꞌam aꞌan na-osoꞌ. Abanan li acꞌ yuꞌam natauman riqꞌuin xpa̱banquil ra̱tin li Dios. Yoꞌyo ut cuan chi junelic. 
1PE.1.24	Saꞌ li Santil Hu tzꞌi̱banbil retalil chi joꞌcaꞌin:
1PE.1.24	Lix yuꞌam li cristian saꞌ ruchichꞌochꞌ, aꞌan chanchan li pim.
1PE.1.24	Nachakic ut na-osoꞌ. Ut lix lokꞌal chanchan ratzꞌum li pim.
1PE.1.24	Nachakic natꞌaneꞌ ut na-osoꞌ.
1PE.1.25	Aban li ra̱tin li Dios, aꞌan cuan chi junelic. (Isa. 40:6-8)
1PE.1.25	Ut li a̱tin aꞌin, aꞌan resil li colba-ib li yebil chak e̱re.
1PE.2.1	Xban nak acꞌ chic le̱ yuꞌam, cherisihak saꞌ le̱ chꞌo̱l chixjunil li ma̱usilal. Mexbalakꞌic chic. Te̱canab li caꞌ pacꞌal u. Mexcakalin chic ut te̱canab ajcuiꞌ li yoꞌoba̱nc a̱tin. 
1PE.2.2	Li cꞌulaꞌal nak toj nayoꞌla naraj ru tuꞌuc. Us raj nak joꞌcano taxak la̱o riqꞌuin ra̱tin li Dios. Takaj taxak ru xtzolbal ra̱tin li Dios xban nak aꞌan li tzꞌakal ya̱l. Tocacuu̱k taxak saꞌ li kapa̱ba̱l ut tzꞌakalako taxak chiru li Dios re nak tocolekꞌ. 
1PE.2.3	Cui yo̱quex chixba̱nunquil aꞌin, ac nequenau nak li Ka̱cuaꞌ cha̱bil.
1PE.2.4	Cha̱lkex riqꞌuin li Cristo, li yoꞌyo chi junelic. Eb li cristian queꞌxtzꞌekta̱na li Jesucristo li kꞌaxal lokꞌ li sicꞌbil ru xban li Dios chixqꞌuebal kayuꞌam. Li Jesucristo xakabanbil xban li Dios chi cꞌanjelac joꞌ jun nimla pec kꞌaxal cha̱bil li na-oc chokꞌ xxeꞌ li cab. 
1PE.2.5	Ut la̱ex chanchanex li cocꞌ pec li na-oc saꞌ li tzꞌac. Xban li rusilal li Jesucristo, naru texcꞌanjelak chiru li Dios joꞌ eb laj tij li nequeꞌmayejac chiru li Dios. Li mayej li kꞌaxal lokꞌ, aꞌan nak te̱kꞌaxtesi e̱rib saꞌ rukꞌ li Dios. Ut le̱ mayej nacꞌuleꞌ xban li Dios saꞌ xcꞌabaꞌ li Jesucristo. 
1PE.2.6	Tzꞌi̱banbil retalil saꞌ li Santil Hu li quixye li Dios chirix li Cristo nak quixye chi joꞌcaꞌin:
1PE.2.6	La̱in xinsicꞌ ru li Colonel joꞌ nak laj tzꞌac naxsicꞌ ru li cha̱bil pec chokꞌ xxeꞌ li cab. Xinsicꞌ ru chokꞌ xxeꞌ le̱ pa̱ba̱l. Li ani ta̱pa̱ba̱nk re incꞌaꞌ ta̱chꞌina̱nk xchꞌo̱l. (Isa. 28:16)
1PE.2.7	Kꞌaxal lokꞌ li Cristo chokꞌ e̱re la̱ex li ac xexpa̱ban. Abanan chokꞌ reheb li ma̱jiꞌ nequeꞌpa̱ban, ma̱cꞌaꞌ na-oc cuiꞌ. Tzꞌi̱banbil retalil saꞌ li Santil Hu chi joꞌcaꞌin:
1PE.2.7	Li pec li quitzꞌekta̱na̱c xbaneb laj cablanel, aꞌan li pec li kꞌaxal cha̱bil li quiqꞌueheꞌ chokꞌ xxuc li cab. (Sal. 118:22)
1PE.2.8	Ut tzꞌi̱banbil ajcuiꞌ saꞌ li Santil Hu chi joꞌcaꞌin:
1PE.2.8	Aꞌan ut li pec li queꞌxtich cuiꞌ li rokeb. Aꞌan li pec li natꞌanoc. (Isa. 8:14-15)
1PE.2.8	Li cristian li nequeꞌxtich rokeb chiru, aꞌaneb laj kꞌetol ra̱tin li Dios. Ac chꞌolchꞌo nak teꞌxcꞌul lix tojbal lix ma̱c xban nak nequeꞌxtzꞌekta̱na li Cristo.
1PE.2.9	La̱ex sicꞌbil e̱ru xban li Dios. Sicꞌbil e̱ru chi cꞌanjelac chiru li Dios joꞌ nak nequeꞌcꞌanjelac laj tij. La̱ex lix tenamit li Dios ut santobresinbilex. La̱ex chic ralal xcꞌajol li Dios. Sicꞌbil e̱ru chixyebal resil lix nimal xcuanquilal li Dios. Li Dios quexrisi saꞌ xkꞌojyi̱nal ru li ma̱c ut anakcuan cuanquex chic saꞌ xcutan xsaken. 
1PE.2.10	Junxil ma̱cuaꞌex ralal xcꞌajol li Dios. Aban anakcuan la̱ex chic ralal xcꞌajol. Junxil incꞌaꞌ nequenau lix nimal ruxta̱n li Dios. Aban anakcuan nequenau chic.
1PE.2.11	Ex inherma̱n, raro̱quex inban. La̱ex yal numelex arin saꞌ ruchichꞌochꞌ. La̱in nintzꞌa̱ma che̱ru nak me̱ba̱nu chic li ma̱usilal li queba̱nu chak junxil xban nak aꞌan caꞌaj cuiꞌ xpoꞌbal ru le̱ cꞌaꞌux naxba̱nu. 
1PE.2.12	Cha̱bilak taxak le̱ naꞌleb chiruheb li ma̱jiꞌ nequeꞌpa̱ban. Usta yo̱keb chixyebal nak incꞌaꞌ us le̱ naꞌleb, aban cui te̱ba̱nu li us, teꞌxqꞌue retal ut teꞌxnima xlokꞌal li Dios nak ta̱cuulak xkꞌehil li rakba a̱tin. 
1PE.2.13	Saꞌ xcꞌabaꞌ li Cristo chepa̱ba̱k chixjunileb li chakꞌrab qꞌuebil xbaneb li cui̱nk li nequeꞌtaklan saꞌ e̱be̱n. Chexpa̱ba̱nk chiru li acuabej xban nak aꞌan cuan saꞌ xcuanquil. 
1PE.2.14	Ut chexpa̱ba̱nk ajcuiꞌ chiruheb li taklanbileb xban li acuabej chi rakoc a̱tin saꞌ xbe̱neb li nequeꞌxsicꞌ xma̱c ut re ajcuiꞌ nak teꞌxqꞌue xlokꞌal li cha̱bileb xnaꞌleb. 
1PE.2.15	Li Dios naraj nak texcua̱nk saꞌ xya̱lal. Nak teꞌril le̱ ti̱quilal, li incꞌaꞌ useb xnaꞌleb ut li incꞌaꞌ nequeꞌxnau xya̱lal, incꞌaꞌ chic teꞌa̱tinak che̱rix. 
1PE.2.16	Libre chic cua̱nkex. Abanan moco xban ta nak libre chic cua̱nkex nak tex-oc chixba̱nunquil li ma̱usilal. Cheqꞌuehak ban e̱chꞌo̱l chi cꞌanjelac chiru li Dios. 
1PE.2.17	La̱ex aj pa̱banel, chera e̱rib che̱ribil e̱rib. Chexucua̱k ru li Ka̱cuaꞌ Dios. Che-oxlokꞌi le̱ ras e̱ri̱tzꞌin. Ut cheqꞌuehak xlokꞌal li acuabej.
1PE.2.18	Ex aj cꞌanjel chex-abi̱nk chiruheb le̱ patrón ut che-oxlokꞌiheb. Moco caꞌaj cuiꞌ ta chiruheb li tu̱laneb. Chex-abi̱nk ban ajcuiꞌ chiruheb li joskꞌ aj patrón. 
1PE.2.19	Cui nequecꞌul junak raylal chi ma̱cꞌaꞌ e̱ma̱c, osobtesinbilakex cui nequecuy xban nak yo̱quex chixpa̱banquil li Dios. 
1PE.2.20	Cui nequexsaqꞌueꞌ xban nak xesicꞌ e̱ma̱c, ut nequecuy xnumsinquil, ma̱cꞌaꞌ xlokꞌal aꞌan. Abanan cui nequecꞌul li raylal riqꞌuin xba̱nunquil li us ut nequecuy, aꞌan lokꞌ chiru li Dios. 
1PE.2.21	Li Dios naraj nak te̱ba̱nu joꞌ quixba̱nu li Cristo. Li Cristo quixcꞌul li raylal saꞌ e̱cꞌabaꞌ la̱ex. Aꞌan quicꞌamoc be che̱ru re nak la̱ex te̱cuy ajcuiꞌ xnumsinquil li raylal. 
1PE.2.22	Li Cristo ma̱cꞌaꞌ xma̱c. Ut ma̱ jun sut quibalakꞌin. 
1PE.2.23	Nak quihobeꞌ li Cristo, incꞌaꞌ quixsume ru. Ut nak yo̱ chixcꞌulbal li raylal, ma̱cꞌaꞌ quixye. Incꞌaꞌ quixmajecuaheb. Quixkꞌaxtesi ban rib saꞌ rukꞌ li Dios, li narakoc a̱tin saꞌ ti̱quilal. 
1PE.2.24	Relic chi ya̱l nak li Cristo, aꞌan li quixcꞌul li raylal nak quicam chiru li cruz re xtojbal rix li kama̱c la̱o. Aꞌan aj e nak quicam re nak incꞌaꞌ chic texma̱cobk. Texcua̱nk ban saꞌ ti̱quilal. Li Cristo quixcꞌul li yoqꞌuecꞌ saꞌ kacꞌabaꞌ la̱o aj ma̱c. Ut riqꞌuin li raylal li quixcꞌul xexqꞌuirtesi̱c. 
1PE.2.25	La̱ex sachso̱quex saꞌ le̱ ma̱c nak quexcuan chak. Chanchanex li carner sachenak li nachaꞌchaꞌi rib yalak bar chi ma̱cꞌaꞌ aj ilol re. Abanan anakcuan xexchal cuiꞌchic riqꞌuin li Cristo ut aꞌan chic ta̱ilok e̱re.
1PE.3.1	La̱ex ixakilbej chex-abi̱nk chiru le̱ be̱lom. Cui cuanqueb li be̱lomej li incꞌaꞌ nequeꞌxpa̱b li ra̱tin li Dios, aꞌan teꞌxqꞌue retal le̱ cha̱bilal ut teꞌxpa̱b ajcuiꞌ li Dios eb aꞌan. Kꞌaxal us xcꞌutbal li cha̱bilal chiru xchꞌolobanquil xya̱lal riqꞌuin a̱tin. 
1PE.3.2	Ma̱re teꞌpa̱ba̱nk le̱ be̱lom nak teꞌxqꞌue retal nak neque-oxlokꞌiheb ut cha̱bil e̱naꞌleb. 
1PE.3.3	Mixic e̱chꞌo̱l riqꞌuin xtikibanquil e̱rib. Me̱sicꞌ le̱ chꞌinaꞌusal yal riqꞌuin xcha̱bilal le̱ rakꞌ. Li tzꞌakal chꞌinaꞌusal ma̱cuaꞌ riqꞌuin xyi̱banquil le̱ rismal chi kꞌaxal chꞌinaꞌus chi moco riqꞌuin rocsinquil li oro. 
1PE.3.4	Li tzꞌakal xchꞌinaꞌusal li junju̱nk, aꞌan lix ti̱quilal xchꞌo̱l ut lix tu̱lanil. Aꞌan incꞌaꞌ na-osoꞌ. Li ti̱quil chꞌo̱lej ut li tu̱lanil, aꞌaneb li kꞌaxal lokꞌ chiru li Dios. 
1PE.3.5	Joꞌcan ajcuiꞌ queꞌxba̱nu chak li cha̱bil ixk li queꞌxpa̱b li Dios najter. Queꞌxsicꞌ lix chꞌinaꞌusal riqꞌuin li tuktu̱quilal ut li tu̱lanil. Ut eb li ixk aꞌan queꞌabin ajcuiꞌ chiruheb lix be̱lom ut queꞌx-oxlokꞌiheb. 
1PE.3.6	Ut joꞌcan ajcuiꞌ quixba̱nu lix Sara. Qui-abin chiru laj Abraham lix be̱lom. Ut quixye “Ka̱cuaꞌ Abraham” re xban nak quix-oxlokꞌi. Joꞌcan ajcuiꞌ la̱ex. Cui te̱ba̱nu li usilal ut incꞌaꞌ texxucua̱k, la̱ex ajcuiꞌ joꞌ li ralal xcꞌajol lix Sara. 
1PE.3.7	Ut la̱ex be̱lomej, chexcua̱nk saꞌ xya̱lal riqꞌuineb le̱ rixakil. Che-oxlokꞌiheb. La̱ex nequenau nak eb li ixk kꞌuneb xchꞌo̱l ut ma̱cꞌaꞌeb xmetzꞌe̱uheb joꞌeb li cui̱nk. La̱ex te̱cꞌul le̱ ma̱tan xban rusilal li Dios. Joꞌcan ajcuiꞌ eb li ixk, teꞌxcꞌul ajcuiꞌ lix ma̱taneb. Ut li ma̱tan li te̱cꞌul, aꞌan li yuꞌam chi junelic. Cui te̱ba̱nu aꞌin, ma̱cꞌaꞌ ta̱chꞌaꞌajqui̱nk e̱re nak textijok.
1PE.3.8	Ut tinye ajcuiꞌ e̱re, chexcua̱nk che̱junilex chi junajak le̱ chꞌo̱l ut chi junajak le̱ cꞌaꞌux. Cherahak e̱rib che̱ribil e̱rib. Chetokꞌoba e̱ru che̱ribil e̱rib ut kꞌunak le̱ chꞌo̱l. 
1PE.3.9	Nak teꞌxba̱nu ma̱usilal e̱re, incꞌaꞌ te̱sume ru riqꞌuin ma̱usilal. Nak texhobekꞌ, me̱sume ru riqꞌuin hoboc. Cheba̱nuhak ban usilal reheb li nequeꞌba̱nun ma̱usilal e̱re. La̱ex bokbilex chak xban li Dios re nak te̱re̱chani le̱ rosobtesinquil. 
1PE.3.10	Joꞌcaꞌin naxye saꞌ li Santil Hu:
1PE.3.10	Li ani ta̱raj cua̱nc chi sa saꞌ xchꞌo̱l re tixnumsiheb li cutan saꞌ xya̱lal, incꞌaꞌ ta̱a̱tinak riqꞌuin yibru a̱tin chi moco ta̱ticꞌtiꞌik.
1PE.3.11	Joꞌcan nak checanabak xba̱nunquil li incꞌaꞌ us. Cheba̱nuhak ban li us, joꞌ naraj li Dios. Ut cheqꞌuehak e̱chꞌo̱l chi cua̱nc saꞌ tuktu̱quil usilal ut incꞌaꞌ chic texpletik.
1PE.3.12	Li Ka̱cuaꞌ Dios narileb li ti̱queb xchꞌo̱l. Ut junelic narabiheb nak nequeꞌtijoc. Abanan yo̱ xjoskꞌil li Ka̱cuaꞌ saꞌ xbe̱neb li nequeꞌba̱nun re li ma̱usilal. (Sal. 34:12-16)
1PE.3.13	¿Ma cuan ta biꞌ junak ta̱rahobtesi̱nk e̱re cui nequeyal e̱kꞌe chixba̱nunquil li us? 
1PE.3.14	Abanan cui cuan junak ta̱rahobtesi̱nk e̱re xban nak yo̱quex chixba̱nunquil li usilal, osobtesinbilex xban li Dios. Me̱xucuaheb ru li teꞌrahobtesi̱nk e̱re ut mi-oc e̱cꞌaꞌux xbaneb. 
1PE.3.15	Cheqꞌuehak ban xlokꞌal li Ka̱cuaꞌ Jesucristo chi anchal e̱chꞌo̱l ut chekꞌaxtesihak e̱rib saꞌ rukꞌ. Chenauhak xsumenquil li teꞌraj patzꞌoc e̱re chirix le̱ pa̱ba̱l. Ac cua̱nk saꞌ le̱ chꞌo̱l cꞌaꞌru te̱sumeheb cuiꞌ. Ut chesumehakeb saꞌ xya̱lal ut saꞌ tu̱lanil. 
1PE.3.16	Chexcua̱nk saꞌ xya̱lal ut me̱ba̱nu chic li ma̱usilal re nak ma̱cꞌaꞌ ta̱chꞌiꞌchꞌiꞌi̱nk e̱re saꞌ le̱ cꞌaꞌux. Usta cha̱bil nequeba̱nu xban nak nequepa̱b li Cristo, abanan cuan li nequeꞌa̱tinac che̱rix. Eb aꞌan xuta̱nal teꞌe̱lk xban nak nequeꞌkꞌaban. 
1PE.3.17	Cui li Dios naraj nak te̱cꞌul li raylal chi ma̱cꞌaꞌ e̱ma̱c, kꞌaxal us nak te̱cꞌul li raylal chi ma̱cꞌaꞌ e̱ma̱c chiru nak te̱cꞌul li raylal riqꞌuin xba̱nunquil li ma̱usilal. 
1PE.3.18	Li Cristo quixcꞌul ajcuiꞌ li raylal chi ma̱cꞌaꞌ xma̱c. Aꞌan ti̱c xchꞌo̱l abanan quicamsi̱c re xtojbal rix lix ma̱queb li incꞌaꞌ useb xnaꞌleb. Jun sut ajcuiꞌ quicam ut riqꞌuin aꞌan quitzꞌakloc ru. Ut xban xcamic li Jesucristo, naru toxcol li Dios. Ya̱l nak queꞌxcamsi li Cristo. Abanan incꞌaꞌ quicam lix musikꞌ. 
1PE.3.19	Co̱ ban chi a̱tinac riqꞌuineb li musikꞌej li cuanqueb chi tzꞌaptzꞌo. 
1PE.3.20	Aꞌan eb li incꞌaꞌ queꞌpa̱ban chak chiru li Dios junxil. Li Dios riqꞌuin xnimal xcuyum, quiroybeni nak teꞌpa̱ba̱nk. Abanan incꞌaꞌ queꞌpa̱ban. Aꞌan quicꞌulman saꞌ eb li cutan nak laj Noé yo̱ chixyi̱banquil li nimla jucub cab. Incꞌaꞌ qꞌui li queꞌpa̱ban ut queꞌoc chi saꞌ li jucub cab. Cuakxakibeb ajcuiꞌ queꞌcoleꞌ chiru li butꞌi haꞌ. Chixjunileb li jun chꞌo̱l chic quilajeꞌcam. 
1PE.3.21	Li butꞌi haꞌ, aꞌan retalil li cubi haꞌ colbilex cuiꞌ anakcuan. Li cubi haꞌ, aꞌan ma̱cuaꞌ re risinquil lix tzꞌajnil li katibel. Cuan ban xya̱lal. Aꞌan retalil nak cuybil sachbil chic li kama̱c. Ut nakatzꞌa̱ma chiru li Dios nak cha̱bilak li kacꞌaꞌux. Colbilo xban nak quicuacli cuiꞌchic chi yoꞌyo li Jesucristo. 
1PE.3.22	Li Jesucristo, aꞌan quitakeꞌ saꞌ choxa ut anakcuan cuan saꞌ xnim ukꞌ li Dios Acuabej xban nak kꞌaxal nim lix cuanquil. Li Cristo cuan xcuanquil saꞌ xbe̱neb li ángel. Ut cuan ajcuiꞌ xcuanquil saꞌ xbe̱neb chixjunileb li musikꞌej li cuanqueb xcuanquil.
1PE.4.1	Li Cristo quixcꞌul li raylal ut quirecꞌa tzꞌakal li raylal saꞌ kacꞌabaꞌ la̱o. Joꞌcan nak chikaqꞌue ajcuiꞌ kachꞌo̱l la̱o chixcuybal li raylal. Julticak e̱re nak ma̱cꞌaꞌ chic xcuanquil li ma̱c saꞌ xbe̱neb li nequeꞌxcuy li raylal chi ma̱cꞌaꞌ xma̱queb. 
1PE.4.2	Ut jarub cutan chic toj yoꞌyo̱kex cheba̱nuhak li cꞌaꞌru naraj li Dios, ut incꞌaꞌ chic yo̱kex chixba̱nunquil li cꞌaꞌru querahi chak ru junxil. 
1PE.4.3	Tzꞌakal taxak li ma̱c li xeba̱nu chak. Xeba̱nu joꞌ nequeꞌxba̱nu li incꞌaꞌ nequeꞌpa̱ban chiru li Dios. Junxil nasemsot le̱ chꞌo̱l riqꞌuin li joꞌ ma̱joꞌil naꞌleb. Xeba̱nu chak li cala̱c ut li ninkꞌei̱c. Xeba̱nu chak li numcuaꞌac num ucꞌac. Ut xeba̱nu ajcuiꞌ li tzꞌekbe̱talil aj naꞌleb. Xuta̱nal xeba̱nu chak junxil nak xenima chak ruheb li yi̱banbil Dios. 
1PE.4.4	Aꞌut anakcuan eb li ma̱jiꞌ nequeꞌpa̱ban nequeꞌsach xchꞌo̱leb che̱rilbal. Nequeꞌxqꞌue retal nak ma̱cuaꞌex chic jun saꞌ xya̱nkeb chixba̱nunquil li ma̱usilal. Ut xban aꞌan nequexhobeꞌ. 
1PE.4.5	Aban mokon eb laj hobonel tento nak teꞌxkꞌaxtesi xcue̱nt chiru li Dios riqꞌuin li cꞌaꞌru quilajeꞌxba̱nu chak. Li Dios, aꞌan li ta̱rakok a̱tin saꞌ xbe̱neb li yoꞌyo̱queb joꞌ eb ajcuiꞌ li camenakeb. 
1PE.4.6	Aꞌan rajbal nak quichꞌoloba̱c xya̱lal chiruheb li tenamit. Quirakman a̱tin chirixeb ut eb aꞌan queꞌcam joꞌ nak telajeꞌca̱mk chixjunileb li cristian. Chixjunileb li queꞌpa̱ban chiru li Dios usta quilajeꞌcam, lix musikꞌeb yoꞌyo̱queb joꞌ nak yoꞌyo li Dios. 
1PE.4.7	Li rosoꞌjic li ruchichꞌochꞌ ta̱se̱ba̱nk chak. Joꞌcan nak aj-ajak e̱ru, ut cheqꞌuehak e̱chꞌo̱l chi tijoc. 
1PE.4.8	Li cꞌaꞌru tento te̱ba̱nu, aꞌan xra̱bal e̱rib che̱ribil e̱rib ut chi anchal e̱chꞌo̱l. Ut xban nak nequera e̱rib che̱ribil e̱rib, nequecuy ajcuiꞌ e̱ma̱c che̱ribil e̱rib. 
1PE.4.9	Chexqꞌuehok ochochna̱l che̱ribil e̱rib chi sa saꞌ e̱chꞌo̱l. 
1PE.4.10	Chikajunilo jalan jala̱nk li cꞌaꞌru ta̱ru̱k takaba̱nu. Ac kama̱tan kama̱tan qꞌuebil ke chikaju̱nkal xban li Dios. Tento nak takatenkꞌa li kas ki̱tzꞌin riqꞌuin li cꞌaꞌru nocoru chixba̱nunquil re nak incꞌaꞌ ta̱cana̱k chi ma̱cꞌaꞌ rajbal li ma̱tan qꞌuebil ke xban li Dios. 
1PE.4.11	Cui ani cuan xma̱tan chi a̱tinac, chixyehak ra̱tin li Dios. Cui ani naraj cꞌanjelac, chi cꞌanjelac aꞌ yal chanru lix cacuilal qꞌuebil re xban li Dios. Riqꞌuin chixjunil li cꞌaꞌak re ru ta̱uxma̱nk, nimanbilak taxak xcꞌabaꞌ li Dios saꞌ xcꞌabaꞌ li Jesucristo. Aꞌan laj e̱chal re li nimajcual cuanquilal ut lokꞌoninbilak taxak chi junelic kꞌe cutan. Joꞌcan taxak.
1PE.4.12	Ex inherma̱n, misach e̱chꞌo̱l nak ta̱cha̱lk li ra xi̱cꞌ saꞌ e̱be̱n. Chanchan li xam nak nachal saꞌ e̱be̱n re xyalbal rix le̱ pa̱ba̱l. Me̱cꞌoxla nak caꞌaj cuiꞌ la̱ex yo̱quex chi cꞌuluc re. 
1PE.4.13	Chi sahokꞌ ban saꞌ e̱chꞌo̱l nak yo̱quex chi cꞌuluc raylal joꞌ quixcꞌul li Cristo xban nak yo̱quex chi tzꞌako̱nc riqꞌuin li raylal li quixcꞌul aꞌan. Ta̱cuulak xkꞌehil nak li Jesucristo tixcꞌutbesi lix nimal xlokꞌal ut la̱ex kꞌaxal cuiꞌchic ta̱sahokꞌ saꞌ e̱chꞌo̱l. 
1PE.4.14	Us xak e̱re cui texhobekꞌ xban nak nequepa̱b li Cristo. Aꞌan retalil nak lix Musikꞌ li Dios cuan e̱riqꞌuin ut aꞌan li kꞌaxal lokꞌ. Relic chi ya̱l nak tzꞌekta̱nanbil li Dios xbaneb li nequeꞌhoboc e̱re, abanan che̱ru la̱ex, kꞌaxal lokꞌ ut nim xcuanquil. 
1PE.4.15	Cheqꞌuehak retal: mexma̱cob. Xuta̱nal chokꞌ e̱re nak te̱cꞌul junak raylal xban elkꞌac, malaj ut xban li camsi̱nc, malaj ut xban li yoꞌoba̱nc chꞌaꞌajquilal saꞌ xya̱nkeb le̱ ras e̱ri̱tzꞌin, malaj ut xban xba̱nunquil cꞌaꞌak chic re ru incꞌaꞌ us. 
1PE.4.16	Cui ut nequecꞌul raylal xban nak nequepa̱b li Cristo, aꞌan moco xuta̱nal ta. Chenima̱k ban xlokꞌal li Dios xban nak la̱ex chic ralal xcꞌajol. 
1PE.4.17	Cuulac re xkꞌehil li rakoc a̱tin. Ta̱ticla̱k kiqꞌuin la̱o, li ralal xcꞌajol li Dios. Tento nak ta̱rakekꞌ a̱tin saꞌ kabe̱n la̱o aj pa̱banel. Ut ta̱rakekꞌ ajcuiꞌ a̱tin saꞌ xbe̱neb li incꞌaꞌ nequeꞌxpa̱b li Dios. Abanan kꞌaxal numtajenak cuiꞌchic li raylal teꞌxcꞌul eb aꞌan. 
1PE.4.18	Joꞌcaꞌin tzꞌi̱banbil chak retalil saꞌ li Santil Hu:
1PE.4.18	Cui li ti̱c xchꞌo̱l elajic ta̱colekꞌ, ¿ma tojaꞌ ta chic junak laj ma̱c incꞌaꞌ elajic ta̱colekꞌ? (Prov. 11:31)
1PE.4.19	La̱ex li yo̱quex chi xcꞌulbal li raylal joꞌ naraj li Dios, cheqꞌuehak taxak e̱chꞌo̱l chixba̱nunquil li cha̱bilal. Chekꞌaxtesihak e̱rib saꞌ rukꞌ li Dios. Aꞌan li quiyoꞌobtesin ke ut ma̱ jokꞌe ta̱paltok chiku.
1PE.5.1	Ut anakcuan tinye cuib oxibak li a̱tin reheb laj cꞌamol be saꞌ e̱ya̱nk la̱ex aj pa̱banel. La̱in ajcuiꞌ e̱rochben chi cꞌamoc be ut quicuil tzꞌakal nak li Cristo quixcꞌul raylal. La̱in tintzꞌako̱nk ajcuiꞌ joꞌ nak la̱ex textzꞌako̱nk saꞌ lix nimal xlokꞌal li ta̱cꞌutbesi̱k. 
1PE.5.2	La̱ex laj cꞌamol be, tintzꞌa̱ma che̱ru nak te̱qꞌue e̱chꞌo̱l chirilbaleb li ralal xcꞌajol li Dios joꞌ nak laj ilol xul narileb lix xul chi anchal xchꞌo̱l. Te̱qꞌue e̱chꞌo̱l chixchꞌolaninquileb laj pa̱banel li kꞌaxtesinbil e̱re xban li Dios chi ma̱cuaꞌ minbil e̱ru. Te̱ba̱nu ban chi anchal e̱chꞌo̱l. Me̱ba̱nu yal xban xrahinquil ru le̱ tojbal. Cheba̱nu ban xban nak te̱raj cꞌanjelac chiru li Dios. 
1PE.5.3	Me̱taklaheb saꞌ joskꞌil li kꞌaxtesinbileb e̱re. Te̱taklaheb ban saꞌ xya̱lal. Cha̱bilakex chiruheb re nak teꞌril le̱ cha̱bilal. 
1PE.5.4	Li Jesucristo aꞌan tzꞌakal laj ilol ke. Cui nakachꞌolaniheb chi us li kꞌaxtesinbileb ke, li Jesucristo tixqꞌue kakꞌajca̱munquil nak tol-e̱lk cuiꞌchic. Li kakꞌajca̱munquil aꞌan incꞌaꞌ nalaj incꞌaꞌ na-osoꞌ. Ut totzꞌako̱nk ajcuiꞌ riqꞌuin lix nimal xlokꞌal. 
1PE.5.5	Ut anakcuan, ex herma̱n, tinye cuib oxibak a̱tin e̱re la̱ex li toj sa̱jex. Chex-abi̱nk chiruheb li nequeꞌcꞌamoc be saꞌ e̱ya̱nk. Me̱nimobresi e̱rib che̱ribil e̱rib. Chetenkꞌa ban e̱rib che̱ribil e̱rib che̱junilex joꞌ tzꞌi̱banbil saꞌ li Santil Hu:
1PE.5.5	Li Dios naxtzꞌekta̱naheb li kꞌetkꞌeteb ut naxba̱nu usilal reheb li nequeꞌxcubsi ribeb. (Prov. 3:34)
1PE.5.6	Checubsi biꞌ e̱cuanquil chiru li Dios li kꞌaxal nim xcuanquil re nak li Dios tixnimobresi le̱ cuanquil nak tixtau xkꞌehil. 
1PE.5.7	Checanabak saꞌ rukꞌ li Dios chixjunil li cꞌaꞌak re ru yo̱ e̱cꞌaꞌux chirix xban nak li Dios naxqꞌue xchꞌo̱l che̱rix la̱ex. 
1PE.5.8	Chicua̱nk e̱naꞌleb re xcolbal e̱rib chiru laj tza xban nak laj tza yo̱ chixsicꞌbal ani ta̱ra̱le. Laj tza aꞌan chanchan li cakcoj ca̱mc re xban xtzꞌocajic ut yo̱ chixsutinquil rib yalak bar re xsicꞌbal ani tixcamsi re tixtiu. 
1PE.5.9	Me̱qꞌue e̱rib chi a̱le̱c xban laj tza. Cauhak ban e̱chꞌo̱l saꞌ le̱ pa̱ba̱l. Michꞌinan e̱chꞌo̱l nak ta̱cha̱lk junak raylal saꞌ e̱be̱n. Nequenau nak ma̱cuaꞌ caꞌaj cuiꞌ la̱ex yo̱quex chi cꞌuluc raylal. Joꞌcan ajcuiꞌ nequeꞌxcꞌul le̱ rech aj pa̱banelil yalak bar jun sut saꞌ ruchichꞌochꞌ. 
1PE.5.10	La̱ex te̱cꞌul li raylal. Cuyomak cuan caꞌchꞌinak xban nak chi se̱b ajcuiꞌ nocoxtenkꞌa li Dios. Aꞌan ta̱tzꞌakobresi̱nk e̱ru. Aꞌan ta̱tenkꞌa̱nk e̱re re nak incꞌaꞌ ta̱chꞌina̱nk e̱chꞌo̱l. Tixqꞌue ban xcacuil e̱chꞌo̱l. Li Dios, li naqꞌuehoc ke li usilal, aꞌan quibokoc ke chi tzꞌako̱nc riqꞌuin lix nimal xlokꞌal saꞌ choxa kochben li Cristo. 
1PE.5.11	Aꞌan taxak chinima̱k xcuanquil chi junelic kꞌe cutan. Joꞌcan taxak.
1PE.5.12	Laj Silvano, aꞌan jun tzꞌakal aj pa̱banel. Aꞌan ta̱cꞌamok re li hu aꞌin xintzꞌi̱ba chokꞌ e̱re. Moco qꞌui ta li a̱tin xintzꞌi̱ba e̱re. Riqꞌuin li a̱tin aꞌin yo̱quin chixqꞌuebal e̱naꞌleb. Xinchꞌolob xya̱lal che̱ru chanru li rusilal li Dios. Aꞌin taxak chiqꞌuehok xcacuil e̱chꞌo̱l. 
1PE.5.13	Eb laj pa̱banel li cuanqueb Babilonia nequeꞌxtakla xsahil e̱chꞌo̱l. Eb aꞌan sicꞌbil ajcuiꞌ ruheb xban li Dios joꞌ la̱ex. Naxtakla ajcuiꞌ xsahil e̱chꞌo̱l laj Marcos, li ninra joꞌ cualal. 
1PE.5.14	Cheqꞌuehak xsahil e̱chꞌo̱l che̱ribil e̱rib riqꞌuin santil utzꞌuc u xban nak nequera e̱rib. Chicua̱nk taxak li tuktu̱quil usilal e̱riqꞌuin xban nak la̱ex chic ralal xcꞌajol li Cristo. Joꞌcan taxak.
2PE.1.1	La̱in laj Simón Pedro. La̱in x-apóstol li Jesucristo ut nincꞌanjelac chiru. Nintzꞌi̱ba li hu aꞌin e̱riqꞌuin, la̱ex aj pa̱banel. Ac xetau lix chakꞌal ru li pa̱ba̱l joꞌ li kapa̱ba̱l la̱o. Li pa̱ba̱l aꞌin natauman riqꞌuin li Ka̱cuaꞌ Jesucristo laj Colol ke, li ti̱c xchꞌo̱l. 
2PE.1.2	Xban nak nequenau chic lix ya̱lal chirix li Dios ut chirix li Ka̱cuaꞌ Jesucristo, ta̱cua̱nk taxak chi nabal li tuktu̱quilal e̱riqꞌuin ut chi cua̱nk taxak li rusilal li Dios saꞌ le̱ chꞌo̱l.
2PE.1.3	Chixjunil li cꞌaꞌru nacꞌanjelac ke saꞌ li kayuꞌam ut saꞌ li kapa̱ba̱l qꞌuebil ke xban xnimal xcuanquil li Cristo. Saꞌ xcꞌabaꞌ lix cuanquil xkanau ru li Dios li quibokoc ke chi tzꞌako̱nc riqꞌuin lix nimal xlokꞌal ut xcuanquilal. 
2PE.1.4	Saꞌ xcꞌabaꞌ lix nimal xlokꞌal ut xcuanquilal li Dios quixyechiꞌi kama̱tan kꞌaxal lokꞌ ut nim xcuanquil. Li Dios quixyechiꞌi ke lix cuanquilal re toe̱lk saꞌ li ma̱usilal li cuan saꞌ ruchichꞌochꞌ ut quixyechiꞌi ajcuiꞌ ke lix cuanquilal re nak takacanab xrahinquil ru li ma̱c, ut re ajcuiꞌ nak totzꞌako̱nk riqꞌuin lix ti̱quilal li Dios. 
2PE.1.5	Abanan incꞌaꞌ tzꞌakal cui caꞌaj cuiꞌ nocopa̱ban. Chikayalak ban kakꞌe chixba̱nunquil li cha̱bilal. Ut chikatzolak kib riqꞌuin li Dios re nak cha̱bilak li kanaꞌleb. 
2PE.1.6	Joꞌcan ajcuiꞌ nak chikacuyak kib. Ut chicua̱nk xcacuil li kachꞌo̱l saꞌ li kapa̱ba̱l riqꞌuin li raylal nakacꞌul ut chikacꞌoxlahak li Dios chi tzꞌakal. 
2PE.1.7	Ma̱cuaꞌ caꞌaj cuiꞌ aꞌan takaba̱nu. Chisahokꞌ ban ajcuiꞌ kachꞌo̱l riqꞌuineb li kas ki̱tzꞌin ut chikaraheb. 
2PE.1.8	Cui nakaba̱nu aꞌin chi cuulaj cuulaj, yo̱ko chi cꞌanjelac chiru li Dios re nak li kayuꞌam incꞌaꞌ ta̱cua̱nk chi ma̱cꞌaꞌ rajbal. Cua̱nk ban xya̱lal nak takapa̱b li Ka̱cuaꞌ Jesucristo. 
2PE.1.9	Li ani incꞌaꞌ naxba̱nu li cꞌaꞌak re ru aꞌin, aꞌan chanchan jun li mutzꞌ malaj chanchan jun li incꞌaꞌ na-iloc chi tzꞌakal. Li jun aꞌan incꞌaꞌ naxqꞌue saꞌ xchꞌo̱l nak ac colbil chic chiru li ma̱c li quixba̱nu junxil. 
2PE.1.10	Riqꞌuin ut aꞌin ex herma̱n, cheqꞌue taxak e̱chꞌo̱l chixtaubal ru nak bokbilex ut sicꞌbil e̱ru xban li Dios. Cui nequeqꞌue retal aꞌin incꞌaꞌ chic texma̱cobk. 
2PE.1.11	Ut naru chic tex-oc chokꞌ ralal xcꞌajol li Dios. Ut tex-oc ajcuiꞌ saꞌ lix nimajcual xcuanquilal li Ka̱cuaꞌ Jesucristo laj Colol ke. 
2PE.1.12	Joꞌcan nak incꞌaꞌ tincanab xjulticanquil e̱re li naꞌleb aꞌin, usta ac chꞌolchꞌo che̱ru lix ya̱lal ut cau chic e̱chꞌo̱l saꞌ le̱ pa̱ba̱l. 
2PE.1.13	Aꞌ yal joꞌ najtil yoꞌyo̱kin, nincꞌoxla nak tento tintochꞌ le̱ chꞌo̱l riqꞌuin xjulticanquil a a̱tin aꞌin che̱ru. 
2PE.1.14	Li Ka̱cuaꞌ Jesucristo quixcꞌutbesi chicuu nak chi se̱b ta̱cuulak xkꞌehil lin camic. 
2PE.1.15	La̱in tinqꞌue inchꞌo̱l chixchꞌolobanquil lix ya̱lal che̱ru re nak chirix lin camic lix ya̱lal aꞌin ta̱cana̱k saꞌ e̱chꞌo̱l.
2PE.1.16	Li cꞌaꞌru yo̱quin chixyebal e̱re chirix lix cuanquilal li Jesucristo ut lix cꞌulunic, ma̱cuaꞌ yal yoꞌobanbil a̱tin. Chꞌolchꞌo nak xkil riqꞌuin xnakꞌ ku lix nimajcual cuanquilal. 
2PE.1.17	La̱o xkil riqꞌuin xnakꞌ ku nak li Ka̱cuaꞌ Jesucristo quixcꞌul lix nimanquil ru ut lix lokꞌal riqꞌuin li Dios Acuabej. Ut quikabi xya̱b xcux li Dios nak quixye chak saꞌ lix nimajcual lokꞌal, aꞌan aꞌin li cualal kꞌaxal raro inban. Ut cꞌojcꞌo inchꞌo̱l riqꞌuin, chan. 
2PE.1.18	Nak quikabi li a̱tin aꞌin li quichal chak saꞌ choxa, la̱o cuanco chak kochben aꞌan saꞌ xbe̱n jun li tzu̱l sicꞌbil ru xban li Dios. 
2PE.1.19	Riqꞌuin aꞌin nakanau nak relic chi ya̱l na-uxman li cꞌaꞌru tzꞌi̱banbil chak najter xbaneb li profeta. Us cui te̱qꞌue retal li quilajeꞌxtzꞌi̱ba chak li profeta. Aꞌan naxcutanobresi chiku joꞌ junak xam nacutanobresin saꞌ junak naꞌajej kꞌojyi̱n ru. Li Ka̱cuaꞌ Jesucristo naxcutanobresi saꞌ li ka̱m joꞌ nak naxcutanobresi ru li kꞌojyi̱n li cak chahim nak sake̱uc re. 
2PE.1.20	Chetauhak xya̱lal aꞌin xbe̱n cua: li a̱tin quilajeꞌxtzꞌi̱ba li profeta saꞌ li Santil Hu incꞌaꞌ naru yalak ani ta̱jalok re xjunes. 
2PE.1.21	Eb li profeta ma̱ jun cua queꞌxtakla rib xjuneseb. Eb aꞌan sicꞌbileb ru xban li Dios ut queꞌa̱tinac joꞌ quiyeheꞌ chak reheb xban li Santil Musikꞌej.
2PE.2.1	Queꞌcuan ajcuiꞌ chak profeta aj balakꞌ saꞌ xya̱nkeb laj Israel junxil. Joꞌcan ajcuiꞌ saꞌ e̱ya̱nk la̱ex, teꞌcua̱nk aj tzolonel aj balakꞌ. Chi timil ut saꞌ mukmu teꞌrocsi li balakꞌ aj naꞌleb re xsachbal xpa̱banquil li Dios toj retal teꞌxtzꞌekta̱na li Ka̱cuaꞌ Jesucristo li quicam saꞌ xcꞌabaꞌeb. Ut riqꞌuin li nequeꞌxba̱nu, nequeꞌxsach ribeb chi junaj cua ut yo̱queb chixbokbal raylal saꞌ xbe̱neb. 
2PE.2.2	Nabaleb telajeꞌxic saꞌ li ma̱usilal li yo̱queb chixyebal eb aꞌan ut xma̱queb aꞌan ta̱majecua̱k li kapa̱ba̱l li tzꞌakal ya̱l. 
2PE.2.3	Eb aꞌan aj ticꞌtiꞌeb. Caꞌaj cuiꞌ le̱ tumin nequeꞌraj. Xban xrahinquil ru li tumin nequeꞌbalakꞌic riqꞌuin ticꞌtiꞌ. Lix rahobtesinquileb aꞌan ac tenebanbil chak saꞌ xbe̱neb najter xban li Dios. Incꞌaꞌ chic ta̱ba̱yk. Cuulac ban re xcutanquil nak teꞌsachekꞌ ruheb. 
2PE.2.4	Li Dios incꞌaꞌ quixcuy xma̱queb li ángel li queꞌma̱cob chiru. Quixcuteb ban saꞌ xbalba saꞌ chamal jul kꞌojyi̱n xsaꞌ. Bacꞌbo̱queb chi cadena quixcanabeb toj ta̱cuulak xkꞌehil li rakba a̱tin. Joꞌcan ajcuiꞌ tixba̱nu reheb laj balakꞌ. Incꞌaꞌ tixcuy xma̱queb. 
2PE.2.5	Li Dios incꞌaꞌ quixcuy xma̱queb li queꞌcuan saꞌ ruchichꞌochꞌ najter. Quixtakla ban chak li butꞌi haꞌ saꞌ xbe̱n li ruchichꞌochꞌ re nak teꞌosokꞌ chixjunileb laj ma̱c. Caꞌaj cuiꞌ laj Noé laj yehol resil li ti̱quilal quicoleꞌ rochbeneb li cuukub chic lix comoneb. 
2PE.2.6	Joꞌcan ajcuiꞌ li Dios quixrak a̱tin saꞌ xbe̱neb laj Sodoma ut laj Gomorra. Quixsacheb nak quixcꞌat lix tenamiteb. Junes cha quicana. Li Dios quixba̱nu chi joꞌcan chokꞌ retalil chiruheb chixjunileb li yo̱keb chi ma̱cobc mokon re nak teꞌxucuak xban li cꞌaꞌru ta̱cha̱lk saꞌ xbe̱neb. 
2PE.2.7	Quixcol laj Lot li ti̱c xchꞌo̱l. Aꞌan cꞌajoꞌ nak narahoꞌ saꞌ xchꞌo̱l xban nak numtajenak li ma̱usilal li nequeꞌxba̱nu li cuanqueb aran Sodoma. 
2PE.2.8	Laj Lot, aꞌan ti̱c xchꞌo̱l. Ut nak cuan saꞌ xya̱nkeb laj Sodoma junelic ra saꞌ xchꞌo̱l chirilbal, ut chirabinquil lix ma̱usilal lix naꞌlebeb. 
2PE.2.9	Joꞌcan ajcuiꞌ anakcuan. Li Dios naxtenkꞌaheb li ti̱queb xchꞌo̱l re nak incꞌaꞌ teꞌxqꞌue rib chi a̱le̱c. Ut eb li incꞌaꞌ ti̱queb xchꞌo̱l tixcanabeb chixcꞌulbal li tojba ma̱c nak tixtau xkꞌehil li rakba a̱tin. 
2PE.2.10	¿Ma tojaꞌ ta chic incꞌaꞌ tixqꞌueheb saꞌ tojba ma̱c li nequeꞌxrahi ru li tzꞌajbe̱tal aj naꞌleb ut nequeꞌxtzꞌekta̱na lix cuanquilal li Cristo? Eb aꞌan joskꞌeb ut kꞌetkꞌeteb. Incꞌaꞌ nequeꞌxucuac chixmajecuanquileb li ángel li cuanqueb saꞌ xnimajcual cuanquilal. 
2PE.2.11	Eb li ángel cuanqueb xnaꞌleb ut nim xcuanquil chiruheb laj tzolonel aj balakꞌ. Abanan li ángel incꞌaꞌ nequeꞌxmajecuaheb li cui̱nk aꞌin chiru li Ka̱cuaꞌ. 
2PE.2.12	Aꞌut eb laj tzolonel aj balakꞌ chanchaneb li xul. Ma̱cꞌaꞌ nequeꞌxpa̱b. Yal re chapecꞌ ut re camsi̱c nak nequeꞌyoꞌla. Yo̱queb chixmajecuanquil li cꞌaꞌak re ru incꞌaꞌ nequeꞌxtau ru. Eb aꞌan jun osoꞌjiqueb nak teꞌosokꞌ. 
2PE.2.13	Chi joꞌcan teꞌxcꞌul xkꞌajca̱munquil lix ma̱usilaleb queꞌxba̱nu. Eb laj tzolonel aj balakꞌ junelic saheb saꞌ xchꞌo̱l chixba̱nunquil li incꞌaꞌ us, usta chi cutan. Xuta̱nal chokꞌ e̱re nak cuanqueb saꞌ e̱ya̱nk xban nak nequeꞌcuulac chi cuaꞌac saꞌ le̱ ninkꞌe. Eb aꞌan junes ma̱cobc nequeꞌxcꞌoxla. 
2PE.2.14	Aꞌaneb aj muxul caxa̱r. Caꞌaj cuiꞌ ixk nequeꞌxcꞌoxla ut incꞌaꞌ nequeꞌxcanab ma̱cobc. Nequeꞌoc chixkꞌunbesinquileb li toj kꞌuneb xchꞌo̱l. Eb li cui̱nk aꞌin cꞌaynakeb chixrahinquil ru li biomal. Eb aꞌan majecuanbileb chi junaj cua xban li Dios. 
2PE.2.15	Nak nequeꞌxcanab li ti̱quilal, nequeꞌxic chi joꞌ ma̱joꞌ. Nequeꞌxba̱nu joꞌ quixba̱nu laj Balaam li ralal laj Beor. Laj Balaam quiraj xtaubal xtumin riqꞌuin xba̱nunquil li ma̱usilal. 
2PE.2.16	Joꞌcan nak quikꞌuseꞌ xban jun li bu̱r. Yal xul. Incꞌaꞌ naa̱tinac. Ut laj Balaam quirabi xya̱b xcux li bu̱r joꞌ xya̱b xcux li cui̱nk nak quiyeheꞌ re xban li bu̱r nak tixcanab xba̱nunquil li ma̱usilal. 
2PE.2.17	Eb laj tzolonel aj balakꞌ chanchaneb lix julel haꞌ li ma̱cꞌaꞌ haꞌ chi saꞌ. Ma̱cꞌaꞌ na-oc cuiꞌ. Chanchaneb li chok li nacꞌameꞌ yalak bar xban li ikꞌ. Eb li cui̱nk aꞌin teꞌxic saꞌ lix kꞌojyi̱nal ru li xbalba li ac yi̱banbil chokꞌ reheb. 
2PE.2.18	Nequeꞌoc chi yehoc xni̱nkal ru a̱tin saꞌ lix majelal xnaꞌlebeb. Ut riqꞌuin li ma̱c naxrahi li tzꞌejcualej yo̱queb chixkꞌunbesinquileb li cristian li toj queꞌel chak saꞌ xya̱nkeb. 
2PE.2.19	Eb laj balakꞌ nequeꞌxye: Libre chic texcua̱nk, chanqueb. La̱ex chic yal e̱re cꞌaꞌru te̱ba̱nu, chanqueb. Ut incꞌaꞌ nequeꞌxqꞌue retal nak aꞌan eb li cꞌayinbileb chi cꞌanjelac chiru li ma̱c xban nak li ani toj nanumta li ma̱usilal saꞌ xbe̱n, toj cuan rubel xcuanquil li ma̱c. 
2PE.2.20	Li ani nequeꞌxpa̱b li Ka̱cuaꞌ Jesucristo, nequeꞌxcanab ajcuiꞌ xmuxbal rib riqꞌuin li cꞌaꞌru cuan saꞌ ruchichꞌochꞌ. Abanan cui teꞌoc cuiꞌchic chi ma̱cobc ut cui ta̱numta̱k cuiꞌchic li ma̱c saꞌ xbe̱neb, kꞌaxal cuiꞌchic yibak ru lix naꞌlebeb chiru nak queꞌcuan junxil nak toj ma̱jiꞌ nequeꞌpa̱ban chak. 
2PE.2.21	Kꞌaxal us raj chokꞌ reheb nak incꞌaꞌ ta queꞌxnau xbehil li ti̱quilal chiru nak ac nequeꞌxnau ru, ut queꞌxcanab cuiꞌchic xpa̱banquil lix chakꞌrab li Dios li quikꞌaxtesi̱c reheb. 
2PE.2.22	Cuan jun li a̱tin nayeman naxye: li tzꞌiꞌ naxlou cuiꞌchic lix xaꞌau xcaꞌ sut, ut nayeman ajcuiꞌ nak li a̱k li atesinbil, naxtolcꞌosi cuiꞌchic rib saꞌ sulul. (Prov. 26:11) Eb li cui̱nk aj balakꞌ chanchaneb li xul aꞌan xban nak queꞌoc cuiꞌchic xba̱nunquil li ma̱usilal.
2PE.3.1	Ex inherma̱n, aꞌin li xcab hu nintzꞌi̱ba e̱riqꞌuin. Riqꞌuin li cuib chi hu yo̱quin cuiꞌchic chixnumsinquil lix ya̱lal saꞌ le̱ xic re nak te̱cꞌoxla chi us cꞌaꞌru te̱ba̱nu. 
2PE.3.2	Chijulticokꞌ e̱re li ra̱tineb li santil profeta tzꞌi̱banbil chak najter kꞌe cutan. Ut chijulticokꞌ e̱re lix chakꞌrab li Ka̱cuaꞌ Jesucristo laj Colol ke, kꞌaxtesinbil e̱re kaban la̱o lix apóstol li Jesucristo. 
2PE.3.3	Xbe̱n cua chetauhak xya̱lal aꞌin: Nak ta̱nachꞌok chak rosoꞌjiqueb li cutan, cuan li teꞌcha̱lk chi hoboc riqꞌuin yibru a̱tin. Teꞌxhob xcuanquil li Dios ut teꞌxba̱nu li yibru naꞌleb li nequeꞌxcꞌoxla. 
2PE.3.4	Eb aꞌan teꞌxye: Li Jesucristo quixye nak ta̱cha̱lk. ¿Bar ta cuan? ¿Ma ac xcꞌulun ta? Chalen chak xcamiqueb li kaxeꞌ kato̱n chixjunil li cꞌaꞌak re ru cuan ajcuiꞌ anakcuan joꞌ nak quicuan chak chalen chak saꞌ xticlajic li ruchichꞌochꞌ, chaꞌkeb. 
2PE.3.5	Li nequeꞌxye chi joꞌcan incꞌaꞌ nequeꞌraj xjulticanquil chanru qui-uxman chak najter. Incꞌaꞌ nequeꞌraj xqꞌuebal retal nak yal riqꞌuin ra̱tin li Dios quixyoꞌobtesi li choxa ut li ruchichꞌochꞌ. Li Dios quixyi̱b li ruchichꞌochꞌ saꞌ haꞌ ut saꞌ xbe̱n haꞌ quicꞌojla li chꞌochꞌ xban li Dios. 
2PE.3.6	Joꞌcan ajcuiꞌ li ruchichꞌochꞌ li quicuan. Yal riqꞌuin ra̱tin li Dios, quibutꞌhaꞌin ut qui-osoꞌ. 
2PE.3.7	Li choxa ut li ruchichꞌochꞌ li cuanqueb anakcuan, cuanqueb saꞌ xnaꞌaj yal riqꞌuin ra̱tin li Dios. Yo̱queb chiroybeninquil nak teꞌcꞌatekꞌ xban li xam saꞌ xkꞌehil li rakba a̱tin nak teꞌsachekꞌ li incꞌaꞌ useb xnaꞌleb. 
2PE.3.8	Abanan ex herma̱n, la̱ex li raro̱quex inban, chetau taxak ru aꞌin: Nak li jun cutan chiru li Ka̱cuaꞌ aꞌan joꞌ li jun mil chihab chiku la̱o, ut li jun mil chihab joꞌ li jun cutan chiru li Dios. 
2PE.3.9	Cuan li nequeꞌxye nak li Ka̱cuaꞌ Jesucristo xbay chak chi cha̱lc. Incꞌaꞌ ajcuiꞌ xcꞌulun joꞌ quixye, chanqueb. Abanan incꞌaꞌ yo̱ chak chi ba̱yc. Toj ma̱jiꞌ nacꞌulun xban nak nim lix cuyum e̱riqꞌuin la̱ex. Incꞌaꞌ naraj nak ta̱sachk junak. Naraj ban nak teꞌyotꞌekꞌ xchꞌo̱l ut teꞌxjal xcꞌaꞌux. 
2PE.3.10	Lix kꞌehil lix cꞌulunic li Ka̱cuaꞌ, aꞌan chanchan nak nachal laj e̱lkꞌ. Moco cuan ta resil lix cꞌulunic. Saꞌ li cutan aꞌan ta̱osokꞌ li choxa. Tenlok xya̱b nak ta̱osokꞌ. Ut li cꞌaꞌak re ru cuanqueb chiru teꞌosokꞌ xban li xam. Ta̱cꞌatk li ruchichꞌochꞌ joꞌ ajcuiꞌ chixjunil li cꞌaꞌak re ru li cuan chiru. 
2PE.3.11	Xban nak chixjunil li cꞌaꞌak re ru telajeꞌosokꞌ, joꞌcan nak chikaqꞌue kachꞌo̱l chi cua̱nc saꞌ li ti̱quilal. Chikacꞌoxlahak li Ka̱cuaꞌ Dios. 
2PE.3.12	Yo̱co chiroybeninquil xkꞌehil xcꞌulunic li Ka̱cuaꞌ. Chikaqꞌue kachꞌo̱l chi cꞌanjelac chiru re nak ta̱se̱ba̱nk chak chi cha̱lc. Saꞌ li cutan aꞌan teꞌlochk xxamlel li choxa ut teꞌosokꞌ chixjunil. Ut li cꞌaꞌak re ru cuanqueb chiru telajeꞌhaꞌokꞌ xban xtikcual li xam. 
2PE.3.13	Abanan li Ka̱cuaꞌ Dios quixyechiꞌi ke li acꞌ choxa ut li acꞌ ruchichꞌochꞌ. Aꞌan yo̱co chiroybeninquil. Saꞌ li ruchichꞌochꞌ aꞌan junes ti̱quilal ta̱cua̱nk. 
2PE.3.14	Joꞌcan ut ex herma̱n, raro̱quex inban, chalen nak yo̱quex chiroybeninquil li cꞌaꞌak re ru aꞌin, cheqꞌue e̱chꞌo̱l chixba̱nunquil li ti̱quilal re nak ma̱cꞌaꞌak e̱ma̱c ut cua̱nkex saꞌ xya̱lal nak ta̱cꞌulu̱nk li Jesucristo. 
2PE.3.15	Julticak e̱re nak cui li Ka̱cuaꞌ Jesucristo ma̱jiꞌ nacꞌulun, aꞌan re nak li ani ma̱jiꞌ nacoleꞌ naru ta̱colekꞌ. Aꞌan aj e nak quitzꞌi̱bac e̱riqꞌuin li kaherma̱n Pablo, li kꞌaxal raro kaban. Aꞌan quixtzꞌi̱ba li naꞌleb aꞌin joꞌ qꞌuebil chak re xban li Dios. 
2PE.3.16	Chirix aꞌin quixtzꞌi̱ba laj Pablo saꞌ chixjunil lix hu. Cuan li cꞌaꞌak re ru saꞌ lix hu chꞌaꞌaj xtaubal ru. Ut li ma̱cꞌaꞌeb xnaꞌleb ut li junpa̱t nequeꞌchꞌinan xchꞌo̱l saꞌ lix pa̱ba̱leb nequeꞌxpoꞌ lix ya̱lal. Joꞌcan ajcuiꞌ nequeꞌxba̱nu riqꞌuin chixjunil li ra̱tin li Dios. Xban nak nequeꞌxkꞌet ra̱tin li Dios, joꞌcan nak teꞌosokꞌ. 
2PE.3.17	Joꞌcan ut ex herma̱n, kꞌaxal raro̱quex kaban, ac kayehom resil e̱re chirixeb laj balakꞌ. Chicua̱nk saꞌ e̱chꞌo̱l aꞌin re nak incꞌaꞌ texbalakꞌi̱k xbaneb li cui̱nk li yibeb ru xnaꞌleb. Ut, la̱ex li cau e̱chꞌo̱l chixpa̱banquil li Cristo, michꞌinan e̱chꞌo̱l xbaneb laj balakꞌ. 
2PE.3.18	Aꞌ taxak li rusilal li Ka̱cuaꞌ chicꞌutu̱nk saꞌ le̱ yuꞌam ut chesicꞌ chanru nak te̱nau lix ya̱lal li Ka̱cuaꞌ Jesucristo laj Colol ke. Aꞌ taxak li Ka̱cuaꞌ Jesucristo chilokꞌoni̱k anakcuan ut chi junelic toj saꞌ rosoꞌjiqueb li cutan. Joꞌcan taxak.
1JN.1.1	Nintzꞌi̱bac e̱riqꞌuin chirix li Dios Cꞌajolbej li cuan chalen chak saꞌ xticlajic li ruchichꞌochꞌ. La̱o quikil riqꞌuin xnakꞌ ku ut coa̱tinac riqꞌuin. Quikil ru aꞌan chi tzꞌakal ut xkachꞌeꞌ riqꞌuin kukꞌ. Aꞌan aꞌin li A̱tin naqꞌuehoc yuꞌam. 
1JN.1.2	Quicꞌutbesi̱c chiku li naqꞌuehoc yuꞌam. Quikil ru aꞌan. Joꞌcan nak nakachꞌolob xya̱lal che̱ru chirix aꞌan, li naqꞌuehoc yuꞌam chi junelic. Aꞌan li cuan chak riqꞌuin li Acuabej Dios. Aꞌan quixcꞌutbesi rib chiku. 
1JN.1.3	Nakachꞌolob xya̱lal che̱ru chirix li cꞌaꞌru quikil ut li cꞌaꞌru quikabi re nak tocua̱nk chi sum a̱tin chi kibil kib. Ut tocua̱nk ajcuiꞌ chi sum a̱tin riqꞌuin li Acuabej Dios ut riqꞌuin li Jesucristo, li Ralal. 
1JN.1.4	Saꞌ li hu aꞌin nakatakla xyebal e̱re re nak chitzꞌaklok ru lix sahil e̱chꞌo̱l che̱junilex, joꞌ ajcuiꞌ lix sahil kachꞌo̱l la̱o.
1JN.1.5	Aꞌan aꞌin li a̱tin quikabi riqꞌuin li Jesucristo. Ut aꞌan li nakachꞌolob xya̱lal che̱ru. Li Dios, aꞌan li cutan saken. Riqꞌuin li Dios ma̱cꞌaꞌ kꞌojyi̱n. Ti̱c ban xchꞌo̱l li Dios. Relic chi ya̱l nak ma̱cꞌaꞌ ma̱usilal riqꞌuin. 
1JN.1.6	Cui nakaye nak cuanco chi sum a̱tin riqꞌuin li Dios ut cui toj nakaba̱nu li incꞌaꞌ us, yo̱co chi ticꞌtiꞌic. Ut incꞌaꞌ nakatzol kib chixba̱nunquil li ya̱l. 
1JN.1.7	Ut cui nakaba̱nu li cꞌaꞌru naraj li Dios, joꞌ naxcꞌutbesi chiku li Cristo, cuanco chic chi sum a̱tin chi kibil kib. Ut lix quiqꞌuel li Jesucristo li Ralal li Dios naxchꞌajobresi li ka̱m ut narisi chixjunil li kama̱c.
1JN.1.8	Cui nakaye nak ma̱cꞌaꞌ kama̱c, nakabalakꞌi kib ut moco ya̱l ta li yo̱co chixyebal. 
1JN.1.9	Cui nakaxo̱to li kama̱c chiru li Dios, relic chi ya̱l nak aꞌan ti̱c xchꞌo̱l chixcuybal chixsachbal li kama̱c, ut ta̱risi chixjunil li kama̱usilal. 
1JN.1.10	Cui ut nakaye nak incꞌaꞌ xoma̱cob nakaqꞌue li Dios chokꞌ aj ticꞌtiꞌ. Ut incꞌaꞌ nakapa̱b li ra̱tin.
1JN.2.1	Ex inherma̱n, chanchanex li cualal incꞌajol. Aꞌ cꞌaꞌak re ru aꞌin nintzꞌi̱ba e̱re re nak incꞌaꞌ texma̱cobk. Cui ut cuan junak ta̱ma̱cobk, cuan jun aj jalol a̱tin chikix chiru li Acuabej Dios, aꞌan li Jesucristo li ti̱c xchꞌo̱l. 
1JN.2.2	Li Jesucristo quicam re xtojbal rix li kama̱c. Moco caꞌaj ta cuiꞌ xban li kama̱c la̱o. Quicam aj ban cuiꞌ re xtojbal rix xma̱queb chixjunileb li cuanqueb saꞌ ruchichꞌochꞌ. 
1JN.2.3	Cui la̱o nakaba̱nu li cꞌaꞌru naraj li Dios, relic chi ya̱l nak la̱o reho chic li Dios. 
1JN.2.4	Li ani naxye, “la̱in rehin li Dios”, ut cui incꞌaꞌ naxba̱nu li cꞌaꞌru naraj li Dios, aꞌan aj ticꞌtiꞌ. Moco ya̱l ta ru li yo̱ chixba̱nunquil. 
1JN.2.5	Li ani napa̱ban re li ra̱tin li Dios, relic chi ya̱l nak naxra li Dios chi tzꞌakal. Riqꞌuin aꞌan nakanau nak la̱o reho chic li Dios. 
1JN.2.6	Li ani naxye nak re chic li Dios, tento nak junelic cha̱bilak lix yuꞌam joꞌ xyuꞌam li Jesucristo.
1JN.2.7	Ex inherma̱n, moco toj acꞌ ta li chakꞌrab yo̱quin chixtzꞌi̱banquil e̱riqꞌuin. Aꞌin aꞌan ajcuiꞌ li chakꞌrab li quiqꞌueheꞌ chak e̱re junxil. Ac e̱rabiom chak chalen nak xepa̱b li Cristo. 
1JN.2.8	Abanan chanchan acꞌ ajcuiꞌ li chakꞌrab xban nak kꞌaxal nim xcuanquil. Ut li chakꞌrab aꞌan, aꞌin nak te̱ra e̱rib che̱ribil e̱rib. Joꞌ quixba̱nu li Jesucristo, joꞌcan ajcuiꞌ takaba̱nu la̱o. Li ra̱tin li Jesucristo naxcutanobresi kanaꞌleb. Nak nakacanab li ma̱cobc, chanchan nak yo̱ chi numecꞌ li kꞌojyi̱n. Ut nak nakapa̱b li ra̱tin li Jesucristo, chanchan nak yo̱ chi cha̱lc li cutan. 
1JN.2.9	Li ani naxye nak xcutanobresi̱c lix naꞌleb xban li Cristo, ut xicꞌ naril lix herma̱n aꞌan toj cuan ajcuiꞌ saꞌ xkꞌojyi̱nal ru li ma̱c. 
1JN.2.10	Li ani naxra lix herma̱n, aꞌan cutanobresinbil lix naꞌleb xban li Cristo. Ut ma̱ ani nachꞌinan xchꞌo̱l xban. 
1JN.2.11	Li ani xicꞌ naril lix herma̱n, aꞌan toj yo̱ ajcuiꞌ chi be̱c saꞌ xkꞌojyi̱nal ru li ma̱c. Ut incꞌaꞌ naxnau bar yo̱ chi xic xban nak li ma̱c naramoc re lix ya̱lal chiru. 
1JN.2.12	Nintzꞌi̱bac e̱riqꞌuin, ex herma̱n, xban nak cuybil sachbil chic le̱ ma̱c xban li Dios saꞌ xcꞌabaꞌ li Jesucristo. 
1JN.2.13	Nintzꞌi̱bac ajcuiꞌ e̱riqꞌuin, la̱ex yucuaꞌbej, xban nak ac xepa̱b li Dios Cꞌajolbej li cuan chalen chak najter nak toj ma̱jiꞌ naxyoꞌobtesi chak li ruchichꞌochꞌ. Nintzꞌi̱bac e̱riqꞌuin la̱ex li toj sa̱jex xban nak xecuy xnumsinquil li a̱le̱c li naxqꞌue laj tza. Ut nintzꞌi̱bac ajcuiꞌ e̱riqꞌuin la̱ex cocꞌal xban nak ac xepa̱b li Acuabej Dios. 
1JN.2.14	Xintzꞌi̱bac e̱riqꞌuin la̱ex yucuaꞌbej, xban nak ac xepa̱b li Dios Cꞌajolbej li cuan chalen chak najter nak toj ma̱jiꞌ naxyoꞌobtesi chak li ruchichꞌochꞌ. Xintzꞌi̱bac e̱riqꞌuin la̱ex li toj sa̱jex, xban nak cau e̱rib ut li ra̱tin li Dios nacana chi junelic e̱riqꞌuin ut xecuy xnumsinquil li a̱le̱c li naxqꞌue laj tza. 
1JN.2.15	Ex inherma̱n, me̱ra chic ru lix ma̱usilal li ruchichꞌochꞌ chi moco li cꞌaꞌak re ru cuan saꞌ ruchichꞌochꞌ. Cui cuan junak naxra ru li cꞌaꞌak re ru aꞌin, moco naxra ta li Acuabej Dios. 
1JN.2.16	Chixjunil li ma̱usilal cuan saꞌ ruchichꞌochꞌ moco riqꞌuin ta li Dios nachal. Li ma̱c li naxrahi ru li tzꞌejcualej ut li xrahinquil ru li cꞌaꞌak re ru nakil riqꞌuin xnakꞌ ku moco riqꞌuin ta li Dios nachal. Joꞌcan ajcuiꞌ li kꞌetkꞌetil. Chixjunil aꞌin moco riqꞌuin ta li Dios nachal; xnaꞌleb ban li ruchichꞌochꞌ. 
1JN.2.17	Li ruchichꞌochꞌ ta̱osokꞌ joꞌ ajcuiꞌ li ma̱usilal. Abanan li ani naba̱nun re li naraj li Dios, aꞌan cua̱nk chi junelic.
1JN.2.18	Ex inherma̱n, yo̱ chak chi nachꞌoc rosoꞌjiqueb li cutan. Ac xerabi resil nak ta̱cha̱lk jun li xicꞌ na-iloc re li Cristo. Aꞌan li anticristo nayeman re. Ut anakcuan ac cuanqueb nabal li xicꞌ nequeꞌiloc re li Cristo. Joꞌcan nak nakanau nak yo̱ chi cuulac xkꞌehil rosoꞌjiqueb li cutan. 
1JN.2.19	Saꞌ kaya̱nk xeꞌel li xicꞌ nequeꞌiloc re li Cristo, abanan moco kech aj pa̱baneleb ta nak xeꞌcuan. Cui ta eb aꞌan kech aj pa̱banelil, cuanqueb raj chi junelic saꞌ kaya̱nk. Abanan xeꞌel saꞌ kaya̱nk re nak ta̱nauma̱nk nak ma̱cuaꞌeb kech aj pa̱banelil. 
1JN.2.20	Ut la̱ex ac santobresinbilex xban li Santil Musikꞌej li qꞌuebil e̱re xban li Jesucristo, ut nequenau chic lix ya̱lal. 
1JN.2.21	Moco xban ta nak incꞌaꞌ nequenau lix ya̱lal nak nintzꞌi̱bac e̱riqꞌuin. La̱ex nequenau lix ya̱lal ut nequenau ajcuiꞌ nak ma̱ jun ticꞌtiꞌ na-el saꞌ li tzꞌakal ya̱l. 
1JN.2.22	¿Ani laj ticꞌtiꞌ nak nequecꞌoxla la̱ex? Aꞌan li nayehoc re nak li Jesucristo, ma̱cuaꞌ aꞌan laj Colonel li yechiꞌinbil xban li Dios. Li nayehoc re chi joꞌcan, aꞌan li anticristo li xicꞌ na-iloc re li Cristo. Aꞌan li natzꞌekta̱nan re li Acuabej Dios ut li Cꞌajolbej. 
1JN.2.23	Li ani naxye nak li Jesucristo ma̱cuaꞌ Ralal li Dios, li nayehoc re aꞌan ma̱cꞌaꞌ li Acuabej Dios riqꞌuin. Ut li ani naxye nak li Cristo, aꞌan li tzꞌakal Ralal li Dios, aꞌan cuan li Acuabej Dios riqꞌuin. 
1JN.2.24	Li cꞌaꞌru xetzol chak chalen saꞌ xticlajic le̱ pa̱ba̱l chicua̱nk saꞌ le̱ chꞌo̱l. Cui te̱cꞌu̱la saꞌ le̱ chꞌo̱l li cꞌaꞌru xerabi chak chalen saꞌ xticlajic le̱ pa̱ba̱l, cua̱nkex riqꞌuin li Cꞌajolbej ut riqꞌuin li Acuabej Dios. 
1JN.2.25	Li yuꞌam ma̱cꞌaꞌ rosoꞌjic, aꞌan li naxyechiꞌi ke li Jesucristo. 
1JN.2.26	Nintzꞌi̱ba aꞌin e̱riqꞌuin chirixeb li xicꞌ nequeꞌiloc re li Cristo xban nak eb aꞌan teꞌraj e̱balakꞌinquil. 
1JN.2.27	Abanan incꞌaꞌ tento ta̱cua̱nk junak aj tzolol e̱re re xcꞌutbal che̱ru cꞌaꞌru li ya̱l ut cꞌaꞌru li incꞌaꞌ ya̱l xban nak qꞌuebil e̱re li Santil Musikꞌej xban li Jesucristo. Li Santil Musikꞌej cuan e̱riqꞌuin ut aꞌan li naqꞌuehoc e̱naꞌleb. Li cꞌaꞌru naxcꞌut che̱ru li Santil Musikꞌej tzꞌakal ya̱l. Moco ticꞌtiꞌ ta. Joꞌcan nak chexcua̱nk chi sum a̱tin riqꞌuin li Jesucristo joꞌ naxcꞌut che̱ru li Santil Musikꞌej. 
1JN.2.28	Ut anakcuan, ex herma̱n, ninye cuiꞌchic e̱re nak chexcua̱nk chi sum a̱tin riqꞌuin li Jesucristo re nak ma̱cꞌaꞌak le̱ xiu nak tol-e̱lk cuiꞌchic li Ka̱cuaꞌ Jesucristo. Sahak ban saꞌ kachꞌo̱l chixcꞌulbal chi ma̱cꞌaꞌak kaxuta̱n. 
1JN.2.29	La̱ex nequenau nak li Cristo ti̱c xchꞌo̱l. Ut chenauhak ajcuiꞌ nak chixjunileb li nequeꞌba̱nun re li ti̱quilal, aꞌan tzꞌakal ralal xcꞌajol li Dios.
1JN.3.1	Cheqꞌuehak retal nak li Acuabej Dios cꞌajoꞌ nocoxra. Nocoxqꞌue chokꞌ ralal xcꞌajol. Relic chi ya̱l nak la̱o ralal xcꞌajol. Joꞌcan nak li ma̱jiꞌ nequeꞌpa̱ban incꞌaꞌ nequeꞌxtau ru li kanaꞌleb xban nak ma̱jiꞌ nequeꞌxnau xya̱lal xpa̱banquil li Dios. 
1JN.3.2	Ex inherma̱n, anakcuan la̱o ralal xcꞌajol li Dios. Abanan ma̱jiꞌ nakanau joꞌ qꞌuial chic li usilal takacꞌul mokon. Caꞌaj cuiꞌ nakanau nak tol-e̱lk li Jesucristo, chanchanako chic aꞌan xban nak takil ru chi tzꞌakal. 
1JN.3.3	Li ani yo̱ chiroybeninquil lix cꞌulunic li Cristo, aꞌan naxsakobresi li ra̱m saꞌ ti̱quilal joꞌ li Ka̱cuaꞌ Jesucristo ti̱c xchꞌo̱l. 
1JN.3.4	Li ani nama̱cob naxkꞌet lix chakꞌrab li Dios xban nak li ma̱cobc aꞌan xkꞌetbal li chakꞌrab. 
1JN.3.5	La̱ex nequenau nak li Ka̱cuaꞌ Jesucristo quicꞌulun re xcuybal ut xsachbal li kama̱c. Relic chi ya̱l nak aꞌan ma̱cuaꞌ aj ma̱c. 
1JN.3.6	Joꞌcan nak li ani cau xchꞌo̱l chixta̱kenquil li Cristo, incꞌaꞌ chic yo̱k chi ma̱cobc. Abanan li ani toj yo̱ chi ma̱cobc incꞌaꞌ naxnau li rusilal li Cristo ut incꞌaꞌ napa̱ban. 
1JN.3.7	Ex herma̱n, ma̱ ani chibalakꞌi̱nk e̱re. Li ani naba̱nun re li ti̱quilal, aꞌan ti̱c xchꞌo̱l joꞌ li Cristo ti̱c xchꞌo̱l. 
1JN.3.8	Li ani yo̱ chi ma̱cobc, aꞌan re laj tza xban nak laj tza aꞌan aj ma̱c chalen chak saꞌ xticlajic li ruchichꞌochꞌ. Aꞌan aj e nak col-e̱lk li Ralal li Dios re xsachbal xcꞌanjel laj tza. 
1JN.3.9	Ma̱ jun ralal xcꞌajol li Dios yo̱k chi ma̱cobc xban nak li Dios cuan riqꞌuin. Ut incꞌaꞌ naru nak yo̱k chi ma̱cobc xban nak aꞌan tzꞌakal ralal xcꞌajol li Dios. 
1JN.3.10	Riqꞌuin aꞌin naꞌno̱queb ru li ralal xcꞌajol li Dios ut naꞌno̱queb ajcuiꞌ ruheb li ralal xcꞌajol laj tza: li ani incꞌaꞌ naxba̱nu li ti̱quilal, ut li ani incꞌaꞌ naxra li ras ri̱tzꞌin, aꞌan ma̱cuaꞌeb ralal xcꞌajol li Dios.
1JN.3.11	Chalen chak saꞌ xticlajic le̱ pa̱ba̱l xerabi li chakꞌrab nak chikarahak kib chi kibil kib. 
1JN.3.12	Mikata̱ke xnaꞌleb laj Caín xban nak aꞌan re laj tza. Aꞌan quixcamsi li ri̱tzꞌin. ¿Cꞌaꞌut nak quixcamsi li ri̱tzꞌin? Xban nak ti̱c xchꞌo̱l li ri̱tzꞌin chiru li Dios ut laj Caín junes ma̱usilal naxba̱nu. 
1JN.3.13	Joꞌcan ut ex inherma̱n, misach e̱chꞌo̱l xbaneb li xicꞌ nequeꞌiloc e̱re saꞌ ruchichꞌochꞌ. 
1JN.3.14	Cui nakara li kaherma̱n, aꞌan retalil nak cua̱nk kacolbal chiru xcuanquil li ca̱mc ut qꞌuebil kayuꞌam chi junelic. Li ani incꞌaꞌ naxra lix herma̱n, aꞌan toj cuan rubel xcuanquil li ca̱mc. 
1JN.3.15	Li ani xicꞌ naril lix herma̱n, aꞌan chanchan aj camsinel ras ri̱tzꞌin. La̱ex nequenau nak junak aj camsinel ras ri̱tzꞌin ma̱cꞌaꞌ xyuꞌam chi junelic. 
1JN.3.16	Li Jesucristo quixcꞌut chiku chanru li rahoc nak quixkꞌaxtesi rib chi ca̱mc saꞌ kacꞌabaꞌ la̱o. Joꞌcan ajcuiꞌ nak tento takaraheb li kaherma̱n usta tocamsi̱k saꞌ xcꞌabaꞌeb. 
1JN.3.17	Jun chic ninye e̱re. Cui la̱o cuan nabal li cꞌaꞌru ke ut incꞌaꞌ nakatokꞌoba ru li nebaꞌ li ma̱cꞌaꞌ cuan re, ¿ma ya̱l ta biꞌ nak nakara li Dios chi joꞌcanan? 
1JN.3.18	Ex inherma̱n, morahoc yal chi a̱tin. Chorahok ban chi tzꞌakal ya̱l ut chicꞌutu̱nk li karahom riqꞌuin li usilal nakaba̱nu.
1JN.3.19	Cui nakara li kaherma̱n, nakanau nak la̱o tzꞌakal ralal xcꞌajol li Dios, ut cau kachꞌo̱l chixpa̱banquil li Dios. 
1JN.3.20	Cui la̱o nakecꞌa nak xoma̱cob, ac cutan saken chiru li Ka̱cuaꞌ Dios li nakaba̱nu xban nak aꞌan chixjunil naxnau. 
1JN.3.21	Cui incꞌaꞌ nakecꞌa saꞌ kachꞌo̱l nak incꞌaꞌ us yo̱co, incꞌaꞌ nocoxucuac chiru li Dios. 
1JN.3.22	Ut yalak cꞌaꞌru takatzꞌa̱ma chiru, tixqꞌue ke xban nak yo̱co chixpa̱banquil lix chakꞌrab ut nakaba̱nu li cꞌaꞌru nacuulac chiru li Dios. 
1JN.3.23	Ut aꞌan aꞌin lix chakꞌrab quixqꞌue ke li Dios, nak chopa̱ba̱nk saꞌ xcꞌabaꞌ li Jesucristo li Ralal li Dios ut takara kib chi kibil kib, joꞌ coxchakꞌrabi cuiꞌ. 
1JN.3.24	Cui nakapa̱b lix chakꞌrab, la̱o cuanco riqꞌuin li Dios ut li Dios cuan kiqꞌuin. Nakanau nak li Dios cuan kiqꞌuin chi junelic xban li Santil Musikꞌej li qꞌuebil ke.
1JN.4.1	Ex herma̱n, qꞌuehomak retal nak moco chixjunil ta aj iqꞌuin cuan li Santil Musikꞌej. Nabaleb laj tzolonel aj balakꞌ cuanqueb saꞌ ruchichꞌochꞌ. Me̱pa̱b chixjunil li cꞌaꞌak re ru nequerabi riqꞌuineb, usta ta̱yehekꞌ e̱re nak riqꞌuin li Dios xchal. Tento nak te̱tzꞌil rix li te̱rabi re xnaubal ma riqꞌuin li Dios xchal li nequeꞌxye malaj incꞌaꞌ. 
1JN.4.2	Chi joꞌcaꞌin naru te̱nau cui li Santil Musikꞌej xqꞌuehoc re li naꞌleb malaj incꞌaꞌ. Li ani ta̱yehok re nak li Jesucristo quitzꞌejcualoꞌ ut tzꞌakal cui̱nk nak quicꞌulun saꞌ ruchichꞌochꞌ, aꞌan li cuan li Santil Musikꞌej riqꞌuin. 
1JN.4.3	Ut li ani ta̱yehok re nak li Jesucristo incꞌaꞌ quitzꞌejcualoꞌ nak quicꞌulun saꞌ ruchichꞌochꞌ, aꞌan ma̱cꞌaꞌ li Santil Musikꞌej riqꞌuin. Li naꞌleb aꞌan nachal riqꞌuin li xicꞌ na-iloc re li Cristo. Abanan ac e̱rabiom resil chirix nak tol-e̱lk li xicꞌ na-iloc re li Cristo. Ut anakcuan li naꞌleb aꞌan ac yo̱ chi cꞌulu̱nc saꞌ ruchichꞌochꞌ. 
1JN.4.4	Ex inherma̱n, la̱ex rehex chic li Dios. La̱ex xecuy ut xenau xcolbal e̱rib chiruheb laj balakꞌ. Xecuy xban nak li Santil Musikꞌej cuan e̱riqꞌuin ut kꞌaxal nim xcuanquil aꞌan chiru laj tza li cuan riqꞌuineb laj balakꞌ. 
1JN.4.5	Li naꞌleb li cuan riqꞌuineb laj balakꞌ, aꞌan yal re ruchichꞌochꞌ ut junes chirix aꞌan nequeꞌa̱tinac. Ut eb li incꞌaꞌ nequeꞌxnau xya̱lal nequeꞌrabi li incꞌaꞌ ya̱l li nequeꞌxye ut nequeꞌxpa̱b. 
1JN.4.6	Abanan la̱o ralal xcꞌajol li Dios. Ut eb li nequeꞌpa̱ban re li Dios nocoeꞌrabi. Ut eb li incꞌaꞌ nequeꞌpa̱ban re li Dios incꞌaꞌ nequeꞌraj kabinquil. Riqꞌuin aꞌan nacꞌutun ani cuan li Santil Musikꞌej riqꞌuin ut ani cuan xmusikꞌ laj balakꞌ riqꞌuin.
1JN.4.7	Ex inherma̱n, chikara kib chi kibil kib xban nak li rahoc riqꞌuin li Dios nachal. Li ani narahoc, aꞌan ralal li Dios ut naxba̱nu li naraj li Dios. 
1JN.4.8	Ut li incꞌaꞌ narahoc ma̱cuaꞌ ralal li Dios xban nak li rahoc riqꞌuin li Dios nachal. 
1JN.4.9	Li Dios quixcꞌut chiku chanru nak nocoxra nak quixtakla chak lix junaj chi Alal saꞌ ruchichꞌochꞌ chi ca̱mc saꞌ kacꞌabaꞌ la̱o. Li Dios quixtakla chak li Ralal re nak ta̱cua̱nk kayuꞌam chi junelic. 
1JN.4.10	Li tzꞌakal rahoc, aꞌan aꞌin: ma̱cuaꞌo la̱o xorahoc re li Dios. Aꞌan ban quirahoc ke la̱o xban nak quixtakla chak li Ralal chi ca̱mc re xtojbal rix li kama̱c. 
1JN.4.11	Ex herma̱n, xban nak kꞌaxal nocoxra li Dios, tento ajcuiꞌ nak takara kib chi kibil kib la̱o. 
1JN.4.12	Ma̱ jun qui-iloc ru li Dios. Abanan cui nakara kib chi kibil kib, li Dios cuan kiqꞌuin chi junelic. Ut lix rahom li Dios tzꞌaklojenak ru kiqꞌuin. 
1JN.4.13	Nakanau nak cuanco riqꞌuin li Dios ut li Dios cuan kiqꞌuin xban nak li Dios quixqꞌue ke li Santil Musikꞌej. 
1JN.4.14	La̱o lix apóstol li Jesucristo. Quikil ru li Jesucristo. Ut nakachꞌolob xya̱lal nak li Acuabej Dios quixtakla chak li Ralal chixcolbaleb li cuanqueb saꞌ ruchichꞌochꞌ. 
1JN.4.15	Li ani nachꞌoloban re nak li Jesús, aꞌan li Ralal li Dios, aꞌan cuan riqꞌuin li Dios, ut li Dios cuan riqꞌuin aꞌan. 
1JN.4.16	La̱o nakapa̱b nak li Dios, aꞌan aj rahonel ut nakanau nak ya̱l aꞌan. Li rahoc nachal riqꞌuin li Dios. Li ani narahoc, aꞌan cuan riqꞌuin li Dios ut li Dios cuan riqꞌuin aꞌan. 
1JN.4.17	Riqꞌuin aꞌin ta̱tzꞌaklok ru li rahoc kiqꞌuin la̱o re nak cauhak kachꞌo̱l saꞌ xcutanquil li rakba a̱tin. Chanru xnaꞌleb li Ka̱cuaꞌ Jesucristo, joꞌcanak ajcuiꞌ li kanaꞌleb la̱o nak cua̱nko arin saꞌ ruchichꞌochꞌ. 
1JN.4.18	Ma̱cꞌaꞌ kaxiu cui nakara li Dios chi tzꞌakal. Li tzꞌakal rahoc narisi li xiu. Li ani naxucuac, naxxucua lix tojbal rix lix ma̱c, ut li naxucuac toj ma̱jiꞌ natzꞌakloc ru li rahoc riqꞌuin. 
1JN.4.19	La̱o nakara li Dios xban nak aꞌan xrahoc ke xbe̱n cua. 
1JN.4.20	Cui junak naxye nak naxra li Dios ut xicꞌ naril lix herma̱n, aꞌan aj ticꞌtiꞌ. Li ani incꞌaꞌ naxra lix herma̱n li naril ru, ¿chan ta cuiꞌ ru nak tixra li Dios li moco naril ta ru? 
1JN.4.21	Aꞌin li chakꞌrab quixqꞌue ke li Jesucristo: Li ani naxra li Dios, tento ajcuiꞌ nak tixra lix herma̱n.
1JN.5.1	Chixjunileb li nequeꞌpa̱ban re nak li Jesús aꞌan li Cristo, aꞌaneb li ralal xcꞌajol li Dios. Ut cui la̱o nakara li Acuabej Dios, takaraheb ajcuiꞌ li ralal xcꞌajol. 
1JN.5.2	Cui nakara li Dios, nakapa̱b lix chakꞌrab. Riqꞌuin aꞌan nakanau nak nakara li Dios joꞌ ajcuiꞌ eb li ralal xcꞌajol. 
1JN.5.3	Aꞌan aꞌin lix ra̱bal li Dios: nak takapa̱b lix chakꞌrab. Moco chꞌaꞌaj ta xpa̱banquil lix chakꞌrab. 
1JN.5.4	Li yoꞌlajenak saꞌ musikꞌej riqꞌuin li Dios cuan xcuanquil re xcuybal xnumsinquil li ma̱usilal li cuan saꞌ ruchichꞌochꞌ. Cuan kacuanquilal chixnumsinquil xban nak nakapa̱b saꞌ xcꞌabaꞌ li Jesucristo. 
1JN.5.5	¿Ani li tzꞌakal cuan xcuanquil re xcuybal xnumsinquil li ma̱usilal li cuan saꞌ ruchichꞌochꞌ? La̱o li nocopa̱ban re nak li Jesús aꞌan li Ralal li Dios. Caꞌaj cuiꞌ la̱o cuan kacuanquil re xcuybal xnumsinquil li ma̱usilal.
1JN.5.6	Li Jesucristo quicꞌulun saꞌ ruchichꞌochꞌ. Quixcꞌul li cubi haꞌ ut quihoyeꞌ ajcuiꞌ lix quiqꞌuel chiru li cruz. Ma̱cuaꞌ caꞌaj cuiꞌ li cubi haꞌ quixcꞌul. Quihoyeꞌ aj ban cuiꞌ lix quiqꞌuel. Li Santil Musikꞌej naxchꞌolob xya̱lal chiku chirix li Cristo. Ut ya̱l chixjunil li naxcꞌut chiku li Santil Musikꞌej. 
1JN.5.7	Saꞌ choxa cuanqueb li oxibeb li nequeꞌchꞌoloban lix ya̱lal. Aꞌaneb aꞌin: li Dios Acuabej, li Dios Cꞌajolbej ut li Dios Santil Musikꞌej. Li oxib aꞌin junajeb chi ribil. 
1JN.5.8	Ut oxib li cꞌaꞌru qui-uxman saꞌ ruchichꞌochꞌ li naxcꞌut chiku lix ya̱lal chirix li Jesucristo. Li xbe̱n, aꞌan nak li Santil Musikꞌej naxcꞌut chiku lix ya̱lal. Li xcab, aꞌan li cꞌaꞌru qui-uxman nak li Jesús quixcꞌul li cubi haꞌ. Ut li rox, aꞌan nak quihoyeꞌ lix quiqꞌuel li Jesús chiru cruz. Eb li oxib aꞌin juntakꞌe̱t lix ya̱laleb. 
1JN.5.9	La̱o nakapa̱b li ya̱l chꞌolobanbil xbaneb li cui̱nk. Abanan li chꞌolobanbil xban li Dios kꞌaxal cuiꞌchic nim xcuanquil chiru aꞌan. Ut li Dios quixchꞌolob xya̱lal nak li Jesús aꞌan li Ralal. 
1JN.5.10	Li ani napa̱ban re li Ralal li Dios, aꞌan naxnau tzꞌakal lix ya̱lal. Aꞌut li incꞌaꞌ napa̱ban re li Dios, naxqꞌue li Dios chokꞌ aj ticꞌtiꞌ xban nak incꞌaꞌ naxpa̱b lix ya̱lal li quixchꞌolob li Dios nak quixye re li Jesús: La̱at li cualal, chan. 
1JN.5.11	Ut aꞌan aꞌin li naxchꞌolob xya̱lal nak li Dios quixqꞌue ke li yuꞌam chi junelic. Ut li yuꞌam aꞌin natauman riqꞌuin li Ralal. 
1JN.5.12	Yalak ani napa̱ban re li Ralal li Dios, aꞌan cuan xyuꞌam chi junelic. Ut li ani incꞌaꞌ napa̱ban re li Ralal li Dios, ma̱cꞌaꞌ lix yuꞌam chi junelic.
1JN.5.13	Xintzꞌi̱ba aꞌin chokꞌ e̱re la̱ex li nequexpa̱ban re li Ralal li Dios re nak la̱ex te̱nau nak cuan e̱yuꞌam chi junelic. 
1JN.5.14	Ut aꞌin li cau cuiꞌ kachꞌo̱l chirix li Dios. Nakanau nak li cꞌaꞌak re ru nakatzꞌa̱ma re, cui nakatzꞌa̱ma joꞌ naraj li Dios, aꞌan nocorabi. 
1JN.5.15	Nakanau nak li Dios nocorabi nak nocotijoc. Riqꞌuin aꞌin nakanau nak naxqꞌue ke li cꞌaꞌru nakatzꞌa̱ma chiru. 
1JN.5.16	Cui la̱o takil junak li kaherma̱n chi ma̱cobc ut naru xcuybal lix ma̱c, chotijok chirix re nak ta̱cuyekꞌ xma̱c xban li Dios ut ta̱cua̱nk riqꞌuin li Dios toj chirix lix camic. Abanan cuan li ma̱c incꞌaꞌ naxcuy li Dios. Ma̱cꞌaꞌ rajbal li tijoc chirix li ani yo̱ chi ba̱nu̱nc re li ma̱c li ma̱cꞌaꞌ xcuybal. 
1JN.5.17	Ya̱l nak li ma̱usilal, aꞌan ma̱c. Abanan li Dios naxnau bar cuan li ma̱c naru xcuybal ut bar cuan li incꞌaꞌ. 
1JN.5.18	Nakanau nak li ani napa̱ban re li Dios incꞌaꞌ chic yo̱k chi ma̱cobc xban nak li Ralal li Dios na-iloc re. Ut laj tza ma̱cꞌaꞌ chic xcuanquil saꞌ xbe̱n laj pa̱banel. 
1JN.5.19	Ut nakanau nak la̱o ralal xcꞌajol li Dios. Abanan li jun chꞌo̱l chic li ma̱jiꞌ nequeꞌpa̱ban re li Dios, eb aꞌan cuanqueb rubel xcuanquil laj tza. 
1JN.5.20	Ut la̱o nakanau nak li Ralal li Dios quicꞌulun saꞌ ruchichꞌochꞌ. Quixqꞌue kanaꞌleb re xnaubal bar cuan li tzꞌakal Dios. Ut junajo chic riqꞌuin li tzꞌakal Dios xban nak xkapa̱b li Jesucristo li Ralal li Dios. Aꞌan li naqꞌuehoc ke li yuꞌam chi junelic. 
1JN.5.21	Ex inherma̱n, me̱lokꞌoni chic li jalanil dios yi̱banbil riqꞌuin ukꞌej. Joꞌcan taxak.
2JN.1.1	La̱in aj cꞌamol be cha̱cuu saꞌ la̱ pa̱ba̱l. At hermana, nintzꞌi̱bac a̱cuiqꞌuin la̱at li sicꞌbil a̱cuu xban li Dios. Ut nintzꞌi̱bac ajcuiꞌ riqꞌuineb la̱ cualal a̱cꞌajol. Ya̱l nak la̱in nequexinra. Moco caꞌaj ta cuiꞌ la̱in ninrahoc e̱re. Nequexraheꞌ aj ban cuiꞌ xbaneb chixjunileb li nequeꞌxnau lix ya̱lal. 
2JN.1.2	Nequexkara xban nak junaj li nakapa̱b ut lix ya̱lal aꞌan ta̱cua̱nk kiqꞌuin chi junelic. 
2JN.1.3	Aꞌ taxak li rusilal, li ruxta̱n ut li tuktu̱quilal li naxqꞌue li Dios Acuabej ut li Jesucristo li Alalbej chicua̱nk e̱riqꞌuin saꞌ xya̱lal ut riqꞌuin rahoc. 
2JN.1.4	Cꞌajoꞌ nak nasahoꞌ saꞌ inchꞌo̱l chirilbaleb la̱ cualal a̱cꞌajol nak cuanqueb saꞌ xya̱lal. Joꞌcaꞌin li kataklanquil xban li Dios Acuabej. 
2JN.1.5	Ut anakcuan nintzꞌa̱ma cha̱cuu nak chikarahak taxak kib chi kibil kib. Li chakꞌrab aꞌin moco acꞌ ta. Abanan qꞌuebil chak ke chalen chak saꞌ xticlajic li kapa̱ba̱l. 
2JN.1.6	Cui nakara kib chi kibil kib, nakapa̱b li kachakꞌrabinquil xban li Dios. Chalen chak saꞌ xticlajic, li Dios quixye ke nak tento takara kib chi kibil kib.
2JN.1.7	Ninnumsi cuiꞌchic saꞌ e̱xic li naꞌleb aꞌin xban nak nabaleb laj tzolonel aj balakꞌ cuanqueb saꞌ ruchichꞌochꞌ. Eb li cui̱nk aꞌin incꞌaꞌ nequeꞌxchꞌolob lix ya̱lal nak li Jesucristo quitzꞌejcualoꞌ ut tzꞌakal cui̱nk nak quicꞌulun saꞌ ruchichꞌochꞌ. Eb li cui̱nk aꞌin aj balakꞌeb ut xicꞌ nequeꞌril li Jesucristo. 
2JN.1.8	Cheqꞌuehak retal che̱ribil e̱rib re nak incꞌaꞌ ta̱cana̱k chi ma̱cꞌaꞌ rajbal le̱ cꞌanjel chiru li Dios. Tzꞌakalak ban re ru xkꞌajca̱munquil le̱ cꞌanjel te̱cꞌul riqꞌuin li Dios. 
2JN.1.9	Cui ani junak naxqꞌue xtzꞌakob li quixchꞌolob li Jesucristo, li jun aꞌan ma̱cꞌaꞌ li Dios riqꞌuin. Abanan cui nakapa̱b li cꞌaꞌru quixchꞌolob li Jesucristo, li Dios Acuabej cua̱nk kiqꞌuin ut cua̱nk ajcuiꞌ kiqꞌuin li Jesucristo li Cꞌajolbej. 
2JN.1.10	Cui nacuulac junak e̱riqꞌuin ut nequenau nak jalan li yo̱ chixchꞌolobanquil che̱ru chiru li quixchꞌolob li Jesucristo, me̱cꞌul saꞌ le̱ rochoch chi moco te̱ye re nak li Dios chi-osobtesi̱nk re. 
2JN.1.11	Xban nak li ani naxtzꞌa̱ma chiru li Dios nak ta̱rosobtesiheb laj balakꞌ, aꞌan ta̱tzꞌako̱nk riqꞌuin lix yibal ru lix cꞌanjeleb.
2JN.1.12	Cuan raj chic nabal tinye e̱re, abanan incꞌaꞌ nacuaj xtzꞌi̱banquil saꞌ li hu aꞌin. La̱in nacuaj xic e̱riqꞌuin re nak toa̱tinak ut takil xsahil kachꞌo̱l chi kibil kib. 
2JN.1.13	Nequeꞌxtakla xsahil a̱chꞌo̱l eb li ralal xcꞌajol la̱ chakꞌnaꞌ, li sicꞌbil ru xban li Dios. Joꞌcan taxak.
3JN.1.1	Nintzꞌi̱bac a̱cuiqꞌuin, at hermano Gayo. La̱in aj cꞌamol be cha̱cuu saꞌ la̱ pa̱ba̱l. Relic chi ya̱l nak nacatinra. 
3JN.1.2	At inherma̱n, yo̱quin chi tijoc cha̱cuix re nak us tat-e̱lk riqꞌuin chixjunil li cꞌaꞌru ta̱ba̱nu. Ut nintijoc ajcuiꞌ cha̱cuix re nak cauhakat. Ninnau nak ti̱c la̱ chꞌo̱l chiru li Dios. 
3JN.1.3	Cꞌajoꞌ nak nasahoꞌ saꞌ inchꞌo̱l nak nequeꞌcꞌulun li herma̱n cuiqꞌuin ut nacuabi resil nak ti̱c a̱chꞌo̱l. Ut ninnau nak yo̱cat chixba̱nunquil lix ya̱lal. 
3JN.1.4	Aꞌan aꞌin li kꞌaxal nasahoꞌ cuiꞌ inchꞌo̱l nak nacuabi resil nak eb li kaherma̱n cuanqueb saꞌ xya̱lal. Eb aꞌan chanchaneb li cualal incꞌajol xban nak queꞌpa̱ban chicuu.
3JN.1.5	At inherma̱n, kꞌaxal lokꞌ li nacaba̱nu nak nacatenkꞌaheb li herma̱n, usta incꞌaꞌ nacanauheb ru. 
3JN.1.6	Eb aꞌan queꞌxchꞌolob xya̱lal arin chiruheb li herma̱n chanru nak nacaraheb. Chatenkꞌaheb chi cha̱bil joꞌ naraj li Dios nak teꞌxic chixyebal ra̱tin li Dios saꞌ jalan naꞌajej. 
3JN.1.7	Eb aꞌan xeꞌoc chi xic xban nak teꞌraj xba̱nunquil xcꞌanjel li Jesucristo. Ut incꞌaꞌ queꞌxcꞌul xkꞌajca̱munquileb chiruheb li ma̱jiꞌ nequeꞌxpa̱b li Dios. 
3JN.1.8	Joꞌcan nak tento takatenkꞌaheb li cui̱nk aꞌin xban nak kech aj cꞌanjeleb chixchꞌolobanquil lix ya̱lal.
3JN.1.9	Cuan cꞌaꞌru xintzꞌi̱ba saꞌ li hu li xintakla riqꞌuineb laj pa̱banel aran. Abanan li herma̱n Diótrefes, aꞌan naxnimobresi rib ut incꞌaꞌ naxcꞌul xchꞌo̱l li cꞌaꞌru xintzꞌi̱ba. Naraj takla̱nc saꞌ e̱ya̱nk ut incꞌaꞌ naxqꞌue incuanquil. 
3JN.1.10	Nak tinxic aran toxinkꞌus ut che̱ru che̱junilex tinye li cꞌaꞌru yo̱ chixba̱nunquil. Yo̱ chixyebal cꞌaꞌak re ru chi a̱tinul chikix. Ut moco nacꞌojla ta xchꞌo̱l riqꞌuin aꞌan. Toj cuan cuiꞌchic cꞌaꞌak re ru incꞌaꞌ us naxba̱nu. Incꞌaꞌ naxcꞌuleb li herma̱n saꞌ li rochoch ut naxic chixtacchiꞌinquileb li herma̱n li nequeꞌraj raj xcꞌulbal li ulaꞌ, ut narisiheb saꞌ xya̱nkeb laj pa̱banel cui nequeꞌxcꞌul li rulaꞌeb.
3JN.1.11	At inherma̱n, ma̱tzol a̱cuib riqꞌuin li incꞌaꞌ us. Aꞌ ban li us ta̱ba̱nu. Li ani naba̱nun re li us, aꞌan ralal xcꞌajol li Dios. Ut li ani naxba̱nu li incꞌaꞌ us, toj ma̱jiꞌ naxpa̱b li Dios. 
3JN.1.12	Chixjunileb nequeꞌxye nak cha̱bil li herma̱n Demetrio. Ut relic chi ya̱l nak lix yuꞌam nacꞌutuc re lix cha̱bilal. Joꞌcan ajcuiꞌ nakaye la̱o. Ut la̱at nacanau nak li nakaye la̱o aꞌan ya̱l.
3JN.1.13	Cuan raj nabal chic tinye a̱cue, abanan incꞌaꞌ nacuaj xtzꞌi̱banquil saꞌ li hu aꞌin. 
3JN.1.14	Yo̱quin chixcꞌoxlanquil nak chi se̱b takil kib re nak ta̱ru̱k taka̱tina kib. 
3JN.1.15	Chicua̱nk taxak li tuktu̱quil usilal a̱cuiqꞌuin. Eb li herma̱n arin nequeꞌxtakla xsahil a̱chꞌo̱l. Ut chaqꞌue ajcuiꞌ xsahil xchꞌo̱leb li kech aj pa̱banelil chi xjunju̱nkaleb.
JUD.1.1	La̱in laj Judas, laj cꞌanjel chiru li Jesucristo. La̱in ri̱tzꞌin laj Jacobo. Nintzꞌi̱ba li hu aꞌin reheb laj pa̱banel, li bokbileb ut raro̱queb xban li Dios Acuabej ut colbileb xban li Jesucristo. 
JUD.1.2	Checꞌulak taxak chi nabal li ruxta̱n li Dios, joꞌ ajcuiꞌ li tuktu̱quil usilal ut li rahoc.
JUD.1.3	Ex inherma̱n, anchal inchꞌo̱l nak yo̱quin chixcꞌoxlanquil tzꞌi̱bac e̱riqꞌuin chirix li kacolbal saꞌ comonil. Aban xinqꞌue retal nak ta̱ajma̱nk ru nak tintzꞌi̱bak e̱riqꞌuin re xtzꞌa̱manquil che̱ru nak te̱yal e̱kꞌe chixcolbal rix le̱ pa̱ba̱l. Aꞌan li junaj chi pa̱ba̱l kꞌaxtesinbil chak ke xban li Dios. 
JUD.1.4	Nintzꞌi̱ba li hu aꞌin xban nak cuanqueb aj balakꞌ queꞌxchꞌic rib saꞌ e̱ya̱nk chi mukmu. Eb aꞌan nequeꞌxye nak laj pa̱banel naru teꞌxba̱nu yalak cꞌaꞌru chi ma̱usilal ut xban li rusilal li kaDios, ma̱cꞌaꞌ teꞌxcꞌul. Nequeꞌxsach xcuanquil li Ka̱cuaꞌ Jesucristo, laj e̱chal ke. Eb aꞌan aj kꞌetoleb ra̱tin li Dios ut chalen chak junxil cutan ac xakabanbil chak li rakba a̱tin saꞌ xbe̱neb. 
JUD.1.5	Usta ac xchꞌolobaman che̱ru, nacuaj cuiꞌchic xjulticanquil e̱re chanru nak li Ka̱cuaꞌ Dios quirisiheb chak lix tenamit aj Israel saꞌ li naꞌajej Egipto. Ut mokon chic quixsacheb li incꞌaꞌ queꞌpa̱ban chiru saꞌ xya̱nkeb laj Israel. 
JUD.1.6	Ninjultica ajcuiꞌ che̱ru nak cuan li ángel queꞌxtzꞌekta̱na lix lokꞌal qꞌuebileb re joꞌ ajcuiꞌ lix naꞌajeb. Anakcuan tzꞌaptzꞌo̱queb saꞌ li kꞌojyi̱n xban li Dios ut bacꞌbo̱queb riqꞌuin cadena toj ta̱cuulak xcutanquil li rakba a̱tin. 
JUD.1.7	Joꞌcan ajcuiꞌ queꞌxcꞌul li tenamit Sodoma ut Gomorra joꞌqueb ajcuiꞌ li tenamit cuanqueb chixcꞌatk. Juntakꞌe̱teb lix naꞌlebeb riqꞌuineb li ángel li queꞌma̱cob. Queꞌmuxuc caxa̱r ut queꞌma̱cob ajcuiꞌ riqꞌuin rech cui̱nkilal ut riqꞌuin rech ixkilal. Queꞌxkꞌaxtesi rib chixba̱nunquil chixjunil li ma̱usilal. Lix cꞌatic eb li tenamit aꞌan, aꞌan re xcꞌutbesinquil chiku nak cuan xtojbal rix li ma̱c. Aꞌan li ta̱cꞌulma̱nk mokon saꞌ li xam li ta̱cua̱nk chi junelic. 
JUD.1.8	Usta nanauman li cꞌaꞌru quixcꞌul li tenamit Sodoma ut Gomorra, abanan toj cuanqueb ajcuiꞌ aj balakꞌ li nequeꞌxpa̱b li yal yoꞌobanbil naꞌleb. Ut nequeꞌxtzꞌajni rib riqꞌuin li ma̱c. Nequeꞌxtzꞌekta̱na lix cuanquil li Ka̱cuaꞌ ut nequeꞌxmajecua li cuanqueb xcuanquil ut li cuanqueb xlokꞌal. 
JUD.1.9	Ut li ángel Miguel, li kꞌaxal nim xlokꞌal, incꞌaꞌ quixqꞌue rib chokꞌ aj rakol a̱tin saꞌ xbe̱n laj tza. Nak li ángel queꞌxcuechꞌi rib riqꞌuin laj tza chirix lix tzꞌejcual laj Moisés, li ángel incꞌaꞌ quixhob chi moco quiraj xrakbal a̱tin saꞌ xbe̱n. Quixye ban re: Li Ka̱cuaꞌ Dios chikꞌusuk a̱cue, chan. 
JUD.1.10	Ut eb laj balakꞌ aꞌin nequeꞌxmajecua ru li cꞌaꞌak re ru lokꞌ, li incꞌaꞌ nequeꞌxtau ru. Chanchaneb li xul li ma̱cꞌaꞌeb xnaꞌleb. Nequeꞌxsach rib chixba̱nunquil li cꞌaꞌak re ru chi ma̱usilal. 
JUD.1.11	Ra teꞌxcꞌul. Lix naꞌlebeb aꞌan joꞌ lix naꞌleb laj Caín. Chanchaneb laj Balaam, xban nak nequeꞌxrahi ru li tumin ut junes aꞌan chic nequeꞌxcꞌoxla. Nequeꞌxtzꞌekta̱na lix chakꞌrab li Dios ut nequeꞌxnimobresi rib joꞌ quixba̱nu laj Coré. Xban aꞌan nak teꞌosokꞌ. 
JUD.1.12	Xuta̱nal chokꞌ e̱re nak cuanqueb laj balakꞌ saꞌ e̱ya̱nk nak nequeba̱nu le̱ ninkꞌe re sahil chꞌo̱lej. Eb laj balakꞌ caꞌaj cuiꞌ li numcuaꞌac ut num ucꞌac nequeꞌxba̱nu ut incꞌaꞌ nequeꞌxuta̱nac. Junes xchꞌolaninquileb rib nequeꞌxcꞌoxla. Eb laj balakꞌ aꞌan chanchaneb li chok li ma̱cꞌaꞌ hab chi saꞌ, li nacꞌameꞌ yalak bar xban li ikꞌ. Laj balakꞌ ma̱cꞌaꞌ nequeꞌoc cuiꞌ. Chanchaneb li cheꞌ li incꞌaꞌ nequeꞌu̱chin, li namichꞌman chi junaj cua ut nachakic. 
JUD.1.13	Nak na-el chak xcuokx li palau xban xcacuil rok li haꞌ, nalemeb rib chire li haꞌ lix tzꞌajnil li haꞌ. Joꞌcan ajcuiꞌ lix xuta̱neb laj balakꞌ xban li ma̱usilal li nequeꞌxba̱nu. Chanchaneb li chahim li yal naxbeni rib yalak bar chiru choxa. Eb li cui̱nk aꞌin ac xakabanbileb chi xic chi junaj cua toj saꞌ xchamal ut xkꞌojyi̱nal li tojba ma̱c. 
JUD.1.14	Laj Enoc, aꞌan lix cuukil chak chirix laj Adán. Quia̱tinac chirixeb li cui̱nk aꞌin joꞌ quicꞌuteꞌ chiru xban li Dios. Laj Enoc quixye: —Abihomak, chan. Tol-e̱lk li Ka̱cuaꞌ rochben li qꞌuila okꞌob chi ángel. 
JUD.1.15	Ta̱cha̱lk chi rakoc a̱tin saꞌ xbe̱neb chixjunil ut chixchꞌolobanquil lix ma̱queb riqꞌuin lix yehom xba̱nuhomeb joꞌ eb ajcuiꞌ riqꞌuin li xicꞌ aj a̱tin xyehomeb chirix li Ka̱cuaꞌ, chan laj Enoc. 
JUD.1.16	Eb aꞌin aj cuechꞌoneleb. Ma̱cꞌaꞌ nacuulac chiruheb. Caꞌaj cuiꞌ li cꞌaꞌru naxrahi ru li tzꞌejcualej nequeꞌxba̱nu. Nequeꞌa̱tinac re xnimobresinquileb ribeb. Nequeꞌxkꞌunbesi junak riqꞌuin kꞌunil a̱tin yal re li cꞌaꞌru nequeꞌraj riqꞌuin.
JUD.1.17	Ut la̱ex ex inherma̱n, tento nak ta̱cua̱nk saꞌ e̱chꞌo̱l eb li a̱tin li queꞌxye chak lix apóstol li Ka̱cuaꞌ Jesucristo. 
JUD.1.18	Eb li apóstol queꞌxye e̱re nak ta̱nachꞌok chak rosoꞌjiqueb li cutan teꞌcha̱lk eb laj balakꞌ aj majecuanel. Aꞌ li ma̱c li naxrahi ru lix tzꞌejcualeb, aꞌan li nequeꞌxba̱nu. 
JUD.1.19	Eb li cui̱nk aꞌin, aꞌaneb li nequeꞌyoꞌoban jachoc ib. Nequeꞌxrahi ru lix ma̱usilal li ruchichꞌochꞌ ut li Santil Musikꞌej ma̱cꞌaꞌ riqꞌuineb. 
JUD.1.20	Aꞌut la̱ex, ex inherma̱n, cauhak taxak e̱chꞌo̱l saꞌ le̱ santil pa̱ba̱l. Ut chextijok riqꞌuin xcuanquil li Santil Musikꞌej. 
JUD.1.21	Chenauhak nak nequexra li Dios ut incꞌaꞌ chicuiba̱nk e̱chꞌo̱l. Cheroybenihak nak tol-e̱lk li Ka̱cuaꞌ Jesucristo ut riqꞌuin lix nimal ruxta̱n tixqꞌue le̱ yuꞌam chi junelic. 
JUD.1.22	Cheqꞌuehak xnaꞌlebeb li nequeꞌcuiban xchꞌo̱l. 
JUD.1.23	Qꞌuehomak le̱ chꞌo̱l chixcolbal e̱ras e̱ri̱tzꞌin. Chanchan li yo̱kex chirisinquileb saꞌ xxamlel li xbalba. Ut li jun chꞌol chic eb laj kꞌetol a̱tin, cheruxta̱naheb ru aban tinye e̱re: cheqꞌuehak retal. Incꞌaꞌ chextzꞌako̱nk riqꞌuineb lix ma̱usilal xban nak numtajenakeb cuiꞌchic lix ma̱usilal. Xicꞌ cheril lix ma̱queb joꞌ junak kꞌel tꞌicr numtajenak xtzꞌajnil ru.
JUD.1.24	Ut anakcuan lokꞌoninbil taxak li nimajcual Dios. Aꞌan kꞌaxal nim xcuanquil che̱colbal re nak incꞌaꞌ texma̱cobk. Nim ajcuiꞌ xcuanquil che̱kꞌaxtesinquil saꞌ xnimal xlokꞌal li Dios chi ma̱cꞌaꞌak e̱ma̱c ut chi sa saꞌ e̱chꞌo̱l. 
JUD.1.25	Lokꞌoninbil taxak li junaj chi Dios, laj Colol ke saꞌ xcꞌabaꞌ li Ka̱cuaꞌ Jesucristo. Aꞌan taxak chinima̱k xcuanquil ut xlokꞌal chalen chak najter kꞌe cutan, ut toj chalen anakcuan ut chi junelic. Joꞌcan taxak.
REV.1.1	Li tzꞌi̱banbil saꞌ li hu aꞌin quicꞌutbesi̱c chiru li Jesucristo xban li Dios. Quixcꞌutbesi chiru li Jesucristo re nak aꞌan chic ta̱cꞌutbesi̱nk re chiruheb laj pa̱banel li cꞌaꞌru ta̱cꞌulma̱nk chi se̱b. Joꞌcan nak li Jesucristo quixtakla lix ángel chixcꞌutbesinquil aꞌin chiru laj Juan laj cꞌanjel chiru. 
REV.1.2	Ut aꞌan quixye resil chixjunil li quicꞌutbesi̱c chiru. Aꞌan aꞌin li quixye li Dios joꞌ quicꞌutbesi̱c chiru laj Juan xban li Jesucristo. 
REV.1.3	Us xak re li ani naril xsaꞌ li hu aꞌin ut naxqꞌue retal li cꞌaꞌru naxye. Us xak re li ani naxba̱nu li cꞌaꞌru tzꞌi̱banbil chi saꞌ xban nak relic chi ya̱l nak yo̱ chi cuulac xkꞌehil nak ta̱cꞌulma̱nk li cꞌaꞌru naxye.
REV.1.4	La̱in laj Juan. Yo̱quin chi tzꞌi̱bac e̱riqꞌuin la̱ex li cuukub chꞌu̱talex chi aj pa̱banel li cuanquex aran Asia. Aꞌ taxak li usilal ut li tuktu̱quilal chi cua̱nk e̱riqꞌuin li naxqꞌue li Dios li ac cuan chak saꞌ xticlajic, li cuan anakcuan, ut li cua̱nk chi junelic, ut li naxqꞌue li Santil Musikꞌej
REV.1.5	Aꞌ taxak li usilal ut li tuktu̱quilal chicua̱nk e̱riqꞌuin li naxqꞌue li Jesucristo li ti̱c xchꞌo̱l chixyebal li ya̱l. Li Jesucristo aꞌan li xbe̱n li quicuacli chi yoꞌyo saꞌ xya̱nkeb li camenak. Aꞌan li kꞌaxal nim xcuanquil saꞌ xbe̱neb chixjunileb li cuanqueb xcuanquil saꞌ ruchichꞌochꞌ. Aꞌan quirahoc ke ut aꞌan qui-isin re li kama̱c nak quihoyeꞌ lix quiqꞌuel nak quicam saꞌ kacꞌabaꞌ. 
REV.1.6	Aꞌan naqꞌuehoc kacuanquil re tocꞌanjelak chokꞌ aj tij chiru li Acuabej Dios. Lokꞌoninbil taxak li Jesucristo. Nimanbilak taxak ru ut aꞌan taxak chicua̱nk xcuanquil saꞌ xbe̱n chixjunil chi junelic kꞌe cutan. Joꞌcan taxak. 
REV.1.7	Qꞌuehomak retal. Aꞌan ta̱cha̱lk chak saꞌ li chok ut chixjunileb teꞌilok re. Teꞌril ajcuiꞌ eb li queꞌcamsin re. Chixjunileb li cuanqueb saꞌ ruchichꞌochꞌ teꞌyotꞌekꞌ xchꞌo̱l ut teꞌya̱bak xban li raylal li teꞌxcꞌul. Joꞌcan taxak chicꞌulma̱nk. 
REV.1.8	Quixye li Ka̱cuaꞌ Dios: —La̱in quinyoꞌobtesin re chixjunil ut la̱in tinsachok re chixjunil. La̱in li Alfa ut li Omega. Ut kꞌaxal nim incuanquil, chan li nimajcual Dios.
REV.1.9	La̱in laj Juan, le̱ rech aj pa̱banelil. La̱in xintzꞌakon ajcuiꞌ riqꞌuin xcuybal li raylal saꞌ xcꞌabaꞌ li Jesucristo e̱rochben la̱ex li sicꞌbil e̱ru xban li Ka̱cuaꞌ. La̱in cuanquin arin saꞌ li naꞌajej Patmos li sutsu riqꞌuin haꞌ xban nak xinchꞌolob xya̱lal li ra̱tin li Dios ut xinye resil li Jesucristo. 
REV.1.10	Saꞌ li cutan nak nakachꞌutub kib chixlokꞌoninquil li Ka̱cuaꞌ, riqꞌuin xcuanquil li Santil Musikꞌej, li Dios quixcꞌutbesi jun li visión chicuu. Quicuabi jun xya̱b cux chicuix. Chanchan xya̱b jun li trompeta yo̱ chi ecꞌa̱nc. 
REV.1.11	Quixye cue: —Li cꞌaꞌru tincꞌutbesi cha̱cuu ta̱tzꞌi̱ba saꞌ jun li botbil hu ut ta̱takla riqꞌuineb li cuukub chꞌu̱taleb laj pa̱banel li cuanqueb saꞌ xcue̱nt Asia. Takla riqꞌuineb li cuanqueb Efeso, Esmirna, ut Pérgamo. Ut ta̱takla ajcuiꞌ riqꞌuineb li cuanqueb Tiatira, Sardis, Filadelfia ut Laodicea, chan. 
REV.1.12	Ut nak quin-iloc chicuix chirilbal ani yo̱ chi a̱tina̱nc cue, quicuil cuukub li candelero cuan xxamlel yi̱banbil riqꞌuin oro. 
REV.1.13	Ut saꞌ xya̱nkeb li candelero xakxo li Cꞌajolbej. Chanchan na-iloc jun cui̱nk nak quicuil. Toj chi rok nacuulac xnimal rok li rakꞌ. Cuan jun cꞌa̱mal saꞌ yi̱banbil riqꞌuin oro chire xchꞌo̱l. 
REV.1.14	Li rismal xjolom sak sak joꞌ xsakal li nokꞌ lana. Chanchan xsakal li nieve. Ut lix nakꞌ ru nalemtzꞌun chanchan xam. 
REV.1.15	Li rok nalemtzꞌun chanchan li cha̱bil chꞌi̱chꞌ bronce ut cakjorin chanchan li kꞌan chꞌi̱chꞌ nak cuan saꞌ xam. Nak naa̱tinac chanchan xya̱b lix cau ok li palau. 
REV.1.16	Saꞌ lix nim ukꞌ chapcho cuukub li chahim. Ut saꞌ re cuan jun li chꞌi̱chꞌ caꞌ pacꞌal xkꞌesnal. Cꞌajoꞌ nalemtzꞌun li ru. Chanchan nak nalemtzꞌun li sakꞌe. 
REV.1.17	Nak quicuil ru quintꞌaneꞌ chi rok. Chanchan camenak quincana. Ut aꞌan quixqꞌue lix nim ukꞌ saꞌ inbe̱n ut quixye cue: —Matxucuac. La̱in li ac cuanquin chak saꞌ xticlajic li ruchichꞌochꞌ ut cua̱nkin chi junelic kꞌe cutan. 
REV.1.18	La̱in yoꞌyo̱quin. La̱in quincam, abanan yoꞌyo̱quin chic chi junelic kꞌe cutan. La̱in cuan incuanquil saꞌ xbe̱n li ca̱mc. Ut la̱in ajcuiꞌ yal cue saꞌ xbe̱n li naꞌajej li nequeꞌxic cuiꞌ li camenak. 
REV.1.19	Tzꞌi̱ba retalil li cꞌaꞌru yo̱cat chirilbal xban nak aꞌan retalil li yo̱ chi cꞌulma̱nc anakcuan ut li ta̱cꞌulma̱nk mokon. 
REV.1.20	Lix ya̱lal li cuukub chi chahim li xacuil saꞌ lin nim ukꞌ, aꞌan li retalileb li cuukub lix takl li Dios li nequeꞌiloc reheb li cuukub chꞌu̱tal chi aj pa̱banel. Ut lix ya̱lal li cuukub chi candelero, aꞌan retalileb li cuukub chꞌu̱tal chi aj pa̱banel.
REV.2.1	Tzꞌi̱ban riqꞌuin lix takl li Dios li na-iloc reheb li jun chꞌu̱tal chi aj pa̱banel li cuanqueb Efeso ut ta̱ye re chi joꞌcaꞌin: —Li cuan cuukub chi chahim saꞌ xnim ukꞌ, li yo̱ chi be̱c saꞌ xya̱nkeb li cuukub chi candelero yo̱ chixyebal e̱re chi joꞌcaꞌin: 
REV.2.2	La̱in ninnau chixjunil li nequeba̱nu. Ninnau nak cau nequexcꞌanjelac ut ninnau ajcuiꞌ nak incꞌaꞌ nachꞌinan e̱chꞌo̱l. Ninnau nak xicꞌ nequeril li nequeꞌxba̱nu ma̱usilal. Xeqꞌue retal li ani xeꞌxqꞌue ribeb chokꞌ apóstol ut ma̱cuaꞌeb. Ut xenau nak aj balakꞌeb ut aj ticꞌtiꞌeb. 
REV.2.3	Ninnau nak nabal li raylal xecꞌul saꞌ incꞌabaꞌ la̱in. Abanan nequecuy xnumsinquil. Ut incꞌaꞌ xchꞌinan e̱chꞌo̱l. Ninnau nak cau nequexcꞌanjelac yal xban inra̱bal la̱in. 
REV.2.4	Abanan cuan jun e̱paltil chicuu. La̱ex incꞌaꞌ chic niquine̱ra joꞌ nak xine̱ra chak junxil. 
REV.2.5	Cheqꞌuehak retal cꞌaꞌru xexpaltoꞌ cuiꞌ. Chijulticokꞌ e̱re chanru nak xine̱ra chak junxil. Yotꞌomak e̱chꞌo̱l ut jalomak e̱cꞌaꞌux ut chine̱rahak cuiꞌchic joꞌ nak xine̱ra chak junxil. Cui incꞌaꞌ ta̱yotꞌekꞌ e̱chꞌo̱l ut te̱jal e̱cꞌaꞌux, la̱in tincuisi le̱ candelero saꞌ xnaꞌaj chi junpa̱t. 
REV.2.6	Abanan cuan jun li us nequeba̱nu. La̱ex xicꞌ nequeril li ma̱usilal li nequeꞌxba̱nu li nequeꞌta̱ken re li cui̱nk laj Nicolás. Joꞌcan ajcuiꞌ la̱in. Xicꞌ nacuil li ma̱usilal li nequeꞌxba̱nu eb aꞌan. 
REV.2.7	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel. Li ani tixcuy xnumsinquil chixjunil li raylal aꞌin ut incꞌaꞌ nachꞌinan xchꞌo̱l saꞌ lix pa̱ba̱l, la̱in tinqꞌue lix yuꞌam chi junelic. Ut aꞌan ta̱cua̱nk riqꞌuin li Dios chi junelic saꞌ lix santil naꞌaj, chan li Cꞌajolbej reheb laj Efeso.
REV.2.8	Ut quixye cuiꞌchic cue: —Tzꞌi̱ban riqꞌuin lix takl li Dios, li na-iloc reheb li jun chꞌu̱tal chi aj pa̱banel li cuanqueb Esmirna. Ut ta̱ye re: Li ac cuan chak saꞌ xticlajic ut cua̱nk ajcuiꞌ toj saꞌ rosoꞌjic, li quicam ut quicuacli cuiꞌchic chi yoꞌyo saꞌ xya̱nkeb li camenak, naxye e̱re chi joꞌcaꞌin: 
REV.2.9	La̱in ninnau chanru cuanquex. Ninnau chixjunil li raylal nequecꞌul. Ninnau nak nebaꞌex. Abanan cuan e̱biomal riqꞌuin li Dios. Ninnau nak nequexmajecua̱c xbaneb li nequeꞌxye nak tzꞌakaleb aj judío, abanan incꞌaꞌ nequeꞌcꞌanjelac chiru li Dios. Aj cꞌanjeleb ban chiru laj tza. 
REV.2.10	Mexxucuac xban li raylal li ta̱cha̱lk saꞌ e̱be̱n. Cuanqueb saꞌ e̱ya̱nk li teꞌqꞌuehekꞌ saꞌ tzꞌalam xbaneb laj cꞌanjel chiru laj tza re xyalbal rix le̱ pa̱ba̱l. Te̱cꞌul raylal, abanan incꞌaꞌ najt te̱cꞌul. Michꞌinan e̱chꞌo̱l. Cauhak ban e̱chꞌo̱l toj chirix le̱ camic ut la̱in tinqꞌue e̱re le̱ kꞌajca̱munquil. Chanchan nak tinqꞌue le̱ corona nak tinqꞌue le̱ yuꞌam chi junelic. 
REV.2.11	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel. Li ani tixcuy xnumsinquil chixjunil li raylal aꞌin ut incꞌaꞌ nachꞌinan xchꞌo̱l saꞌ lix pa̱ba̱l, li jun aꞌan incꞌaꞌ tixcꞌul lix cab xcamic. Incꞌaꞌ ta̱xic saꞌ xbalba, chan li Cꞌajolbej reheb laj Esmirna.
REV.2.12	Ut quixye cuiꞌchic cue: —Tzꞌi̱ban riqꞌuin lix takl li Dios li na-iloc reheb laj pa̱banel li cuanqueb Pérgamo ut ta̱ye re: Li cuan xchꞌi̱chꞌ caꞌ pacꞌal xkꞌesnal naxye e̱re chi joꞌcaꞌin: 
REV.2.13	La̱in ninnau chanru nak cuanquex. La̱in ninnau nak cuan xcuanquil laj tza saꞌ li tenamit li cuanquex cuiꞌ. Abanan la̱ex toj yo̱quex chinlokꞌoninquil. Incꞌaꞌ xecanab inpa̱banquil usta quicamsi̱c laj Antipas xban nak quixye cuesilal aran saꞌ le̱ tenamit li cuan rubel xcuanquil laj tza. 
REV.2.14	Abanan cuan cꞌaꞌak re ru yo̱quex chixba̱nunquil incꞌaꞌ us xban nak cuanqueb saꞌ e̱ya̱nk li toj yo̱queb chixqꞌuebal xcuanquil lix tijleb laj Balaam li quicꞌutuc chiru laj Balac chanru nak tixqꞌueheb chi ma̱cobc laj Israel. Quixye reheb nak ta̱ru̱k teꞌxtzaca li tzacae̱mk li mayejanbil chiru li jalanil dios. Ut quixtacchiꞌiheb re nak teꞌyumbe̱tak ut teꞌcoꞌbe̱tak. 
REV.2.15	Ut cuanqueb ajcuiꞌ saꞌ e̱ya̱nk li toj nequeꞌxqꞌue xcuanquil lix tijleb laj Nicolás. La̱in xicꞌ nacuil li ma̱usilal li nequeꞌxba̱nu eb aꞌan. 
REV.2.16	Joꞌcan nak isihomakeb saꞌ e̱ya̱nk li incꞌaꞌ useb xnaꞌleb. Cui incꞌaꞌ nequerisiheb, la̱in tinxic chi junpa̱t e̱riqꞌuin ut tinpletik riqꞌuineb. Chanchan nak tincamsiheb riqꞌuin kꞌesnal chꞌi̱chꞌ nak tinsach ruheb riqꞌuin li cua̱tin. 
REV.2.17	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel. Li ani tixcuy xnumsinquil chixjunil li raylal aꞌin ut incꞌaꞌ nachꞌinan xchꞌo̱l saꞌ lix pa̱ba̱l, la̱in tinqꞌue li choxahil cua li incꞌaꞌ na-ilman ru chixtzaca. Ut tinqꞌue ajcuiꞌ jun li saki pec re ut tzꞌi̱banbilak chiru jun li acꞌ cꞌabaꞌej. Ma̱ ani ta̱naꞌok re li cꞌabaꞌej. Caꞌaj cuiꞌ li ani li ta̱cꞌuluk re, chan li Cꞌajolbej reheb laj Pérgamo.
REV.2.18	Ut quixye ajcuiꞌ cue: —Tzꞌi̱ban riqꞌuin lix takl li Dios li na-iloc reheb li jun chꞌu̱tal chi aj pa̱banel li cuanqueb Tiatira ut ta̱ye re: Li Cꞌajolbej, li nalemtzꞌun xnakꞌ ru chanchan xam ut li rok chanchan li cha̱bil chꞌi̱chꞌ bronce li nalemtzꞌun, naxye e̱re chi joꞌcaꞌin: 
REV.2.19	La̱in ninnau chanru nak cuanquex. Ninnau nak nequexrahoc ut nequexpa̱ban. Ninnau nak cau nequexcꞌanjelac chicuu ut nabal li raylal nequecuy. La̱in ninnau nak kꞌaxal cuiꞌchic cau yo̱quex chi cꞌanjelac chiru li xeba̱nu junxil. 
REV.2.20	Abanan incꞌaꞌ nacuulac chicuu nak nequecꞌam e̱rib saꞌ usilal riqꞌuin li ixk li yibru xnaꞌleb li chanchan lix naꞌleb lix Jezabel. Li ixk aꞌan naxqꞌue rib chokꞌ xprofeta li Dios, abanan moco ya̱l ta. Yo̱ ban chixbalakꞌinquileb laj cꞌanjel chicuu. Riqꞌuin li naxba̱nu yo̱ chixcꞌambaleb xbe chi yumbe̱tac ut chi coꞌbe̱tac. Ut yo̱ ajcuiꞌ chixcꞌambaleb xbe chixtzacanquil li tzacae̱mk mayejanbil chiru li jalanil Dios. 
REV.2.21	La̱in xcuaj raj nak tixyotꞌ xchꞌo̱l ut tixjal xcꞌaꞌux ut xcuoybeni re tixba̱nu. Abanan incꞌaꞌ naraj xcanabanquil li ma̱usilal. 
REV.2.22	Aꞌut anakcuan la̱in tinqꞌue junak yajel saꞌ xbe̱n re nak ta̱tꞌanekꞌ saꞌ chꞌa̱t. Ut eb li nequeꞌxba̱nu ma̱usilal riqꞌuin teꞌxcꞌul ajcuiꞌ li raylal cui incꞌaꞌ nequeꞌyotꞌeꞌ xchꞌo̱l ut cui incꞌaꞌ nequeꞌxcanab xba̱nunquil li ma̱usilal li naxba̱nu aꞌan. 
REV.2.23	Ut tinkꞌaxtesiheb chi ca̱mc li nequeꞌta̱ken re. Ut riqꞌuin aꞌin teꞌxqꞌue retal chixjunileb laj pa̱banel nak la̱in ninnau cꞌaꞌru nanumeꞌ saꞌ xchꞌo̱leb li junju̱nk. La̱in ninnau cꞌaꞌru nequecꞌoxla. Ut la̱in tinqꞌue e̱kꞌajca̱munquil che̱ju̱nkal aꞌ yal chanru le̱ yehom e̱ba̱nuhom. 
REV.2.24	Ma̱cꞌaꞌ tinye e̱re re e̱kꞌusbal la̱ex aj Tiatira li joꞌ qꞌuialex incꞌaꞌ xetzol e̱rib riqꞌuin li tijleb li nequeꞌxchꞌolob eb aꞌan, xban nak aꞌan xma̱us aj naꞌleb laj tza. 
REV.2.25	Caꞌaj cuiꞌ tinye e̱re aꞌin: Cacuubresihomak e̱chꞌo̱l saꞌ le̱ pa̱ba̱l toj ta̱cuulak xkꞌehil nak tincuulak e̱riqꞌuin. 
REV.2.26	Li ani naxcuy xnumsinquil chixjunil li raylal aꞌin ut incꞌaꞌ nachꞌinan xchꞌo̱l saꞌ lix pa̱ba̱l ut tixba̱nu li cꞌaꞌru nacuaj toj saꞌ rosoꞌjic, la̱in tinqꞌue xcuanquil chi takla̱nc saꞌ xbe̱neb li tenamit. 
REV.2.27	Eb aꞌan teꞌtakla̱nk saꞌ xbe̱neb li tenamit chi cau. Chanchan nak teꞌxtaklaheb riqꞌuin jun li xukꞌ chꞌi̱chꞌ. Ut ta̱sachekꞌ xcuanquileb li teꞌtakla̱nk cuiꞌ. Chanchan nak najoreꞌ junak chꞌochꞌ ucꞌal. La̱in tinqꞌue lix cuanquileb joꞌ li cuanquil li quixqꞌue cue lin Yucuaꞌ. 
REV.2.28	Ut la̱in tinqꞌue ajcuiꞌ reheb lix lokꞌaleb, chanchan xchꞌinaꞌusal li cak chahim. 
REV.2.29	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel, chan li Cꞌajolbej reheb laj pa̱banel li cuanqueb Tiatira.
REV.3.1	Ut li Cꞌajolbej quixye cuiꞌchic cue: —Tzꞌi̱ban riqꞌuin lix takl li Dios li na-iloc reheb li jun chꞌu̱tal chi aj pa̱banel li cuanqueb Sardis ut ta̱ye re: Li cuan li Santil Musikꞌej riqꞌuin ut li cuan li cuukub chi chahim saꞌ rukꞌ naxye e̱re chi joꞌcaꞌin: La̱in ninnau chanru nak cuanquex. Eb li tenamit nequeꞌxye nak la̱ex tzꞌakal aj pa̱banelex. Abanan moco ya̱l ta. La̱in ninnau nak incꞌaꞌ nequexpa̱ban chi tzꞌakal. Chanchan camenakex. 
REV.3.2	Qꞌuehomak retal chanru nak cuanquex. La̱ex incꞌaꞌ tzꞌakal re ru le̱ yuꞌam chiru li Ka̱cuaꞌ Dios. Joꞌcan nak qꞌuehomak e̱chꞌo̱l chi pa̱ba̱nc chi tzꞌakal ut michꞌinan chic e̱chꞌo̱l. 
REV.3.3	Chijulticokꞌ e̱re lix ya̱lal li querabi chak junxil. Chiyotꞌekꞌ e̱chꞌo̱l ut jalomak e̱cꞌaꞌux. Cacuubresihomak e̱chꞌo̱l saꞌ le̱ pa̱ba̱l. Cui incꞌaꞌ te̱ba̱nu aꞌan, la̱in tincuulak e̱riqꞌuin chi ma̱cꞌaꞌ saꞌ e̱chꞌo̱l joꞌ naxba̱nu laj e̱lkꞌ ut tinrakok a̱tin saꞌ e̱be̱n. 
REV.3.4	La̱in ninnau nak aran Sardis toj cuanqueb cuib oxib saꞌ e̱ya̱nk li ti̱c xchꞌo̱leb. Incꞌaꞌ xeꞌxtzꞌajni ribeb riqꞌuin xba̱nunquil li ma̱usilal. La̱in tinye reheb nak xcꞌulubeb cua̱nc cuiqꞌuin chi tikto̱queb riqꞌuin saki akꞌej xban nak ti̱c xchꞌo̱leb. 
REV.3.5	Li ani tixcuy xnumsinquil chixjunil li raylal aꞌin ut incꞌaꞌ nachꞌinan xchꞌo̱l saꞌ lix pa̱ba̱l, aꞌan ta̱tikiba̱k riqꞌuin saki akꞌej. Ut la̱in incꞌaꞌ tinsach lix cꞌabaꞌ saꞌ li hu tzꞌi̱banbil cuiꞌ xcꞌabaꞌeb li cuanqueb xyuꞌam chi junelic. Ut chiru lin Yucuaꞌ ut chiruheb ajcuiꞌ lix ángel, la̱in tinye nak aꞌan cualal incꞌajol. 
REV.3.6	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel. Joꞌcaꞌin quixye li Cꞌajolbej reheb laj pa̱banel li cuanqueb Sardis.
REV.3.7	Ut li Cꞌajolbej quixye cuiꞌchic cue: —Tzꞌi̱ban riqꞌuin lix takl li Dios li na-iloc reheb li jun chꞌu̱tal chi aj pa̱banel li cuanqueb Filadelfia, ut ta̱ye re: Li ti̱c xchꞌo̱l ut li tzꞌakal Dios, aꞌan cuan xcuanquilal joꞌ li cuanquil li quiqꞌueheꞌ re laj David junxil. Li oqueba̱l li tixte aꞌan, ma̱ ani naru ta̱tzꞌapok re; ut li oqueba̱l li tixtzꞌap aꞌan, ma̱ ani naru ta̱tehok re. 
REV.3.8	Aꞌan yo̱ chixyebal e̱re chi joꞌcaꞌin: La̱in ninnau chanru nak cuanquex. La̱in xinte li oqueba̱l che̱ru ut ma̱ ani naru ta̱tzꞌapok re. Ninnau nak incꞌaꞌ cau e̱rib. Abanan incꞌaꞌ xine̱tzꞌekta̱na. Junelic ban nequeba̱nu li cꞌaꞌru ninye. 
REV.3.9	Cuanqueb li nequeꞌxba̱nu li cꞌaꞌru naraj laj tza. Nequeꞌxye nak tzꞌakaleb aj judío, abanan incꞌaꞌ nequeꞌcꞌanjelac chiru li Dios. Yal ticꞌtiꞌ nequeꞌxye. La̱in tincanabeb toj retal teꞌxcuikꞌib ribeb che̱ru re nak teꞌxqꞌue retal nak la̱in ninrahoc e̱re. 
REV.3.10	La̱ex xecuy xba̱nunquil li xinye e̱re ut incꞌaꞌ xchꞌinan e̱chꞌo̱l saꞌ le̱ pa̱ba̱l. Joꞌcan nak la̱in tincolok e̱re saꞌ xkꞌehil nak ta̱cha̱lk li raylal saꞌ xbe̱neb chixjunileb li cuanqueb saꞌ ruchichꞌochꞌ. 
REV.3.11	La̱in chi se̱b tincha̱lk. Tincuulak e̱riqꞌuin. Joꞌcan nak cauhak taxak e̱chꞌo̱l saꞌ le̱ pa̱ba̱l ut me̱canab inpa̱banquil re nak te̱cꞌul le̱ kꞌajca̱munquil li tinqꞌue ut re ajcuiꞌ nak incꞌaꞌ ta̱qꞌuehekꞌ re jalan. 
REV.3.12	Li ani tixcuy xnumsinquil li raylal ut incꞌaꞌ ta̱chꞌina̱nk xchꞌo̱l saꞌ lix pa̱ba̱l, tinqꞌue xlokꞌal ut ma̱ ani ta̱ru̱k ta̱isi̱nk re saꞌ lix naꞌaj li ta̱qꞌuehekꞌ re xban lin Yucuaꞌ. Chanchanak li okech li nacu̱tun re lix templo li Dios, li incꞌaꞌ na-ecꞌan saꞌ xnaꞌaj. Aꞌan ta̱cua̱nk riqꞌuin lin Yucuaꞌ chi junelic saꞌ li Acꞌ Jerusalén li tixqꞌue lin Yucuaꞌ cuan saꞌ choxa. Acꞌ chic lix cꞌabaꞌ tinqꞌue. Ut chixjunileb teꞌxnau nak aꞌan ralal xcꞌajol lin Yucuaꞌ. Ut tinqꞌue ajcuiꞌ re lin cꞌabaꞌ la̱in. 
REV.3.13	Cui te̱raj xtaubal ru lix ya̱lal, cherabihak li naxye li Santil Musikꞌej reheb laj pa̱banel. Joꞌcaꞌin quixye li Cꞌajolbej reheb laj pa̱banel li cuanqueb Filadelfia.
REV.3.14	Ut li Cꞌajolbej quixye cuiꞌchic cue: —Tzꞌi̱ban riqꞌuin lix takl li Dios li na-iloc reheb li jun chꞌu̱tal chi aj pa̱banel li cuanqueb Laodicea ut ta̱ye re: Li ani naxcꞌabaꞌin “Amén”, li junelic ti̱c xchꞌo̱l chixyebal li ya̱l, li ac cuan chak nak quiyi̱ba̱c chak li ruchichꞌochꞌ ut chixjunil li cꞌaꞌak re ru cuan, naxye e̱re chi joꞌcaꞌin: 
REV.3.15	La̱in ninnau chanru nak cuanquex. La̱ex incꞌaꞌ yo̱quex chinpa̱banquil chi anchal e̱chꞌo̱l, chi moco yo̱quex chintzꞌekta̱nanquil. Us raj nak tine̱pa̱b chi anchal e̱chꞌo̱l malaj ut tine̱tzꞌekta̱na raj chi junaj cua. Abanan la̱ex chanchanex li haꞌ moco tik ta, chi moco que. Yal lulu ban. 
REV.3.16	Xban nak xcab rix e̱chꞌo̱l nak yo̱quex chinpa̱banquil, la̱in texintzꞌekta̱na. Chanchan texinxaꞌcua nak texintzꞌekta̱na. 
REV.3.17	La̱ex nequeye nak biomex ut cuan chixjunil li cꞌaꞌru e̱re. Ma̱cꞌaꞌ napaltoꞌ ke chanquex. Abanan incꞌaꞌ nequeqꞌue retal nak kꞌaxal ra cuanquex. Chanchan nebaꞌex ut mutzꞌex. Chanchan tꞌustꞌuquex xban nak incꞌaꞌ niquine̱pa̱b. Kꞌaxal tokꞌoba̱l e̱ru. 
REV.3.18	Joꞌcan nak ninye e̱re: Lokꞌomak e̱-oro cuiqꞌuin li ac numsinbil saꞌ xam ut isinbil xtzꞌajnil. Lokꞌomak le̱ saki tꞌicr cuiqꞌuin re te̱tikib e̱rib ut incꞌaꞌ te̱cꞌut e̱xuta̱n nak tꞌustꞌu̱quex. Lokꞌomak xbanol li xnakꞌ e̱ru cuiqꞌuin re nak tex-ilok. 
REV.3.19	Li ani nequebinra, nintijeb ut ninkꞌuseb. Joꞌcan nak ninye e̱re nak jalomak e̱cꞌaꞌux ut qꞌuehomak e̱chꞌo̱l chinpa̱banquil. 
REV.3.20	Chanchan nak cuanquin chire li oqueba̱l nak yo̱quin che̱bokbal. Li ani ta̱abi̱nk re li cua̱tin ut tinixpa̱b, la̱in tincua̱nk riqꞌuin ut tocua̱nk chi sum a̱tin. 
REV.3.21	Li ani tixcuy xnumsinquil li raylal ut incꞌaꞌ ta̱chꞌina̱nk xchꞌo̱l, la̱in tinqꞌue chi cꞌojla̱c chincꞌatk saꞌ lin cꞌojariba̱l joꞌ nak cꞌojcꞌo̱quin chixcꞌatk lin Yucuaꞌ saꞌ lix cꞌojariba̱l xban nak xincuy xnumsinquil li raylal. 
REV.3.22	Cui te̱raj xtaubal ru lix ya̱lal, cheqꞌuehak retal li naxye li Santil Musikꞌej reheb laj pa̱banel, chan li Cꞌajolbej reheb laj pa̱banel li cuanqueb Laodicea.
REV.4.1	Ut chirix aꞌan quicuil jun chic li visión. Quicuil jun li oqueba̱l teto saꞌ choxa. Ut quicuabi cuiꞌchic li xya̱b li cux li quicuabi xbe̱n cua, chanchan xya̱b jun li trompeta nak yo̱ chi a̱tinac, ut quixye cue: —Taken chak arin ut tincꞌutbesi cha̱cuu li cꞌaꞌak re ru ta̱cꞌulma̱nk mokon, chan. 
REV.4.2	Ut saꞌ li visión li quixcꞌutbesi chicuu li Dios riqꞌuin xcuanquil li Santil Musikꞌej, quicuil saꞌ choxa jun li lokꞌlaj cꞌojariba̱l. Ut quicuil nak cuan jun cꞌojcꞌo saꞌ li cꞌojariba̱l aꞌan. 
REV.4.3	Ut li ani chunchu saꞌ li cꞌojariba̱l, cꞌajoꞌ lix lokꞌal. Li riloba̱l chanchan li cha̱bil pec jaspe malaj ut chanchan li cha̱bil pec cornalina li nalemtzꞌun. Ut lix cꞌojariba̱l sutsu riqꞌuin jun li xo̱quikꞌab chanchan li cha̱bil pec esmeralda nak quicuil. 
REV.4.4	Ut chi xjun sutam li lokꞌlaj cꞌojariba̱l cuanqueb ca̱hib xcaꞌcꞌa̱l chic li cꞌojariba̱l. Ut aran cꞌojcꞌo̱queb li ca̱hib xcaꞌcꞌa̱l li queꞌcꞌamoc chak be chiruheb laj pa̱banel. Sak li rakꞌeb ut cuanqueb xcorona oro saꞌ xjolomeb. 
REV.4.5	Ut saꞌ li lokꞌlaj cꞌojariba̱l nareploc li chanchan rakꞌ ca̱k ut lix ya̱b li choki̱nc chanchan nak namok li ca̱k. Chiru cuan cuukub li lámpara lochlo retalil li Santil Musikꞌej.
REV.4.6	Ut quicuil ajcuiꞌ jun chanchan neba̱l cuan chiru li cꞌojariba̱l. Nalemtzꞌun joꞌ li lem ut chanchan jun li palau sak sak ru. Chi xjun sutam li cꞌojariba̱l cuanqueb ca̱hib li yoꞌyo̱queb, chanchaneb ángel. Nabal li xnakꞌ ruheb, joꞌ chiru joꞌ chirixeb. 
REV.4.7	Li xbe̱n li chanchan ángel, aꞌan chanchan na-iloc jun li cakcoj; li xcab, aꞌan chanchan na-iloc jun li cuacax; li rox, aꞌan cuan xnakꞌ ru chanchan ru jun cui̱nk; ut li xca̱, aꞌan chanchan jun li nimla cꞌuch yo̱ chi xicꞌa̱nc. 
REV.4.8	Cuan cuakitk xiqꞌueb li junju̱nk. Nabal li xnakꞌeb ru cuan xcaꞌ pacꞌalil. Chi kꞌek chi cutan yo̱queb chixyebal: —Santo, santo, santo. Lokꞌoninbil taxak ru li Ka̱cuaꞌ Dios li kꞌaxal nim xcuanquil, li ac cuan ajcuiꞌ chak saꞌ xticlajic, li cuan anakcuan ut li cua̱nk chi junelic. 
REV.4.9	Rajlal nequeꞌxqꞌue xlokꞌal ut nequeꞌxnima ru ut nequeꞌxbantioxi chiru li nimajcual Dios, li yoꞌyo chi junelic kꞌe cutan, li cꞌojcꞌo saꞌ lix lokꞌlaj cꞌojariba̱l. 
REV.4.10	Eb li chanchaneb ángel yo̱queb chi lokꞌoni̱nc, ut li ca̱hib xcaꞌcꞌa̱l chi aj cꞌamol be nequeꞌxcuikꞌib ribeb chiru li Ka̱cuaꞌ Dios, li cꞌojcꞌo saꞌ lix cꞌojariba̱l ut queꞌxlokꞌoni xban nak yoꞌyo chi junelic kꞌe cutan ut queꞌxqꞌue lix corona chiru lix cꞌojariba̱l re xqꞌuebal xlokꞌal. 
REV.4.11	Ut queꞌxye re: At Ka̱cuaꞌ, at kaDios, a̱cꞌulub nak takaqꞌue a̱lokꞌal. A̱cꞌulub nak ta̱nima̱k a̱cuu ut ta̱qꞌuehekꞌ a̱cuanquil xban nak la̱at catyi̱ban re chixjunil li cꞌaꞌru cuan. Xban nak joꞌcan xacuaj la̱at, joꞌcan nak xayoꞌobtesiheb li cꞌaꞌru cuanqueb.
REV.5.1	Ut saꞌ lix nim ukꞌ li Dios li cꞌojcꞌo saꞌ li lokꞌlaj cꞌojariba̱l quicuil jun li botbil hu tzꞌi̱banbil chi saꞌ ut chirix ut tzꞌapbil riqꞌuin cuukub li sello. 
REV.5.2	Ut quicuil jun li ángel kꞌaxal cau rib ut chi cau xya̱b xcux quixye: —¿Ani li xcꞌulub risinquil li sello ut xtebal li hu? chan. 
REV.5.3	Xban nak moco xcꞌulubeb ta, ma̱ jun reheb saꞌ choxa, chi moco saꞌ ruchichꞌochꞌ, chi moco saꞌ xnaꞌajeb li camenak quiru xtebal li hu chi moco rilbal xsaꞌ li hu. 
REV.5.4	Ut cꞌajoꞌ nak quinya̱bac chirilbal nak ma̱ jun reheb xcꞌulubeb xtebal li hu chi moco xcꞌulubeb rilbal xsaꞌ. 
REV.5.5	Ut jun reheb li chunchu̱queb saꞌ li ca̱hib xcaꞌcꞌa̱l chi cꞌojariba̱l quixye cue: —Matya̱bac xban nak cuan jun ta̱ru̱k tixte li hu aꞌin. Cuan jun aj Judá chanchan li cakcoj. Aꞌan xcomoneb li ralal xcꞌajol li rey David. Aꞌan xcꞌulub risinquil li cuukub chi sello ut xcꞌulub xtebal li hu xban nak aꞌan quixcuy xnumsinquil li ra xi̱cꞌ, chan. 
REV.5.6	Quicuil Jun xakxo aran chiru li lokꞌlaj cꞌojariba̱l li sutsu xbaneb li ca̱hib li chanchaneb ángel joꞌqueb ajcuiꞌ li ca̱hib xcaꞌcꞌa̱l li cꞌojcꞌo̱queb aran. Quicꞌutun nak li jun aꞌan ac camsinbil. Chanchan carner.
REV.5.7	Li Jun li chanchan carner quichal ut quixchap li botbil hu li cuan saꞌ xnim ukꞌ li cꞌojcꞌo saꞌ li lokꞌlaj cꞌojariba̱l. 
REV.5.8	Nak quixchap li botbil hu, li ca̱hib li chanchaneb ángel ut li ca̱hib xcaꞌcꞌa̱l li cꞌojcꞌo̱queb aran queꞌxcuikꞌib ribeb chiru li Jun li chanchan carner. Cuanqueb x-arpa chi xju̱nkaleb ut cuanqueb xsecꞌ yi̱banbil riqꞌuin oro ut cuan li sununquil ban chi saꞌ retalil lix tijeb li ralal xcꞌajol li Dios. 
REV.5.9	Queꞌxbicha jun li acꞌ bich ut queꞌxye: —A̱cꞌulub xchapbal li botbil hu ut xtebal li sello xban nak la̱at catcamsi̱c. Riqꞌuin la̱ quiqꞌuel xalokꞌeb nabal re nak teꞌoc chokꞌ ralal xcꞌajol li Dios. Yalak ani xacoleb aꞌ yal ani xte̱paleb xxeꞌto̱nil yucuaꞌeb, ut aꞌ yal bar xtenamiteb ut aꞌ yal chanru li ra̱tinoba̱leb. 
REV.5.10	Xaqꞌueheb xcuanquil chi cꞌanjelac chiru li kaDios joꞌ aj tij, ut ta̱qꞌueheb ajcuiꞌ chi takla̱nc saꞌ ruchichꞌochꞌ.— 
REV.5.11	Ut saꞌ li visión quicuileb li qꞌuila okꞌob chi ángel li cuanqueb chi xjun sutam li lokꞌlaj cꞌojariba̱l ut li ca̱hib li yoꞌyo̱queb li chanchaneb ángel joꞌqueb ajcuiꞌ li ca̱hib xcaꞌcꞌa̱l li cꞌojcꞌo̱queb aran. Quicuabi nak yo̱queb chi a̱tinac li qꞌuila okꞌob chi ángel. 
REV.5.12	Queꞌxye chi cau xya̱b xcux: —Li Jun li chanchan carner li quicamsi̱c, aꞌan xcꞌulub nak ta̱qꞌuehekꞌ xlokꞌal xban nak numtajenak xcuanquil, xbiomal, xnaꞌleb, ut xcacuilal. Ut xcꞌulub nak ta̱qꞌuehekꞌ xlokꞌal, ta̱nima̱k ru ut ta̱lokꞌoni̱k.— 
REV.5.13	Ut quicuabi ajcuiꞌ nak queꞌa̱tinac chixjunil li cꞌaꞌak re ru quiyoꞌobtesi̱c xban li Dios, joꞌ li cuanqueb saꞌ choxa, joꞌ li cuanqueb saꞌ ruchichꞌochꞌ, joꞌ ajcuiꞌ li cuanqueb saꞌ li palau, joꞌqueb ajcuiꞌ li cuanqueb saꞌ xnaꞌajeb li camenak. Chixjunileb li queꞌyoꞌobtesi̱c xban li Dios queꞌxye: —Aꞌ taxak li Dios li cꞌojcꞌo saꞌ xcꞌojariba̱l joꞌ ajcuiꞌ li Jun li chanchan carner, chilokꞌoni̱k ut chiqꞌuehekꞌ xlokꞌal. Chiqꞌuehekꞌ xcuanquil ut chinima̱k ru chi junelic kꞌe cutan.— 
REV.5.14	Ut li ca̱hib li yoꞌyo̱queb li chanchaneb ángel, yo̱queb chixyebal: —Joꞌcan taxak.— Ut eb li ca̱hib xcaꞌcꞌa̱l li cꞌojcꞌo̱queb aran queꞌxcuikꞌib ribeb ut queꞌxlokꞌoni li yoꞌyo chi junelic kꞌe cutan.
REV.6.1	Ut quicuil nak li Jun li chanchan carner quixte li xbe̱n sello. Ut quicuabi nak quia̱tinac jun reheb li ca̱hib li chanchaneb ángel, li yoꞌyo̱queb. Chanchan nak na-ecꞌan li ca̱k nak quia̱tinac chi cau xya̱b xcux. Quixye: —¡Quim! Chola̱cuil aꞌin, chan. 
REV.6.2	Quicuil nak cuan jun li cacua̱y sak rix. Ut cuan jun li yo̱ chi xic chirix cuan xtzimaj saꞌ rukꞌ. Ut quiqꞌueheꞌ jun lix corona ut co̱ cuiꞌchic chi numta̱c saꞌ xbe̱neb li cuanqueb saꞌ ruchichꞌochꞌ. 
REV.6.3	Ut li Jun li chanchan carner quixte jun chic li sello ut quicuabi li xcab li chanchan ángel nak quixye: —¡Quim! ¡Chola̱cuil aꞌin! chan. 
REV.6.4	Ut qui-el chak jun chic li cacua̱y cak rix. Ut li jun li cuan chirix quiqꞌueheꞌ jun li nimla chꞌi̱chꞌ re ut quiqꞌueheꞌ xcuanquil re ta̱risi li tuktu̱quil usilal saꞌ ruchichꞌochꞌ re nak eb li cui̱nk teꞌxcamsi ribeb chi ribileb rib. 
REV.6.5	Ut nak li Jun li chanchan carner quixte li rox sello, quicuabi li rox li chanchan ángel yo̱ chixyebal: —¡Quim! Chola̱cuil aꞌin, chan. Ut quicuil jun li cacua̱y kꞌek rix. Ut li jun li cuan chirix cuan jun li bisleb saꞌ rukꞌ. 
REV.6.6	Ut quicuabi jun xya̱b cux quia̱tinac saꞌ xya̱nkeb li ca̱hib li chanchaneb ángel ut quixye: —Naru xlokꞌbal cuib libra li trigo chiru li tojleb li re jun cutan ut naru xlokꞌbal cuakib libra li cebada chiru li tojleb li re jun cutan. Abanan me̱terkꞌusi xtzꞌak li aceite ut li vino, chan. 
REV.6.7	Ut li Jun li chanchan carner quixte li xca̱ sello ut quicuabi nak li xca̱ li chanchan ángel quixye: —¡Quim! Chola̱cuil aꞌin, chan. 
REV.6.8	Quicuil jun li cacua̱y kꞌan rix. Ut li cuan chirix li cacua̱y, aꞌan Ca̱mc xcꞌabaꞌ. Ut li yo̱ chi ta̱ke̱nc re, aꞌan Xnaꞌaj Camenak xcꞌabaꞌ xban nak aꞌan li ta̱cꞌuluk reheb li teꞌca̱mk. Li cuan chirix li cacua̱y quiqꞌueheꞌ xcuanquil chixcamsinquil nabaleb saꞌ ruchichꞌochꞌ. Jun jachal saꞌ xya̱nkeb li ca̱hib jachal (1ꞌ4) chi cristian li cuanqueb saꞌ ruchichꞌochꞌ teꞌca̱mk. Cuan teꞌcamsi̱k riqꞌuin chꞌi̱chꞌ. Cuan teꞌca̱mk xban cueꞌej. Cuan teꞌca̱mk xban yajel ut cuan ajcuiꞌ li teꞌcamsi̱k xban li joskꞌ aj xul. 
REV.6.9	Nak li Jun li chanchan carner quixte li roꞌ sello, quicuil nak cuanqueb rubel li artal li queꞌcamsi̱c xban nak queꞌpa̱ban ut xban nak queꞌxchꞌolob xya̱lal li ra̱tin li Dios. 
REV.6.10	Ut queꞌxye chi cau xya̱b xcux: —At nimajcual Dios, la̱at Santo ut la̱at ti̱c a̱chꞌo̱l. ¿Jokꞌe tatrakok a̱tin saꞌ xbe̱neb li tenamit xban li raylal xeꞌxba̱nu ke? Ut, ¿jokꞌe ta̱qꞌue re̱kaj reheb nak xoeꞌxcamsi? chanqueb. 
REV.6.11	Queꞌqꞌueheꞌ xsaki akꞌeb. Ut queꞌyeheꞌ reheb nak teꞌhila̱nk ut teꞌroybeni jarubak cutan chic toj ta̱tzꞌaklok xqꞌuialeb li rech aj cꞌanjelil li toj teꞌcamsi̱k joꞌ nak queꞌcamsi̱c eb aꞌan. 
REV.6.12	Ut quicuil nak li Jun li chanchan carner quixte li xcuak sello ut quicuan jun li nimla hi̱c. Li sakꞌe quikꞌojyi̱noꞌ ru. Chanchan li kꞌeki tꞌicr li nequeꞌrocsi li raheb saꞌ xchꞌo̱l. Ut li po quicakoꞌ joꞌ li quicꞌ. 
REV.6.13	Ut eb li chahim quilajeꞌtꞌaneꞌ chak chi chꞌochꞌ joꞌ nak nahireꞌ ru li higo xban li cacuil ikꞌ nak toj ma̱jiꞌ nakꞌanoꞌ. 
REV.6.14	Ut quisach li choxa nak quicuil. Chanchan jun li hu nak quixboti rib. Chixjunil li tzu̱l joꞌ ajcuiꞌ li chꞌochꞌ li sutsu saꞌ haꞌ quilajeꞌecꞌan saꞌ xnaꞌajeb. 
REV.6.15	Ut chixjunileb quilajeꞌxmuk ribeb xbaneb xxiu. Queꞌxmuk ribeb li rey ut eb li cuanqueb xcuanquil, joꞌqueb ajcuiꞌ li nequeꞌtaklan saꞌ xbe̱neb li soldado. Queꞌxmuk ribeb li biom joꞌqueb ajcuiꞌ li cauheb rib, joꞌqueb ajcuiꞌ li lokꞌbil mo̱s joꞌ ajcuiꞌ li ma̱cꞌaꞌeb xpatrón. Queꞌxmuk ribeb saꞌ li ochoch pec ut saꞌ xya̱nkeb li ni̱nki pec li cuanqueb saꞌ tzu̱l. 
REV.6.16	Ut queꞌxye reheb li tzu̱l ut reheb ajcuiꞌ li pec: —Tꞌanekex chak saꞌ kabe̱n ut choe̱muk taxak chiru li cꞌojcꞌo saꞌ lix lokꞌlaj cꞌojariba̱l. Choe̱muk chiru li Jun li chanchan carner, li yo̱ xjoskꞌil saꞌ kabe̱n. 
REV.6.17	Xcuulac xkꞌehil li rakba a̱tin saꞌ kabe̱n. ¿Ani ta cuiꞌ ta̱ru̱k tixcol rib chiru aꞌan? chanqueb.
REV.7.1	Ut chirix chixjunil aꞌin quicuil ca̱hib li ángel xakxo̱queb saꞌ xca̱ pacꞌalil li ruchichꞌochꞌ li nachal cuiꞌ li ikꞌ. Yo̱queb chixkꞌusbal li ikꞌ re nak incꞌaꞌ ta̱numekꞌ chi cau saꞌ xbe̱n li ruchichꞌochꞌ joꞌ ajcuiꞌ saꞌ xbe̱n li palau ut saꞌ xbe̱neb li cheꞌ. 
REV.7.2	Ut quicuil jun chic li ángel yo̱ chak chi cha̱lc na-el cuiꞌ chak li sakꞌe. Cuan chak lix sello li yoꞌyo̱quil Dios riqꞌuin. Ut quia̱tinac chi cau xya̱b xcux riqꞌuineb li ca̱hib chi ángel li ac qꞌuebileb xcuanquil re xba̱nunquil raylal reheb li cuanqueb saꞌ ruchichꞌochꞌ, joꞌqueb ajcuiꞌ li cuanqueb saꞌ li palau. 
REV.7.3	Quixye reheb: —Me̱ba̱nu raylal reheb li cuanqueb saꞌ ruchichꞌochꞌ chi moco reheb li cuanqueb saꞌ li palau chi moco reheb li cheꞌ. Toj takaqꞌue retalileb saꞌ xpe̱quemeb riqꞌuin li sello eb laj cꞌanjel chiru li Dios. 
REV.7.4	Ut quicuabi lix qꞌuialeb li queꞌqꞌueheꞌ retalileb saꞌ xpe̱quemeb riqꞌuin li sello, aꞌan ca̱hib xcuakxakcꞌa̱l mil (144,000) chi cristian. Aꞌaneb li quiqꞌueheꞌ retalileb saꞌ xpe̱quemeb saꞌ xya̱nkeb lix te̱paleb li ralal xcꞌajol laj Israel. 
REV.7.5	Cablaju mil (12,000) li quiqꞌueheꞌ retalileb saꞌ xpe̱quemeb saꞌ xya̱nkeb li ralal xcꞌajol laj Judá; ut saꞌ xya̱nkeb li ralal xcꞌajol laj Rubén, cablaju mil li quiqꞌueheꞌ retalileb saꞌ xpe̱quemeb. Saꞌ xya̱nkeb li ralal xcꞌajol laj Gad, cablaju mil li quiqꞌueheꞌ retalileb saꞌ xpe̱quemeb. 
REV.7.6	Cablaju mil (12,000) li quiqꞌueheꞌ retalileb saꞌ xpe̱quemeb saꞌ xya̱nkeb li ralal xcꞌajol laj Aser; ut saꞌ xya̱nkeb li ralal xcꞌajol laj Neftalí, cablaju mil li quiqꞌueheꞌ retalileb saꞌ xpe̱quemeb. Ut saꞌ xya̱nkeb li ralal xcꞌajol laj Manasés, cablaju mil li quiqꞌueheꞌ retalileb saꞌ xpe̱quemeb. 
REV.7.7	Cablaju mil (12,000) li quiqꞌueheꞌ retalileb saꞌ xpe̱quemeb saꞌ xya̱nkeb li ralal xcꞌajol laj Simeón: ut saꞌ xya̱nkeb li ralal xcꞌajol laj Leví, cablaju mil li quiqꞌueheꞌ retalileb saꞌ xpe̱quemeb. Ut saꞌ xya̱nkeb li ralal xcꞌajol laj Isacar, cablaju mil li quiqꞌueheꞌ retalileb saꞌ xpe̱quemeb. 
REV.7.8	Cablaju mil (12,000) li quiqꞌueheꞌ retalileb saꞌ xpe̱quemeb saꞌ xya̱nkeb li ralal xcꞌajol laj Zabulón; ut saꞌ xya̱nkeb li ralal xcꞌajol laj José, cablaju mil li quiqꞌueheꞌ retalileb saꞌ xpe̱quemeb. Ut saꞌ xya̱nkeb li ralal xcꞌajol laj Benjamín, cablaju mil li quiqꞌueheꞌ retalileb saꞌ xpe̱quemeb.
REV.7.9	Ut chirix aꞌan, quicuil ajcuiꞌ nabaleb chi tenamit xakxo̱queb chiru li cꞌojcꞌo saꞌ lix lokꞌlaj cꞌojariba̱l ut chiru li Jun li chanchan carner. Incꞌaꞌ naru rajlanquileb xban xqꞌuialeb. Cuanqueb aran aꞌ yal ani xte̱paleb xxeꞌto̱nil xyucuaꞌeb ut aꞌ yal bar xtenamiteb ut aꞌ yal chanru li ra̱tinoba̱leb. Tikibanbileb riqꞌuin saki akꞌ ut cuan chak saꞌ rukꞌeb li rukꞌ cheꞌ palma. 
REV.7.10	Ut japjo̱queb re chixyebal: —Li kacolbal riqꞌuin li Dios nachal chak, li cꞌojcꞌo saꞌ lix lokꞌlaj cꞌojariba̱l, ut riqꞌuin ajcuiꞌ li Jun li chanchan carner.— 
REV.7.11	Ut chixjunileb li ángel li cuanqueb chi xjun sutam li lokꞌlaj cꞌojariba̱l ut li ca̱hib li chanchaneb ángel, joꞌqueb ajcuiꞌ li ca̱hib xcaꞌcꞌa̱l li cꞌojcꞌo̱queb aran, queꞌxcuikꞌib ribeb chiru li lokꞌlaj cꞌojariba̱l ut queꞌxlokꞌoni li Dios. 
REV.7.12	Ut queꞌxye: —Lokꞌoninbil taxak li kaDios. Chinima̱k taxak ru. Chiqꞌuehekꞌ taxak xlokꞌal xban nak numtajenak xcuanquil, xnaꞌleb ut xcacuilal. Xcꞌulub nak tobantioxi̱nk chiru chi junelic kꞌe cutan. Joꞌcan taxak. 
REV.7.13	Ut jun reheb li ca̱hib xcaꞌcꞌa̱l li cꞌojcꞌo̱queb aran quixpatzꞌ cue: —¿Aniheb aꞌin li tikibanbileb riqꞌuin saki akꞌ? Ut, ¿bar xeꞌchal chak? 
REV.7.14	Ut la̱in quinchakꞌoc ut quinye re: —Ka̱cuaꞌ, la̱at nacatnaꞌoc re. Ut aꞌan quixye cue: —Aꞌaneb aꞌin li xeꞌcuyuc chak xnumsinquil li nimla raylal xeꞌxcꞌul. Aꞌaneb li cuybil sachbil lix ma̱queb xban nak quihoyeꞌ xquiqꞌuel li Jun li chanchan carner nak quicam saꞌ xcꞌabaꞌeb. 
REV.7.15	Joꞌcan ut nak cuanqueb chiru lix lokꞌlaj cꞌojariba̱l li Dios ut nequeꞌcꞌanjelac chiru chi kꞌek chi cutan saꞌ lix templo. Ut li cꞌojcꞌo saꞌ lix lokꞌlaj cꞌojariba̱l, aꞌan ta̱ilok reheb xban nak aꞌan cua̱nk riqꞌuineb. 
REV.7.16	Incꞌaꞌ chic teꞌtzꞌoca̱k chi moco ta̱chakik reheb. Incꞌaꞌ chic teꞌxcꞌul xtikcual li sakꞌe chi moco teꞌlubk xban tik. 
REV.7.17	Ut li Jun li chanchan carner li cꞌojcꞌo aran saꞌ xyiheb li cꞌojariba̱l, aꞌan ta̱ilok reheb joꞌ jun li cha̱bil pastor narileb lix carner. Ut aꞌan ta̱qꞌuehok re lix yuꞌameb chi junelic. Incꞌaꞌ chic teꞌya̱bak xban nak li Dios ta̱cꞌojoba̱nk xchꞌo̱leb.—
REV.8.1	Nak quixte li xcuuk sello li Jun li chanchan carner, ma̱ ani chic qui-ecꞌan saꞌ choxa. Mero o̱r na chꞌanamil queꞌcana. 
REV.8.2	Ut quicuil cuukub li ángel xakxo̱queb chiru li Dios. Ut queꞌqꞌueheꞌ cuukub li trompeta reheb. 
REV.8.3	Quichal jun chic li ángel ut quixakli chiru li artal yi̱banbil riqꞌuin oro. Cuan chak saꞌ rukꞌ jun xnaꞌaj li incienso yi̱banbil riqꞌuin oro. Quiqꞌueheꞌ nabal li incienso re, re tixcꞌat saꞌ li artal li cuan chiru li cꞌojariba̱l, re nak cuotz ta̱cuulak toj riqꞌuin li Ka̱cuaꞌ rochben lix tijeb laj pa̱banel. 
REV.8.4	Ut lix sibel li incienso li cuan saꞌ rukꞌ li ángel quicuulac riqꞌuin li Dios rochben lix tijeb laj pa̱banel. 
REV.8.5	Ut li ángel quixchap li xnaꞌaj li incienso ut quixnujobresi riqꞌuin li ru xam li cuan saꞌ li artal, ut quixcut saꞌ ruchichꞌochꞌ. Nak quitꞌaneꞌ saꞌ ruchichꞌochꞌ naquililnac joꞌ nak namok li ca̱k, ut nareploc li rakꞌ ca̱k ut quicuan ajcuiꞌ hi̱c.
REV.8.6	Ut eb li cuukub chi ángel queꞌxcauresi ribeb chixya̱basinquil li cuukub chi trompeta li cuan riqꞌuineb. 
REV.8.7	Li xbe̱n ángel quixya̱basi lix trompeta. Ut quicuteꞌ saꞌ ruchichꞌochꞌ sakbach ut xam junajinbil riqꞌuin quicꞌ. Caꞌchꞌin chic ma̱ jun jachal (1ꞌ3) li ruchichꞌochꞌ quicꞌat. Ut queꞌcꞌat ajcuiꞌ li cheꞌ. Caꞌchꞌin chic ma̱ jun jachal li cheꞌ queꞌcꞌat ut quicꞌat chixjunil li rax pim. 
REV.8.8	Ut li xcab ángel quixya̱basi lix trompeta. Chanchan jun li nimla tzu̱l yo̱ chi cꞌatc ut quicuteꞌ saꞌ li palau. Caꞌchꞌin chic ma̱ jun jachal li palau quisukꞌi chokꞌ quicꞌ. 
REV.8.9	Ut caꞌchꞌin chic ma̱ jun jachal li xul li cuanqueb saꞌ li palau quilajeꞌcam. Ut caꞌchꞌin chic ma̱ yijach li ni̱nki jucub queꞌsacheꞌ. 
REV.8.10	Ut li rox ángel quixya̱basi lix trompeta ut jun nimla chahim quitꞌaneꞌ chak saꞌ choxa. Yo̱ chi cꞌatc. Chanchan jun li chaj yo̱ xxamlel. Caꞌchꞌin chic ma̱ yijach li nimaꞌ ut caꞌchꞌin chic ma̱ yijach li yuꞌam haꞌ li quinak cuiꞌ. 
REV.8.11	Li chahim aꞌan, Cꞌa xcꞌabaꞌ. Caꞌchꞌin chic ma̱ yijach li haꞌ quicꞌahoꞌ ut nabaleb li tenamit queꞌcam xban nak queꞌrucꞌ li cꞌahil haꞌ. 
REV.8.12	Ut li xca̱ ángel quixya̱basi li trompeta ut caꞌchꞌin chic ma̱ yijach (1ꞌ3) li sakꞌe incꞌaꞌ chic quicutanoꞌ ru. Ut caꞌchꞌin chic ma̱ yijach li po incꞌaꞌ chic quicutanoꞌ ru. Ut caꞌchꞌin chic ma̱ yijach li chahim incꞌaꞌ chic queꞌlemtzꞌun. Caꞌchꞌin chic ma̱ yijach li cutan quikꞌojyi̱noꞌ ru. Ut joꞌcan ajcuiꞌ li po chiru li kꞌojyi̱n. Caꞌchꞌin chic ma̱ yijach li kꞌojyi̱n incꞌaꞌ quicutanoꞌ ru. 
REV.8.13	Ut quicuil jun chanchan nimla cꞌuch yo̱ chi rupupic chiru choxa, ut yo̱ chixjapbal re chixyebal: —Cꞌajoꞌ li raylal, cꞌajoꞌ li raylal. Cꞌajoꞌ li raylal li ta̱cha̱lk saꞌ xbe̱neb li cuanqueb saꞌ ruchichꞌochꞌ nak teꞌya̱basi̱k li oxib chic chi trompeta xbaneb li oxib chi ángel, chan.
REV.9.1	Ut li roꞌ ángel quixya̱basi lix trompeta ut quicuil nak jun li chahim quitꞌaneꞌ chak saꞌ choxa ut quinak saꞌ ruchichꞌochꞌ. Ut quiqꞌueheꞌ re li chahim lix lacuil li chamal jul nak quicuil. 
REV.9.2	Nak quixte li re li chamal jul, cꞌajoꞌ li sib qui-el chak. Chanchan li sib li na-el saꞌ junak nimla horno. Quikꞌojyi̱noꞌ ru li sakꞌe ut li ikꞌ xban li sib li qui-el chak saꞌ li chamal jul. 
REV.9.3	Saꞌ li sib aꞌan queꞌel chak nabaleb li xul chanchaneb laj sa̱cꞌ ut queꞌxjeqꞌui ribeb saꞌ ruchichꞌochꞌ. Queꞌqꞌueheꞌ xcuanquil re nak teꞌtiꞌok. Lix may li teꞌxtiu, aꞌan chanchan xmay li nequeꞌxtiu laj xo̱cꞌ. 
REV.9.4	Queꞌyeheꞌ reheb nak incꞌaꞌ teꞌxchꞌeꞌ li pim chi moco li acui̱mk saꞌ ruchichꞌochꞌ, chi moco junak cheꞌ. Caꞌaj cuiꞌ eb li cristian li ma̱cꞌaꞌ retalileb saꞌ xpe̱quemeb xban li Dios, caꞌaj cuiꞌ eb aꞌan li teꞌtiꞌekꞌ. 
REV.9.5	Ut queꞌyeheꞌ ajcuiꞌ reheb nak incꞌaꞌ teꞌxcamsi li cristian. Caꞌaj cuiꞌ teꞌxrahobtesiheb chiru o̱b po. Ut lix rahil li teꞌxtiu li xul aꞌan, chanchan xmay naxtiu laj xo̱cꞌ. 
REV.9.6	Saꞌ eb li cutan aꞌan, eb li cristian teꞌxsicꞌ raj xcamiqueb xban li raylal yo̱keb chixcꞌulbal. Teꞌxra raj ru ca̱mc, abanan incꞌaꞌ teꞌca̱mk. 
REV.9.7	Eb laj sa̱cꞌ chanchaneb li cacua̱y ac cauresinbileb chi pletic. Chanchan cuanqueb xcorona yi̱banbil riqꞌuin oro saꞌ xjolomeb. Ut li riloba̱leb chanchan riloba̱leb cui̱nk. 
REV.9.8	Li rismal xjolomeb chanchan rismal xjolomeb ixk ut li ruch reheb, chanchan ruch reheb cakcoj. 
REV.9.9	Chanchan chꞌi̱chꞌ cuan chire xchꞌo̱leb re xcolbaleb rib. Ut lix xiqꞌueb nequeꞌecꞌan joꞌ nequeꞌecꞌan qꞌuila carruaje quelonbil xban cacua̱y nak ac yo̱queb chi xic chi pletic. 
REV.9.10	Eb li xul aꞌan cuanqueb xmay saꞌ ruꞌujeb xye. Ut riqꞌuin lix ye nequeꞌtiꞌoc joꞌ laj xo̱cꞌ. Ut riqꞌuineb lix ye teꞌxrahobtesiheb li tenamit chiru o̱b po. 
REV.9.11	Cuan jun li nataklan saꞌ xbe̱neb. Aꞌan li ángel li kꞌaxal nim xcuanquil chi takla̱nc saꞌ li chamal jul. Aj Abadón xcꞌabaꞌ saꞌ li a̱tinoba̱l hebreo, ut saꞌ griego aj Apolión xcꞌabaꞌ. (Chi jalbil ru li cꞌabaꞌej aꞌin naraj naxye “aj sachonel”.) 
REV.9.12	Aꞌin li xbe̱n raylal li quicꞌulman nak quicuil. Abanan toj cuan cuib chic li raylal li teꞌcha̱lk saꞌ xbe̱neb li tenamit. 
REV.9.13	Li xcuak ángel quixya̱basi lix trompeta ut quicuabi jun xya̱b cux quia̱tinac chak saꞌ xya̱nkeb li ca̱hib chi xucub li cuanqueb saꞌ xca̱ xucu̱til li artal li yi̱banbil riqꞌuin oro, li cuan chiru li Dios. 
REV.9.14	Quixye re li xcuak ángel li cuan xtrompeta riqꞌuin: —Hiteb li ca̱hib chi ángel li bacꞌbo̱queb chire li nimaꞌ Eufrates, chan. 
REV.9.15	Queꞌachꞌaba̱c li ca̱hib chi ángel li ac xakabanbileb re li ho̱nal aꞌan ut re li cutan aꞌan ut re li po aꞌan ut re li chihab aꞌan re nak teꞌxic xcamsinquileb nabaleb li cristian. Caꞌchꞌin chic ma̱ yijach li cristian li teꞌcamsi̱k. 
REV.9.16	La̱in quicuabi joꞌ qꞌuialeb li soldado li teꞌxic chi pletic chirix cacua̱y. Cuib ciento millón (200,000,000) lix qꞌuialeb. 
REV.9.17	Joꞌcaꞌin nak queꞌcuil saꞌ li visión eb li cacua̱y ut eb li yo̱queb chi xic chirix. Eb li yo̱queb chi xic chirix li cacua̱y cuanqueb xcolbal li re xchꞌo̱leb. Chanchan xcakal li xam, chanchan xraxil li cha̱bil pec zafiro ut chanchan xkꞌanal li azufre. Lix jolomeb li cacua̱y chanchan lix jolomeb li cakcoj. Ut saꞌ reheb yo̱ chi e̱lc xam, sib ut azufre. 
REV.9.18	Xban li oxib chi raylal aꞌin caꞌchꞌin chic ma̱ yijach li cristian queꞌcamsi̱c. Nabaleb li cristian queꞌcamsi̱c xban li xam, li sib ut li azufre li qui-el chak saꞌ reheb li cacua̱y. 
REV.9.19	Saꞌ reheb cuanqueb xmay ut cuanqueb ajcuiꞌ saꞌ ruꞌujeb xye. Lix yeheb chanchan xjolomeb li cꞌantiꞌ ut riqꞌuin aꞌan nequeꞌxrahobtesiheb li cristian. 
REV.9.20	Ut li joꞌ qꞌuial chic li cristian li incꞌaꞌ queꞌcamsi̱c xban li raylal aꞌan incꞌaꞌ ajcuiꞌ queꞌyotꞌeꞌ xchꞌo̱leb ut incꞌaꞌ queꞌxcanab xba̱nunquil li ma̱usilal. Incꞌaꞌ queꞌxcanab xlokꞌoninquil li ma̱us aj musikꞌej chi moco queꞌxcanab xlokꞌoninquileb li jalanil dios yi̱banbil riqꞌuin oro, plata, kꞌan chꞌi̱chꞌ bronce joꞌ ajcuiꞌ riqꞌuin pec ut cheꞌ. Incꞌaꞌ queꞌxcanab xlokꞌoninquileb li yi̱banbil dios aꞌin, li incꞌaꞌ nequeꞌiloc, chi moco nequeꞌabin, chi moco nequeꞌbe̱c. 
REV.9.21	Incꞌaꞌ queꞌxjal xcꞌaꞌuxeb chi moco queꞌyotꞌeꞌ xchꞌo̱leb xban nak incꞌaꞌ queꞌxcanab xcamsinquil ras ri̱tzꞌineb ut incꞌaꞌ queꞌxcanab li tu̱lac, chi moco queꞌxcanab li coꞌbe̱tac yumbe̱tac ut incꞌaꞌ ajcuiꞌ queꞌxcanab li elkꞌac.
REV.10.1	Quicuil nak quichal jun chic li ángel cau rib. Yo̱ chak chi cubec saꞌ choxa sutsu saꞌ chok. Ut lix jolom sutsu xban jun li xo̱quikꞌab. Li riloba̱l nalemtzꞌun joꞌ li sakꞌe ut li rok chanchan jun okech yo̱ xxamlel. 
REV.10.2	Cuan chak saꞌ rukꞌ jun li chꞌina hu teto. Lix nim ok quixxakab saꞌ xbe̱n li palau ut lix tzꞌe ok quixxakab saꞌ xbe̱n li ruchichꞌochꞌ. 
REV.10.3	Ut quixjap re chi cau xya̱b xcux chanchan nak naxjap re li cakcoj. Ut qui-abi̱c cuukub xya̱b cux chanchan ca̱k nak queꞌecꞌan. 
REV.10.4	Oc raj cue chixtzꞌi̱banquil retalil li cꞌaꞌru queꞌxye li chanchan cuukub chi ca̱k. Abanan quicuabi jun quia̱tinac saꞌ choxa ut quixye cue: —Ma̱tzꞌi̱ba li cꞌaꞌru xeꞌxye li cuukub chi xya̱b cux chanchan ca̱k. Li cꞌaꞌru xacuabi ma̱ bar ta̱ye resil. Xocxo̱k ban saꞌ a̱chꞌo̱l, chan. 
REV.10.5	Ut li ángel li quicuil xakxo saꞌ xbe̱n li palau ut saꞌ xbe̱n li ruchichꞌochꞌ, quixtaksi lix nim ukꞌ, 
REV.10.6	ut quixba̱nu li juramento saꞌ xcꞌabaꞌ li Jun li yoꞌyo chi junelic, li quiyoꞌobtesin re li choxa joꞌ ajcuiꞌ li ruchichꞌochꞌ ut chixjunil li cuan chiru, joꞌ ajcuiꞌ li palau ut chixjunil li cuan chi saꞌ. Quixye nak ac xcuulac xkꞌehil. Incꞌaꞌ chic ta̱ba̱yk. 
REV.10.7	Nak tixya̱basi lix trompeta li xcuuk ángel, saꞌ eb li cutan aꞌan ta̱tzꞌaklok ru lix cꞌaꞌux li Dios, li mukmu nak quicuan. Ta̱tzꞌaklok ru joꞌ quixye reheb li profeta li queꞌcꞌanjelac chiru, chan. 
REV.10.8	Ut li jun li quia̱tinac cuiqꞌuin saꞌ choxa, quixye cuiꞌchic cue: —Ayu. Cꞌul li hu li teto, li cuan saꞌ rukꞌ li ángel, li xakxo saꞌ xbe̱n li palau ut saꞌ xbe̱n li ruchichꞌochꞌ.— 
REV.10.9	La̱in co̱in riqꞌuin li ángel ut quinye re nak tixqꞌue cue li chꞌina hu. Ut aꞌan quixye cue: —Cueꞌ. Chap li hu ut ta̱nukꞌ. Saꞌ a̱cue quiꞌak joꞌ xquiꞌal lix yaꞌal cab, abanan cꞌahak saꞌ la̱ saꞌ, chan cue. 
REV.10.10	Quincꞌul li chꞌina hu saꞌ rukꞌ li ángel ut quinnukꞌ. Nak cuan saꞌ cue chanchan xquiꞌal li xyaꞌal cab. Ut nak ac xinnukꞌ quicꞌahoꞌ saꞌ lin saꞌ xban. 
REV.10.11	Quixye cue: —Tenebanbil saꞌ a̱be̱n la̱at xyebal resil li cꞌaꞌru ta̱cꞌulma̱nk. Toj ta̱ye cuiꞌchic resil cꞌaꞌru teꞌxcꞌul eb li tenamit, joꞌ ajcuiꞌ li xni̱nkal ru tenamit joꞌ ajcuiꞌ lix reyeb. Ta̱ye ajcuiꞌ resil li cꞌaꞌru teꞌxcꞌul saꞌ eb li tenamit li jalan jala̱nk ra̱tinoba̱leb.
REV.11.1	Ut quiqꞌueheꞌ cue jun li cheꞌ re bisoc ut quiyeheꞌ cue: —Ayu, bis chak lix templo li Dios joꞌ ajcuiꞌ li artal ut ta̱cuajlaheb jarubeb li cristian li nequeꞌlokꞌonin aran. 
REV.11.2	Abanan ma̱bis li neba̱l li cuan chiru lix templo li Dios xban nak aꞌan kꞌaxtesinbil reheb li ma̱cuaꞌeb aj judío. Eb aꞌan teꞌxmux ru li santil tenamit chiru oxib chihab riqꞌuin media (42 po). 
REV.11.3	La̱in tintaklaheb cuib aj cꞌanjel chicuu. Cua̱nk rakꞌeb chirix kꞌes ru retalil li rahil chꞌo̱lej. Eb aꞌan teꞌxye cuesilal chiru oxib chihab riqꞌuin cuakib po.— 
REV.11.4	Chiru li Ka̱cuaꞌ li cuib chi cui̱nk aꞌin chanchanakeb li cuib chi cheꞌ olivo ut chanchanakeb li cuib chi candelero li cuanqueb chiru li Dios, laj e̱chal re li ruchichꞌochꞌ. (Zac. 4:3, 11, 14) 
REV.11.5	Ut cui ani ta̱ajok xrahobtesinquileb, chanchan xam li ta̱e̱lk saꞌ reheb li cuib chi cui̱nk xban nak yal riqꞌuin li ra̱tineb teꞌca̱mk li xicꞌ nequeꞌiloc reheb. Joꞌcaꞌin nak teꞌca̱mk li ani teꞌajok re xrahobtesinquileb li cuib chi cui̱nk aꞌin. 
REV.11.6	Eb li cuib chi cui̱nk aꞌin qꞌuebileb xcuanquil chixba̱nunquil re nak incꞌaꞌ tixqꞌue li hab chiruheb li cutan nak yo̱keb chixyebal li cꞌaꞌru ta̱cꞌulma̱nk. Ut cuanqueb xcuanquil re xsukꞌisinquil li haꞌ chokꞌ quicꞌ ut cuanqueb ajcuiꞌ xcuanquil re xrahobtesinquileb li cuanqueb saꞌ ruchichꞌochꞌ riqꞌuin chixjunil li raylal aꞌ yal jarub sut teꞌraj xba̱nunquil. 
REV.11.7	Nak acak xeꞌrakeꞌ xyebal resilal li cꞌaꞌru ta̱cꞌulma̱nk, jun li chanchan joskꞌ aj xul ta̱e̱lk chak saꞌ li chamal jul ut ta̱pletik riqꞌuineb aꞌan. Ta̱numta̱k saꞌ xbe̱neb toj retal tixcamsiheb. 
REV.11.8	Li camenak teꞌcana̱k chi tꞌantꞌo saꞌ eb li be re li nimla tenamit bar quicamsi̱c cuiꞌ chiru cruz li Ka̱cuaꞌ Jesucristo. Cuan nak nequeꞌxjuntakꞌe̱ta li tenamit aꞌan riqꞌuineb li tenamit Sodoma ut Egipto xban li ma̱usilal queꞌxba̱nu. 
REV.11.9	Oxib cutan riqꞌuin jun cuaꞌleb teꞌcua̱nk aran chi tꞌantꞌo li camenak ut incꞌaꞌ teꞌqꞌuehekꞌ chi mukecꞌ. Ut yalak ani teꞌilok reheb, aꞌ yal ani xte̱paleb lix xeꞌto̱nil yucuaꞌeb, ut aꞌ yal bar xtenamiteb, ut aꞌ yal chanru li ra̱tinoba̱leb. 
REV.11.10	Ut li cuanqueb saꞌ ruchichꞌochꞌ ta̱sahokꞌ saꞌ xchꞌo̱leb nak teꞌca̱mk li cuib chi cui̱nk ut ta̱cꞌojla̱k xchꞌo̱leb. Joꞌcan nak teꞌoc chixsihinquil cꞌaꞌru reheb chi ribileb rib. Ta̱sahokꞌ xchꞌo̱leb nak teꞌca̱mk li cuib chi cui̱nk xban nak chꞌaꞌaj queꞌrecꞌa nak queꞌyeheꞌ reheb nak ta̱cha̱lk raylal saꞌ xbe̱neb. 
REV.11.11	Ut quicuil ajcuiꞌ nak ac xnumeꞌ li oxib cutan riqꞌuin jun cuaꞌleb, queꞌyoꞌobtesi̱c cuiꞌchic li cuib chi cui̱nk xban li Dios ut queꞌxakli cuiꞌchic chi yoꞌyo chiruheb li tenamit. Ut cꞌajoꞌ nak qui-oc xxiuheb li queꞌiloc reheb. 
REV.11.12	Ut li cuib chi cui̱nk queꞌrabi jun yo̱ chi a̱tinac saꞌ choxa. Chi cau xya̱b xcux quixye reheb: —Takenkex chak arin, chan. Ut queꞌtakeꞌ saꞌ choxa saꞌ jun li chok chiruheb li xicꞌ nequeꞌiloc reheb. 
REV.11.13	Ut saꞌ li ho̱nal aꞌan quicuan jun nimla hi̱c ut li xlaje jachalal li tenamit qui-ukꞌeꞌ. Cuukub mil (7,000) xqꞌuial li cristian queꞌcam xban li hi̱c. Ut li joꞌ qꞌuial chic incꞌaꞌ queꞌcam, queꞌxucuac ut queꞌxqꞌue xlokꞌal li Dios cuan saꞌ choxa. 
REV.11.14	Aꞌin li xcab li raylal ac xnumeꞌ. Abanan toj cuan jun chic li raylal ta̱cha̱lk chi se̱b saꞌ xbe̱neb.
REV.11.15	Ut li xcuuk ángel quixya̱basi lix trompeta. Ut qui-abi̱c nabal li xya̱b cux saꞌ choxa. Yo̱queb chixyebal chi cau: —Anakcuan teꞌcana̱k rubel xcuanquil li Ka̱cuaꞌ chixjunileb li cuanqueb saꞌ ruchichꞌochꞌ. Aꞌ chic li Ka̱cuaꞌ Dios ut li Cristo teꞌtakla̱nk saꞌ xbe̱neb chixjunileb chi junelic kꞌe cutan, chanqueb. 
REV.11.16	Ut eb li ca̱hib xcaꞌcꞌa̱l li cꞌojcꞌo̱queb saꞌ lix cꞌojariba̱l queꞌxcuikꞌib ribeb ut queꞌxlokꞌoni li Dios. 
REV.11.17	Ut queꞌxye: —At Ka̱cuaꞌ, at nimajcual Dios, nocobantioxin cha̱cuu. La̱at li ac cuancat ajcuiꞌ chak junxil ut cuancat anakcuan ut cua̱nkat chi junelic. La̱at cuan a̱cuanquil chi junelic ut la̱at chic tattakla̱nk saꞌ xbe̱neb chixjunileb li cuanqueb saꞌ ruchichꞌochꞌ. 
REV.11.18	Cꞌajoꞌ nak queꞌjoskꞌoꞌ li tenamit li xicꞌ nequeꞌiloc a̱cue. Abanan xcuulac xkꞌehil nak ta̱cꞌut la̱ joskꞌil chiruheb. Xcuulac xkꞌehil nak tatrakok a̱tin saꞌ xbe̱neb li camenak. Ut ta̱qꞌueheb xkꞌajca̱munquileb laj cꞌanjel cha̱cuu li queꞌyehoc resil li cꞌaꞌru ta̱cꞌulma̱nk. Ut ta̱qꞌueheb ajcuiꞌ xkꞌajca̱munquileb laj pa̱banel li queꞌqꞌuehoc a̱lokꞌal, usta cuanqueb xcuanquil usta ma̱cꞌaꞌ. Ut la̱at ta̱sach ruheb li queꞌba̱nun raylal reheb li cuanqueb saꞌ ruchichꞌochꞌ, chanqueb. 
REV.11.19	Ut quicuil nak quiteheꞌ lix templo li Dios cuan saꞌ choxa. Ut quicꞌutun li Lokꞌlaj Ca̱x li cuan cuiꞌ li contrato saꞌ lix templo li Dios. Nareploc li rakꞌ ca̱k ut nabal li choki̱nc. Quicuan jun li hi̱c ut nabal li sakbach quitꞌaneꞌ nak quicuil.
REV.12.1	Ut quicuil jun li sachba chꞌo̱lej saꞌ choxa. Quicuil jun li ixk. Nalemtzꞌun li rakꞌ joꞌ nalemtzꞌun li sakꞌe. Li po cuan rubel rok ut cuan jun corona saꞌ xjolom ut chiru li corona cuan cablaju li chahim. 
REV.12.2	Li ixk aꞌan yaj aj ixk. Ac oc re chi qꞌuira̱c. Yo̱ chixjapbal re xban lix raylal. 
REV.12.3	Ut jun chic sachba chꞌo̱lej quicꞌutbesi̱c chicuu saꞌ choxa. Quicuil jun nimla joskꞌ aj xul cak rix dragón xcꞌabaꞌ. Cuan cuukub lix jolom ut laje̱b lix xucub. Ut saꞌ eb lix jolom cuukub cuan junju̱nk lix corona. 
REV.12.4	Ut riqꞌuin lix ye yo̱ chixquelonquil nabal li chahim chiru choxa. Caꞌchꞌin chic ma̱ yijach li chahim li yo̱ chixquelonquil. Ut quixcut saꞌ ruchichꞌochꞌ li chahim. Li nimla joskꞌ aj xul quixakli chiru li ixk li oc re chi qꞌuira̱c re nak tixnukꞌ li cꞌulaꞌal nak ta̱yoꞌla̱k. 
REV.12.5	Quiyoꞌla lix cꞌulaꞌal li ixk chꞌina te̱lom. Ut aꞌan chic ta̱takla̱nk saꞌ xbe̱neb li cuanqueb saꞌ ruchichꞌochꞌ. Chanchan riqꞌuin li xukꞌ chꞌi̱chꞌ ta̱takla̱nk saꞌ xbe̱neb xban nak aꞌanak chic li yal re saꞌ xbe̱neb. Li cꞌulaꞌal quisapu̱c ut quicꞌameꞌ riqꞌuin li Dios bar cꞌojcꞌo cuiꞌ saꞌ lix lokꞌlaj cꞌojariba̱l. 
REV.12.6	Li ixk quie̱lelic ut co̱ saꞌ li chaki chꞌochꞌ bar ma̱cꞌaꞌ cuan saꞌ li naꞌajej ac cauresinbil chokꞌ re xban li Dios. Ut aran ta̱chꞌoloni̱k xban li Dios chiru oxib chihab riqꞌuin cuakib po (1,260 cutan). 
REV.12.7	Chirix aꞌan quicuan jun nimla ple̱t saꞌ choxa ut li ángel Miguel rochbeneb li ángel li nequeꞌta̱ken re queꞌpletic riqꞌuin li joskꞌ aj xul dragón. Ut eb li ángel li nequeꞌta̱ken re li dragón queꞌxtenkꞌa aꞌan chi pletic. 
REV.12.8	Incꞌaꞌ queꞌxcuy pletic li dragón ut incꞌaꞌ chic queꞌqꞌueheꞌ xnaꞌajeb saꞌ choxa. 
REV.12.9	Quicuteꞌ saꞌ ruchichꞌochꞌ xban li Dios li joskꞌ aj dragón. Li dragón, aꞌan li cꞌantiꞌ li ac cuan ajcuiꞌ chak najter. Aꞌan laj tza li nabalakꞌin reheb li cuanqueb saꞌ ruchichꞌochꞌ. Satanás nayeman re. Quicuteꞌ saꞌ ruchichꞌochꞌ laj tza ut queꞌcuteꞌ ajcuiꞌ li ángel li queꞌta̱ken re. 
REV.12.10	Ut quicuabi jun xya̱b cux yo̱ chi a̱tinac chi cau saꞌ choxa ut quixye: —Anakcuan xcꞌulun chak li kacolbal. Anakcuan li Ka̱cuaꞌ chic ta̱cua̱nk xcuanquil ut aꞌan chic ta̱takla̱nk. Quicꞌutun lix cuanquilal li Cristo nak qui-isi̱c saꞌ choxa laj tza li quijitoc reheb li kech aj pa̱banelil chiru li Dios chi kꞌek chi cutan. 
REV.12.11	Eb li kech aj pa̱banelil xeꞌnumta saꞌ xbe̱n laj tza saꞌ xcꞌabaꞌ lix quiqꞌuel li Jun li chanchan carner ut xban nak queꞌxchꞌolob xya̱lal nak aꞌan laj Colol reheb. Incꞌaꞌ queꞌxra xyuꞌameb, toj retal queꞌxcꞌul ca̱mc. 
REV.12.12	Joꞌcan nak chisahokꞌ taxak saꞌ e̱chꞌo̱l la̱ex li cuanquex saꞌ choxa. Abanan li cuanqueb saꞌ ruchichꞌochꞌ ut saꞌ li palau tokꞌobeb ru xban nak laj tza quicuteꞌ saꞌ ruchichꞌochꞌ chi cua̱nc riqꞌuineb. Cꞌajoꞌ lix joskꞌil xban nak naxnau nak cuulac re xkꞌehil nak ta̱sachekꞌ ru, chan. 
REV.12.13	Ut li joskꞌ aj dragón quixqꞌue retal nak quicuteꞌ saꞌ ruchichꞌochꞌ. Qui-oc xta̱kenquil li ixk li quiyoꞌla jun xcꞌulaꞌal te̱lom. 
REV.12.14	Quiqꞌueheꞌ cuib lix xicꞌ li ixk re ta̱rupupik chanchan xxicꞌ li nimla cꞌuch re nak ta̱e̱lelik ut ta̱xic toj saꞌ li chaki chꞌochꞌ saꞌ li naꞌajej ac cauresinbil chokꞌ re bar ma̱cꞌaꞌ cuan. Ut aran ta̱chꞌoloni̱k xban li Dios chiru oxib chihab riqꞌuin cuakib po. Ut aran tixmuk rib chiru li cꞌantiꞌ. 
REV.12.15	Ut li cꞌantiꞌ quixxaꞌcuaꞌ haꞌ chirix li ixk. Ut li quixxaꞌcuaꞌ chanchan jun nimaꞌ re nak ta̱cꞌamekꞌ xban li rok li nimaꞌ li ixk. 
REV.12.16	Li ixk quitenkꞌa̱c xban li chꞌochꞌ. Quixte rib li chꞌochꞌ ut quixtzꞌub li haꞌ li quixxaꞌcuaꞌ li joskꞌ aj dragón. 
REV.12.17	Cꞌajoꞌ nak quijoskꞌoꞌ li dragón saꞌ xbe̱n li ixk. Co̱ chi pletic riqꞌuineb li ralal xcꞌajol, li joꞌ qꞌuial chic queꞌcana. Aꞌaneb li nequeꞌba̱nun re lix chakꞌrab li Dios ut nequeꞌpa̱ban re lix ya̱lal li quixchꞌolob li Jesucristo.
REV.13.1	Ut li dragón quixakli chire li palau ut quicuil nak qui-el chak saꞌ li palau jun chic chanchan joskꞌ aj xul cuan cuukub xjolom ut laje̱b lix xucub. Ut saꞌ li laje̱b chi xucub cuan junju̱nk lix corona. Ut tzꞌi̱banbil saꞌ eb lix jolom jun li cꞌabaꞌej re xmajecuanquil li Ka̱cuaꞌ. 
REV.13.2	Li joskꞌ aj xul li quicuil, aꞌan chanchan hix. Eb li rok chanchan rok li xul oso. Ut li ruch re chanchan ruch re li cakcoj. Ut li dragón quixqꞌue lix cacuilal ut lix cꞌojariba̱l re li joskꞌ aj xul. Ut quixqꞌue ajcuiꞌ xcuanquil. 
REV.13.3	Ut quicuil nak jun reheb lix jolom li joskꞌ aj xul yocꞌol ut chanchan ca̱mc re. Abanan quiqꞌuira. Sachso xchꞌo̱leb li tenamit queꞌcana chirilbal nak quiqꞌuira. Ut queꞌxta̱ke li joskꞌ aj xul. 
REV.13.4	Ut queꞌxqꞌue xlokꞌal li dragón xban nak quixqꞌue xcuanquil li joskꞌ aj xul. Ut queꞌxlokꞌoni ajcuiꞌ li joskꞌ aj xul ut queꞌxye: —¿Ani ta cuiꞌ cuan xcuanquil joꞌ li joskꞌ aj xul aꞌin? Ma̱ ani tixcuy pletic riqꞌuin aꞌan xban nak quiqꞌueheꞌ xcuanquil xban li dragón, chanqueb. 
REV.13.5	Ut quiqꞌueheꞌ xcuanquil li joskꞌ aj xul chi a̱tinac ut chixba̱nunquil li cꞌaꞌru ta̱raj. Kꞌaxal kꞌetkꞌet li xul ut yo̱ chixmajecuanquil li Dios. Sachba chꞌo̱lej quixba̱nu chiru oxib chihab riqꞌuin cuakib po. 
REV.13.6	Ut li joskꞌ aj xul quixmajecua li Dios ut quixmajecua ajcuiꞌ lix santil naꞌaj. Ut quixmajecua li cuanqueb saꞌ choxa. 
REV.13.7	Quiqꞌueheꞌ xcuanquil chi pletic riqꞌuineb li ralal xcꞌajol li Dios ut quinumta saꞌ xbe̱neb. Quiqꞌueheꞌ xcuanquil saꞌ xbe̱neb chixjunileb, aꞌ yal ani xte̱paleb lix xeꞌto̱nil yucuaꞌeb, ut aꞌ yal bar xtenamiteb ut aꞌ yal chanru li ra̱tinoba̱leb. 
REV.13.8	Ut chixjunileb li cuanqueb saꞌ ruchichꞌochꞌ teꞌxlokꞌoni ru li joskꞌ aj xul aꞌan. Teꞌxlokꞌoni li xul chixjunileb li incꞌaꞌ tzꞌi̱banbileb xcꞌabaꞌ saꞌ li hu li tzꞌi̱banbil cuiꞌ xcꞌabaꞌeb li cuanqueb xyuꞌam chi junelic, li cuan riqꞌuin li Jun li chanchan carner, li ac xakabanbil chak re camsi̱c saꞌ xticlajic li ruchichꞌochꞌ. 
REV.13.9	Li ani ta̱raj xtaubal ru lix ya̱lal, chixqꞌuehak retal aꞌin: 
REV.13.10	Li ani tento ta̱xic chi pre̱xil, xicak chi pre̱xil. Ut li ani tento ta̱camsi̱k riqꞌuin chꞌi̱chꞌ, chicamsi̱k riqꞌuin chꞌi̱chꞌ. Joꞌcan nak cauhakeb taxak xchꞌo̱leb li ralal xcꞌajol li Dios. Teꞌxcuy taxak xnumsinquil li raylal ut incꞌaꞌ ta chichꞌina̱nk xchꞌo̱leb.
REV.13.11	Ut chirix aꞌan quicuil jun chic li joskꞌ aj xul qui-el chak saꞌ chꞌochꞌ. Cuan cuib lix cocꞌ xucub chanchan lix xucub li carner. Ut naa̱tinac joꞌ naa̱tinac li dragón. 
REV.13.12	Li xul aꞌan cuan xcuanquil joꞌ li joskꞌ aj xul li quiyoqꞌueꞌ jun xjolom ut quicam raj abanan quiqꞌuira. Ut chiru ajcuiꞌ aꞌan naxmin ruheb chixjunileb li cuanqueb saꞌ ruchichꞌochꞌ re nak teꞌxlokꞌoni li joskꞌ aj xul. 
REV.13.13	Li xcab joskꞌ aj xul quixba̱nu sachba chꞌo̱lej. Naxcubsi chak xam saꞌ choxa toj saꞌ ruchichꞌochꞌ yal re nak eb li cristian teꞌril. 
REV.13.14	Quixbalakꞌiheb li cuanqueb saꞌ ruchichꞌochꞌ riqꞌuin li sachba chꞌo̱lej li quiqꞌueheꞌ re xba̱nunquil chiru li joskꞌ aj xul. Ut quixye reheb li cuanqueb saꞌ ruchichꞌochꞌ nak teꞌxyi̱b jun xjalam u̱ch li joskꞌ aj xul li quiyoqꞌueꞌ riqꞌuin chꞌi̱chꞌ ut quiqꞌuira. 
REV.13.15	Ut li xcab xul quiqꞌueheꞌ xcuanquil re nak tixqꞌue xmusikꞌ lix jalam u̱ch li xbe̱n joskꞌ aj xul re ta̱a̱tinak ut tixqꞌue chi ca̱mc li ani incꞌaꞌ ta̱qꞌuehok xlokꞌal. 
REV.13.16	Quixpuersi ruheb chixjunileb re nak teꞌxcꞌul li retalileb saꞌ lix nim ukꞌ malaj saꞌ xpe̱quemeb. Queꞌqꞌueheꞌ retalileb chixjunileb li cuanqueb xcuanquil joꞌ ajcuiꞌ li ma̱cꞌaꞌeb xcuanquil, eb li biom joꞌ eb ajcuiꞌ li nebaꞌ, eb li lokꞌbil mo̱s joꞌ ajcuiꞌ li ma̱cꞌaꞌeb xpatrón. 
REV.13.17	Cui ma̱cꞌaꞌ li retalileb saꞌ xnim ukꞌ malaj saꞌ xpe̱quemeb, incꞌaꞌ ta̱ru̱k teꞌlokꞌok chi moco ta̱ru̱k teꞌcꞌayi̱nk. Li retalil li teꞌqꞌuehekꞌ, aꞌan xcꞌabaꞌ li joskꞌ aj xul. Lix cꞌabaꞌ aꞌan, aꞌan ajcuiꞌ jun li número. 
REV.13.18	Aꞌin naraj nak cua̱nk xnaꞌleb li ani ta̱ilok re. Li ani cuan xnaꞌleb naru tixsicꞌ cꞌaꞌru xya̱lal. Naru ta̱rajla lix letril lix cꞌabaꞌ li joskꞌ aj xul ut ta̱e̱lk lix número jun li cui̱nk. Li número aꞌan cuakib ciento riqꞌuin cuakib xca̱cꞌa̱l (666).
REV.14.1	Ut quin-iloc cuiꞌchic ut quicuil nak aran saꞌ xbe̱n li tzu̱l Sión xakxo li Jun li chanchan carner. Ut rochben aꞌan cuanqueb ca̱hib xcuakxakcꞌa̱l mil (144,000) chi cristian. Saꞌ xpe̱quemeb tzꞌi̱banbil lix cꞌabaꞌ li Jun li chanchan carner ut tzꞌi̱banbil ajcuiꞌ xcꞌabaꞌ lix Yucuaꞌ. 
REV.14.2	Ut quicuabi jun yo̱ chi a̱tinac saꞌ choxa chanchan xya̱b lix cau ok li nimaꞌ. Chanchan nak namok li ca̱k. Ut chanchan xya̱beb li arpa nak yo̱queb xchꞌeꞌbal. 
REV.14.3	Quicuabi nak yo̱queb chixbichanquil jun li acꞌ bich chiru li cꞌojcꞌo saꞌ li lokꞌlaj cꞌojariba̱l, chiruheb li ca̱hib li chanchaneb ángel li yoꞌyo̱queb, ut chiruheb li ca̱hib xcaꞌcꞌa̱l li cꞌojcꞌo̱queb saꞌ xcꞌojariba̱leb. Ma̱ ani chic queꞌru xtzolbal li bich aꞌin. Caꞌaj cuiꞌ eb li ca̱hib xcuakxakcꞌa̱l mil (144,000) li queꞌcoleꞌ saꞌ xya̱nkeb li cuanqueb saꞌ ruchichꞌochꞌ. 
REV.14.4	Aꞌaneb aꞌin li queꞌpa̱ban re li Jun li chanchan carner, li queꞌta̱ken re yalak bar, li incꞌaꞌ queꞌxmux ribeb riqꞌuin ixk chi incꞌaꞌ sumsu̱queb.
REV.14.5	Incꞌaꞌ queꞌticꞌtiꞌic. Chiru li Dios ma̱cꞌaꞌ xma̱queb.
REV.14.6	Ut quicuil jun chic li ángel yo̱ chi rupupic chiru choxa. Yo̱ chixyebal jun esilal li ma̱cꞌaꞌ rosoꞌjic reheb chixjunileb li cuanqueb saꞌ ruchichꞌochꞌ aꞌ yal ani xte̱paleb lix xeꞌto̱nil yucuaꞌeb, ut aꞌ yal bar xtenamiteb ut aꞌ yal chanru li ra̱tinoba̱leb. 
REV.14.7	Yo̱ chixyebal chi cau xya̱b xcux: —Chexucua̱k ru li Dios ut cheqꞌue xlokꞌal xban nak xcuulac xkꞌehil nak ta̱rakok a̱tin saꞌ xbe̱neb li cuanqueb saꞌ ruchichꞌochꞌ. Chelokꞌonihak aꞌan li quiyi̱ban re li choxa, li ruchichꞌochꞌ, ut li palau joꞌqueb ajcuiꞌ li yuꞌam haꞌ, chan. 
REV.14.8	Jun chic li ángel yo̱ chi ta̱ke̱nc re ut yo̱ chixyebal: —Ac xsacheꞌ xcuanquil li nimla tenamit Babilonia. Ac xsacheꞌ ru li tenamit. Aꞌan li quicꞌamoc xbeheb chixjunileb li tenamit chi ma̱cobc. Chanchan nak quixcaltesiheb nak quixqꞌueheb chixba̱nunquil li ma̱usilal, chan. 
REV.14.9	Ut quicuil li rox ángel, yo̱ chixta̱kenquil li cuib chic. Li jun aꞌin yo̱ chixyebal chi cau xya̱b xcux: —Li ani tixlokꞌoni li joskꞌ aj xul malaj ut lix jalam u̱ch, ut tixcꞌul li retalil saꞌ xpe̱quem malaj chi rukꞌ, 
REV.14.10	aꞌan tixcꞌul nabal li raylal nak li Dios ta̱rakok a̱tin saꞌ xbe̱neb riqꞌuin xjoskꞌil. Chiruheb li santil ángel ut chiru li Jun li chanchan carner ta̱rahobtesi̱k riqꞌuin azufre yo̱ xxamlel nak ta̱qꞌuehekꞌ chixtojbal rix lix ma̱c. 
REV.14.11	Junelic kꞌe cutan yo̱keb chi cꞌuluc raylal li nequeꞌxlokꞌoni li joskꞌ aj xul malaj ut lix jalam u̱ch, li queꞌxcꞌul li retalil lix cꞌabaꞌ saꞌ xpe̱quemeb malaj chi rukꞌeb. Chi kꞌek chi cutan yo̱keb chi cꞌuluc raylal, chan. 
REV.14.12	Joꞌcan nak cauhakeb taxak xchꞌo̱leb li ralal xcꞌajol li Dios, eb li nequeꞌba̱nun re lix chakꞌrab li Dios ut nequeꞌpa̱ban saꞌ xcꞌabaꞌ li Jesucristo. Incꞌaꞌ taxak ta̱chꞌina̱nk xchꞌo̱leb saꞌ xpa̱ba̱leb. 
REV.14.13	Ut quicuabi jun yo̱ chi a̱tinac saꞌ choxa ut quixye cue: —Tzꞌi̱ba li a̱tin aꞌin: Chalen anakcuan us xak reheb li nequeꞌcam, li ac xeꞌxpa̱b li Ka̱cuaꞌ. Ya̱l. Us xak reheb, chan li Santil Musikꞌej, xban nak teꞌhila̱nk chixba̱nunquil li cha̱bil cꞌanjel li ac xeꞌxba̱nu ut teꞌxcꞌul xkꞌajca̱munquil.—
REV.14.14	Ut quicuil jun li saki chok. Ut saꞌ li chok aꞌan, chunchu li Jun chanchan cui̱nk. Aꞌan li Cꞌajolbej. Ut saꞌ xjolom cuan jun li corona yi̱banbil riqꞌuin oro ut saꞌ rukꞌ cuan jun li kꞌesnal chꞌi̱chꞌ cꞌoncꞌo. 
REV.14.15	Ut jun chic li ángel qui-el chak saꞌ xtemplo li Dios. Yo̱ chi a̱tinac riqꞌuin li Jun li cꞌojcꞌo saꞌ xbe̱n li chok ut quixye re chi cau xya̱b xcux: —Tiquib xyocꞌbal li acui̱mk saꞌ ruchichꞌochꞌ. Ac xcuulac xkꞌehil xxocbal li ru li acui̱mk xban nak ac xkꞌanoꞌ, chan. 
REV.14.16	Ut li cꞌojcꞌo saꞌ li chok quixtiquib xyocꞌbal li acui̱mk saꞌ ruchichꞌochꞌ ut quixxoc li ru. 
REV.14.17	Ut jun chic li ángel qui-el saꞌ xtemplo li Dios, li cuan saꞌ choxa. Cuan ajcuiꞌ saꞌ rukꞌ aꞌan jun li kꞌesnal chꞌi̱chꞌ. 
REV.14.18	Ut jun chic li ángel qui-el cuan cuiꞌ li artal. Aꞌan li qui-iloc re li xam li naqꞌueman saꞌ xbe̱n li artal. Quia̱tinac riqꞌuin li ángel li cuan xkꞌesnal chꞌi̱chꞌ saꞌ rukꞌ ut quixye re chi cau xya̱b xcux: —Ta̱set chi cu̱t riqꞌuin la̱ kꞌesnal chꞌi̱chꞌ li ru li uva li cuanqueb saꞌ ruchichꞌochꞌ xban nak ac xkꞌanoꞌ, chan. 
REV.14.19	Ut li ángel quixyocꞌ li ru li uva li cuan saꞌ ruchichꞌochꞌ. Ut quixcut saꞌ li nimla naꞌajej bar nayatzꞌman cuiꞌ li uva. Li yatzꞌleba̱l aꞌan retalil lix joskꞌil li Dios saꞌ xbe̱neb li tenamit. 
REV.14.20	Ut queꞌxyatzꞌ li ru li uvas saꞌ li yatzꞌleba̱l li cuan chirix li tenamit. Ut nabal li xyaꞌal. Chanchan nimaꞌ nak qui-el saꞌ li yatzꞌleb. Quicuulac toj saꞌ reheb li cacua̱y ut quibe̱c rok lix yaꞌal ut oxib ciento metro rok quicuulac. (Lix yaꞌal li ru li uvas aꞌan retalil xquiqꞌueleb li cristian li teꞌcamsi̱k nak ta̱rakekꞌ a̱tin saꞌ xbe̱neb).
REV.15.1	Ut quicuil saꞌ choxa jun chic li sachba chꞌo̱lej rilbal. Quicuil cuukub li ángel ut cuan riqꞌuineb cuukub chi raylal. Aꞌan li raylal li ta̱cꞌulma̱nk saꞌ rosoꞌjiqueb li cutan. Riqꞌuin li cuukub chi raylal aꞌan ta̱tzꞌaklok ru lix joskꞌil li Dios. 
REV.15.2	Ut quicuil jun li palau chanchan lem yo̱ xxamlel. Ut chire aꞌan xakxo̱queb li ac queꞌxcuy xco̱loninquil li raylal ut cuanqueb lix arpa li Dios riqꞌuineb. Incꞌaꞌ queꞌxqꞌue xcuanquil li joskꞌ aj xul chi moco lix jalam u̱ch, chi moco queꞌxcꞌul lix numbril lix cꞌabaꞌ. Incꞌaꞌ queꞌxqꞌue rib chi balakꞌi̱c xban li xul. 
REV.15.3	Yo̱queb chixbichanquil li bich li quixbicha laj Moisés laj cꞌanjel chiru li Dios re xlokꞌoninquil li Jun li chanchan carner. Ut yo̱queb chixyebal: —At Ka̱cuaꞌ, at nimajcual Dios, nim a̱cuanquil ut sachba chꞌo̱lej rilbal li nacaba̱nu. Kꞌaxal ti̱c a̱chꞌo̱l ut junelic nacaye li ya̱l. La̱at li tzꞌakal rey. Kꞌaxal nim a̱cuanquil saꞌ xbe̱neb chixjunileb li tenamit. 
REV.15.4	¿Ma cuan ta biꞌ junak incꞌaꞌ tixxucua a̱cuu? Chixjunileb teꞌxnima a̱cuu, at Ka̱cuaꞌ, xban nak caꞌaj cuiꞌ la̱at ti̱c a̱chꞌo̱l. Chixjunileb li cuanqueb saꞌ li xni̱nkal ru tenamit teꞌcha̱lk ut teꞌxcuikꞌib ribeb cha̱cuu ut tateꞌxlokꞌoni xban nak teꞌxqꞌue retal nak la̱at tatrakok a̱tin saꞌ ti̱quilal.— 
REV.15.5	Ut chirix chic aꞌan quicuil nak quiteheꞌ li Lokꞌlaj Santil Naꞌajej saꞌ choxa bar xocxo cuiꞌ li contrato li quixba̱nu li Dios. 
REV.15.6	Ut li cuukub chi ángel queꞌel chak saꞌ xtemplo li Dios li yo̱queb chak chixcꞌambal li cuukub chi raylal. Tikibanbileb riqꞌuin li saki tꞌicr lino li nalemtzꞌun. Ut bacꞌbo̱queb li re xchꞌo̱l riqꞌuin cꞌa̱mal saꞌ yi̱banbil riqꞌuin oro. 
REV.15.7	Ut jun reheb li ca̱hib li yoꞌyo̱queb li chanchaneb ángel, quixqꞌue reheb li cuukub chi ángel li cuukub chi secꞌ oro nujenak riqꞌuin xjoskꞌil li Dios, li yoꞌyo chi junelic kꞌe cutan. 
REV.15.8	Ut chanchan quinujac chi sib lix templo li Dios nak quinujac riqꞌuin xlokꞌal ut xcuanquilal li Dios. Ut ma̱ ani quiru qui-oc aran toj retal quinumeꞌ li cuukub chi raylal li yo̱queb chixcꞌambal chak li cuukub chi ángel.
REV.16.1	Ut quicuabi jun xya̱b cux quia̱tinac chak chi cau saꞌ lix templo li Dios. Quixye reheb li cuukub chi ángel: —Ayukex ut hoyomak chak saꞌ xbe̱n li ruchichꞌochꞌ lix joskꞌil li Dios li cuan saꞌ li cuukub chi secꞌ.— 
REV.16.2	Co̱ li xbe̱n ángel ut quixhoy li cuan saꞌ lix secꞌ saꞌ xbe̱n li ruchichꞌochꞌ. Ut quichal jun yajel saꞌ xbe̱neb chixjunileb li queꞌxcꞌul xnumbril lix cꞌabaꞌ li joskꞌ aj xul joꞌqueb ajcuiꞌ li queꞌxlokꞌoni lix jalam u̱ch. Queꞌxoxoꞌ rixeb ut kꞌaxal ra queꞌxcꞌul xban li yajel. 
REV.16.3	Ut li xcab ángel quixhoy li cuan saꞌ lix secꞌ saꞌ xbe̱n li palau. Ut li haꞌ quisukꞌi chokꞌ quicꞌ. Chanchan xquiqꞌuel jun camenak. Ut quilajeꞌcam chixjunileb li cuanqueb saꞌ li palau. 
REV.16.4	Li rox ángel quixhoy li cuan saꞌ lix secꞌ saꞌ xbe̱neb li nimaꞌ ut saꞌ xbe̱neb li yuꞌam haꞌ. Ut li haꞌ quisukꞌi chokꞌ quicꞌ. 
REV.16.5	Ut quicuabi nak li ángel li nataklan saꞌ xbe̱n li haꞌ quia̱tinac ut quixye: —At Ka̱cuaꞌ, la̱at ti̱c a̱chꞌo̱l chi rakoc a̱tin chi joꞌcaꞌin. La̱at ac cuancat chak saꞌ xticlajic ut la̱at cuancat anakcuan. La̱at santo. Joꞌcan nak xatrakoc a̱tin saꞌ xya̱lal saꞌ xbe̱neb li incꞌaꞌ useb xnaꞌleb. 
REV.16.6	Xban nak aꞌan eb queꞌcamsin reheb la̱ cualal a̱cꞌajol ut eb la̱ profeta, joꞌcan nak xasukꞌisi li haꞌ chokꞌ quicꞌ ut xaqꞌueheb chirucꞌ. Xcꞌulubeb nak teꞌxcꞌul chi joꞌcan xban nak incꞌaꞌ us lix naꞌlebeb, chan. 
REV.16.7	Ut quicuabi jun yo̱ chak chi a̱tinac saꞌ li artal. Ut quixye: —Relic chi ya̱l, at Ka̱cuaꞌ, at nimajcual Dios, La̱at nacatrakoc a̱tin saꞌ xya̱lal ut saꞌ ti̱quilal, chan. 
REV.16.8	Ut li xca̱ ángel quixhoy li cuan saꞌ lix secꞌ saꞌ xbe̱n li sakꞌe. Ut li sakꞌe quitikcuoꞌ ru chi us ut quixcꞌateb li cristian. Chanchan xtikcual li xam. 
REV.16.9	Eb li cristian queꞌcꞌateꞌ xban xtikcual li sakꞌe. Xban li raylal li yo̱queb chixcꞌulbal, queꞌxmajecua li Dios li cuan xcuanquil saꞌ xbe̱neb li raylal. Ut incꞌaꞌ queꞌyotꞌeꞌ xchꞌo̱leb chi moco queꞌxqꞌue xlokꞌal li Dios. 
REV.16.10	Ut li roꞌ ángel quixhoy li cuan saꞌ lix secꞌ saꞌ xbe̱n lix cꞌojariba̱l li joskꞌ aj xul. Ut chixjunileb li cuanqueb rubel xcuanquil queꞌcana saꞌ kꞌojyi̱n. Chixjunileb yo̱queb chixtiubal li ruꞌuj rakꞌeb xban li raylal yo̱queb chixcꞌulbal. 
REV.16.11	Ut queꞌxmajecua li Dios li cuan saꞌ choxa xban li raylal ut li xox li yo̱queb chixcꞌulbal. Abanan incꞌaꞌ quiyotꞌeꞌ xchꞌo̱leb ut incꞌaꞌ queꞌxcanab xba̱nunquil li ma̱usilal. 
REV.16.12	Ut li xcuak ángel quixhoy li cuan saꞌ lix secꞌ saꞌ xbe̱n li nimaꞌ Eufrates. Quichakic li haꞌ re teꞌnumekꞌ eb li rey li queꞌchal chak saꞌ eb li naꞌajej li na-el cuiꞌ chak li sakꞌe. 
REV.16.13	Ut quicuil oxib li ma̱us aj musikꞌej. Yo̱queb chi e̱lc saꞌ re li dragón ut saꞌ re li joskꞌ aj xul ut saꞌ re li xcab xul li cuan cuib xxucub, li profeta aj balakꞌ. Li oxib chi ma̱us aj musikꞌej, aꞌan chanchaneb li amoch. 
REV.16.14	Eb li ma̱us aj musikꞌej aꞌin nequeꞌxba̱nu sachba chꞌo̱lej. Nequeꞌxic yalak bar saꞌ ruchichꞌochꞌ chixchꞌutubanquileb li rey ut eb li tenamit re nak teꞌpletik saꞌ eb li cutan nak li nimajcual Dios ta̱pletik riqꞌuin li joskꞌ aj xul. 
REV.16.15	Ut la̱in quicuabi nak li Ka̱cuaꞌ quixye: —La̱in tincha̱lk chi ma̱cꞌaꞌ saꞌ xchꞌo̱leb li tenamit joꞌ nak nachal laj e̱lkꞌ. Us xak re li ani nayoꞌlec re cuoybeninquil ut incꞌaꞌ nachꞌinan xchꞌo̱l saꞌ xpa̱ba̱l. Aꞌan incꞌaꞌ ta̱xuta̱na̱k chicuu nak tincꞌulu̱nk xban nak ti̱c xchꞌo̱l, chan. 
REV.16.16	Ut queꞌxchꞌutub eb li rey li oxib chi ma̱us aj musikꞌej saꞌ li naꞌajej Armagedón xcꞌabaꞌ saꞌ hebreo. 
REV.16.17	Ut lix cuuk ángel quixhoy saꞌ ikꞌ li cuan saꞌ lix secꞌ. Ut quicuabi jun yo̱ chak chi a̱tinac saꞌ lix templo li Dios. Chi cau xya̱b xcux quixye: —Riqꞌuin aꞌin ta̱tzꞌaklok ru li rakba a̱tin saꞌ xbe̱n li ruchichꞌochꞌ.— 
REV.16.18	Ut quirepoc li rakꞌ ca̱k ut qui-abi̱c nabal li xya̱b cux. Quimok li ca̱k. Ut quicuan jun nimla hi̱c. Ma̱ jun cua quinumeꞌ junak hi̱c joꞌ aꞌan chalen saꞌ li cutan nak queꞌyoꞌobtesi̱c li cristian saꞌ ruchichꞌochꞌ. 
REV.16.19	Li tenamit li kꞌaxal nim xcuanquil quijacheꞌ. Oxib jachal qui-el. Ut eb li jun chꞌol chic tenamit quilajeꞌtꞌaneꞌ. Ut quijulticoꞌ re li Dios li ma̱c queꞌxba̱nu li tenamit Babilonia. Joꞌcan nak quixqꞌueheb chixtojbal rix lix ma̱queb chi tzꞌakal xban nak yo̱ xjoskꞌil saꞌ xbe̱neb. 
REV.16.20	Quilajeꞌsacheꞌ li chꞌochꞌ li sutsu saꞌ haꞌ. Queꞌsubeꞌ saꞌ haꞌ. Ut quilajeꞌtꞌaneꞌ li ni̱nki tzu̱l. 
REV.16.21	Quitꞌaneꞌ ni̱nki sakbach saꞌ ruchichꞌochꞌ. Ju̱nk ciento libra ra̱lal li junju̱nk chi sakbach. Ut queꞌnak saꞌ xbe̱neb li cristian ut queꞌxmajecua li Dios xban li nimla raylal li yo̱queb chixcꞌulbal.
REV.17.1	Ut jun reheb li cuukub chi ángel, li cuanqueb li cuukub chi secꞌ riqꞌuineb, quixye cue: —Quim arin. Tincꞌut cha̱cuu jun li ixk li naxcꞌayi rib chunchu saꞌ xbe̱n li haꞌ retalil li nimal tenamit Babilonia li cuan xcuanquil saꞌ xbe̱neb nabal chi tenamit. Tincꞌut cha̱cuu li tojba ma̱c li xchal saꞌ xbe̱n li tenamit aꞌan xban li ma̱usilal nequeꞌxba̱nu. 
REV.17.2	Chixjunileb li rey li cuanqueb saꞌ ruchichꞌochꞌ nequeꞌcuulac saꞌ li tenamit aꞌan chixba̱nunquil li ma̱usilal. Chanchan nak ac xeꞌcaltesi̱c xban li ma̱usilal yo̱queb chixba̱nunquil, chan li ángel. 
REV.17.3	Saꞌ li visión li quixcꞌutbesi chicuu li Santil Musikꞌej, quicuil nak li ángel quinixcꞌam saꞌ jun li naꞌajej bar ma̱cꞌaꞌ cuan. Aran quicuil li ixk chunchu chirix jun li joskꞌ aj xul cak rix. Tzꞌi̱banbil nabal li a̱tin chirix re xmajecuanquil li Dios. Cuan cuukub xjolom ut cuan laje̱b xxucub. 
REV.17.4	Li ixk tikibanbil riqꞌuin rakꞌ púrpura ut cak. Lix sahob ru li rakꞌ yi̱banbil riqꞌuin oro ut terto̱quil pec ut riqꞌuin perla. Cuan chak riqꞌuin jun li secꞌ oro nujenak riqꞌuin li ma̱usilal ut li yumbe̱tac coꞌbe̱tac. 
REV.17.5	Ut tzꞌi̱banbil saꞌ lix pe̱quem jun li cꞌabaꞌej mukmu xya̱lal. Aꞌan aꞌin li tzꞌi̱banbil: Li nimla tenamit Babilonia aꞌaneb li nequeꞌcꞌamoc be chi coꞌbe̱tac yumbe̱tac ut chixba̱nunquil chixjunil li ma̱usilal. 
REV.17.6	Ut quicuil li ixk chanchan ta̱cala̱k xban xquiqꞌueleb li ralal xcꞌajol li Dios li queꞌcamsi̱c xban. Ut queꞌcamsi̱c ajcuiꞌ nabaleb li cristian li queꞌxchꞌolob resil li Cristo. Nak quicuil aꞌan, sachso inchꞌo̱l quincana. 
REV.17.7	Ut li ángel quixpatzꞌ cue: —¿Cꞌaꞌut nak sachso a̱chꞌo̱l xatcana? La̱in tinchꞌolob cha̱cuu lix ya̱lal li mukmu nak xcuan. Tinye a̱cue cꞌaꞌru xya̱lal li ixk aꞌan joꞌ ajcuiꞌ li joskꞌ aj xul li yo̱ chi i̱ka̱nc re. Ut tinye ajcuiꞌ a̱cue cꞌaꞌru xya̱lal lix jolom cuukub ut lix xucub laje̱b. 
REV.17.8	Li joskꞌ aj xul li xacuil, aꞌan li quicuan, ut anakcuan ma̱ ani chic. Abanan ta̱e̱lk cuiꞌchic chak saꞌ li chamal jul ut ta̱sachekꞌ ru chi junaj cua. Ut li joꞌ qꞌuialeb li incꞌaꞌ tzꞌi̱banbileb xcꞌabaꞌeb chalen saꞌ xticlajic li ruchichꞌochꞌ saꞌ li hu li tzꞌi̱banbil cuiꞌ xcꞌabaꞌeb li cuanqueb xyuꞌam chi junelic, eb aꞌan ta̱sachk xchꞌo̱leb chirilbal li joskꞌ aj xul li quicuan chak junxil ut ma̱ ani chic anakcuan. Abanan ta̱cha̱lk cuiꞌchic. 
REV.17.9	Tento nak cua̱nk a̱naꞌleb re nak ta̱tau ru lix ya̱lal. Li cuukub chi jolom, aꞌan retalil li cuukub chi cocꞌ tzu̱l li cuan cuiꞌ li tenamit. 
REV.17.10	Ut retalileb ajcuiꞌ li cuukub chi rey. O̱b li rey ac xeꞌcuan ut xeꞌsacheꞌ ruheb, jun cuan anakcuan ut li jun chic toj ma̱jiꞌ na-oc saꞌ xcuanquil. Ut nak ta̱oc, incꞌaꞌ najt ta̱ba̱yk. 
REV.17.11	Ut li joskꞌ aj xul li quicuan ut ma̱ ani chic anakcuan, aꞌan li xcuakxak li rey ut xcomoneb rib riqꞌuineb li cuukub chi rey. Aꞌan ta̱sachekꞌ ru. 
REV.17.12	Ut li laje̱b chi xucub li xacuil, aꞌan retalileb li laje̱b chi rey li teꞌcua̱nk. Teꞌxcꞌul xcuanquileb chi cua̱nc chokꞌ rey, rochbeneb li joskꞌ aj xul li cak rix. Abanan incꞌaꞌ najt ta̱cua̱nk xcuanquil eb aꞌan. 
REV.17.13	Eb aꞌin junajak xcꞌaꞌuxeb ut teꞌxqꞌue lix cacuilal ut lix cuanquilal re li joskꞌ aj xul. 
REV.17.14	Eb li rey teꞌpletik riqꞌuin li Jun li chanchan carner. Abanan aꞌan ta̱numta̱k saꞌ xbe̱neb xban nak aꞌan li Ka̱cuaꞌ, li kꞌaxal nim xcuanquil saꞌ xbe̱n chixjunil. Ut aꞌan li tzꞌakal rey li nim xcuanquil saꞌ xbe̱neb chixjunileb li cuanqueb xcuanquil saꞌ ruchichꞌochꞌ. Ut li sicꞌbileb ru, li ti̱queb xchꞌo̱l chixta̱kenquil, teꞌnumta̱k ajcuiꞌ saꞌ xbe̱neb li rey, rochbeneb li Jun li chanchan carner.— 
REV.17.15	Quixye cue li ángel: —Li haꞌ li xacuil li chunchu cuiꞌ li ixk, aꞌan retalileb li xni̱nkal ru tenamit, aꞌ yal ani xte̱paleb xxeꞌto̱nil yucuaꞌeb, ut aꞌ yal chanru li ra̱tinoba̱leb. 
REV.17.16	Li laje̱b chi xxucub li joskꞌ aj xul li xacuil, xicꞌ teꞌril li ixk li naxcꞌayi rib. Teꞌxtzꞌekta̱na li ixk ut teꞌxcanab chi ma̱cꞌaꞌ cuan re. Tꞌustꞌu teꞌxcanab. Teꞌxtiu lix tibel ut li joꞌ qꞌuial chic incꞌaꞌ teꞌxchoy teꞌxcꞌat saꞌ xam. 
REV.17.17	Li Dios quiqꞌuehoc re saꞌ xchꞌo̱leb li rey nak joꞌcan teꞌxba̱nu. Joꞌcan nak junajakeb lix cꞌaꞌux chixqꞌuebal lix cuanquileb re li joskꞌ aj xul re nak ta̱takla̱nk toj ta̱tzꞌaklok ru li quixye li Dios. 
REV.17.18	Li ixk li xacuil, aꞌan retalil li nimla tenamit, li cuan xcuanquil saꞌ xbe̱neb chixjunileb li tenamit saꞌ ruchichꞌochꞌ.—
REV.18.1	Chirix aꞌan quicuil jun chic li ángel quicube chak saꞌ choxa. Kꞌaxal nim xcuanquil ut chixjunil li ruchichꞌochꞌ quicutanoꞌ xban lix lokꞌal. 
REV.18.2	Quixjap re chi cau xya̱b xcux ut quixye: —X-osoꞌ li tenamit Babilonia. Xsacheꞌ xcuanquil li nimla tenamit Babilonia. Li tenamit aꞌan xcana chokꞌ xnaꞌajeb laj tza ut eb li ma̱us aj musikꞌej. Xcana chokꞌ xnaꞌajeb laj xicꞌanel xul li kꞌaxal yibeb ru li incꞌaꞌ nequeꞌtiꞌeꞌ. 
REV.18.3	Xsacheꞌ xcuanquil xban nak numtajenak li ma̱c nequeꞌxba̱nu. Chixjunileb li rey li cuanqueb saꞌ ruchichꞌochꞌ nequeꞌcuulac Babilonia chixba̱nunquil li ma̱usilal riqꞌuineb. Chanchan calajenakeb xban li ma̱usilal yo̱queb chixba̱nunquil. Ut eb laj cꞌay queꞌbiomoꞌ aran xban nak nabal li cꞌaꞌak re ru queꞌxcꞌayi chi terto xtzꞌak, chan. 
REV.18.4	Ut quicuabi jun chic yo̱ chak chi a̱tinac saꞌ choxa ut quixye: —Ex ralal xcꞌajol li Dios, elenkex saꞌ li tenamit aꞌan re nak incꞌaꞌ textzꞌako̱nk riqꞌuin lix ma̱queb ut re nak incꞌaꞌ textzꞌako̱nk riqꞌuin li raylal li teꞌxcꞌul. 
REV.18.5	Xnumta lix ma̱queb. Chanchan xcuulac toj saꞌ choxa lix qꞌuial. Li Dios yo̱ chak chixqꞌuebal retal lix ma̱usilaleb. 
REV.18.6	Cheꞌqꞌuehekꞌ chixtoj li joꞌ qꞌuial li raylal xeꞌxba̱nu reheb li jalaneb xtenamit. Chiqꞌuehekꞌ re̱kaj li queꞌxba̱nu reheb. Caꞌ sut xqꞌuial li raylal ta̱ba̱nu̱k reheb chiru li queꞌxba̱nu eb aꞌan. 
REV.18.7	Cheꞌrahobtesi̱k xban nak queꞌxnimobresi ribeb ut queꞌxba̱nu li ma̱usilal. Eb aꞌan nequeꞌxye, “La̱o chanchano li reina. Moco nebaꞌo ta joꞌ junak xma̱lcaꞌan. La̱o ma̱ jun cua takacꞌul rahil chꞌo̱lej,” chanqueb. 
REV.18.8	Joꞌcan nak chiru jun cutan talajeꞌcha̱lk li raylal saꞌ xbe̱n li tenamit aꞌan. Ta̱cha̱lk ca̱mc, ut ya̱bac ut cueꞌej saꞌ xbe̱neb. Li tenamit ta̱sachekꞌ ru riqꞌuin xam xban nak kꞌaxal nim xcuanquil li Ka̱cuaꞌ li ta̱rakok a̱tin saꞌ xbe̱neb, chan. 
REV.18.9	Eb li rey li cuanqueb saꞌ ruchichꞌochꞌ li queꞌcuulac aran Babilonia chixba̱nunquil li ma̱usilal rochbeneb ut queꞌsahoꞌ saꞌ xchꞌo̱leb riqꞌuineb, ta̱rahokꞌ saꞌ xchꞌo̱leb chirilbal nak yo̱k chi sachecꞌ ru li tenamit. Teꞌya̱bak xban xrahil xchꞌo̱leb nak teꞌril xsibel li tenamit nak yo̱k chi cꞌatc. 
REV.18.10	Cꞌajoꞌ nak teꞌxucuak chirilbal li cꞌaꞌru tixcꞌul li tenamit. Teꞌxakli̱k chi najt riqꞌuin xban xxiuheb ut teꞌxye: —Tokꞌob ru li tenamit Babilonia li nim xcuanquil nak quicuan. Tokꞌob ru lix nimal ru tenamit. Chiru jun cꞌamoc xrakeꞌ a̱tin saꞌ xbe̱neb.— 
REV.18.11	Eb laj cꞌay ta̱rahokꞌ saꞌ xchꞌo̱leb ut teꞌya̱bak chirix li tenamit xban nak ma̱ ani chic ta̱lokꞌok re lix cꞌayeb. 
REV.18.12	Ma̱ ani chic ta̱lokꞌok re li oro, chi moco li plata, chi moco li cha̱bil pec li terto xtzꞌak, chi moco li perlas. Ma̱ ani chic ta̱lokꞌok re li cha̱bil tꞌicr lino, chi moco li púrpura, chi moco li seda, chi moco li escarlata. Ma̱ ani chic ta̱lokꞌok re li qꞌuila pa̱y ru chi sununquil cheꞌ. Ut ma̱ ani chic ta̱lokꞌok re li cꞌaꞌak re ru yi̱banbil riqꞌuin marfil, chi moco riqꞌuin li cha̱bil cheꞌ, chi moco riqꞌuin li chꞌi̱chꞌ hierro ut cobre, chi moco li yi̱banbil riqꞌuin li pec mármol. 
REV.18.13	Ma̱ ani chic ta̱lokꞌok re li canela, li sununquil ban, li incienso, li mirra ut li olíbano. Ma̱ ani chic ta̱lokꞌok re li vino, li aceite, li trigo ut li cha̱bil cꞌaj. Ut ma̱ ani chic ta̱lokꞌok re li cuacax, li carner ut li cacua̱y, chi moco teꞌxlokꞌ li carruajes, chi moco teꞌxlokꞌ chic li rech cristianil chokꞌ mo̱seb. 
REV.18.14	Eb laj cꞌay teꞌxye reheb li tenamit: —Chixjunil li cha̱bil li quera ru, aꞌan ac xsach che̱ru. Ma̱cꞌaꞌ chic le̱ biomal chi moco e̱chꞌinaꞌusal. Ma̱ jokꞌe chic te̱tau li cꞌaꞌak re ru aꞌan.— 
REV.18.15	Ut eb li nequeꞌcꞌayin li cꞌaꞌak re ru aꞌin teꞌxakli̱k chi najt riqꞌuin li tenamit xban xxiuheb nak teꞌril li raylal li yo̱keb chixcꞌulbal li tenamit. Eb laj cꞌay li queꞌbiomoꞌ xbaneb, teꞌya̱bak ut teꞌxye: 
REV.18.16	—Tokꞌobeb ru. Tokꞌobeb ru li cuanqueb saꞌ li nimla tenamit aꞌan. Junxil queꞌxtikib ribeb riqꞌuin li cha̱bil tꞌicr lino ut púrpura ut caki tꞌicr. Ut queꞌxqꞌue chokꞌ xsahob ru li oro, ut li terto̱quil pec ut li perla. 
REV.18.17	Ut yal chiru junpa̱t x-osoꞌ chixjunil lix biomaleb, chaꞌakeb. Ut eb laj e̱chal jucub ut eb li nequeꞌxberesi li jucub saꞌ li palau ut chixjunileb li nequeꞌtrabajic saꞌ li ni̱nki jucub, joꞌqueb laj cꞌay li nequeꞌxic saꞌ li jucub, queꞌxakli chi najt chi rilbal. 
REV.18.18	Ut queꞌxjap re nak queꞌril nak yo̱ chi cꞌatc li tenamit ut queꞌxye: —Ma̱ jun chic tenamit juntakꞌe̱t riqꞌuin li tenamit aꞌin nak quicuan, chanqueb. 
REV.18.19	Queꞌxqꞌue poks saꞌ xjolomeb retalil lix rahil xchꞌo̱leb ut queꞌya̱bac ut queꞌxjap reheb chixyebal: —¡Tokꞌobeb ru! ¡Tokꞌobeb ru li cuanqueb saꞌ li tenamit aꞌan! Riqꞌuin lix biomaleb li tenamit aꞌan xobiomoꞌ la̱o li nococꞌanjelac saꞌ jucub. Ut chiru junpa̱t quisacheꞌ ru li tenamit, chanqueb. 
REV.18.20	—Chisahokꞌ saꞌ e̱chꞌo̱l la̱ex li cuanquex saꞌ choxa. La̱ex laj pa̱banel, la̱ex profeta ut la̱ex apóstol, chisahokꞌ taxak saꞌ e̱chꞌo̱l xban nak li Dios xrakoc a̱tin saꞌ xbe̱neb saꞌ e̱cꞌabaꞌ la̱ex, chan li yo̱ chak chi a̱tinac saꞌ choxa. 
REV.18.21	Ut jun li ángel cau rib quixchap jun li nimla pec, chanchan li nimla pec li nequeꞌrocsi re li molino, ut quixcut saꞌ li palau ut quixye: —Joꞌ nak xsach li pec aꞌin saꞌ li palau, joꞌcan ajcuiꞌ nak ta̱sachekꞌ ru li tenamit Babilonia. Incꞌaꞌ chic ta̱ilekꞌ ru. 
REV.18.22	Incꞌaꞌ chic ta̱abi̱k saꞌ li tenamit aꞌan lix ya̱b li cuajb chi moco lix ya̱b li arpa, chi moco li xya̱b li xo̱lb ut li trompeta. Ut incꞌaꞌ chic teꞌcua̱nk saꞌ li tenamit aꞌan li nequeꞌxnau trabajic chi us riqꞌuin li cꞌaꞌak re ru, ut incꞌaꞌ chic ta̱abi̱k xya̱b junak molino saꞌ li tenamit aꞌan. 
REV.18.23	Incꞌaꞌ chic ta̱ilma̱nk junak xam saꞌ li tenamit aꞌan. Ut incꞌaꞌ ajcuiꞌ ta̱abi̱k xya̱b xcuxeb li nequeꞌsahoꞌ saꞌ xchꞌo̱leb saꞌ junak sumla̱c. Teꞌxcꞌul chi joꞌcan xban nak eb laj cꞌay li queꞌcuan saꞌ li tenamit aꞌan queꞌxnimobresi ribeb, ut riqꞌuin li tu̱lac queꞌxba̱nu, queꞌxbalakꞌi chixjunileb li tenamit.— 
REV.18.24	Saꞌ ajcuiꞌ li tenamit aꞌan queꞌcamsi̱c li ralal xcꞌajol li Dios ut eb li profeta. Li tenamit aꞌan quicꞌamoc be chiruheb li tenamit saꞌ ruchichꞌochꞌ chixcamsinquileb laj pa̱banel yalak bar.
REV.19.1	Chirix chic aꞌan quicuabi nak nabaleb queꞌecꞌan saꞌ choxa. Chi cau xya̱b xcuxeb yo̱queb chixyebal: —Aleluya. Lokꞌoninbil taxak li Ka̱cuaꞌ. Li kaDios, aꞌan li nacoloc. Aꞌan li kꞌaxal nim xcuanquil ut xcꞌulub nak ta̱lokꞌoni̱k. 
REV.19.2	Aꞌan ti̱c xchꞌo̱l chi rakoc a̱tin saꞌ xya̱lal. Aꞌan xrakoc a̱tin saꞌ xbe̱n li nimla tenamit li chanchan jun li ixk naxcꞌayi rib. Xban nak numtajenak lix ma̱usilal, aꞌan quipoꞌoc ruheb li tenamit li cuanqueb saꞌ ruchichꞌochꞌ. Li Dios xqꞌueheb chixtojbal rix lix ma̱queb xban nak queꞌxcamsi nabaleb laj cꞌanjel chiru.— 
REV.19.3	Ut queꞌxye cuiꞌchic: —Aleluya, lokꞌoninbil taxak li Dios. Lix sibel li tenamit aꞌan ta̱takekꞌ chi junelic kꞌe cutan nak yo̱k chi cꞌatc.— 
REV.19.4	Ut li ca̱hib xcaꞌcꞌa̱l li cꞌojcꞌo̱queb saꞌ xcꞌojariba̱leb joꞌqueb ajcuiꞌ li ca̱hib li yoꞌyo̱queb li chanchaneb ángel queꞌxcuikꞌib ribeb ut queꞌxlokꞌoni li Dios li cꞌojcꞌo saꞌ li lokꞌlaj cꞌojariba̱l ut queꞌxye: —Lokꞌoninbil taxak li Ka̱cuaꞌ. Joꞌcan taxak, chanqueb. 
REV.19.5	Ut quicuabi jun yo̱ chak chi a̱tinac saꞌ li lokꞌlaj cꞌojariba̱l ut quixye: —Chelokꞌonihak li kaDios che̱junilex la̱ex li nequexcꞌanjelac chiru. Chelokꞌonihak li Ka̱cuaꞌ la̱ex li nequexucua ru, la̱ex li cuan e̱cuanquil joꞌ ajcuiꞌ li ma̱cꞌaꞌ e̱cuanquil.— 
REV.19.6	Ut quicuabi cuiꞌchic xya̱b xcuxeb nabaleb li cuanqueb saꞌ choxa. Chanchan xya̱b lix cau ok li palau ut chanchan nak namok li ca̱k. Queꞌxye: —Aleluya. Li Ka̱cuaꞌ li nimajcual Dios, aꞌan cuan saꞌ xcuanquil. 
REV.19.7	Chisahokꞌ taxak saꞌ kachꞌo̱l. Chikaqꞌue xlokꞌal li Ka̱cuaꞌ xban nak xcuulac xkꞌehil lix sumlajic li Jun li chanchan carner. Li ixakilbej ac xcauresi rib. 
REV.19.8	Quiqꞌueheꞌ li cha̱bil lino re xtikibanquil rib. Sak ru li rakꞌ ut nalemtzꞌun. Li saki lino aꞌan retalil lix ti̱quilal xchꞌo̱leb li ralal xcꞌajol li Dios.— 
REV.19.9	Ut li ángel quixye cue: —Tzꞌi̱ba retalil aꞌin: Us xak reheb li bokbileb chixninkꞌeinquil lix sumlajic li Jun li chanchan carner. Ut quixye ajcuiꞌ cue: —Aꞌin ra̱tin li Dios ut tzꞌakal ya̱l, chan. 
REV.19.10	La̱in quincuikꞌib cuib chiru chixlokꞌoninquil. Ut aꞌan quixye cue: —Ma̱ba̱nu aꞌan. La̱in yal aj cꞌanjelin chiru li Dios joꞌ la̱at, ut joꞌ eb ajcuiꞌ la̱ cuech aj pa̱banelil, li nequeꞌxpa̱b lix ya̱lal li quixchꞌolob li Jesús. Li Dios, aꞌan li ta̱lokꞌoni, chan cue, xban nak li quixchꞌolob li Jesús, aꞌan ajcuiꞌ li musikꞌanbil reheb li profeta.
REV.19.11	Ut teto li choxa nak quicuil. Quicuil jun li cacua̱y sak rix. Ut lix cꞌabaꞌ li cꞌojcꞌo chirix li cacua̱y, aꞌan “Tzꞌakal Dios” ut “Ti̱c Xchꞌo̱l”, xban nak aꞌan saꞌ ti̱quilal ta̱rakok a̱tin ut saꞌ ti̱quilal ta̱pletik. 
REV.19.12	Lix nakꞌ ru chanchan xam. Nabal li corona cuan saꞌ xjolom ut tzꞌi̱banbil lix cꞌabaꞌ chiru. Abanan ma̱ ani nataꞌoc ru. Caꞌaj cuiꞌ aꞌan. 
REV.19.13	Cuan quicꞌ chiru li rakꞌ ut lix cꞌabaꞌ aꞌan “Ra̱tin li Dios”. 
REV.19.14	Nabaleb li cuanqueb saꞌ choxa yo̱queb chi ta̱ke̱nc re. Tikto̱queb riqꞌuin li saki tꞌicr lino ut sak ru. Yo̱queb chi xic chirix li cacua̱y sakeb rix. 
REV.19.15	Li Ti̱c Xchꞌo̱l cuan jun li kꞌesnal chꞌi̱chꞌ saꞌ re, re xsachbal xcuanquileb li xni̱nkal ru tenamit. Cau ta̱takla̱nk saꞌ xbe̱neb. Chanchan riqꞌuin jun xukꞌ chꞌi̱chꞌ tixtaklaheb. Chanchan nak nayatzꞌeꞌ li ru li uvas nak ta̱rakok a̱tin saꞌ xbe̱neb riqꞌuin xjoskꞌil li Dios. 
REV.19.16	Tzꞌi̱banbil xcꞌabaꞌ chiru li rakꞌ ut chiru li raꞌ. Aꞌan aꞌin lix cꞌabaꞌ: Li Rey li kꞌaxal nim xcuanquil saꞌ xbe̱neb chixjunileb li rey. Li Ka̱cuaꞌ, li kꞌaxal nim xcuanquil saꞌ xbe̱neb chixjunileb li nequeꞌtaklan. 
REV.19.17	Ut quicuil jun li ángel xakxo chiru li sakꞌe. Chi cau xya̱b xcux yo̱ chi a̱tinac riqꞌuineb chixjunileb laj xicꞌanel xul li nequeꞌtiꞌoc tib, li yo̱queb chi rupupic chiru choxa. Quixye reheb: —Quimkex. Chꞌutubomak e̱rib chi cuaꞌac saꞌ li ninkꞌe li ac xcauresi li Dios. 
REV.19.18	Quimkex ut tiuhomakeb lix tibeleb li rey li cuanqueb saꞌ ruchichꞌochꞌ joꞌ ajcuiꞌ lix tibeleb li nequeꞌtaklan saꞌ xbe̱neb li soldado. Tiuhomakeb xtibeleb li cauheb rib joꞌqueb ajcuiꞌ li cacua̱y ut eb li cui̱nk li nequeꞌxic chirixeb. Tiuhomakeb xtibeleb chixjunileb, joꞌ li lokꞌbil chi cꞌanjelac joꞌ ajcuiꞌ li incꞌaꞌ lokꞌbil, joꞌ li cuanqueb xcuanquil ut joꞌ ajcuiꞌ li ma̱cꞌaꞌeb xcuanquil.— 
REV.19.19	Quicuil ru li joskꞌ aj xul ut eb li rey li cuanqueb saꞌ ruchichꞌochꞌ rochbeneb li soldado li nequeꞌcꞌanjelac chiruheb. Queꞌxchꞌutub rib re teꞌpletik riqꞌuin li Ti̱c Xchꞌo̱l li cuan chirix li cacua̱y sak rix rochbeneb li nequeꞌta̱ken re. 
REV.19.20	Li joskꞌ aj xul quichapeꞌ xban li Ti̱c Xchꞌo̱l li cuan chirix li cacua̱y sak rix ut quichapeꞌ ajcuiꞌ li profeta aj balakꞌ, li quixba̱nu li sachba chꞌo̱lej saꞌ xcꞌabaꞌ li joskꞌ aj xul. Riqꞌuin li sachba chꞌo̱lej quixba̱nu quixbalakꞌi nabaleb li tenamit chixcꞌulbal li retalil li joskꞌ aj xul ut queꞌxlokꞌoni lix jalam u̱ch. Chi xcaꞌbichaleb li joskꞌ aj xul ut li profeta aj balakꞌ queꞌcuteꞌ chi yoꞌyo̱queb saꞌ li xxamlel li azufre li chanchan nimla palau. 
REV.19.21	Ut li jun chꞌol chic li nequeꞌcꞌanjelac chiru li joskꞌ aj xul queꞌsacheꞌ ruheb riqꞌuin li kꞌesnal chꞌi̱chꞌ li cuan saꞌ re li Ti̱c Xchꞌo̱l li cuan chirix li cacua̱y sak rix. Ut chixjunileb laj xicꞌanel xul li nequeꞌtiꞌoc tib queꞌnujac xsaꞌeb riqꞌuin xtibeleb li joꞌ qꞌuial queꞌcam.
REV.20.1	Quicuil jun chic li ángel yo̱ chak chi cubec saꞌ choxa. Cuan chak saꞌ rukꞌ xlauhil li nimla chamal jul joꞌ ajcuiꞌ jun li nimla cadena. 
REV.20.2	Quixchap li dragón. Aꞌan li cꞌantiꞌ li ac cuan ajcuiꞌ chak najter. Aꞌan laj tza. Satanás nayeman re. Nak quixchap, quixbacꞌ ut quixcanab chi bacꞌbo chiru jun mil chihab. 
REV.20.3	Quixcut saꞌ li nimla chamal jul ut quixtzꞌap xbe̱n ut quixqꞌue jun sello chiru re nak incꞌaꞌ chic tixbalakꞌiheb li tenamit chiru li jun mil chihab. Chirix aꞌan ta̱achꞌaba̱k. Abanan incꞌaꞌ najt ta̱cua̱nk. 
REV.20.4	Ut quicuileb li cꞌojariba̱l li queꞌcꞌojla cuiꞌ li queꞌqꞌueheꞌ xcuanquil chi rakoc a̱tin. Queꞌcuil li queꞌcamsi̱c xban nak queꞌxchꞌolob resil li Jesús ut xban nak queꞌxchꞌolob ra̱tin li Dios. Incꞌaꞌ queꞌxlokꞌoni li joskꞌ aj xul chi moco lix jalam u̱ch. Ut incꞌaꞌ quiqꞌueheꞌ retalil li xul saꞌ xpe̱quemeb chi moco chi rukꞌeb. Queꞌcuacli cuiꞌchic chi yoꞌyo ut queꞌcuan xcuanquil rochbeneb li Cristo chiru jun mil (1,000) chihab. 
REV.20.5	Aꞌan aꞌin li xbe̱n cuaclijiqueb li camenak chi yoꞌyo. Ut eb li camenak jun chꞌol chic incꞌaꞌ queꞌcuacli chi yoꞌyo toj ta̱tzꞌaklok ru li jun mil chihab. 
REV.20.6	Us xak reheb li teꞌtzꞌako̱nk saꞌ li xbe̱n cuaclijiqueb li camenak chi yoꞌyo. Aꞌaneb li ralal xcꞌajol li Dios. Ut lix cab li ca̱mc, ma̱cꞌaꞌak chic xcuanquil saꞌ xbe̱neb. Aꞌanakeb chic li teꞌcꞌanjelak chiru li Dios ut chiru li Cristo chokꞌ aj tij. Ut teꞌcua̱nk xcuanquileb rochben li Cristo chiru jun mil chihab.
REV.20.7	Nak acak xnumeꞌ li jun mil chihab, ta̱achꞌaba̱k laj tza ut ta̱e̱lk saꞌ li nimla chamal jul li tzꞌaptzꞌo cuiꞌ. 
REV.20.8	Ut ta̱xic saꞌ chixjunil li ruchichꞌochꞌ chixbalakꞌinquileb li tenamit yalak bar joꞌ li cuanqueb aran Gog ut Magog. Ut tixchꞌutubeb re nak teꞌpletik. Kꞌaxal nabalakeb joꞌ xqꞌuial li cocꞌ ru li samaib li cuan chire li palau. 
REV.20.9	Yalak bar saꞌ ruchichꞌochꞌ teꞌcha̱lk chi pletic ut teꞌxsut li tenamit li raro xban li Dios li cuanqueb cuiꞌ li ralal xcꞌajol. Li Dios tixtakla chak li xam saꞌ choxa ut tixsach ruheb chixjunileb li xicꞌ nequeꞌiloc re. 
REV.20.10	Ut laj tza li quibalakꞌin reheb ta̱cutekꞌ saꞌ xxamlel li azufre li chanchan nimla palau li cuanqueb cuiꞌ li joskꞌ aj xul ut li profeta aj balakꞌ. Ut aran teꞌrahobtesi̱k chi kꞌek chi cutan chi junelic kꞌe cutan.
REV.20.11	Ut quicuil jun li saki cꞌojariba̱l. Ut li Jun li chunchu aran kꞌaxal nim xcuanquil. Xban xnimal xcuanquil, ma̱cꞌaꞌ chic li ruchichꞌochꞌ ut ma̱cꞌaꞌ chic li choxa. Queꞌsach chi junaj cua nak quicuil. 
REV.20.12	Ut queꞌcuil chixjunileb li camenak, joꞌ ni̱nk joꞌ cocꞌ, xakxo̱queb chiru li chunchu saꞌ li cꞌojariba̱l. Ut queꞌteli li hu li tzꞌi̱banbil cuiꞌ lix yehom xba̱nuhomeb. Ut quiteheꞌ ajcuiꞌ li hu li tzꞌi̱banbil cuiꞌ xcꞌabaꞌeb li cuanqueb xyuꞌam chi junelic. Ut quirakeꞌ a̱tin saꞌ xbe̱neb li camenak aꞌ yal chanru lix yehom xba̱nuhomeb joꞌ tzꞌi̱banbil retalil saꞌ li hu. 
REV.20.13	Chixjunileb li camenak cuanqueb aran, joꞌ eb li queꞌcam saꞌ haꞌ joꞌqueb ajcuiꞌ li queꞌmukeꞌ. Quirakeꞌ a̱tin saꞌ xbe̱neb chixjunileb aꞌ yal chanru lix yehom xba̱nuhomeb. 
REV.20.14	Ut quisacheꞌ xcuanquil li ca̱mc, ut quisacheꞌ ajcuiꞌ li naꞌajej li nequeꞌxic cuiꞌ li camenak. Queꞌcuteꞌ saꞌ li xam li chanchan palau. Li xam aꞌan, aꞌan li xcab ca̱mc. 
REV.20.15	Ut li ani incꞌaꞌ quitaꞌeꞌ xcꞌabaꞌeb saꞌ li hu li tzꞌi̱banbil cuiꞌ xcꞌabaꞌeb li cuanqueb xyuꞌam chi junelic, aꞌaneb li queꞌcuteꞌ saꞌ li xam li chanchan palau.
REV.21.1	Ut quicuil ajcuiꞌ jun acꞌ choxa ut jun acꞌ ruchichꞌochꞌ xban nak li xbe̱n choxa ut li xbe̱n ruchichꞌochꞌ ma̱cꞌaꞌ chic. Ac xsacheꞌ. Ut ma̱cꞌaꞌ chic li palau. 
REV.21.2	Ut quicuil nak yo̱ chak chi cubec saꞌ choxa cuan cuiꞌ li Dios li santil tenamit, li Acꞌ Jerusalén. Cꞌajoꞌ xchꞌinaꞌusal. Chanchan jun li ixakilbej tikibanbil chi cha̱bil xban nak oc re chi sumla̱c. 
REV.21.3	Ut quicuabi jun yo̱ chak chi a̱tinac cuan cuiꞌ li cꞌojariba̱l ut quixye chi cau xya̱b xcux: —Anakcuan ta̱cua̱nk li Dios riqꞌuineb li cristian. Aꞌanakeb li ralal xcꞌajol. Li Dios ta̱cua̱nk riqꞌuineb. Aꞌanak lix Dioseb. 
REV.21.4	Ma̱cꞌaꞌak chic rahil chꞌo̱lej. Ma̱cꞌaꞌak chic li ca̱mc chi moco li ya̱bac chi moco li yotꞌecꞌ, chi moco li raylal xban nak chixjunil li cꞌaꞌak re ru aꞌan, ac xelajeꞌnumeꞌ.— 
REV.21.5	Li cꞌojcꞌo saꞌ li cꞌojariba̱l quixye: —La̱in tinacꞌobresi chixjunil li cꞌaꞌak re ru. Ut quixye ajcuiꞌ: —Tzꞌi̱ba retalil aꞌin xban nak li a̱tin aꞌin tzꞌakal ya̱l ut us xpa̱banquil. 
REV.21.6	Ut quixye cue: —Xtzꞌakloc ru chixjunil. La̱in li Alfa ut li Omega.
REV.21.7	Li ani tixcuy xnumsinquil li raylal ut incꞌaꞌ ta̱chꞌina̱nk xchꞌo̱l saꞌ lix pa̱ba̱l, aꞌan ta̱re̱chani chixjunil li cꞌaꞌak re ru aꞌin. La̱inak lix Dios ut aꞌanak li cualal incꞌajol. 
REV.21.8	Abanan li cꞌaꞌru teꞌre̱chani li incꞌaꞌ useb xnaꞌleb, aꞌan li xxamlel li azufre li chanchan palau, aꞌan lix naꞌajeb li nequeꞌxucuac, ut eb li incꞌaꞌ nequeꞌpa̱ban, ut eb li queꞌxmux ru lix pa̱ba̱leb, ut eb li nequeꞌxcamsi ras ri̱tzꞌin, ut eb laj coꞌbe̱t laj yumbe̱t, ut eb laj tu̱l, ut eb li nequeꞌlokꞌonin jalanil dios, joꞌqueb ajcuiꞌ laj ticꞌtiꞌ. Li cꞌaꞌru teꞌre̱chani eb aꞌan, aꞌan li xcab camic nak teꞌcutekꞌ saꞌ li xam.— 
REV.21.9	Quichal jun reheb li cuukub chi ángel li queꞌcuan li cuukub chi secꞌ riqꞌuineb, li cuan cuiꞌ li cuukub chi raylal li queꞌxcꞌul saꞌ rosoꞌjic, ut quixye cue: —Quim. Tincꞌut cha̱cuu li ixk li ta̱sumla̱k cuiꞌ li Jun li chanchan carner, chan. 
REV.21.10	Riqꞌuin xcuanquil li Santil Musikꞌej, xinixcꞌam saꞌ xbe̱n jun li nimla tzu̱l najt xteram ut quixcꞌut chicuu li santil tenamit Jerusalén, yo̱ chak chi cubec saꞌ choxa riqꞌuin li Dios. 
REV.21.11	Lix lokꞌal li Dios cuan riqꞌuin. Cꞌajoꞌ xchꞌinaꞌusal. Chanchan jun li terto̱quil pec jaspe. Kꞌaxal xchakꞌal ru ut nalemtzꞌun joꞌ li lem. 
REV.21.12	Li tenamit sutsu saꞌ jun nimla tzꞌac najt xteram ut cuan cablaju li oqueba̱l. Cablaju chi ángel cuanqueb saꞌ eb li oqueba̱l. Chiru li oqueba̱l tzꞌi̱banbil retalileb li xcꞌabaꞌeb li cablaju xte̱paleb li ralal xcꞌajol laj Israel. 
REV.21.13	Oxib li oqueba̱l cuan saꞌ li norte, oxib cuan saꞌ li sur, oxib cuan bar na-el cuiꞌ li sakꞌe ut oxib cuan bar na-oc cuiꞌ li sakꞌe. 
REV.21.14	Cablaju li pec li qui-oc chokꞌ xcimiento li tzꞌac li sutsu cuiꞌ li tenamit. Ut chiruheb aꞌan tzꞌi̱banbil retalileb lix cꞌabaꞌeb li cablaju chi apóstol li queꞌcꞌanjelac chiru li Jun li chanchan carner. 
REV.21.15	Li ángel li quia̱tinac cuiqꞌuin cuan jun lix bisleb riqꞌuin yi̱banbil riqꞌuin oro re xbisbal li tenamit ut li oqueba̱l joꞌ ajcuiꞌ li tzꞌac. 
REV.21.16	Ca̱ xucu̱t li tenamit nak quicuil. Lix nimal rok juntakꞌe̱t riqꞌuin xnimal ru. Li ángel quixbis li tenamit riqꞌuin lix bisleb. Cuib mil kilómetro riqꞌuin cuib ciento kilómetro lix bisbal. Juntakꞌe̱t xbisbal li rok, li ru ut lix teram. 
REV.21.17	Chirix aꞌan quixbis li tzꞌac li sutsu cuiꞌ li tenamit. Lix bisbal aꞌan o̱b xca̱cꞌa̱l metro (65). Li ángel quixbis li tzꞌac joꞌ nequeꞌbisoc saꞌ ruchichꞌochꞌ. 
REV.21.18	Li tzꞌac yi̱banbil riqꞌuin li cha̱bil pec jaspe. Li tenamit yi̱banbil riqꞌuin tzꞌakal oro. Nalemtzꞌun. Chanchan lem. 
REV.21.19	Li pec li qui-oc chokꞌ xcimiento li tenamit cuan xsahob ru yi̱banbil riqꞌuin qꞌuila pa̱y ru chi terto̱quil pec. Li xbe̱n pec, aꞌan li cha̱bil pec jaspe; lix cab, aꞌan zafiro; li rox, aꞌan ágata; li xca̱, aꞌan esmeralda. 
REV.21.20	Li roꞌ, aꞌan ónice; li xcuak, aꞌan cornalina; li xcuuk, aꞌan crisólito; li xcuakxak, aꞌan berilo; ut li xbele, aꞌan topacio; li xlaje, aꞌan crisopraso; li xjunlaju, aꞌan jacinto; ut li xcablaju, aꞌan amatista. 
REV.21.21	Li cablaju chi oqueba̱l, yi̱banbileb riqꞌuin cablaju chi terto̱quil perla, jun saꞌ li junju̱nk chi oqueba̱l. Eb li be saꞌ li tenamit yi̱banbileb riqꞌuin tzꞌakal oro. Nalemtzꞌun. Chanchan lem. 
REV.21.22	Quicuil nak saꞌ li tenamit aꞌan ma̱cꞌaꞌ lix templo li Ka̱cuaꞌ bar teꞌxic li tenamit chi lokꞌoni̱nc. Ma̱cꞌaꞌ chic aj e xban nak li Ka̱cuaꞌ li kꞌaxal nim xcuanquil cuan aran riqꞌuineb chi junelic. Ut cuan ajcuiꞌ aran li Jun li chanchan carner. 
REV.21.23	Ma̱cꞌaꞌ li sakꞌe aran ut ma̱cꞌaꞌ li po xban nak li Dios cuan aran ut lix lokꞌal li Dios nacutanobresin re. Ut lix lokꞌal li Jun li chanchan carner nacutanobresin re li tenamit. 
REV.21.24	Eb li xni̱nkal ru tenamit li teꞌcolekꞌ, teꞌcua̱nk saꞌ cutan saken. Ut eb li queꞌcuan xlokꞌal saꞌ ruchichꞌochꞌ, eb aꞌan teꞌxqꞌue xlokꞌal li tenamit. 
REV.21.25	Eb li oqueba̱l incꞌaꞌ teꞌtzꞌapekꞌ xban nak junelic cutanak. Ma̱cꞌaꞌak kꞌojyi̱n. 
REV.21.26	Eb li queꞌcuan xlokꞌal saꞌ ruchichꞌochꞌ teꞌxqꞌue xlokꞌal li tenamit. 
REV.21.27	Li ani cuanqueb xma̱c incꞌaꞌ ta̱ru̱k teꞌoc aran. Eb li nequeꞌxba̱nu ma̱usilal chi moco li nequeꞌticꞌtiꞌic, teꞌoc saꞌ li tenamit aꞌan. Li ani teꞌoc aran, caꞌaj cuiꞌ li tzꞌi̱banbileb xcꞌabaꞌ saꞌ lix hu li Jun li chanchan carner, li hu li tzꞌi̱banbil cuiꞌ xcꞌabaꞌeb li cuanqueb xyuꞌam chi junelic.
REV.22.1	Ut li ángel quixcꞌut chicuu li nimaꞌ li naqꞌuehoc yuꞌam chi junelic. Li haꞌ sak sak ru. Chanchan lem. Na-el chak cuan cuiꞌ lix lokꞌlaj cꞌojariba̱l li Dios ut li Jun li chanchan carner. 
REV.22.2	Li nimaꞌ aꞌan nanumeꞌ saꞌ xyi li tenamit. Chire li nimaꞌ xcaꞌ pacꞌalil cuan li cheꞌ retalil li junelic yuꞌam. Cablaju pa̱y li ru naxqꞌue ut rajlal po nau̱chin. Lix xak nacꞌanjelac re xqꞌuebal xcacuilaleb lix ni̱nkal ru tenamit. 
REV.22.3	Aran ma̱cꞌaꞌak chic ma̱usilal. Lix lokꞌlaj cꞌojariba̱l li Dios ta̱cua̱nk aran ut ta̱cua̱nk ajcuiꞌ lix lokꞌlaj cꞌojariba̱l li Jun li chanchan carner. Ut eb laj cꞌanjel chiru teꞌlokꞌoni̱nk re. 
REV.22.4	Eb aꞌan junelic yo̱keb chirilbal ru ut tzꞌi̱banbilak lix cꞌabaꞌ saꞌ xpe̱quemeb. 
REV.22.5	Aran ma̱cꞌaꞌak chic kꞌojyi̱n. Joꞌcan nak incꞌaꞌ chic ta̱cꞌanjelak reheb li sakꞌe chi moco li candil. Li Ka̱cuaꞌ Dios, aꞌan chic li ta̱cutanobresi̱nk reheb. Ut teꞌcua̱nk aran chi kꞌaxal sa saꞌ xchꞌo̱leb. Chanchanakeb chic rey.
REV.22.6	Ut li ángel quixye cue: —Eb li a̱tin aꞌin tzꞌakal ya̱l ut us xpa̱banquil. Li Ka̱cuaꞌ Dios li nacꞌutbesin chiruheb lix profeta cꞌaꞌru teꞌxye, aꞌan xtakla chak lix ángel chixcꞌutbal chiruheb laj cꞌanjel li cꞌaꞌru ta̱cꞌulma̱nk chi se̱b.— 
REV.22.7	Li Jesús quixye: —Qꞌuehomak retal. Chi se̱b tincha̱lk la̱in. Us xak re li ani naxcꞌu̱la saꞌ xchꞌo̱l li a̱tin li tzꞌi̱banbil saꞌ li hu aꞌin chirix li cꞌaꞌru talajcꞌulma̱nk mokon, chan. 
REV.22.8	La̱in laj Juan li quin-abin ut quin-iloc re chixjunil li cꞌaꞌak re ru aꞌin. Nak acak xcuabi ut nak acak xcuil, quincuikꞌib cuib chiru li ángel li quicꞌutuc chicuu chixjunil li cꞌaꞌak re ru aꞌin re raj xlokꞌoninquil. 
REV.22.9	Abanan li ángel quixye cue: —Ma̱ba̱nu chi joꞌcan. Mina̱lokꞌoni. La̱in yal aj cꞌanjelin joꞌ la̱at, joꞌeb ajcuiꞌ li profeta la̱ cuech aj pa̱banelil, joꞌqueb ajcuiꞌ li nequeꞌpa̱ban re li a̱tin li tzꞌi̱banbil saꞌ li hu aꞌin. Aꞌ li Dios, aꞌan li ta̱lokꞌoni ru, chan. 
REV.22.10	Ut quixye ajcuiꞌ cue li ángel: —Ma̱muk chiruheb li tenamit lix ya̱lal li tzꞌi̱banbil saꞌ li hu aꞌin. Ma̱muk chiruheb li cꞌaꞌru ta̱cꞌulma̱nk xban nak cuulac re xkꞌehil nak ta̱cꞌulma̱nk li cꞌaꞌru tzꞌi̱banbil saꞌ li hu aꞌin. 
REV.22.11	Li ani yo̱k chixba̱nunquil li ma̱usilal, xba̱nuhak li ma̱usilal. Ut li ani yo̱k chi ma̱cobc, xba̱nuhak li ma̱c. Li ani ti̱c xchꞌo̱l, yo̱k chixba̱nunquil li ti̱quilal. Li ani santobresinbil, chicua̱nk saꞌ santilal.— 
REV.22.12	—Qꞌuehomak retal, chan li Jesús. —La̱in chi se̱b tincha̱lk ut tincꞌam chak le̱ kꞌajca̱munquil. Tinqꞌue xkꞌajca̱munquil li junju̱nk aꞌ yal chanru lix yehom xba̱nuhom. 
REV.22.13	La̱in li Alfa ut li Omega. La̱in ac cuanquin chak saꞌ xticlajic li ruchichꞌochꞌ ut cua̱nkin ajcuiꞌ saꞌ rosoꞌjic.—
REV.22.14	Us xak reheb li cuybil sachbil xma̱queb xban li Dios, xban nak eb aꞌan ta̱ru̱k teꞌxtzaca li ru li cheꞌ li retalil li junelic yuꞌam. Ut teꞌoc ajcuiꞌ saꞌ li oqueba̱l re li tenamit. 
REV.22.15	Abanan li incꞌaꞌ useb xnaꞌleb incꞌaꞌ ta̱ru̱k teꞌoc saꞌ li tenamit aꞌan, chi moco laj tu̱l, chi moco laj coꞌbe̱t laj yumbe̱t, chi moco li nequeꞌxcamsi ras ri̱tzꞌineb ut eb li nequeꞌlokꞌonin jalanil dios joꞌqueb ajcuiꞌ li nequeꞌcuulac chiru balakꞌic ut ticꞌtiꞌic. 
REV.22.16	Ut li Jesús quixye: —La̱in xintakla lin ángel a̱cuiqꞌuin re nak ta̱chꞌolob lix ya̱lal aꞌin reheb laj pa̱banel. La̱in li chanchanin xtux li cheꞌ. Quinyoꞌla saꞌ xya̱nkeb li ralal xcꞌajol li rey David. La̱in chanchanin li cak chahim li nalemtzꞌun chak toj ekꞌela, chan li Jesús. 
REV.22.17	Li Santil Musikꞌej ut li ixakilbej nequeꞌxye: —Cha̱lkex.— Li ani ta̱abi̱nk re li a̱tin aꞌin, chixyehak ajcuiꞌ —cha̱lkex.— Li ani ta̱raj rucꞌbal li haꞌ, li retalil li junelic yuꞌam, chicha̱lk chi ucꞌac chi ma̱tan. 
REV.22.18	Aꞌan aꞌin li tinye re li ani ta̱abi̱nk reheb li a̱tin li tzꞌi̱banbil saꞌ li hu aꞌin chirix li ta̱cꞌulma̱nk mokon: Cui ani tixqꞌue xtzꞌakob li a̱tin aꞌin, li Dios tixqꞌue li raylal saꞌ xbe̱n joꞌ tzꞌi̱banbil retalil saꞌ li hu aꞌin. 
REV.22.19	Ut cui ani ta̱risi junak reheb li a̱tin li tzꞌi̱banbil saꞌ li hu aꞌin, ta̱isi̱k lix cꞌabaꞌ xban li Dios saꞌ li hu li tzꞌi̱banbil cuiꞌ lix cꞌabaꞌeb li cuanqueb xyuꞌam chi junelic. Aꞌan incꞌaꞌ ta̱oc saꞌ li santil tenamit, chi moco ta̱cua̱nk lix yuꞌam chi junelic joꞌ tzꞌi̱banbil retalil saꞌ li hu aꞌin. 
REV.22.20	Li Jesús li nachꞌoloban xya̱lal li cꞌaꞌak re ru aꞌin naxye: —Relic chi ya̱l chi se̱b tincha̱lk.— Joꞌcan taxak. Cha̱lkat, at Ka̱cuaꞌ Jesús. 
REV.22.21	Aꞌ taxak li usilal li naxqꞌue li Ka̱cuaꞌ Jesucristo chicua̱nk e̱riqꞌuin che̱junilex la̱ex laj pa̱banel. Joꞌcan taxak.
