MRK.1.1	Ine a kamkamna ana Wakak a Warwara o e Iesu Karisito, a Nat e God. 
MRK.1.2	A warwara ane God ning di ka tumus tari ana buk ane propet Aisaia i atongi mange,
MRK.1.2	“Oroi, ar sune anuka tena los warwara sur ir nigo tam,
MRK.1.2	pa ir tol talapor anum a ngas.
MRK.1.3	A elngena mainla i arkabah ting na hanua bel mange,
MRK.1.3	‘Mulor tol talapor a ngas ane Leklek,
MRK.1.3	mulor atostos anuna ngas.’”
MRK.1.4	Io, e Jon a Tena Baptais i kes ting na hanua bel, pa i sira baptais pa i warawai sur a tarai lar lingir a nuknukinla pa dir baptais la, pa e God ir kepsen anunla na toltol laulau. 
MRK.1.5	A taraila rop mitisa e Jerusalem pa ting na papar Judia rop, la han teteki. La patuai talapor ana nunla na toltol laulau, pa i baptais la ting na malum Jodan. 
MRK.1.6	E Jon i mermer ana kaen di toli ana hih a kamel, pa i dot akesi ana pala bulumakau, pa i sira ien a mumla taum ana polo na tatos. 
MRK.1.7	I warwara talapor mange, “Esining i mur tak i leklek hok. Pa bel ar tolsot pasi sur ar pak sen a inau ana nuna su. Iau a natarna tana. 
MRK.1.8	Iau ar baptais mulo ana malum, pa i ir baptais mulo ana Talngan Tabu.”
MRK.1.9	Ana pukakiarla ning e Jon i baptais a taraila, e Iesu i hanot mitisa na hanua Nasaret ana papar Galili. Pa e Jon i baptaisi ting na malum Jodan. 
MRK.1.10	Ning e Iesu i saur miting la malum, i oroi a langit i sapang, pa a Talngan Tabu i han purum teteki arlar ana tabun. 
MRK.1.11	Pa a elngena mainla misaot na langit i mange, “U a Natuklik, a katin u, a gas kol hom.”
MRK.1.12	Pa ono otning a Talngan Tabu i sune sen e Iesu uting na hanua bel. 
MRK.1.13	I kes tingia diat a bonot a pukakiar pa e Satan i lari. I kes taum ona rokoiola pa a angelola la nangani.
MRK.1.14	Ning di ka akas tar e Jon uting na rumai dodot, e Iesu i hanot utumo na papar Galili, pa i warwara talapor ana Wakak a Warwara ane God, 
MRK.1.15	i atongi mange, “A pukakiar ka hanot, pa a matanitu ane God ka milau. Mulor lingir a nuknukimulo pa mulor tortorot ana Wakak a Warwara.” 
MRK.1.16	Ning i asal tumokorot na puka tasi Galili, i oroi tetek naur a tas, e Saimon pa e Endru kaning dia migen a uben sa na puka tasi, anasa diau ot naur a tena migei uben. 
MRK.1.17	I atai diau mang, “Mu lamut, mu mur iau, sur ar asaer mu ana dat a taraila.” 
MRK.1.18	Aiapka dia kamtur kusun a ubenla pa dia muri. 
MRK.1.19	Ning i asal siklik kale, i oroi pas kale naur a tas e Jems pa e Jon, naur a nat e Sebedi, dia kes tingui na mon pa dia suk anun diana ubenla. 
MRK.1.20	Aiapka e Iesu i kabah pas diau, pa dia han kusun e tamandiau taum ana tarai a titol ting na mon, pa dia muri.
MRK.1.21	Pa la han uto e Kapernaum, pa ana Pukakiar Sabat, e Iesu i kas uting na rumai lotu, pa i asaer la. 
MRK.1.22	La kulkulan ana nuna na asasaer, anasa i asaer la, lar ai ot i tong a warkurai, pa bel i asaer la lar a tena asaerla tagun a Warkurai. 
MRK.1.23	Ning a barsan, a mot kaning ono i kes ting na rumai lotu, ono otning i kukuk mange, 
MRK.1.24	“U e Iesu mitisa e Nasaret. Ur tol asa homila? U hanot sur ur alaulau mila? A tasman u ot, u a Tena Tohtoh ane God.” 
MRK.1.25	E Iesu i sairasi mange, “Gong u warwara! Purum kusun a barsan ning!”
MRK.1.26	Pa a mot i gulen rakrakai tari, pa i kukuk, pa i purum kusuni. 
MRK.1.27	A tarai rop la kulkulan kol, pa la deke artalai la mang, “Asa ine? A tona asasaer. A barsan ne i tong a warkurai pa ana nuna warwara i kepsen sen a motla, pa la longor tana.” 
MRK.1.28	Pa a warwara o e Iesu i han sarara ana hanhanuala rop ting na papar Galili.
MRK.1.29	Ning e Iesu taum ana kakak a asasaer la purum miting na rumai lotu, la han taum ma e Jems pa e Jon, sur a rumai ane Saimon pa e Endru. 
MRK.1.30	E anmuna e Saimon, a hane i kurah, pa i borbor taum ana laplapang, pa la atai e Iesu ono. 
MRK.1.31	Pa e Iesu i han teteki, i tong pas a kuna, pa i dat atur pasi, pa a laplapang i rop kusuni. Pa a hane ning i tabar la ana utna na hangan.
MRK.1.32	Pa ning a rahmorom ma, a tarai la ben pas a tinsamanla rop pa la otleng ning a motla kaning on la tetek e Iesu. 
MRK.1.33	A tarai rop miting na hanua ning, la bukus ting na taman. 
MRK.1.34	Pa i alangolango pas a galis a tarai ning la kurah ana urmatana tinsaman, pa i kepsen a galis a mot kusun la. Pa i sairas a motla sur gong la warwara, anasa la tasman ot e Iesu.
MRK.1.35	Ana lar, e Iesu i mata pa i purum. I han uting ana hanua bel pa i nunung tetek e God. 
MRK.1.36	Pa e Saimon taum on la ning la han taum, la seren e Iesu. 
MRK.1.37	Pa ning la pasteteki, la atai i mange, “A tarai rop la seren u.” 
MRK.1.38	Pa e Iesu i atai la mange, “Dalar han uting anal hanua milau, sur ar warawai otleng tetek la. Ine a kamkamna ning a hanot suri.”
MRK.1.39	Pa i han taltal ting na papar Galili rop. I warawai ting na rumai lotu anunla, pa i kepsen a motla kusun a taraila.
MRK.1.40	Ning a barsan, a lepra, i han tetek e Iesu, i kes ana bokona hana, pa i nunung rakrakai i mang, “Ning u mang suri, io, u tolsot sur ur alangolango iau.” 
MRK.1.41	Pa e Iesu i marisi, pa i tuslan a kuna, i tong a palaona, pa i atai i, “A mang ot suri. Ur langolango.” 
MRK.1.42	Ono otning a lepra i rop kusuni, pa i langolango ulak. 
MRK.1.43	Pa e Iesu i sune seni taum ana rakrakai a warwara mang, 
MRK.1.44	“Gong u atai tar tik ono. Ur han pa ur asangan nigon u tana tena artabar tetek e God, pa ur saran a artabar tetek e God larning e Moses ka atong tari. Ning ur toli larne ir talapor tetek a taraila mang a palaom ka wakak ulak.” 
MRK.1.45	Ika ning i purum, i warwara taltal onoi tetek a taraila. Ana toltol ning, i asanan tar e Iesu, pa bel ma i tolsot sur ir hanot talapor ting ana ta hanua. I taltal kama ting na hanua bel, maika a taraila miting na hanhanua la han ot teteki.
MRK.2.1	Dingla na pukakiar i rop, e Iesu i han ulak utumo e Kapernaum. A tarai la longori mang ika hanot tar ting na rumai, 
MRK.2.2	pa galis on la, la hanot teteki, pa belal pukna tingui na rumai, pa tumo lapiu na taman otleng. Pa e Iesu i warawai ana warwara ane God tetek la. 
MRK.2.3	Dingla na tarai la hanot taum ana ning a barsan a palaona i mat. Diat a barsan la losi tetek e Iesu. 
MRK.2.4	Ika a galis a tarai la ka tur alar pasi pa bel la tolsot sur lar kas anoi. La abit ano usaot na palai a rumai, pa la regen pas ning a ris a pukul a rumai tostos ana pukna ning e Iesu i kes ia. Pa la alorong purum a barsan ning a palaona i mat taum ana logo ngasna. 
MRK.2.5	Ning e Iesu i oroi anunla tortorot, i atai a barsan ning a palaona i mat mange, “Natuklik, di ka kepsen anum a toltol laulaula.” 
MRK.2.6	Dingla na tena asaer tagun a Warkurai la kes tingia. La nuknuk ting na nuknukinla mange, 
MRK.2.7	“Sur asa a barsan ne i atongi larne? I atong saksakan e God. Esi ir kepsen a toltol laulaula? E God ka.” 
MRK.2.8	Aiapka e Iesu ka tasman tar a nuknukinla, pa i deken la mange, “Sur asa ning mulo nuknuk larne? 
MRK.2.9	Esi na ngas a warwara ning bel i ngangitin sur ar atongi tana barsan ne? Ar atongi mange, ‘Di ka kepsen tar anum a toltol laulaula,’ o ar atongi mange, ‘Ur tur, los pas a logo ngasim pa ur han’? 
MRK.2.10	Ar atongi manglarne sur mulor tasmani mang a Nat a Barsan i tong a warkurai sur ir kepsen a toltol laulaula mite lapiu.” Pa, i atai a barsan ning a palaona i mat mange, 
MRK.2.11	“A atai u, ur tur, ur los a logo ngasim, pa ur han sur anum a rumai.” 
MRK.2.12	I tur, i los anuna logo, pa i purum na matanla rop. La rop la kulkulan pa la rakan aleklek pas e God mange, “Bel mila sira oroi ta utna manglarne. Onobot ne mila oroi i.”
MRK.2.13	E Iesu i han purum ulak utumo na ris a puka tasi Galili, pa a tnan kunum a tarai la hanot teteki, pa i turpas a asaer la ana warwara ane God. 
MRK.2.14	Ning i han amon, i oroi tetek e Liwai, a nat e Alpius, i kes ting na rumai totokom, pa e Iesu i atongi tana mang, “Ur mur iau.” Pa, e Liwai i tur pa i muri. 
MRK.2.15	Lamur, ning e Iesu i kes ana utna na hangan ting na rumai ane Liwai, a galis a tena los totokom taum ana tena laulaula, la hangan taum o e Iesu pa kakak a asasaerla anunai. Anasa galis a tarai la mur e Iesu. 
MRK.2.16	Dingla na tena asaer tagun a Warkurai, ning a Parisaiola, la oroi e Iesu ning i hangan taum ana tarai laulaula pa a tena los totokomla. La deken anuna kakak a asasaerla mang, “Sur asa ning i hangan taum ona tena los totokomla pa a tarai laulaula?” 
MRK.2.17	Ning e Iesu i longori, i atai la, “A dokta bel i hanot sur la ning la laun wakak. Belal! I hanot sur la ning la kurah. Bel a hanot sur a tena tostosla. Belal! A hanot sur ar kabah pas a tarai laulaula.”
MRK.2.18	A kakak a asasaerla ane Jon taum ana Parisaiola la tamai. Dingla na tarai la han tetek e Iesu, pa la dekeni mang, “I mangasa ning a kakak a asasaerla ane Jon taum ana kakak a asasaer anuna Parisaiola, la tamai, ika anum na kakak a asasaerla belal?” 
MRK.2.19	E Iesu i keles la mange, “A halalin na tinaulai totoh lar tamai mangmangasa ning a tona tinaulai kaning ot i kes taum on la? Ning kaning ot i kes taum on la, bel lar tamai. 
MRK.2.20	Ika tik ta pukakiar ir hanot ning dir ben maskan a tinaulai totoh kusun la, pa, a pukakiar ning lar bot tamai.
MRK.2.21	“Bel tik ir raprap ta tona dia kaen taum ana ta muarna. Ning tik i toli larning, a tona ning dir raprap ono, ir silir sen aulak a muar a kaen, pa ir itna a taksilir. 
MRK.2.22	Pa bel tik ir pek tar a tona wain ting na turai a koto na wain ning di toli ana palpal a inagoi, sakana a turai a koto na wain ir pusa, pa a wain ir tapek, pa a koto na wain otleng ir laulau. Dir pek ot a tona wain uting na tona koto na wain.”
MRK.2.23	Ana Pukakiar Sabat, e Iesu i han bolos a barim a wit. Ning la han amon, anuna kakak a asasaer la gomol kutus a witla. 
MRK.2.24	A Parisaiola la deken e Iesu mang, “Oroi! Sur asa la tol a utna ning, pa bel la mur a Warkurai tagun a Pukakiar Sabat?” 
MRK.2.25	E Iesu i keles la, “Mangasa belot mulo was asa ning e King Dewit i toli ning i taum ana halalna la murak, pa belal utna anlai? 
MRK.2.26	Ning e Abiatar i ningnigo na tena artabar tetek e God, e Dewit i kas ting na rumai ane God pa i ien a bret ning di ka tabar tar e God ono. Pa i tabar na halalna otleng ono. A bret ning di sairasi kusun a tarai orosla. A tena artabarla ka tetek e God lar hangan taguni.”
MRK.2.27	Pa e Iesu i atai la mange, “Di tol tar a Pukakiar Sabat sur ir nangan a taraila, bel sur a tarai lar nangan a Pukakiar Sabat. 
MRK.2.28	Larning a Nat a Barsan ot a Leklek tagun a Pukakiar Sabat.”
MRK.3.1	E Iesu i kas ulak uting na rumai lotu, pa ning a barsan kaning ia a kuna i del. 
MRK.3.2	Pa a tarai la tai sur ta utna sur lar tiu e Iesu ono, pa la tai sursuri sur ning ir alangolango a tinsaman ana Pukakiar Sabat, o bel. 
MRK.3.3	Pa i atai a barsan ning a kuna i del mang, “Ur tur te lanigo tan la rop.” 
MRK.3.4	Pa e Iesu i deken la mange, “Asa ning a Warkuraila i atongi sur dir toli ana Pukakiar Sabat? Dir tol a wakakna o dir tol a laulauna, dir alangolango tik o dir saikol tik?” Ika bel la kelesi. 
MRK.3.5	E Iesu i tai taltal ana balakut tetek la rop. I nukmaris la anasa a balanla i rakrakai. Pa i atai a barsan ning mang, “Ur kodos a kum.” I kodosi, pa a kuna i but ulak. 
MRK.3.6	Ning a Parisaiola la purum, la han tetek a taraila ane Herot, pa la warwara taum pas sur lar umkol e Iesu mangmangasa.
MRK.3.7	E Iesu taum ana nuna kakak a asasaer la han utumo purum na puka tasi, pa a tnan kunum a tarai mitisa ana papar Galili la muri. 
MRK.3.8	Pa a galis a tarai otleng la muri mitimo na papar Judia, pa mitisa e Jerusalem, pa miting na papar Idumea, pa mitimo na ning a ris a malum Jodan pa mitimo e Tair pa e Saidon otleng. Atnan kunum la hanot, anasa la ka longor tar a tatatnan utna ning e Iesu ka tol tari. 
MRK.3.9+MRK.3.10	Ika alangolango pas a galis a tinsaman, pa la ning la kurah la sur sauran pas la, sur lar susur milau e Iesu pa lar tuki. Pa, i atai anuna kakak a asasaerla sur lar dulan parung a mon, sur ning a tnan kunum a tarai la kar atalilis pasi, io ir kas onoi. 
MRK.3.11	La ning a mot i solsolong la, ning la oroi e Iesu lar punga purum namatana. Pa a motla lar kukuk mange, “U a Nat e God.” 
MRK.3.12	Ika i sairas la sur gong la atong otnani mang i esi.
MRK.3.13	Lamur e Iesu i han usaot na mangir, pa i kabah pas la ning i mang sur la, pa la han teteki. 
MRK.3.14	I aslang pas ka ning a bonot pa pisir naur, pa i atong la ona aposella. I kabah pas la sur lar han taum, pa ir sune sen la sur lar warawai ana warwara ane God. 
MRK.3.15	I saran tar a rakrakai tan la sur lar kepsen a motla kusun a taraila. 
MRK.3.16	Ine ning a bonot pa pisir naur ning i aslang pas la. Saimon ning e Iesu i saran tar ning a risana otleng e Pita. 
MRK.3.17	E Jems di tas ma e Jon naur a nat e Sebedi, ning e Iesu i saran ulak a risan diau mang e Boarnerges, a kamkamna mang naur a tena warwara, 
MRK.3.18	Endru, Pilip, Bartolomiu, Matiu, Tomas, Jems a nat e Alpius, pa e Tadius, pa e Saimon a Silot 
MRK.3.19	pa e Judas Iskariot, ning i tuam sen e Iesu.
MRK.3.20	Lamur e Iesu i kas ting na rumai pa a tnan kunum a tarai kale la han teteki, pa e Iesu taum ana nuna kakak a asasaerla bel la tolsot sur lar hangan. 
MRK.3.21	Ning anuna mangis a tarai la longor a utna ne, la han sur lar ben pasi, anasa a tarai la mang bel ma i tostos a nuknukna. 
MRK.3.22	A tena asaerla tagun a Warkurai mitisa e Jerusalem, la atongi mange, “Belsebul, a ningnigo anuna motla, kaning ma o e Iesu, pa i kepsen a motla ana rakrakai e Belsebul.” 
MRK.3.23	Pa, e Iesu i kabah la teteki, pa i warwara larlar mange, “E Satan bel ir tolsot sur ir kepsen e Satan. 
MRK.3.24	Ning ta matanitu ir sarara, a matanitu ning ir tur rakrakai mangmangasa? 
MRK.3.25	Pa ning ta kabaitamana lar harum artalai tan la ot, bel ma lar kes taum. 
MRK.3.26	Ning e Satan ir harum ulak taum ana nuna tena titolla, anuna matanitu bel ir tur rakrakai, ir rarop ka.
MRK.3.27	“Bel tik ir kas uting na rumai anuna ta rakrakai a barsan, pa ir los a ututnala mitisaui na rumai, ning bel i dot akes tar a rakrakai a barsan ning. Ning ot ir dot nigon tari, ir bot los pas anuna ututnala. 
MRK.3.28	A atong momoli ta mulo: Dir kepsen a toltol laulau anuna taraila, pa nunla na warwara laulaula tetek e God. 
MRK.3.29	Ika ning tik ir atong laulau a Talngan Tabu, bel tik ulak ma ir kepsen pasi. A toltol laulau ning ir tur tikin.” 
MRK.3.30	E Iesu i atongi manglarne anasa la atongi ono mang, “A mot kaning ono.”
MRK.3.31	Tana e Iesu taum ana tastasnala la hanot, la tur tumolapiu pa la arsune suri. 
MRK.3.32	A kunum a tarai la kes talilis pasi pa la atai i mang, “Etnam taum ana tastasimla kanumo lapiu. La tai sur u.” 
MRK.3.33	Pa i deken la mang, “Esining e nang, pa esila ning na tastasikla?” 
MRK.3.34	Pa i tai tetek la rop ning la kes talilis pasi. Pa i atongi larne, “Oroi, la ne, e nangla pa na tastasikla. 
MRK.3.35	Anasa esining i mur a nuknuk e God, i ot ning a tasik barsan, pa a tasik hane pa e nang.”
MRK.4.1	E Iesu i tur ulak pas a asasaer tumokorot na puka tasi. Pa a tnan kunum a tarai la hanot teteki. Pa, i kas ana mon pa i kes ono sa na puka tasi. Atnan kunum a tarai rop la tur tumokorot. 
MRK.4.2	Pa i asaer la ana galis a utna ana warwara larlar. I asaer la mange, 
MRK.4.3	“Longor! A tena omomai i han sur ir sapran a pat a witla. 
MRK.4.4	Ning i sapran amoni, dingla na patna i punga ting na ngas pa a manila la hanot pa la ieni. 
MRK.4.5	Dingla la punga ting na piu ning i hatat, ning a piu bel i but, pa la gomgomo kapit, anasa a piu bel i but. 
MRK.4.6	Ika ning a kamis i sasai, la main pa la marang rop, anasa belal wakwakirna. 
MRK.4.7	Dingla na patna la punga tar ting na tinine rosrosla, pa a rosrosla la gomo ot pa la rau akes la, pa bel la wai. 
MRK.4.8	Pa dingla na patna otleng la punga tar ona wakak a piu. La gomo pa la itna amon pa la wai, dingla natol a bonot a patna, dingla diono na bonot, pa dingla takai a mar.” 
MRK.4.9	Lamur e Iesu i mang, “Esining a talngana, i wakak sur ir longor ono.”
MRK.4.10	Ning e Iesu kama taum ana ning a bonot pa pisir naur a kakak a asasaer pa dingla na tarai la kes, la dekeni ana warwara larlarla. 
MRK.4.11	Pa i atai la mang, “E God ka saran tar a mananos tetek mulo sur mulor tasman a utna na pidik ana nuna matanitu. Ika tetek a tarai masik, dir asaer la ona utnala rop ana warwara larlar, 
MRK.4.12	sur,
MRK.4.12	‘lar oroi pa lar oroi, ika bel lar oroi lalani,
MRK.4.12	lar longori pa lar longori, ika bel lar longor lalani,
MRK.4.12	pa bel lar mananos ono.
MRK.4.12	Nadek ning lar oroi lalani pa lar mananos,
MRK.4.12	pa, lar ulak tetek e God, pa ir kepsen a toltol laulau anunla.’”
MRK.4.13	Pa e Iesu i deken la mange, “Bel mulo talapor ana kamkama warwara larlar ne? Mulor tasman mangamangasa a kamkama ana dingla na warwara larlar otleng? 
MRK.4.14	A tena omomai i arlar ana tena warawai ning i asaer ana warwara ane God. 
MRK.4.15	A pat a wit ning la punga ting na ngas, la arlar ana tarai ning la longor tar a warwara, pa e Satan i hanot, pa i kepsen a warwara miting na balanla. 
MRK.4.16	Dingla na tarai otleng la arlar ana pat a wit ning i punga ting na piu ning i hatat. Ning la longor a warwara la tong akesi ana gasgas. 
MRK.4.17	Ika a warwara bel i kes ting na balanla, bel lar tur rakrakai arlar ana wit ning belal wakirna. Ning a mamahatla i pastetek la pa di alaulau la ana warwara ning la tortorot ano, la punga kapit. 
MRK.4.18	Dingla na tarai la arlar ona pat a wit ning la punga ting na tinine rosrosla. La longor a warwara, 
MRK.4.19	ika a nuknukla mitelapiu, pa nuknuk otleng ana nunla na gongon ning i asongo a nuknukinla, pa a nemnem sur a ututnala masik, la rau akes a warwara ane God, pa bel la wai. 
MRK.4.20	Dingla na tarai la arlar ana pat a wit ning la punga ana wakak a piu. La longor a warwara pa la muri, pa la wai, dingla na tarai natol a bonot, dingla na tarai diono na bonot, pa dingla na tarai otleng takai a mar.”
MRK.4.21	Pa e Iesu i atai la mange, “Bel tik ir los pas ta lam pa ir aroh alari ana paket, pa bel ir sua i ting na hailogo. Belal! Ir sua i ot ting ana nuna turtur. 
MRK.4.22	A utna rop ning i mumun, lamur ir hanot talapor. Pa a ututna rop ning di bunuri, lamur dir tasmani. 
MRK.4.23	Esining a talngana, i wakak sur ir longor ono.” 
MRK.4.24	E Iesu i atai la mange, “Mulor nuknuk wakak ana sa ning mulo longori. Ning mulor longor wakak, dir saran a wakak a tastasman ta mulo. Pa mulor kubasi ir itna kol. 
MRK.4.25	Tik ning ir tong akes anuk a asasaerla, dir tabar aulaki ana wakak a nuknuk, pa tik ning bel i tong akes anuk a asasaerla, dir kepsen otleng anuna siklik wakak a nuknuk kusuni.”
MRK.4.26	E Iesu i atongi otleng mange, “A matanitu ane God i arlar ana barsan ning i sapran tar a pat a witla ting na kabalapiu. 
MRK.4.27	Ning i borbor ana moromla pa i sira mata ana kabakiarla, a pat a wit la pusa ot pa la gomo, pa a barsan bel i tasmani mang la pusa ot pa la gomo mangmangasa. 
MRK.4.28	A piu ot i agomo a rakai a wit larne: a pakana i pusa nigo, pa lamur a sarna i gomo ot, pa a patna i mur ot. 
MRK.4.29	Ning a patnala ka makos pa a kalang a sol ka hanot, a barsan ir pirat pas la.”
MRK.4.30	E Iesu i atai la mange, “Ar larlar a matanitu ane God ana sa? Pa esi na warwara larlar ar papak ono? 
MRK.4.31	I arlar ana pat a mastad. I natarna kol tana pat a rakai rop, ning di omani ting na kabalapiu. 
MRK.4.32	Ning di ka oman tari, pa i gomo, ir itna kol kusun a rakai a hangan rop pa i sua sarara a tatatnan rakrakana, pa a manila lar tol pios ana rakrakana ning i molmol.”
MRK.4.33	E Iesu i warwara tetek la ana galis a warwara larlar ning i arlar ana nunla na mananos, 
MRK.4.34	pa bel i warwara tetek la ana ta warwara masik, a warwara larlar rop ot. Pa ning la kama taum ana nuna kakak a asasaer lar kes, ir papak bot ana kamkama warwara larlarla.
MRK.4.35	Ning a rah ma ana pukakiar ning, e Iesu i atai anuna kakak a asasaerla mange, “Dalar han lakai utumo na ris a puka tasi.” 
MRK.4.36	La kas tetek e Iesu ting na mon, pa la han kusun a kunum a taraila. Pa dingla na mon otleng la han taum on la. 
MRK.4.37	Pa a rakrakai a wuwu i hanot, pa a top i song a mon pa siklik ir murung. 
MRK.4.38	E Iesu i borbor tumo lamur ana mon pa i ululnge ana pilo. A kakak a asasaer la amata i, pa la atai i mange, “Tena Asaer, dala kar hirua! Mangmangasa, bel u ngara on dala?” 
MRK.4.39	Pa i kamtur, i sairas a wuwu, pa i atai a top, “Ur manah! Ur mililo.” Pa a wuwu i manah pa a tasi i mililo kakat. 
MRK.4.40	E Iesu i atai la mange, “Sur asa ning mulo matmataut? I mangasa, belot mulo tortorot?” 
MRK.4.41	La matmataut kol, pa la deken artalai la mange, “Esi na ngas a barsan ne, sur a wuwu pa a top diar longor tana?”
MRK.5.1	E Iesu taum ana nuna kakak a asasaer la sot ting na ris a puka tasi Galili, ting na papar anuna tarai Gerasa. 
MRK.5.2	Ning i purum kusun a mon, ning a barsan miting na kulam a minatla, ning a mot i solong tari, i han barati. 
MRK.5.3	A barsan ning i laun ka ting na kulam a minatla. Bel tik i tolsot sur ir dot akes pasi, a sen otleng bel i toh pasi. 
MRK.5.4	Di sira dot naur a kuna pa naur a hana ana senla, ika i sira dat kutus ka a sen kusun naur a kuna, pa i sira sai siksiklik a sen miting na naur a hana. Pa bel tik ir amolmol pasi. 
MRK.5.5	Pa i sira kukuk mokos ana hiakamisla pa ana moromla ting na kulam a minatla, pa ting na mangirla otleng, pa i kotkot a palaonala ana hatatla. 
MRK.5.6	Ning i oroi bakbak pas e Iesu, i dun teteki pa i kes ana naur a bokon na hana salanigo tana. 
MRK.5.7	A barsan ning i kukuk kol mange, “Iesu, Nat e God i Leklek Kol, asa ning ur toli hok? A nunung u ana risana e God sur gong u akadik iau.” 
MRK.5.8	I atongi larne, anasa e Iesu ka atai tari mang, “U a mot, purum kusun a barsan ne!” 
MRK.5.9	Pa e Iesu i dekeni mange, “Esi na risam?” I kelesi mang, “A risak a kabaliur a mot, anasa mila galis kol.” 
MRK.5.10	Pa i nunung rakrakai e Iesu sur gong i sune sen la kusun a pukna ning.
MRK.5.11	A tnan kabaliur a boroi la hangan ting na mangir ning i milau. 
MRK.5.12	A motla la nunung e Iesu mang, “Ur sune mila tetek a boroila sur milar kas uting on la.” 
MRK.5.13	E Iesu i malmaling sen la. La purum kusun a barsan ning, pa la kas tar ana boroila. A boroila la dun purum ting na mangir sur a puka tasi, pa la dom. A boroila rop i arlar ana naur a arip.
MRK.5.14	La ning la tai alar a boroila, la dun ulak, pa la warwara ana utna ne ting na nunla hanua pa dingla na hanhanua otleng. Pa a tarai la han sur lar oroi asa ning i hanot. 
MRK.5.15	Ning la hanot tetek e Iesu, la oroi a barsan ning a kabaliur a motla la purum kusuni. Kaning i kes, ka pipis pas pa ka mananos. Pa a tarai la matmataut. 
MRK.5.16	La oroi asa ning e Iesu i toli, pa la atai a tarai ana utna ning i hanot ana barsan ning a motla la solong tari, pa ana boroila otleng. 
MRK.5.17	Lamur la nunung ongongos e Iesu sur ir han kusun anunla papar.
MRK.5.18	Ning e Iesu i kas ana mon, a barsan ning a motla la solong tari, i nunung e Iesu sur diar han taum. 
MRK.5.19	Ika e Iesu bel i malmaling, i atai i ka mange, “Ur han sur anum a rumai tetek a maimla, pa ur atai la ana tnan utna ning a Leklek ka tol tari hom, pa ana nuna marmaris tetek u.” 
MRK.5.20	Pa i han, pa i warwara amon utumo na papar Dekapolis
MRK.5.21	E Iesu i kas ana mon pa i ulak uto na ris a puka tasi. Ning i kes tumokorot, a tnan kunum a tarai la atalilis pasi. 
MRK.5.22	Ning a ningnigo ana rumai lotu a risana e Jairus, i hanot. Ning i oroi e Iesu, i punga na hanrawai salanigo tana. 
MRK.5.23	Pa i nunung kol mange, “Natuk hane, milau ir mat. Lamut, dar han pa ur sua naur a kum saot ono, sur ir langolango ulak pa ir laun.”
MRK.5.24	Ning dia han taum, a kunum a tarai la mur e Iesu, pa la tur alar pasi.
MRK.5.25	Ning a hane i kurah ana tinsaman na suluk. Ka kurah pas ning a bonot pa pisir naur a rau. 
MRK.5.26	Ka han pas tetek a galis a doktala sur lar nangani, ika la saran a tnan kankan teteki pa la amus pas anuna mani. I rakrakai kol ma a tinsaman ning ono. 
MRK.5.27+MRK.5.28	Ning i longor a warwara o e Iesu, i nuki mang, “Ning ar tuk ka anuna kaen ar langolango ulak.” Pa i han ting lamur tana na tinine kunum a tarai, pa i tuk anuna kaen. 
MRK.5.29	Pa a suluk i suah kakat, pa a hane ning i kilang a palaona mang a tinsaman ka rop. 
MRK.5.30	Ning e Iesu i kilangi mang a rakrakai i han kusuni, i talingir na tinine kunum a tarai, pa i deke mange, “Esining i tuk anuk a kaen?” 
MRK.5.31	Anuna kakak a asasaer la atai i mang, “U oroi ot a kunum a tarai ne la tur talilis pas u, sur asa ning u kabah mang, ‘Esining i tuk iau?’” 
MRK.5.32	Ika e Iesu i tatatai taltal sur esining i tuk tari. 
MRK.5.33	A hane ning i matmataut, pa i koloron, anasa i tasman a utna ning i hanot ono. I han tetek e Iesu, i punga na wurwur salanigo tana, pa i atong puasa a utna ning ka tol tari. 
MRK.5.34	Pa e Iesu i atai i mang, “Natuk, anum a tortorot ka alangolango pas u. Ur han taum ana balmolmol, anum a tinsaman ka rop.”
MRK.5.35	Kaning ot e Iesu i warwara, dingla na tarai la hanot miting na rumai ane Jairus, pa la atai i mang, “Sur asa ning u amolot a Tena Asaer? Natum hane ka mat.”
MRK.5.36	E Iesu bel i pos balana ana warwara ning, i atai ka e Jairus mang, “Gong u matmataut. Ur tortorot ka.” 
MRK.5.37	Bel i malmaling pas tik sur ir muri, ika i ben pas e Pita, e Jems ditas ma e Jon. 
MRK.5.38	Pa ning la hanot ting na rumai ane Jairus, e Iesu i longor a totbor, pa aregaia na tintinangis. 
MRK.5.39	I kas pa i atai la mange, “A totbor pa tintinangis na sa ining? A kaklik ne bel i mat, i borbor duman ka.” 
MRK.5.40	La malani ka. I sune purum la rop, i ben pas a tamana kaklik pa e tana, pa ditol otleng ning ditol han taum ono, pa la kas tetek a kaklik. 
MRK.5.41	E Iesu i tong pas a kuna kaklik hane ning, pa i atai i mange, “Talita koum!” A kamkama warwara ne, “Hanelik, a atai u, ur kamtur.” 
MRK.5.42	Aiapka i kamtur pa i han taltal. A hanelik ning ka takai a bonot pa pisir naur a rau anunai. Pa la kulkulan kol. 
MRK.5.43	E Iesu i sairas rakrakai tar la sur gong la warwara ana utna ne. Pa i atai la sur lar tabar a hanelik ning.
MRK.6.1	E Iesu taum ana nuna kakak a asasaer la han mitingia pa la hanot ting na hanua ane Iesu. 
MRK.6.2	Ana Pukakiar Sabat i asaer a tarai la ting na rumai lotu, pa a galis a tarai ning la longori la kulkulan kol, pa la kabah mang, “A barsan ne i los pas a tastasmanla ne taha? Esi na ngas a tastasman ning di ka saran tari tana sur ir tol a tatatnan utna na kulkulan? 
MRK.6.3	I a tena tol rumai ka, a nat e Maria. Na tastasna otleng, e Jems, e Josep, e Judas pa e Saimon, pa na tastasna hane kanet dala laun taum te.” Pa bel ma la gas ono. 
MRK.6.4	E Iesu i atai la mang, “Di hanrawai a propet ting na hanua masik, ma ika la ot ting na hanua ngasna, na mainala pa la ot ting na rumai ngasna bel la hanrawai i.” 
MRK.6.5	E Iesu bel i tolsot pas al galis a utna na kulkulan tingia, ika i sua naur a kuna ana dingla na tinsaman, pa i alangolango pas la. 
MRK.6.6	Pa e Iesu i kulkulan mang bel la tortorot ono.
MRK.6.6	Lamur e Iesu i han taltal ting na hanhanuala pa i asaer a taraila. 
MRK.6.7	I kabah pas ning a bonot pa pisir naur a kakak a asasaerla, pa i sune naunaur on la, pa i saran tar a rakrakai tan la sur lar kepsen a motla. 
MRK.6.8	I atai la mang, “Gong mulo los tar al utna ana numulo na tinan, mulo los ka a bulse. Gong mulo los al utna na hangan, gong ta bek pa gong mulo los tar al mani ting na bak. 
MRK.6.9	Mulor han ka ana su ting na ham mulo, pa gong mulo los al kelkeles.” 
MRK.6.10	I atai la otleng mange, “Ning mulor kes ting ana ta rumai, mulor kes ot tingia tuk ana pukakiar ning mulor han kusun a hanua ning. 
MRK.6.11	Ning ta hanua bel lar gasgas pas mulo, pa bel lar longor anumulo na warwarala, ning mulor han kusun a hanua ning, mulor daplan sen a kubus kusun a ham mulo, lar a akinalang na wetewete tetek la.”
MRK.6.12	Pa la han pa la warawai tetek a taraila sur lar lingir a nuknukinla. 
MRK.6.13	La kepsen a galis a mot, la sabar a galis a tinsaman ana wel, pa la alangolango pas la.
MRK.6.14	King Herot i longor a warwara o e Iesu, anasa a tarai la rop la ka tasman e Iesu. Dingla la atongi ono mang, “A barsan ne i ka e Jon a Tena Baptais, ka laun ulak kusun a minat sur i maining i tol a ututnala na kulkulan ne.” 
MRK.6.15	Dingla la mang, “Ai e Elaija.” Dingla otleng la atongi ono mang, “E Iesu i ning a propet arlar ana propetla tagun nating.” 
MRK.6.16	Ika ning e Herot i longor a ututnala ne o e Iesu, i atongi mange, “Ia ka umsem tar a pukul e Jon, pa ne ka laun ulak kusun a minat!”
MRK.6.17+MRK.6.18	Lanigo e Herot i sune anuna tena harumla pa la tong pas e Jon, la dot pasi pa la akasi ting na rumai dodot, anasa e Jon i usuri o e Herot mang, “Bel i tostos ning u taulai e Herodias, e harimlik.”
MRK.6.17+MRK.6.18	E Jon i atongi larne anasa e Herot i dat pas e Herodias, a hane anune Pilip e tasnalik, pa i taulai i. 
MRK.6.19	E Herodias i nget e Jon pa i mang sur dir umkoli anasa i warwara on diau ana nundiau a tinaulai. Bel i tolsot pasi sur ir umkoli, 
MRK.6.20	anasa e Herot i matatan e Jon, pa i tasmani mang i a wakak a barsan pa a tena tostos. Pa e Herot i tai alar e Jon. I gas sur ir longor anuna na warwara, maika i loklokron a nuknukna ono.
MRK.6.21	E Herot i nuk pas a pukakiar ning di agoni ono, pa i tol a tnan ngasa. Io, e Herodias i nuk pas ning a ngas sur dir umkol e Jon. E Herot i tol a tnan ngasa sur a ningnigola tagun anuna matanitu, pa a ningnigola anuna tena harumla, pa ningnigola mitisa e Galili. 
MRK.6.22	Ning la kes ana ngasa, e nat na hane Herodias i kas pa i tortor tan la. E Herot pa a taraila ning la hangan taum ano, la gas kol ono. Pa i atai a basbas ning mange, “Ar tabar u ana ta utna ning ur mang suri tak.” 
MRK.6.23	Pa i lele rakrakai tana mange, “Asa kama ning ur nunung iau suri ar sarani tam. Ning ur nunung iau sur ta tuk a matanitu ar sarani ka.” 
MRK.6.24	Pa i han tetek e tana pa i dekeni mang, “Asa ning ar nunung suri?” E tana i kelesi mang, “Ur nunungi sur a pukul e Jon a Tena Baptais.” 
MRK.6.25	Aiapiapka a basbas ning i kas tektek e King Herot, pa i atai i mange, “Ano otne ur sua a pukul e Jon a Tena Baptais ana ta pelet pa ur tabar iau ono.”
MRK.6.26	A king i nuk lingiri. Ika bel ma i tolsot sur ir ngongoio, anasa ka lele tar mang asa kama ning ir nunung suri, ir sarani ot, pa a tarai ning la kes taum ano ana ngasa, la ka longor tar anuna warwara. 
MRK.6.27	I sune kapit ning a tena harum sur ir los tar a pukul e Jon teteki. A tena harum i kas uting na rumai dodot, pa i umsem pas a pukul e Jon. 
MRK.6.28	I sua pasi ana pelet pa i losi tetek a basbas ning, pa i sarani ta e tana. 
MRK.6.29	Pa ning a kakak a asasaerla ane Jon la longori, la hanot pa la los pas a minatna pa la akasi ting na kulam a minat.
MRK.6.30	Pa a aposella, la atalilis pas e Iesu, pa la atai i ana ututna rop ning la ka tol tari, pa la ka asaer tar a taraila ono. 
MRK.6.31	Pa e Iesu i atai la, “Mulo lamut, dalar han sur a hanua bel, sur mulor manah pas.” I atongi larne anasa a galis a tarai la hananot, pa bel ta pukakiar sur e Iesu pa nuna aposella lar hangan ono. 
MRK.6.32	Pa la kas ana mon pa la han uting na hanua bel. 
MRK.6.33	A galis a tarai ning la oroi pas a mon, la oroi lalan pas e Iesu taum ana nuna kakak a asasaerla. La dun kusun a hanhanuala, pa la nigo ot ting na pukna ning lar sot ono. 
MRK.6.34	Ning e Iesu i sot tingia, i oroi a tnan kunum a taraila. I maris kol la, anasa la arlar ana sipsipla ning bel anun la ta tena tai alar. Pa i turpasi sur ir asaer la ana galis a ututnala. 
MRK.6.35	Ning ka rah anuna kakak a asasaer la han tekteki, pa la atai i mange, “A hanua bel ka ine, pa ka rah otleng. 
MRK.6.36	Ur sune sen a taraila ne sur lar han uting anal hanhanua milau, pa tatatnan hanua otleng sur lar lou pas al utna na hangan sur lar ieni.”
MRK.6.37	E Iesu i keles la mange, “Mulo ot mulor tabar la.” La atai i mang, “Ning milar titol al galis a kalang a mani ning milar kubasi, bel ir tolsot sur dalar lolou tabar la ono.” 
MRK.6.38	E Iesu i deken la mang, “Naisa bret kaning mulo losi? Mulor han pa mulor tai.” Ning la ka talapor pas, la atai e Iesu mang, “Dilima na bret pa naur a sis.”
MRK.6.39	Pa e Iesu i sune anuna kakak a asasaerla sur lar atai a taraila, sur lar kes ana taktakai kunum ting na ulai. 
MRK.6.40	Pa la kes ana taktakai kunum, dingla na kunum taktakai a mar, pa dingla dildilima na bonot. 
MRK.6.41	Pa e Iesu i los pas dilima na bret pa naur a sis, i tadai usaot na langit, i atong wakak tetek e God ono. I kibik pas dilima na bret ning, pa i sarani tana nuna kakak a asasaerla sur lar tabar a taraila ono. I tabar la otleng ana naur a sis. 
MRK.6.42	La rop la hangan pa la masur. 
MRK.6.43	Pa la song bukus pas ning a bonot pa pisir naur a rat ana mah na bret pa sis. 
MRK.6.44	A tarai galis kol, maika a wawas ana barsanla ka i arlar ana dilima na arip.
MRK.6.45	Aiapiap ka e Iesu i sune sen anuna kakak a asasaerla sur lar kas ana mon pa lar nigo utumo e Betsaida ting na ris a puka tasi. Pa i, i kes ot sur ir sune sen a taraila. 
MRK.6.46	Ning a tarai la ka han sarara, e Iesu i han usaot na mangir sur ir nunung. 
MRK.6.47	Ning ka sirtektek, a mon i han potor a puka tasi, pa e Iesu kama i kes tumokorot latasi. 
MRK.6.48	E Iesu i oroi la mang ka tekes la ana ulusu, anasa a kabakup i harum misa lanigo. Ana lar, e Iesu i han saot na palai a puka tasi tetek la. Pa siklik ir han bolos la. 
MRK.6.49	Ning la oroi pasi ning i han saot na palai a puka tasi, la nuki mang a mot, pa la kukukuk, 
MRK.6.50	anasa la rop la oroi, pa la matmataut kol. Pa e Iesu i warwara kapit tetek la mang, “A balamulo ir talapor. Gong mulo matmataut, iau kane.” 
MRK.6.51	Ning e Iesu ka kas tetek la uting na mon, a kabakup i rop kakat. Pa la kulkulan kol, 
MRK.6.52	anasa bel la tastasman wakak ana utna na kulkulan ning e Iesu ka tol tari ana dilima na bret pa naur a sis. Anasa bel la mang sur lar kubasi.
MRK.6.53	Ning la ka han bolos, la sot tumo e Genesaret ana ris a puka tasi pa la dot akes tar a mon. 
MRK.6.54	Ning la purum kusun a mon, a tarai la oroi lalan kapit pas e Iesu. 
MRK.6.55	La dun sur a tinsamanla ting ana hanhanua rop ana papar ning. Pa ning la longori mang e Iesu kaning i kes ting ana ta hanua, la los a tinsamanla ana logola sur a hanua ning. 
MRK.6.56	Ana natnatar a hanhanua pa tatatnan hanhanua ning e Iesu i han ia, la aborbor a tinsamanla ting na arpotor a hanua. Pa tinsamanla la nunung e Iesu sur lar tuk tar ka a tuka kaen anunai. La rop ning la tuk tari la langolango.
MRK.7.1	A Parisaiola taum ana tena asaerla tagun a Warkurai mitisa e Jerusalem, la han taum tetek e Iesu, 
MRK.7.2	pa la oroi dingla na kakak a asasaer ane Iesu, la hangan ka ana dur a kunla, anasa bel la gos kunla. 
MRK.7.3	A Parisaiola pa a tarai Juda rop la murmur a warwara ana tarai turturaila, sur bel lar hangan ning bel la gos kunla. 
MRK.7.4	Ning la ulak miting na pukna na sisiurai, lar gogos nigo pas ot lamur lar hangan. Galis a utna otleng lar toli, lar gos a kapla, a kurola pa a tikerla. 
MRK.7.5	A Parisaiola pa tena asaerla tagun a Warkurai la deken e Iesu mang, “Sur asa ning anum a kakak a asasaerla bel la mur a toltol anuna tarai turturaila? La hangan ka ana dur a kunla.” 
MRK.7.6	Pa e Iesu i keles la mange, “A momolna ot ning, e Aisaia ka warwara na propet o mulo a tena asasongola mang,
MRK.7.6	‘A taraila ne la hanrawai iau ka ana pahanla,
MRK.7.6	ika a balanla i bakbak kol kusun iau.
MRK.7.7	La lotu oros ka tetek iau,
MRK.7.7	anasa la asaer a taraila ana warkuraila anuna taraila ka.’
MRK.7.8	Mulo ka han kusun tar a Warkuraila ane God, pa mulo mur kama asasaer anuna taraila.”
MRK.7.9	Pa e Iesu i atai la mange, “A momolna ot, mulo longor orsan a warwara ane God, sur mulor mur a asasaerla anuna numulo na tarai turturaila. 
MRK.7.10	E Moses i atongi mange, ‘Ur hanrawai e tamam pa etnam.’ Pa i atongi otleng mang, ‘Ning tik ir atong saksakan e tamana pa e tana dir umkoli.’ 
MRK.7.11	Ika mulo, mulo asaer a taraila mang, i wakak ka ning tik ir atai e tamana pa e tana mang, ‘A utna ning ar nangan mu ano, ia ka tabar tar e God ano.’ 
MRK.7.12	Ana asasaer ning, mulo sairasi sur gong i nangan e tamana pa e tana. 
MRK.7.13	Ning mulo toli larne, mulo anatarna sen a warwara ane God, pa mulo mur ot a asasaerla ning mulo losi tana numulo na tarai turturaila. Pa a galis a ututna otleng larne ning bel i tostos mulo toli.”
MRK.7.14	E Iesu i kabah ulak a taraila teteki, pa i atai la mang, “Mulo rop mulor longor iau, pa mulor tasman lalan anuka warwara. 
MRK.7.15+MRK.7.16	Ta utna ning tik ir ien pasi pa i kas ting na balana, bel ir aduri na matana e God. Ika a ututnala ning i purum kusun a nuknukna, i ning ir aduri na matana e God”.
MRK.7.17	Ning e Iesu i han kusun a kunum a taraila, pa i kas uting ui na rumai, anuna kakak a asasaer la dekeni ana warwara larlar ne. 
MRK.7.18	Pa i atai la mange, “Bel mulo tastasman? Bel mulo oroi mang a ututna rop ning ir kas ting na balan tik, bel ir aduri na matana e God? 
MRK.7.19	Anasa bel i kas uting na nuknukna, i kas ka uting na balana pa ir kepseni.”
MRK.7.19	Ning i atong a warwara ne, i atong talapori mang a utna na hangan rop i wakak. 
MRK.7.20	I atongi otleng mange, “A utna ning i purum pas miting na nuknukin tik, i ning ir aduri. 
MRK.7.21	Ine a ututnala ning ir hanot miting na nuknukin a tarai: A nuknuk laulau, a toltol a pamuk, a kinkinau, umkol a mainla, dat pas a hane anuna ta mainla masik, 
MRK.7.22	a toltol amuk, a laulau aginina, a asasongo, toltol na tintaulai pa bel ta meme ono, ram sur a ututnala, a warwara laulau tana tik, i aitna pasi pa dat abara a pukulna. 
MRK.7.23	A ututna laulaula rop ne la hanot miting na nuknukin na taraila, pa ir adur la.”
MRK.7.24	E Iesu i han kusun a hanua ning, pa i hanot milau a hanua Tair. I kas uting na ning a rumai. Bel i mang sur tik ir tasmani, ika bel i tolsot sur ir mumun. 
MRK.7.25	Ning a hane, a natna hane a mot kaning ono. Ning i longor a warwara o e Iesu, aiapka i han pa i punga tuntudu salanigo ta e Iesu. 
MRK.7.26	A hane ning, i a hane Ponisia miting na papar Siria, belsur a hane Juda. I nunung e Iesu sur ir kepsen a mot kusun e natnalik.
MRK.7.27	Pa e Iesu i atai i mang, “Dir tabar masur nigon a kakakla. Bel i tostos sur dir los pas a utna na hangan ana kakakla pa dir tabar a papla ono.” 
MRK.7.28	Pa a hane i kelesi mang, “A momolna ot Leklek, ika a papla otleng ting na hailogo, la sira ien a mumut a utna na hangan ana kakakla.”
MRK.7.29	Pa e Iesu i atai i mange, “Ana num a wakak a arkeles, ur han ka, a mot ka purum tar kusun e natumlik.” 
MRK.7.30	Ning a hane i ulak, i oroi e natnalik, kaning i borbor tar ting na logo ngasna. A mot ka purum kusuni.
MRK.7.31	E Iesu i han kusun a hanua Tair pa i han potor e Saidon sur a puka tasi Galili, pa i hanot ting na papar Dekapolis.
MRK.7.32	A tarai la ben pas ning a barsan a talnganakutkut tetek e Iesu, pa la nunungi sur ir sua a kuna ono. 
MRK.7.33	E Iesu i ben masik pasi kusun a kunum a tarai, pa i sua naur a pitlai kuna ting na naur a talngana barsan ning. Lamur i namis pas, pa i tong a laigerem a barsan ning. 
MRK.7.34	I tadai usaot na langit, i los wuwu pas, pa i atai i mang, “Epata!” A kamkamna mange: “Ur Sapang!” 
MRK.7.35	Pa a talngana i talapor, a laigeremna i tapalas pa i warwara talapor kakat. 
MRK.7.36	Pa e Iesu i sairas rakrakai a taraila sur gong la atai tar tik ono. Ika ning i sairas la, bel la longor pasi, a warwara ono i han sarara ka. 
MRK.7.37	La ning la longor a utna ne, la kulkulan kol ono, pa la atongi larne, “E Iesu i tol wakak pas a ututna rop. I awakak pas a talnganakutkutla sur lar longor, pa a ngatlaula sur lar warwara!”
MRK.8.1	Na tinine pukakiarla ning, a tnan kunum a tarai la hanot taum, pa belal utna na hangan sur lar ieni. E Iesu i kabah pas anuna kakak a asasaerla teteki pa i atai la mang, 
MRK.8.2	“A maris kol a taraila ne, ning la ka kes taum on dala te natol a pukakiar, pa belal utna na hangan ning lar ieni. 
MRK.8.3	Ning ar sune sen la sur anunla na hanhanua taum ana munurak, lar matpalpal amon ka ting na ngas, anasa dingla on la, la hanot miting na bakbak.”
MRK.8.4	Anuna kakak a asasaer la dekeni mang, “Mitaha al utna na hangan sur dalar tabar la ono? Anasa a hanua bel ka ine.” 
MRK.8.5	E Iesu i deken la mang, “Naisa bret ning mulo losi?” La kelesi mange, “Dionomahis ka.”
MRK.8.6	E Iesu i sune a tarai la rop sur lar kes ting lapiu. I kubas pas dionomahis a bret, i atong wakak pas onoi tetek e God, i kibiki pa i sarani tana anuna kakak a asasaerla, sur lar tabar a taraila ono. Pa a kakak a asasaer la toli ot larning. 
MRK.8.7	La los pas naisa na natnatara sis otleng, pa i atong wakak pas ono, pa i sarani sur lar asaurani tana taraila. 
MRK.8.8	A tarai la hangan pa la masur. Lamur a kakak a asasaer la song bukus pas dionomahis a rat ana mah a utna na hangan. 
MRK.8.9	A gurarala taum ana kakakla pa a taraila, la rop la hangan. A wawas ka ana barsanla i arlar ana diat arip. Pa lamur e Iesu i sune sen la. 
MRK.8.10	E Iesu taum ana nuna kakak a asasaer la kas ting na mon, pa la han sur a papar Dalmanuta.
MRK.8.11	A Parisaiola la hanot tetek e Iesu pa la arlak na warwara tataum ono. La mang sur lar toho i. La nunungi sur ir tol ta utna na kulkulan sur ir asangani mang ai mitisaot na langit. 
MRK.8.12	E Iesu i ngoro pa i mang, “Sur asa a taun tarai ne la nunung sur ar tol ta akinalang? A atong momoli ta mulo, bel dir tol ta akinalang ta mulo.” 
MRK.8.13	Pa i kas ulak ana mon, pa la han kusun la utumo na ris a puka tasi.
MRK.8.14	A kakak a asasaer la dumani sur lar los al bret, takai sot ning la losi ting na mon. 
MRK.8.15	Pa e Iesu i warwara na wetewete tetek la mang, “Mulor wetewete ana is anuna Parisaiola pa e Herot.” 
MRK.8.16	Pa la warwara taum ana kamkama warwara ane Iesu, pa la atongi mang, “I atongi larning, anasa belal bret andalai.” 
MRK.8.17	E Iesu i tasman anunla warwara pa i atai la mang, “I mangasa ning mulo atongi manga belal bret? Bel mulo tasmani, pa belot mulo talapor? I mangmangasa ning mulo tagar a nuknukimulo sur gong mulo kubas anuk na asasaerla? 
MRK.8.18	A matamulo i kes, ika bel mulo tai ono. A talngamulo kaning ika bel mulo longor ono. Mulor nuk pasi: 
MRK.8.19	Ning a kibik dilima na bret tetek dilima na arip na barsanla, naisa rat ning mulo song pasi ana mah a utna na hangan?” La kelesi mange, “Ning a bonot pa pisir naur.”
MRK.8.20	Pa e Iesu i deken la mange, “Ning a kibik dionomahis a bret tetek diat arip a barsanla, naisa na rat ning mulo song pasi ana mah a utna na hangan?” La kelesi mange, “Dionomahis a rat.” 
MRK.8.21	Pa i deken la mang, “Belot mulo talapor?”
MRK.8.22	E Iesu taum ana kakak a asasaerla anunai la hanot tisa e Betsaida, pa a tarai la ben pas ning a matanakut teteki, pa la nunungi sur ir sua a kuna saot ono sur ir tai. 
MRK.8.23	I tong pas a kuna kut, pa i ben maskani kusun a hanua. Ning ka namis tar naur a matana pa ka sua tar naur a kuna ono, i dekeni mang, “U ka oroi ta utna?” 
MRK.8.24	Pa a barsan ning i tai tostos, pa i atongi mang, “A oroi a tarai lar a rakaila ning la han.” 
MRK.8.25	E Iesu i sua ulak naur a kuna ona matanakut, pa a matana i talapor wakak bot, pa i oroi a utnala rop. 
MRK.8.26	E Iesu i sune sen a barsan ning, pa i atai i mang, “Ur han tostos sur anum a rumai. Gong u han ting na tinine hanua.”
MRK.8.27	E Iesu taum ana nuna kakak a asasaer la han uting na hanhanua milau Sisaria Pilipai. Ning la han amon, i deken la mang, “A tarai la atongi mang iau esi?”
MRK.8.28	La kelesi mang, “Dingla la atongi mang u e Jon a Tena Baptais. Dingla la atongi mang u e Elaija, pa dingla otleng la mang u ning a halna dingla na propet.” 
MRK.8.29	Pa i deken la mang, “Pa mulo ot mulo atongi mang iau esi?” Pa e Pita i kelesi mang, “U a Mesaia ning e God i sune sen u ute.” 
MRK.8.30	Pa i sairas la mang gong la atai tar tik onoi.
MRK.8.31	E Iesu i turpasi sur ir asaer anuna kakak a asasaerla mange, “A Nat a Barsan ir kilang a galis a mamahat, pa a ningnigola, pa a leklek na tena artabarla tetek e God, pa a tena asaerla tagun a Warkurai bel lar mang suri pa dir umkoli. Ning natol a pukakiar ir rop ir laun ulak.” 
MRK.8.32	A warwara ne ane Iesu i talapor kol. Pa e Pita i ben masik pasi pa i warwara rakrakai ana i. 
MRK.8.33	E Iesu i talingir pa i tai tetek anuna kakak a asasaerla, pa i warwara rakrakai tetek e Pita mange, “Satan, ur han utumo lamur kusun iau! Anasa u mur ka a nuknuk a taraila, pa bel u mur a nuknuk e God.” 
MRK.8.34	E Iesu i kabah pas a kunum a taraila taum ana kakak a asasaerla teteki, pa i atai la mang, “Ning tik ir mang sur ir mur iau, gong i mur a nuknukna. Ir los pas anuna rakai kutus pa ir mur iau. 
MRK.8.35	Esining ir tong akes anuna lalaun ir hirua, pa esining bel i tong akes anuna lalaun sur iau pa ana Wakak a Warwara otleng ir laun. 
MRK.8.36	Ir wakak mangmangasa ning tik ir aslang arop pas a rakrakan hanua, pa ir alaulau a inguna ono? 
MRK.8.37	Ir lou keles a inguna ana sa? Belal. 
MRK.8.38	Pa tik ning ir meme hok pa anuk na warwara na matana taun taraila ning anunla lalaun i bakbak kusun e God pa la sira tol a toltol laulau, a Nat a Barsan otleng ir meme ono ning ir hanot taum ana nuna angelola pa a matatar anune Tamana.
MRK.9.1	Pa i atai la mang, “A atong momoli ta mulo, dingla o mulo ning mulo tur te, belot mulor mat, pa mulor oroi a matanitu ane God ir hanot taum ana rakrakai.”
MRK.9.2	Ning diono na pukakiar ka rop, e Iesu i ben pas e Pita, Jems pa e Jon, pa i ben maskan pas ditol usaot ana mangir ning i tur kas kol. Pa ditol oroi a palaona e Iesu i ries. 
MRK.9.3	Anuna na kaenla i pil pa i kokok rakrakai kol, pa bel tik mite lapiu ir gos totoh pas ta kaen manglarning. 
MRK.9.4	Pa natola kakak a asasaer ditol oroi pas e Elaija pa e Moses dia hanot pa ditol warwara taum o e Iesu. 
MRK.9.5+MRK.9.6	Pa natola kakak a asasaer ditol matmataut kol pa e Pita bel i tasman asa ir atongi, pa i atai kama e Iesu mang, “Tena Asaer i wakak sur dalar kes kama te. Mitolar tol ir natola palturturup, takai anumi, takai ane Moses, pa takai ane Elaija.” 
MRK.9.7	Lamur a laukap i poroi alar pas la. Pa a elngen takai misaot na laukap i atongi mang, “Ine a Natuklik, a mang kol suri. Mulor longor tana.” 
MRK.9.8	Aiapiapka ditol gilam taltal, ika bel ma ditol oroi ulak tik, e Iesu sot kama kaning i tur taum on ditol.
MRK.9.9	Ning la han purum amon misaot ana mangir, e Iesu i sairas ditol sur gong ditol atai tar tik ana ututnala ne ditol ka oroi tari, tuk ana pukakiar ning a Nat a Barsan ir kamtur ulak kusun a minat. 
MRK.9.10	Ditol mur a warwara ning, pa ditol deken artalai ditol mang, “Asa momol a kamkamtur ulak kusun a minat?”
MRK.9.11	Pa ditol deken e Iesu mang, “Asa kamkamna ning a tena asaerla tagun a Warkurai la atongi mang e Elaija ir hanot nigo?” 
MRK.9.12	I keles ditol mang, “A momolna ot, e Elaija ir hanot nigo pa ir atostos ulak a ututnala rop. Pa asa kamkamna ning di ka tumus tari ana Buk Tabu mang a Nat a Barsan ir kilang a galis a kankan pa bel dir mang suri? 
MRK.9.13	Pa ne ar atai tar mutol mang e Elaija ka hanot pas, pa la tol a toltol laulaula teteki arlar ana nunla nemnem, lar otning di ka tumus tari onoi ana Buk Tabu.”
MRK.9.14	Ning e Iesu taum ana natol a kakak a asasaer la han purum tetek a kakak a asasaerla, la oroi a tnan kunum a taraila kaning la tur talilis pas la, pa a tena asaerla tagun a Warkurai kaning la arlak ana warwara taum ana kakak a asasaerla. 
MRK.9.15	Ning a tarai la oroi pas e Iesu, la kulkulan kol, pa la dun barati pa la gasgas pasi. 
MRK.9.16	Pa e Iesu i deken anuna kakak a asasaerla mang, “Asa ning mulo arlak na warwara onoi?” 
MRK.9.17	Ning a barsan miting na tinine taraila i kelesi mang, “Tena Asaer, a ben a natuk barsan tetek u, ning a mot i kas tar onoi pa bel i tolsot sur ir warwara. 
MRK.9.18	Ning a mot ne i sira umi, i sira migen purumi ting lapiu, pa a busa na pahana i sira purum, i arngingit pa a palaona i rakrakai. A nunung anum a kakak a asasaerla sur lar kepsen sen a mot kusuni, ika bel la tolsot.”
MRK.9.19	E Iesu i keles la mange, “Mulo a taun tarai ne, bel mulo tortorot! A ka kes kol tetek mulo. Nangse ma mulor tortorot? Mulor ben a kaklik ning tetek iau.” 
MRK.9.20	Pa la ben pasi tetek e Iesu. Ning a mot i oroi pas e Iesu, aiapiapka i migen purum tar a kaklik ning ting lapiu, pa i pele, pa i busa a pahana.
MRK.9.21	Pa e Iesu i deken a taman a kaklik mang, “Nangse i turpasi?” Pa i kelesi mang, “I turpasi onoi ning ot i kaklik. 
MRK.9.22	Galis a pukakiar a mot i sira migen tari uting na iah pa uting na malum otleng sur ir umkoli. Ning ur tolsot sur ur kepsen a mot kusuni, ur maris miau, pa ur nangan miau.”
MRK.9.23	E Iesu i atongi tana mang, “U ot! Esining i tortorot i tolsot pas a ututnala rop.” 
MRK.9.24	Pa a taman a kaklik i kukuk kapit mange, “A tortorot! Nangan iau ana nuk siklik tortorot.”
MRK.9.25	Ning e Iesu i oroi a kunum a taraila ning la dun taum, i warwara rakrakai tetek a mot mang, “U a mot, a ngat pa talnganakutkut, a atai u ur purum kusun a kaklik, pa gong ulak ma u kas onoi.” 
MRK.9.26	A mot i kukuk pas, i gulen rakrakai tar a kaklik ning, pa i purum pas kusuni. A kaklik ning i arlar kama lara minat, pa galis la atongi mang ka mat. 
MRK.9.27	Ika e Iesu i tong pas a kuna kaklik, pa i dat atur pasi.
MRK.9.28	Pa la kas uting na ning a rumai, pa anuna kakak a asasaer la deken kumnani mang, “I mangasa ning bel mila tolsot sur milar kepsen pas a mot kusuni?” 
MRK.9.29	E Iesu i keles la mang, “A ngas a mot larne ir purum ka ana nunung, bel ana ta utna otleng.”
MRK.9.30+MRK.9.31	La han misaot, pa la han bolos utumo ana papar Galili. E Iesu bel i mang sur tik ir tasman a pukna ning lar kes ano, anasa i mang sur ir asaer anuna kakak a asasaerla. Pa i atongi mang, “Dir saran tar a Nat a Barsan uting na kuna taraila pa lar umkoli. Pa ning natola pukakiar ir rop ir laun ulak.” 
MRK.9.32	Bel la talapor ana kamkama warwara ne, pa la matmataut sur lar dekeni.
MRK.9.33	La hanot utumo Kapernaum. Pa ning la kas ana rumai, e Iesu i deken la mange, “Asa ning mulo arlak na warwara ono ting na ngas?” 
MRK.9.34	Ika bel la kelesi, anasa la arlak na warwara mang esi tan la i leklek kol. 
MRK.9.35	Pa e Iesu i kes pa i kabah pas anuna ning a bonot pa pisir naur a kakak a asasaerla, pa i atai la mange, “Ning tik i mang sur ir leklek kol, i wakak sur ir anatarna pasi, ir tena titol ka tetek a tarai rop.”
MRK.9.36	I los pas ning a kaklik, pa i atur potor tari tan la. Lamur i rawan pasi, pa i atai la mang, 
MRK.9.37	“Ning tik ir gasgas pas ta kaklik manglarne ana risak, i gasgas pas iau. Pa ning tik i gasgas pas iau, bel i gasgas pas iau ka, i gasgas pas esaning i sune iau ute.”
MRK.9.38	E Jon i atai e Iesu mange, “Tena Asaer, mila oroi ning a barsan i kepsen a motla ana risam, pa mila sairasi, anasa i bel tagun dala.” 
MRK.9.39	E Iesu i kelesi mange, “Gong mulo sairasi. Ning tik ir tol ta utna na kulkulan ana risak, bel ir atong kapit ta laulau a warwara hok. 
MRK.9.40	Anasa esining bel i sairas dala, i nangan dala ka. 
MRK.9.41	A atong momoli ta mulo, ning tik ir tabar mulo ana ta kap a malum, anasa mulo ane Karisito, ir los ot anuna arlou.
MRK.9.42	“Tik ning i ben rongon ta hala kakakla ne ning i tortorot hok, ir laulau kol a warkurai teteki tana tik ning dir dot tar ta tnan hat ting na roana, pa dir migen amurungi sa latasi. 
MRK.9.43+MRK.9.44	Ning a kum i ben rongon u, ur kutus seni. Ir wakak ning ur kas ting na lalaun tikin a takumut ka, sur gong di migen u taum ana naur a kum rop uting na tnan iah ning bel ir mat. 
MRK.9.45+MRK.9.46	Ning a ham i ben rongon u, ur kutus seni. Ir wakak ning ur kas ting na lalaun tikin a takumut ka, sur gong di migen u taum ana naur a ham rop uting na tnan iah.
MRK.9.47	Ning a matam i ben rongon u, ur lek seni. Ir wakak ning ur kas ana matanitu ane God taum ana takai a matam ka, sur gong di migen u taum ana naur a matam rop uting na tnan iah. 
MRK.9.48	Tingia
MRK.9.48	‘a soisoila bel lar mat,
MRK.9.48	pa a iah otleng bel ir mat.’ 
MRK.9.49	Dir atotoh a taraila rop ana iah arlar ana artabar tetek e God ning di atotohi ana sol. 
MRK.9.50	A sol i wakak, ika ning ka rop a makmakana, mulor amakmakan ulak pasi mangmangasa? Belal! I wakak sur a sol ir kes o mulo, pa mulor kes na balmolmol taum.”
MRK.10.1	E Iesu i han misaot utumo ana papar Judia, pa i kotop a malum Jodan. A kunum a tarai la han teteki, pa i asaer ulak la lar otning i sira toli. 
MRK.10.2	Dingla na Parisaiola la han teteki sur lar toho i. La dekeni mange, “I tostos ot arlar taum ana nundala na Warkuraila, sur a barsan ir kepsen sen anuna hane, o bel?” 
MRK.10.3	Pa e Iesu i deken la mange, “Esi na warkurai ning e Moses i saran tari ta mulo?” 
MRK.10.4	Pa la kelesi mange, “E Moses i malmaling tari ka sur a barsan ir tumus tar a paka buk na kutus tinaulai, sur dir kutus sen a keskes na tinaulai ono.” 
MRK.10.5	E Iesu i atai la mange, “E Moses i tumus a warkurai ning sur mulo, anasa a balamulo i rakrakai kol. 
MRK.10.6	Ika ana turpas a akakes, e God ‘i akes a taraila, sur la a barsan pa hane.’ 
MRK.10.7	‘Ine a kamkamna ning a barsan ir han kusun e tamana pa e tana, pa ir kes taum ana nuna hane, 
MRK.10.8	sur diau takai kama.’ 
MRK.10.8	Pa bel diau arenaur ma, diau takai kama. 
MRK.10.9	Asa ning e God ka dot taum tari, gong ulak ma tik i kutusi.”
MRK.10.10	Lamur, ning la kes ting narumai, a kakak a asasaer la deken ulak e Iesu ana utna ne. 
MRK.10.11	Pa i atai la mang, “Ning tik ir kepsen anuna hane, pa i taulai ulak ta hane masik, a barsan ning i tol a toltol laulau tetek anuna ningnigo na hane. 
MRK.10.12	Pa ning ta hane i han kusun anuna barsan, pa i taulai ulak ana tik masik, a hane otleng ning i tol a laulauna.”
MRK.10.13	A tarai la ben a kakakla tetek e Iesu sur ir sua naur a kuna saot on la. Ika a kakak a asasaer la sairas la. 
MRK.10.14	Ning e Iesu i oroi, i balakut pa i atai la mange, “Mulor noren a kakakla sur lar han tetek iau. Gong mulo sairas la, anasa a matanitu ane God anunla ning la manglarne. 
MRK.10.15	A atong momoli ta mulo, ning tik bel ir kubas a matanitu ane God arlar ana kaklik, bel ir kas lar pasi. Belal.” 
MRK.10.16	Pa i los pas a kakakla, pa i sua kuna saot on la, pa i angisngis la.
MRK.10.17	Ning e Iesu i han amon ulak, ning a barsan i dun teteki, i kes ana bokona hana namatana, pa i dekeni mange, “Wakak a Tena Asaer, asa ning ar toli sur ar kubas a lalaun tikin?” 
MRK.10.18	E Iesu i kelesi mang, “Sur asa ning u atong iau mang iau a wakak? Bel tik i wakak, e God ka. 
MRK.10.19	U tasman a Warkuraila: ‘Gong u umkol tik, gong u tol a toltol laulau ana ta hane anuna tik masik, gong u kinkinau, gong u artitiu asasongo, gong u asongo pas ta utna nuna tik pa u los pasi, ur hanrawai e tamam pa et nam.’” 
MRK.10.20	A barsan ning i kelesi mange, “Tena Asaer, turpasi ning a kaklik ot tuk ne, a sira mur a Warkuraila rop ne.” 
MRK.10.21	E Iesu i tai teteki, i marisi pa i atai mang, “U kapan ot sur ning a utna. Ur han pa ur siuran sen anum a ututnala rop, pa a mani taguni ur tabar a kapan na taraila ono. Ning ur toli manglarning, anum a wakak a gongon saot na langit. Lamur ur lamut ute pa ur mur iau.” 
MRK.10.22	Ning i longor a warwara ne, i tai tumtumen, pa i han pa i nuk lingir koli, anasa i galis kol anuna gongon.
MRK.10.23	E Iesu i gilam taltal tetek anuna kakak a asasaerla pa i atai la mang, “I ngangitin kol tetek a tena gongonla sur lar kas uting na matanitu ane God.” 
MRK.10.24	A kakak a asasaer la kulkulan kol ana warwara ne. E Iesu i atai ulak la mang, “A natnatukla, i ngangitin kol tetek a taraila sur lar kas ana matanitu ane God.
MRK.10.25	“I ngangitin tetek a kamel sur ir kas ana mosol a sur a susuk, ika i ngangitin kol tetek a tena gongon sur ir kas ana matanitu ane God.” 
MRK.10.26	A kakak a asasaer la kulkulan kol, pa la deken artalai aulak la mang, “Ning i manglarning, esi ma ning dir alauni?” 
MRK.10.27	E Iesu i tai tetek la pa i atongi mang, “A taraila bel lar tolsot pasi, ika e God ir tolsot ana ututnala rop.”
MRK.10.28	E Pita i atai e Iesu mange, “Oroi, mila ka han kusun anumila na ututnala rop, pa mila mur u.” 
MRK.10.29	E Iesu i atongi mang, “A atong momoli ta mulo: Ning tik ir han kusun anuna rumai, o kusun a tastasna barsan pa gurarala, o kusun e tana, o e tamana, o na natnatnala, o kusun anuna kabalapiu, kamkamna hok pa ana Wakak a Warwara, 
MRK.10.30	ana lalaun ne, dir saran tar takai a mar a rumai tana, takai a mar a tastasna barsanla, takai a mar na tastasna hanela, takai a mar na tana, takai a mar na natnatna, pa takai a mar a kabalapiu, pa dir alaulau i otleng. Pa ana lalaun lamur dir tabari ana lalaun tikin. 
MRK.10.31	Ika a galis a taraila ning la nigo ne, lamur lar mur, pa la ning la mur ne, lamur lar nigo.”
MRK.10.32	Ning e Iesu taum ana nuna kakak a asasaer la han usaot e Jerusalem, e Iesu i nigon la, pa anuna kakak a asasaer la nuknuk kol, pa a taraila otleng ning la muri la matmataut. Pa e Iesu i ben maskan pas anuna ning a bonot pa pisir naur a kakak a asasaerla, pa i atai la ana ututnala ning ir hanot teteki manglarne, 
MRK.10.33	“Oroi, ne dala han usaot e Jerusalem. Dir saran tar a Nat a Barsan tetek a leklek na tena artabarla tetek e God taum ana tena asaerla tagun a Warkurai. Lar warkurai i sur ir hirua, pa lar saran tari tetek la ning bel a tarai Juda. 
MRK.10.34	Lar morot onoi, lar namsani, lar dapisi pa lar umkoli. Pa ning natola pukakiar ir rop ir laun ulak.”
MRK.10.35	Naura nat e Sebedi, e Jems pa e Jon, dia han tetek e Iesu pa dia atongi tana mange, “Tena Asaer, mia nunung u sur ur tol asa ne mia mang suri tam.” 
MRK.10.36	Pa i deken diau mange, “Asa ning mu mang suri tak?” 
MRK.10.37	Dia kelesi mange, “Ur akes tar miau ana num a matatar, pa datol ar warkurai taum, ning a halim miau ana ris a sot a kum pa ning ana kair.”
MRK.10.38	E Iesu i atai diau mange, “Bel mu tasman asa ning mu nunung suri. Mangmangasa, ir toh pas mu sur mu otleng mur hisop ana kap ning ar hisop ono? Ir toh pas mu otleng sur dir baptais mu ana baptais ning dir baptais iau ono?”
MRK.10.39	Pa dia kelesi mange, “Miar tolsot pasi ka.” E Iesu i atai diau mange, “A kap ning ar hisop ono, mu otleng mur hisop ono, pa a baptais ning dir baptais iau ono, dir baptais mu otleng ono. 
MRK.10.40	Ika ana keskes ana ris a sot a kuk pa ana kair, bel a warkurai sur ar sarani. E God ir sarani tetek la ning ka sang tari sur la.”
MRK.10.41	Ning a bonot a kakak a asasaer la longori, la balakut e Jems pa e Jon. 
MRK.10.42	E Iesu i kabah taum pas la, pa i atongi mange, “Mulo tasmani mang la ning di atong la a tena warkuraila anuna taraila ning bel a tarai Juda, la nigon laulau a taraila. Pa anunla na ningnigo otleng la saran a ngangitin a warkuraila tetek a taraila anunlai. 
MRK.10.43	Ika tetek mulo bel ir manglarning. Ning tik i mang sur ir leklek ta mulo, ir anatarna pasi sur ir tena titol anumuloi. 
MRK.10.44	Pa esining i mang sur ir ningnigo o mulo, ir tena longor ka anuna taraila rop. 
MRK.10.45	Anasa a Nat a Barsan otleng bel i hanot sur dir titol teteki. I hanot sur i ot ir titol tetek a taraila pa ir saran tar anuna lalaun, a arlou, sur ir lou alangolango pas a galis a tarai.”
MRK.10.46	La hanot tumo e Jeriko. Ning e Iesu taum ana nuna kakak a asasaerla pa a kunum a tarai otleng la han mitingia, ning a barsan, a matanakut, a risana e Batimaio (a kamkamna mang a nat e Timaio), i kes ana ris a ngas, pa i sira nunung utna. 
MRK.10.47	I longori mang e Iesu a te Nasaret ka han milau, i arkabah rakrakai mange, “Iesu, Nat e Dewit, ur maris iau.”
MRK.10.48	Pa a galis a tarai la sairasi mang gong i aregaia. Ika i arkabah rakrakai kale mange, “Nat e Dewit, ur maris iau.”
MRK.10.49	E Iesu i tur pa i atai la mang, “Mulo kabah pasi.” La kabah pas a matanakut, pa la atai i mange, “Ur gas! Tur! E Iesu i kabah u.” 
MRK.10.50	E Batimaio i kepsen anuna kaen ning i polpol alar anuna minmar ono, i kamtur, pa i han tetek e Iesu. 
MRK.10.51	Pa e Iesu i dekeni mange, “Asa ning u mang sur ar toli hom?” A matanakut i kelesi mang, “Tena Asaer, a mang sur ar tai.” 
MRK.10.52	E Iesu i atongi tana mang, “Ur han, anum a tortorot ka alangolango pas u.” Aiapiap ka i tai, pa i mur e Iesu ana ngas.
MRK.11.1	Ning la han milau e Jerusalem, pa la hanot Betpage pa e Betani ting ana Mangir na Oliw, e Iesu i sune sen naur a kaklik kusun anuna kakak a asasaerla. 
MRK.11.2	Pa i atai diau mang, “Mur han sur a hanua kaning lanigo ta mu. Ning mur han kas, mur han tar ana ning a nat a dongki kaning di dot akes tari, pa belot tik i kes pas ono. Mur pak sen pasi pa mur beni ute. 
MRK.11.3	Ning tik ir deken mu mang, ‘Sur asa ning mu toli manglarning?’ mur atai i mange, ‘A Leklek i mang kabah suri, pa ir aulak kapiti kale.’”
MRK.11.4	Ning dia han, dia oroi tetek a nat a dongki ning di dot akes tari tumolapiu na ris a taman ana rumai, milau a ngas, pa dia pakseni. 
MRK.11.5	Dingla na tarai ning la tur tingia la deken diau mang, “Ai, mu pak sen a nat a dongki ning sur asa?” 
MRK.11.6	Dia keles la ana warwara ning e Iesu ka atong tari, pa la noreni ka tan diau. 
MRK.11.7	Dia ben tar a nat a dongki tetek e Iesu, pa dia kepsen naur a kaen ning dia polpol alar anundiau na minmar ono, pa dia sua tari saot onoi, pa e Iesu i kes ono. 
MRK.11.8	Pa a galis a tarai otleng la kepsen anunla na kaenla ning la polpol alar anunla na minmar ono, pa la sagen tari ting na ngas. Pa dingla na tarai otleng la kuben pas a lai a rakai miting na bual, pa la sua tari ting na ngas. 
MRK.11.9	La ning la nigo pa la ning la mur, la kukuk mange,
MRK.11.9	“Osana! Dalar atong leklek pas esining i hanot ana risana Leklek!” 
MRK.11.10	“Dalar atong leklek pas a matanitu ane tamandala e Dewit ning ir hanot!
MRK.11.10	Osana usaot kol!”
MRK.11.11	Ning e Iesu i hanot saot e Jerusalem, i kas uting na rumai a artabar. Ning ka oroi tar a ututnala rop, i ulak utumo e Betani taum ana nuna ning a bonot pa pisir naur a kakak a asasaerla, anasa ka rahmorom.
MRK.11.12	A pukakiar lamur, ning la han mitimo e Betani, e Iesu i murak. 
MRK.11.13	I oroi a rakai a fig miting bakbak, i gomgomo wakak. Pa i han sur ir oroi, sur ta wana. Ning i hanot tingia, bel i oroi ta wana ono, a pakpakana oros ka, anasa belot i taun fig. 
MRK.11.14	Pa i atai a rakai a fig mange, “Turpasi ne pa lamur, bel tik ulak ma ir ien pas ta waim.” Pa anuna kakak a asasaer la longor akes pas a warwara ning.
MRK.11.15	Ning la hanot saot e Jerusalem, e Iesu i kas ana ning a pukna miting na rumai a artabar, pa i kepsen purum la ning la sisiurai, pa la otleng ning la lolou tingia. I migen lingir a logola anuna tena keles mani pa a keskes anunla ning la siuran a tabunla. 
MRK.11.16	Pa bel i noren tar a taraila sur lar los anunla ututnala na sisiurai ting na arpotor ana rumai a artabar. 
MRK.11.17	I asaer la mang, “Di ka tumus tari ana Buk Tabu manglarne,
MRK.11.17	‘Dir atong anuk a rumai mang a rumai a nunung sur a kaba tarai rop.’ 
MRK.11.17	Ika mulo ka tol lingir pasi sur ir arlar kama lar a ‘rumai anuna tena kinkinaula.’” 
MRK.11.18	A leklek na tena artabarla tetek e God taum ana tena asaerla tagun a Warkurai otleng la longori, pa la nuknuk sur ta ngas sur lar umkol e Iesu ono, anasa la matatani, anasa a tarai rop la kulkulan ana nuna asasaer.
MRK.11.19	Ning a rah ma, e Iesu taum ana nuna kakak a asasaer la han kusun a hanua Jerusalem.
MRK.11.20	Ana kobot ning ot, ning la ulak usaot e Jerusalem, la oroi mang a rakai a fig ka marang mitimo ot na wakwakirna usaot. 
MRK.11.21	Pa e Pita i nuk pas a warwara ane Iesu, pa i atai i mange, “Tena Asaer, oroi! A rakai a fig ning u warwara rakrakai tar teteki, ka marang rop.”
MRK.11.22	E Iesu i kelesi mange, “Mulor tortorot o e God. 
MRK.11.23	A atong momoli ta mulo, ning tik ir atai ta mangir ne mange, ‘Ur takakan, pa ur sirok parung usa latasi,’ pa bel i urmatana nuknuk, i tortorot mang dir tol asa ning ka atong tari, dir toli ot. 
MRK.11.24	Manglarning a atongi ta mulo a ututnala rop ning mulo nunung suri, mulor tortorot ka mang di ka saran tari ta mulo, pa dir saran tari ot.
MRK.11.25+MRK.11.26	“Ning mulo nunung, pa mulo nuk pas ta utna ning tik i tol laulau tari o mulo, mulor duman seni, sur e Tamamulo saot ana langit ir duman sen anumulo na toltol laulaula otleng.”
MRK.11.27	La hanot ulak saot e Jerusalem. Ning e Iesu i taltal ana rumai a artabar, a leklek na tena artabarla tetek e God, taum ana tena asaerla tagun a Warkurai pa a ningnigola la han teteki. 
MRK.11.28	La dekeni mange, “Esi na ngas a rakrakai ning u tol a ututnala ne ono? Esi i saran tar a rakrakai tam sur ur tol a ututnala ne?” 
MRK.11.29	E Iesu i keles la mange, “Iau otleng ar deken mulo ana ning a kabah. Pa ning mulor keles iau, io, ar atai mulo ana rakrakai ning a sira tol a ututnala ne ono. 
MRK.11.30	Mitahaia a baptais ning e Jon i baptais a taraila ono? Mitisaot ana langit, o tana taraila ka? Mulor atai iau.” 
MRK.11.31	Pa la warwara kumna pas mange, “Ning dalar atongi mang, ‘Mitisaot ana langit,’ ir keles dala ka mange, ‘I mangasa ning bel mulo tortorot onoi?’ 
MRK.11.32	Ika ning dalar atongi mange, ‘Tana taraila,’ a tarai lar balakut dala.” La matatan a taraila, anasa la rop la tortorot o e Jon mang i a propet. 
MRK.11.33	Pa la keles e Iesu mange, “Bel mila tasmani.” Pa e Iesu i atai la mang, “Iau otleng bel ar atai mulo ana rakrakai ning a sira tol a ututnala ne ono.”
MRK.12.1	E Iesu i asaer la ana ning a warwara larlar, mange, “Ning a barsan i oman tar a barim a wain, pa i tol alar tari. Tingui ana barim a wain ning, i kel tar a tung sur dir pas mirmiren tar a wana wain onoi, sur a polona ir hanot. Pa i tol a natar a rumai ning i tur usaot sur a tena tai alar. Lamur i saran tar kabah a barim a wain tana dingla na tarai a titol sur lar tai alari, pa i han ana ning a tinan. 
MRK.12.2	Ning a kalang ka sot sur dir git taum a wana wain, i sune sen ning a tena longor tetek a tarai a titol, sur ta wai ana nuna barim sur anunai otleng. 
MRK.12.3	Ika a tarai a titol la tong akes pasi, la umi, pa la sune ulak oros seni. 
MRK.12.4	Pa i sune sen ulak ning a tena longor tetek la, la um laulau tar a pukulna, pa la ame tari. 
MRK.12.5	A taman na barim i sune sen ulak ning a tena longor, la um amat seni ka. Lamur i sune sen ulak a galis, la um dingla na tarai, pa dingla la um amat la. 
MRK.12.6	Ning kama i kes teteki, a natnalik ot, i mang kol suri. I sune seni tetek la, pa i nuki mang lar hanrawai e natnalik. 
MRK.12.7	Ika a tarai a titol la warwara taum pas mange, ‘I ma ning ir keles e tamana, imaine i han ute. Mulo lamut, dalar um amati, sur anundalai ma a barim a wain.’ 
MRK.12.8	Pa la tong akes pasi, la um amati, pa la migen purum seni kusun a barim.
MRK.12.9	“Asa ning a taman na barim ir toli? Ir hanot pa ir um amat sen a tarai a titol, pa ir saran tar kabah a barim tetek dingla masik.
MRK.12.10	Mangmangasa, bel mulo was a warwara ne ana Buk Tabu? I atongi mange,
MRK.12.10	‘A hat ning a tena tol rumaila la kepseni,
MRK.12.10	i ot ning a ngangaten a hat ning di tol a rumai ono.
MRK.12.11	A utna ne a Leklek ot ka tol tari,
MRK.12.11	pa i wakak kol ana numila na tatatai.’” 
MRK.12.12	A ningnigola anuna tarai Juda la tai sur ta ngas sur lar tong akes pas e Iesu ono, anasa la tasmani mang i atong ka a warwara larlar ne on la. Ika la matatan a kunum a tarai. Pa la tur pas kusuni, pa la han.
MRK.12.13	La sune sen a Parisaiola, taum ana halalna e Herot tetek e Iesu sur lar alamlami sur anuna ta warwara lar tiwi ono. 
MRK.12.14	Ning la hanot teteki, la atai i mange, “Tena Asaer, mila tasmani mang u a tostos a barsan. Bel u matmataut ana sa ning a tarai la atongi hom, anasa a ginim i arlar rop ka tetek a tarai rop, pa u asaer momol la ana ngas ane God ana momolna. Mangmangasa, i tostos sur dir saran a totokom tetek a Sisar
MRK.12.15	Dalar sarani, o gong?” I tasman lalan anunla na asasongo, pa i deken la mange, “I mangasa ning mulo mang sur mulor toho iau? Ta mani ute ar oroi.”
MRK.12.16	Pa la saran tar ning a mani tana. Pa i deken la mange, “A manar pa a tumtumus ne ono anesi?” La kelesi mange, “Anuna Sisar.” 
MRK.12.17	E Iesu i atai la, “Asa ning anuna Sisar mulor sarani tetek a Sisar, pa asa ning ane God mulor sarani otleng tetek e God.” Ning la longori, la kulkulan kol ono.
MRK.12.18	A Sadusila ning la sira puai ka mang bel ta lalaun ulak kusun a minat, la han tetek e Iesu, pa la dekeni mange, 
MRK.12.19	“Tena Asaer, e Moses i tumus tari tan dala mange, ning ta barsan ir mat pas kusun anuna hane, pa bel ta natundiau, io, e tasnalik ir ben pasi pa ir taulai i, sur ir aitna tar al kakakla ana risana e tasnalik ning ka mat. 
MRK.12.20	Ning a kabaitas, dionomahis a barsan rop ka. A ningnigona i taulai, pa i mat kusun anuna hane, pa bel ta natundiau. 
MRK.12.21	Pa a areur a tasnalik kale i taulai a hane ning, i le i mat ka kusuni, pa bel ta natundiau. Mang otleng larning tetek a natolna. 
MRK.12.22	La rop dionomahisla, la taulai i, ika a hane ning bel i agon tar ta kaklik on la. Pa a hane i mat murmur tan la rop. 
MRK.12.23	Ana lalaun ulak kusun a minat, anesi momolma a hane ning? Anasa dionomahis la rop la ka taulai tari.”
MRK.12.24	E Iesu i keles la mange, “Mulo rongo kol, anasa bel mulo tasman a Buk Tabu pa a rakrakai e God otleng. 
MRK.12.25	Ning a tarai lar laun ulak kusun a minat, bel lar taulai ulak, lar arlar kama ana angelola saot na langit. 
MRK.12.26	Ning mulo puai mang a minatla bel lar laun ulak kusun a minat, mangmangasa belot mulo was a Buk ane Moses ning i warwara ana rakai ning i sot? E God i atongi tetek e Moses mange, ‘Iau a God ane Abraham, a God ane Aisak pa a God ane Jekop.’ 
MRK.12.27	Mulo rongo kol. E God bel a God anuna minatla, a God anuna lalauna ot.”
MRK.12.28	Ning a hala tena asaerla tagun a Warkurai i hanot, pa i longor e Iesu taum ana Sadusila la warwara. I longori mang e Iesu i keles wakak la, pa i dekeni mange, “Esi na warkurai i ngangaten tan la rop?” 
MRK.12.29	E Iesu i kelesi mange, “Ine a ngangaten a warkurai momol, ‘A tarai Israella mulor longori, a Leklek anundala God i takai sot ka. 
MRK.12.30	Mulor maris a Leklek anumulo a God ana balamulo rop, a ingumulo rop, a nuknukimulo rop, pa a rakrakaimulo rop.’ 
MRK.12.31	A naurna i mange, ‘Ur maris a halim larning u maris u ot.’ 
MRK.12.31	Bel ta warkurai i itna ana naur a warkurai ne.”
MRK.12.32	A tena asaer tagun a Warkurai i atai e Iesu mange, “I momol ot, Tena Asaer. I tostos anum a warwara, mang e God i takai sot ka, pa bel tik ulak ma. 
MRK.12.33	Dalar maris e God ana balandala rop, a nuknukindala rop, pa ana rakrakaindala rop, pa dalar maris a halalindala larning dala maris dala ot. Ning dalar mur naur a warkurai ne, i ngangaten kol ana artabarla ning dala sarani tetek e God, pa a artabarla ning di tun seni.”
MRK.12.34	Ning e Iesu i oroi mang i warwara na tastasman, i atai i mange, “Bel u bakbak kusun a matanitu ane God.” Pa bel ma tik i han teteki ana ta kabah, anasa la matmataut.
MRK.12.35	E Iesu i asaer la ting na rumai a artabar, i atongi mange, “I mangasa ning a tena asaerla tagun a Warkurai la atongi mang a Karisito a nat e Dewit? 
MRK.12.36	A Talngan Tabu i nigon e Dewit pa i atongi mange,
MRK.12.36	‘A Leklek i atai anuk a Leklek mange,
MRK.12.36	“Ur kes ting na sot a kuk,
MRK.12.36	tuk ning ar tolsot pas anum na hiruala
MRK.12.36	sur lar kes nahai anum a warkurai.” ’
MRK.12.37	E Dewit ot i atong a Karisito mang anuna Leklek. Ning i manglarning, io, di tamana mangmangasa?”
MRK.12.37	A tnan kunum a tarai la gas kol ning la longor a warwara ane Iesu.
MRK.12.38	Ning i asaer la, i atongi mange, “Mulor wetewete ana tena asaerla tagun a Warkurai. La mang sur lar taltal taum ana wakak a kaenla, pa la mang sur a tarai lar hanrawai la ting na pukna na han taum. 
MRK.12.39	Pa la mang sur a keskesla salanigo na rumai lotula, pa a keskesla salanigo ana ngasa. 
MRK.12.40	La sira amus a gongon anuna laola, pa la sira laes na tol a barbara a nunungla. Ir itna kol a warkurai ane God tetek la.”
MRK.12.41	E Iesu i kes milau tar a pukna na susua mani ting na rumai a artabar, pa i oroi a taraila ning la sua anunla mani onoi. Galis a tena gongon la sua a tnan mani ana pukna na susua mani. 
MRK.12.42	Ika ning a kapan na lao, i sua tar ka naur a toia ana pukna na susua mani. 
MRK.12.43	Pa e Iesu i kabah pas anuna kakak a asasaerla teteki, pa i atai la mange, “A atong momoli ta mulo, a kapan na lao ne, ka saran tar a tnan mani tan la rop ne. 
MRK.12.44	La saran tukna tar ka ana gongon anunlai, ika a lao ne, i kapan, i saran arop sen asa ning ir toh pas anuna keskes.”
MRK.13.1	Ning e Iesu i purum kusun a rumai a artabar, ning tagun a nuna kakak a asasaerla i atai i mange, “Oroi, Tena Asaer! A wakak a rumaila ne, di toli ana tatatnan hatat!” 
MRK.13.2	Pa e Iesu i atai i mange, “U oroi a tatatnan rumaila ne? Kaning lamur bel ir naur a hat diar pala taun, dir regen siksiklik sen la.”
MRK.13.3	Ning e Iesu i kes tisaot ana Mangir na Oliw ning dir tai solsol sur a rumai a artabar, e Pita, Jems, Jon pa e Endru la deken kumnani mange, 
MRK.13.4	“Ur atai mila, nangse a ututnala ne ir hanot? Pa asa akinalang ana ututnala ning i milau sur lar hanot?” 
MRK.13.5	E Iesu i atai la mange, “Mulor tai alar mulo, sakana tik ir asongo pas mulo. 
MRK.13.6	A galis lar hanot ana risak, lar atongi mange, ‘Iau a Karisito,’ pa lar asongo pas al galis. 
MRK.13.7	Ning mulor longor a harumla pa a arkaltai ana harumla, gong mulo mangasa tar, anasa a ututnala ne lar hanot nigo, ika a ararop ana rakrakan hanua belot. 
MRK.13.8	Ning a mangis a tarai ir tur na harum sur ning a mangis, pa ning a matanitu ir tur na harum sur ning a matanitu. Pa a mamaisla pa a tnan munurak ir hanot ting na hanhanuala. A ututnala ne i arlar ana turpas a kilkilang na kankan ana hane sur ir agon.
MRK.13.9	“Mulor tai alar mulo. A tarai lar dat pas mulo tetek a tena warkuraila, pa lar dapis mulo ting na rumai lotula. Mulor tur ana warkurai lanigo tana tatatnan ningnigola pa a kingla, kamkamna hok. Pa mulor warwara talapor hok tan la. 
MRK.13.10	Dir warawai nigo ana Wakak a Warwara tetek a mangis a taraila rop. 
MRK.13.11	Ning lar dat pas mulo sur a warkurai, gong mulo nuknuk nigo sur asa ning mulor atongi. Ana tuka mahis a kamis ning mulor atong ka a warwara ning di anuknuk tari ta mulo, anasa bel mulo ning mulor warwara, a Talngan Tabu ot.
MRK.13.12	“Tik ir malmaling sen ta tasnalik sur dir umkoli, pa ta barsan ir malmaling sen ta natnalik sur dir umkoli. Pa a kakakla lar tur na rakrakai tetek na tamtamanla pa na kabatnanla, pa lar malmaling sen diau sur dir umkol diau. 
MRK.13.13	Pa a tarai rop lar nget mulo anasa ana risak, ika tik ning i tur rakrakai tuk ana araropna, e God ir alaun pasi.
MRK.13.14	“Mulor oroi ning a laulau a utna kol ir hanot, ir kes ana pukna ning bel i toh pasi sur ir kes ano, pa ir alaulau a pukna ning. (Esining ir was a warwara ne, i wakak sur ir talapor ono.) Ono ot ning, la ning la kes ana papar Judia, lar liu usaot ana mangirla. 
MRK.13.15	Pa ning tik ir kes saot ana nuna rumai, ning ir purum, gong i kas sur ir los pas ta utna saui. 
MRK.13.16	Pa ning tik ir kes ting na barim, gong ma i han ulak utumo lahanua sur anuna ta kaen. 
MRK.13.17	Ana pukakiarla ning, ir laulau kol tetek a tiananla, pa la otleng ning la aresus. 
MRK.13.18	Mulor nunung sur gong a utna ne ir hanot ana kalang na kotkoto. 
MRK.13.19	Anasa ana pukakiarla ning, ir itna kol a mamahatla. Ir itna kol ana mamahatla ning i sira hanot ana rakrakan hanua, turpasi ning e God i akes a rakrakan hanua tuk ne, pa lamur otleng bel ta mamahat ir arlar ono. 
MRK.13.20	Nadek ning a Leklek bel ir kutus purum a pukakiarla ning, bel tik kakat ir laun. Ika ka kutus purum seni sur la ning ka aslang pas la, lar laun.
MRK.13.21	“Ana pukakiarla ning, ning tik ir atongi ta mulo mange, ‘Oroi, a Karisito ine!’ pa ir atongi mange, ‘Oroi, numo ia!’ gong mulo tortorot onoi. 
MRK.13.22	Anasa al tena asasongo na Karisito, pa tena asasongo na propetla lar hanot, lar tol al akinalang pa al utnala na kulkulan sur lar asongo a taraila ning e God i aslang pas la, ngadek lar tolsot on la. 
MRK.13.23	Mulor wetewete! Ne ia ka atai nigon tar mulo ana ututnala rop ning ir hanot!
MRK.13.24	“A mamahatla ning ir rarop, pa ana pukakiarla ning,
MRK.13.24	‘a kamis ir mormorom,
MRK.13.24	a kalang bel ir sasai,
MRK.13.25	a nangnangla lar punga purum misaot na langit,
MRK.13.25	pa a ututnala tisaot na langit lar gulgule.’ 
MRK.13.26	“Ana tuka mahis a kamis ning, a tarai lar oroi a Nat a Barsan ir hanot ana laukap taum ana tnan rakrakaina pa a matatar. 
MRK.13.27	Pa ir sune anuna na angelola sur lar ben taum a taraila ning i aslang pas la miting na diat a matana wuwu, miting na ris a rakrakan hanua tuk utumo otleng ana ning a ris a rakrakan hanua.
MRK.13.28	“Mulor asasaer ana rakai a fig. Ning a rakrakanala ir gomo pa a pakpakana ir tapalas, mulor tasmani mang a kalang na laplapang ka milau. 
MRK.13.29	Mang otleng larning, ning mulor oroi a ututnala ning ia ka warwara tar ono ir hanot, mulor tasmani mang a pukakiar ka milau. 
MRK.13.30	A atong momoli ta mulo, a taun taraila ne kanet la laun pa a ututnala rop ne ir hanot. 
MRK.13.31	A langit pa a rakrakan hanua diar rarop, ika anuk a warwarala bel ir rarop.
MRK.13.32	“Bel tik ir tasman a pukakiar pa a tuka mahis a kamis a ututnala ning ir hanot. A angelola saot na langit bel la tasmani, pa e Natnalik otleng bel i tasmani, e Tamana ka i tasmani. 
MRK.13.33	Mulor wetewete, pa mulor tai alar mulo, anasa bel mulo tasmani nangse a ututnala ne ir hanot.
MRK.13.34	“I arlar ana ning a barsan i sang sur ir han ana ning a tinan. I saran tar anuna rumai tetek anuna tarai a longor, sur lar tai alari. I saran taktakai a titol tan la rop, pa i atai a barsan ning na taman sur ir tai alar, pa i han.
MRK.13.35	“Ika mulor wetewete, anasa bel mulo tasmani nangse a tamana rumai ir hanot, ana rah, o ana tnan morom, o ana lar ning a kok i kurkurirakuk, o ana kobot. 
MRK.13.36	Sakana ir hanot kulkulan, pa ir pastetek mulo kaning mulo borbor duman. 
MRK.13.37	Asa ning a atai mulo ono, ar atai a taraila otleng mang: Mulor tai alar mulo!”
MRK.14.1	Naura pukakiar lanigo ana lotu na Han Lakai, pa ana lotu na bret ning belal is ono, a leklek na tena artabarla tetek e God taum ana tena asaerla tagun a Warkurai la nuknuk sur ta ngas sur lar tong kumnan pas e Iesu pa lar umkoli. 
MRK.14.2	La atongi mange, “Gong dala toli ana lotu, sakana a tarai lar arsakai.”
MRK.14.3	E Iesu kaning ot e Betani, ana rumai ane Saimon, esaning lanigo i kurah ana lepra. Kaning ot i hangan, ning a hane i hanot teteki taum ana koto na tomtobo ning di atongi mang a nad. I ngangaten, pa kaning ana koto di toli ana hat. I pagal sen a matana koto, pa i peki ana pukul e Iesu. 
MRK.14.4	Dingla na tarai ning la kes tingia, la balakut pa la awara artalai mange, “Sur asa ning di amus oros ka a tomtobo ne? 
MRK.14.5	I toh pasi sur dir siurani, pa dir kubas a mani i arlar lar a arlou ana ning a rau ning di titol pasi, sur dir tabar a kapan a taraila ono.” Pa la balakut a hane ning.
MRK.14.6	E Iesu i atai la mange, “Mulo noreni. Sur asa mulo atapunuki? I ka tol tar a wakak a toltol hok. 
MRK.14.7	A kapan na tarai la laun taum ot o mulo. Ning mulo mang sur mulor awakak la, mulor toli ka. Ika iau bel ar kes tikin taum o mulo. 
MRK.14.8	I ka tolsot pas a utna ning i toh pasi sur ir toli. I pek tar a tomtobo ana palaok sur ir sang nigon iau sur anuk a pukakiar na minat. 
MRK.14.9	A atong momoli ta mulo, ting ana rakrakan hanua rop, ning dir warawai ana Wakak a Warwara, dir warwara otleng ana utna ne a hane ka tol tari hok, sur a risana ir tur na akinalang.”
MRK.14.10	E Judas Iskariot, takai tagun a ning a bonot pa pisir naur a kakak a asasaerla, i han tetek a leklek na tena artabarla tetek e God, sur ir tuam tar e Iesu tetek la. 
MRK.14.11	Ning la longori, la gas, pa la lele sur lar lowi. Pa e Judas i nuknuk sur ta ngas ning ir tuam tar e Iesu onoi.
MRK.14.12	Ana ningnigo na pukakiar ana lotu na bret ning bel ta is ono, ning di sira umkol a natnatara sipsip onoi sur a lotu na Han Lakai, a kakak a asasaerla ane Iesu la dekeni, “U mang sur milar han utaha, sur milar sang pas a utna na hangan sur u ana lotu na Han Lakai?” 
MRK.14.13	I sune sen naur tagun anuna kakak a asasaerla, pa i atai diau mange, “Mur kas usaot e Jerusalem. Pa ning a barsan i los a tnan koto na malum, ir songo mu, pa mur muri. 
MRK.14.14	Ning ir kas ana ta rumai, mur atai a tamana rumai mange, ‘A Tena Asaer i atongi mang: Kanaha a tuka rumai ning mila taum ana nuk a kakak a asasaerla, milar ien a utna na hangan na Han Lakai ano?’ 
MRK.14.15	Pa ir asangan tar mu ana tnan tuka rumai tisaot, ning di ka sang tari, pa mur sang a utna na hangan ano.” 
MRK.14.16	Naura kaklik asasaer dia han usaot e Jerusalem, pa dia pastetek rop ot a ututnala ning e Iesu i atong tari tan diau. Pa dia sang a utna na hangan na Han Lakai.
MRK.14.17	Ning a rah ma, e Iesu taum ana nuna ning a bonot pa pisir naur a kakak a asasaer la hanot. 
MRK.14.18	Kaning ot la hangan, i atongi mange, “A atong momoli ta mulo, ning a halim mulo ir tuam tar iau, takai ot tagun mulo ne dala hangan taum.”
MRK.14.19	La balmamahat, pa la rop taktakai la dekeni mange, “Belsur iau ngadek?” 
MRK.14.20	Pa e Iesu i keles la mange, “Takai tagun mulo ot ning a bonot pa pisir naur, ning mia amurung amia naur a bret taum ana dis. 
MRK.14.21	A Nat a Barsan ir hirua larning di ka tumus tari ana Buk Tabu. Ika ir laulau kol tetek a barsan ning ir tuam tari. Ir wakak kol ning bel di agon tari sur gong i kilang a kankan ana warkurai.”
MRK.14.22	Kaning ot la hangan, e Iesu i los pas a bret, i atong wakak pas onoi, i kibiki, pa i tabar anuna kakak a asasaerla ono. I atongi mang, “Mulor kubasi, ine a palaok.” 
MRK.14.23	Lamur i los pas a kap, i atong wakak pas onoi, i sarani tan la, pa la rop la hisop taguni. 
MRK.14.24	I atai la, “Ine a sulukik, a kunubus i dat taum tar e God pa taraila. A sulukik ne i tapek sur a galis. 
MRK.14.25	A atong momoli ta mulo mang, belar hisop ulak ta wain, tuk ning ar hisop a tona wain ting na matanitu ane God.”
MRK.14.26	Pa la saken pas ning a saksak a lotu, pa la purum usaot ana Mangir na Oliw.
MRK.14.27	E Iesu i atai la mange, “Mulo rop mulor han pas kusun iau, larning di ka tumus tari ana Buk Tabu mang,
MRK.14.27	E God i atongi mange, ‘Ar umkol a tena tai alar a sipsip,
MRK.14.27	pa a sipsipla lar liu sarara.’ 
MRK.14.28	Ika ning a ka kamtur ulak kusun a minat, ar nigo utumo e Galili.”
MRK.14.29	E Pita i atai i mange, “Ning la rop lar han kusun u, iau bel.” 
MRK.14.30	E Iesu i atai i mange, “A atong momoli tam, onone ana morom, ning a kok belot ir areur a kurkurirakuk, ur munatol na puai mang bel u tasman iau.” 
MRK.14.31	Ika e Pita i warwara rakrakai teteki mange, “Bel ar puai sen u. Madeki ar mat taum hom.” A kakak a asasaerla rop otleng la atongi manglarning.
MRK.14.32	E Iesu taum ana nuna kakak a asasaer la hanot ting ana ning a pukna di atongi e Getsemani, pa i atai la mange, “Mulor kes te, pa iau ar nunung pas.” 
MRK.14.33	Pa i ben e Pita, e Jems pa e Jon. Ana mahis a pukakiar ning i kilang a tnan balmamahat pa i nuknuk kol. 
MRK.14.34	I atai ditol mange, “A balmamahat ting na inguk i laulau kol, pa milau ar mat ono. Mutol ar kes ot te, pa mutol ar tai alar.”
MRK.14.35	I han siklik utisa, i punga tuntudu ting lapiu, pa i nunung sur a mahis a pukakiar na mamahat ir han lakai, ngadek ning ir wakak manglarning. 
MRK.14.36	I nunung mange, “Tata, Tata, a ututnala rop i toh pas u sur ur toli, ur kepsen a mamahat a kap ne kusun iau. Ika gong u mur a nuknukik, ur mur ot a nuknukim.”
MRK.14.37	Ning i ulak, i oroi ditol ka borbor duman. I deken e Pita mange, “Saimon, kaning ot u borbor duman? Bel ur tolsot sur ur tai alar ana tik ta mahis a pukakiar ka? 
MRK.14.38	Mutol ar tai alar, pa mutol ar nunung, sur gong mutol punga ana larlarla. A ingumutol i mang sur ir longor, ika a palaomutol i ngol.”
MRK.14.39	Pa i han, pa i nunung ulak ana nunung ning ka atong tari kabah. 
MRK.14.40	Ning i ulak, i oroi ditol ka borbor duman kale, anasa a matanditol i sulam kol. Bel ditol tasman asa ning ditol ar kelesi ono. 
MRK.14.41	Ning i aretol a tinan anunai tetek ditol, i atongi mange, “Mutol ar borbor liklik kama? I sot ka! A tuka pukakiar ka hanot. Oroi, di ka tuam tar a Nat a Barsan ting ana kuna tena laulaula. 
MRK.14.42	Mutol tur, dalar han! Oroi, a barsan ning ir tuam iau imaine.”
MRK.14.43	Kaning ot e Iesu i warwara, e Judas, ning tagun a ning a bonot pa pisir naur a kakak a asasaerla, i hanot taum ana kunum a taraila. La los a liwanla na harum taum ana puka buturla. A leklek na tena artabarla tetek e God, taum ana tena asaerla tagun a Warkurai pa a ningnigola la sune la. 
MRK.14.44	Esaning ir tuam tar e Iesu ka atai nigon tar a kunum a tarai ana akinalang ning ir toli o e Iesu mange, “Esining ar goro i, i ot ning. Mulor tong akes pasi, mulor ben maskan pasi pa mulor tai alar wakaki.”
MRK.14.45	Pa e Judas i han kapit tetek e Iesu, pa i atai i mange, “Tena Asaer!” Pa i goro i. 
MRK.14.46	A tarai la dat pas e Iesu pa la tong akesi.
MRK.14.47	A halinla ning i tur milau, i lasur pas anuna liwan na harum, pa i umsem a talngana tena longor anuna ningnigo na tena artabar tetek e God. 
MRK.14.48	Pa e Iesu i atai la mang, “Mangmangasa, ngadek iau a tnan tena harum pa kinkinau, pa ne mulo hanot taum ana liwanla na harum pa a puka buturla sur mulor tong akes iau? 
MRK.14.49	Ana pukakiarla rop dala kes taum ana rumai a artabar, a sira asaer a taraila, pa bel mulo tong akes iau. Ika di toli larne sur dir tolsot pas a warwara ting na Buk Tabu.” 
MRK.14.50	Pa a kakak a asasaerla rop la liu pas kusuni.
MRK.14.51	Ning a barman, i mermer pas ka ana kaen, i mur e Iesu. La tong akes pasi, 
MRK.14.52	i migen sen anuna kaen, pa i liu mengere kama.
MRK.14.53	La ben pas e Iesu tetek a ningnigo na tena artabar tetek e God. Pa a leklek na tena artabarla rop tetek e God, a ningnigola, taum ana tena asaerla tagun a Warkurai la hanot taum tingia. 
MRK.14.54	E Pita i mur amon e Iesu, ika i bakbak ot, pa i kas ting na pukna anuna ningnigo na tena artabar tetek e God. Pa i marnan a iah taum ana tena tai alarla.
MRK.14.55	A leklek na tena artabarla tetek e God, taum ana tarai a kiwung rop la tai sur ta rongo ning e Iesu ka tol tari, sur lar tiwi ono, pa lar umkoli, ika bel la tai pas ta utna. 
MRK.14.56	A galis la atong a asasongo na warwara o e Iesu, ika anunla na warwara bel i han taum. 
MRK.14.57	Dingla na tarai la tur pa la atong a asasongo na warwara o e Iesu mange, 
MRK.14.58	“Mila longori i atongi mange, ‘Ar regen sen a rumai a artabar ne ning a tarai la toli, pa ana natol a pukakiar ka ar tol pas tik ning bel a tarai la toli.’” 
MRK.14.59	Ika anunla na warwara otleng bel i han taum.
MRK.14.60	A ningnigo na tena artabar tetek e God i tur salanigo tan la, pa i deken e Iesu mange, “I mangasa, bel ur keles a warwarala na artitiu ne tetek u?” 
MRK.14.61	Ika e Iesu bel i warwara. A tena artabar ne i deken ulaki mange, “U a Karisito, a Nat e God, ning i ngis, o bel?” 
MRK.14.62	E Iesu i kelesi mange, “Iau ot ning, pa lamur mulor oroi a Nat a Barsan ir kes ana ris a sot a kuna e God, ning i rakrakai kol, pa ir hanot ana laukap misaot na langit.”
MRK.14.63	A ningnigo na tena artabar i dat silir anuna kaen ot, pa i atongi mange, “Dala mang ulak sur ta warwara na artitiu sur asa? 
MRK.14.64	Mulo ka longor tar anuna na warwara laulau o e God. Asa mulo nuki?” Pa la rop la malmaling sur dir umkol e Iesu. 
MRK.14.65	Dingla na tarai tagun la, la namsan e Iesu, la poroi alar tar a matana, la tubuli pa la atai i mange, “U a propet, atai mila, esining i tubul u!” A tena tai alarla la ben pasi pa la umi.
MRK.14.66	Ning e Pita kanumot lapiu ana rumai, ning a hane, a tena titol anuna ningnigo na tena artabar tetek e God i hanot. 
MRK.14.67	Ning i oroi e Pita kaning i marmarim, i ngoson rakrakai i, pa i atai i mange, “U otleng u keskes taum o e Iesu a te Nasaret.” 
MRK.14.68	Ika i puai mange, “Bel a tasman asa ning u warwara ono, pa bel a talapor ono.” Pa i purum utumo ana taman na woroh. Pa a kok i kurkurirakuk kakat. 
MRK.14.69	A hane ning i oroi ulak pasi, pa i atai la ning la tur tingia mange, “A barsan ne i otleng takai tagun la.” 
MRK.14.70	E Pita i puai ulak.
MRK.14.70	Lamur siklik, la ning la tur milau e Pita, la atai i mange, “A momolna ot, u otleng takai tagun la, anasa u a te Galili.” 
MRK.14.71	Pa i lele tetek la, i atongi mange, “E God ir warkurai laulau iau ning ar asongo. Bel a tasman a barsan ning mulo warwara ono.” 
MRK.14.72	Pa a kok i munaur na kurkurirakuk kakat. Pa e Pita i nuk pas a warwara ning e Iesu ka atong tari tana mange, “Ning a kok belot ir areur a kurkurirakuk, ur munatol na puai mang bel u tasman iau.” I nuk pasi pa i tangis kol.
MRK.15.1	Kabakiar kobot ning ot, a leklek na tena artabarla tetek e God, a ningnigola, pa a tena asaerla tagun a Warkurai taum ana tarai a kiwung rop, la warwara taum. La dot pas naur a kuna e Iesu, la ben pasi pa la saran tari ta e Pailat. 
MRK.15.2	E Pailat i dekeni mange, “U a King anuna tarai Juda?” Pa e Iesu i kelesi mange, “Lar ot ning u ka atongi.” 
MRK.15.3	A leklek na tena artabarla tetek e God la tiu e Iesu ana galis a utna. 
MRK.15.4	E Pailat i deken ulaki mange, “Bel anum ta warwara na arkeles? Oroi, a galis a utna kol la tiu u ono.” 
MRK.15.5	Ika e Iesu bel i kelesi ana ta warwara, pa e Pailat i kulkulan.
MRK.15.6	Ana lotula rop na Han Lakai, e Pailat i sira pak sen ta mainla ning i dodot ning a tarai la nunung suri. 
MRK.15.7	Ning a barsan a risana e Barabas i kes ana rumai dodot. A halinla ning la harum taum ana matanitu, pa la umkol a taraila ana arsakai. 
MRK.15.8	Ning a kunum a tarai la hanot tetek e Pailat, la nunungi mang ir pak sen ulak ta mainla ning i dodot. 
MRK.15.9	Pa e Pailat i deken la mange, “Mulo mang sur ar pak sen a ‘king anuna tarai Juda’ tetek mulo?” 
MRK.15.10	I atongi manglarne anasa ka tasmani mang a leklek na tena artabarla tetek e God la saran tar e Iesu teteki ana nuknuk laulau. 
MRK.15.11	Ika a leklek na tena artabarla tetek e God la angongos a kunum a tarai sur lar nunung e Pailat sur ir pak sen tar e Barabas tetek la. 
MRK.15.12	E Pailat i deken ulak la mange, “Asa ning ar toli o esane ning mulo atongi mang a king anuna tarai Juda?” 
MRK.15.13	Pa la kukuk rakrakai mange, “Sai ahati ana rakai kutus!” 
MRK.15.14	E Pailat i deke mang, “Sur asa? Esi na rongo ning ka tol tari?” Ika la kukuk rakrakai ka mange, “Sai ahati ana rakai kutus!” 
MRK.15.15	E Pailat i mang sur ir agasgas a taraila, pa i pak sen e Barabas tetek la. Ning di ka dapis tar e Iesu, e Pailat i saran seni sur lar sai ahati ana rakai kutus.
MRK.15.16	A tarai a harum la ben e Iesu utisaui ana woroh ana tnan rumai anuna ningnigo, pa la kabah arop pas a kunum a tarai a harum. 
MRK.15.17	La apipis tari ana kubar a kaen, la gonoi pas a inau ning a suksukna pa la sua tari ana pukulna arlar ana kukuh anuna king.
MRK.15.18	Pa la turpas a arkabah teteki mange, “U a king anuna tarai Juda!” 
MRK.15.19	La dapis a pukulna ana rakai, la namsani, la kes ana bokona hanla pa la saran a hanrawai teteki. 
MRK.15.20	Ning la ka morot pas onoi, la paksen a kubar a kaen kusuni. La apipis ulaki taum ana nuna kaenla, pa la ben purumi sur dir sai ahati ana rakai kutus.
MRK.15.21	Ting na ngas a tena harumla la pastetek pas ning a barsan a risana e Saimon, a te Sairini, e tamana e Aleksander pa e Rupus, i han kusun ning a hanua sur ir han usaot e Jerusalem. La angongosi sur ir los a rakai kutus ane Iesu.
MRK.15.22	La ben e Iesu sur a pukna ning di atongi e Golgata, a kamkamna “Pukna na Lasana Pukulna.” 
MRK.15.23	La saran a wain tana, ning di sua taumi ana mira, ika bel i hisopi. 
MRK.15.24	La sai ahat tari ana rakai kutus. La asauran pas anuna na kaenla ana pilai laki, sur esi on la ir los ta kaen.
MRK.15.25	La sai ahati ana rakai kutus ana sihuk a mahis a kamis ana kobot. 
MRK.15.26	La tumus a warwara na artitiu onoi saot ana rakai kutus manglarne,
MRK.15.26	“
MRK.15.27+MRK.15.28	La sai ahat otleng naur a tena kinkinau taum ono ana naur a rakai kutus, takai ana sot a kuna, pa takai ana kair.
MRK.15.29	Pa la ning la han bolos e Iesu, la hanani pa la halalen pukulunla teteki. Pa la atongi mange, “U ma ning u atongi mang ur regen sen a rumai a artabar, pa ur tol ulak pasi ana natol a pukakiar, 
MRK.15.30	purum kusun a rakai kutus pa ur alaun u.” 
MRK.15.31	A leklek na tena artabarla tetek e God taum ana tena asaerla tagun a Warkurai la otleng la morot o e Iesu. La awara artalai tan la mange, “I alaun pas a taraila masik, ika i ot bel ir alaun lar pasi. 
MRK.15.32	Ning i a Karisito, a King anuna tarai Israel, ono otne ir purum kusun a rakai kutus, sur dalar oroi, pa dalar tortorot onoi.” Pa diau otleng, ning di sai ahat tar diau ana naur a rakai kutus ting na pirna, dia hanani.
MRK.15.33	Ana mahis a kamis tostos, a hanhanua rop i mormorom tuk ana natola mahis a kamis ana rah. 
MRK.15.34	Ana natola matanakamis ana rah ning, e Iesu i kukuk rakrakai mange, “Eloi, Eloi, lema sabakatani?” A kamkam a warwara ne i manglarne, “Anuk a God, anuk a God, i mangasa ning u han kusun iau?” 
MRK.15.35	Dingla na tarai ning la tur milau, la longori pa la atongi mange, “Longori, i arkabah sur e Elaija.” 
MRK.15.36	Ning a barsan i dun pa i los pas ning a utna i sira dop akes a malum. I amurung pasi ana wain ning i nginngin, i sua i ana rakai pa i tuslani usaot sur e Iesu ir hisop. Pa i atai la mange, “Nanani, dalar oroi, sur ning e Elaija ir hanot sur ir los purum pasi kusun a rakai kutus, o bel.” 
MRK.15.37	E Iesu i kukuk rakrakai pas, pa i sua sen a malwasna.
MRK.15.38	A kaen na babat kutus tingui na rumai a artabar i taradak potor, turpasi misaot tuk tumot lahin. 
MRK.15.39	A ningnigo anuna tena harumla i tur salanigo ta e Iesu, i longor e Iesu i kukuk, pa i oroi a ngas a minat anunai, pa i atongi mange, “I momol ot, a barsan ne a Nat e God.”
MRK.15.40	Dingla na gurarala otleng la ororoi miting na bakbak. Ting na arpotor inla, e Maria Magdalen, pa e Salome pa e Maria otleng tana e Josep pa e Jems a barman. 
MRK.15.41	Ditol ne ditol murmur e Iesu ning i kes Galili, pa ditol sira nangani. Pa a galis a gurarala otleng, ning la han taum onoi usaot e Jerusalem, la kes tingia.
MRK.15.42+MRK.15.43	Ning a barsan a risana e Iosep, a te Arimatea, takai tagun a tarai a kiwung, a tnan barsan ning a tarai la hanrawai i, i arnanai sur a matanitu ane God. Ning a rah ma ana pukakiar asang, a pukakiar lanigo ana Pukakiar Sabat, i han tetek e Pailat, bel i matmataut, pa i nunung sur a minat e Iesu. 
MRK.15.44	E Pailat i kulkulan ning i longori mang e Iesu ka mat. I kabah pas a ningnigo anuna tena harumla, i dekeni mange, “E Iesu ka mat?” 
MRK.15.45	Ning ka mananos pas tana ningnigo ne, i malmaling sen a minat e Iesu tetek e Iosep. 
MRK.15.46	E Josep i lou pas a wakak a kaen, i los purum pas e Iesu, pa i poroi pasi ana kaen ning. Lamur i akas tari ana kulam a minat, ning di ka kot tari ana ris a hat, pa i lingir alar a taman ana kulam a minat taum ana tnan hat. 
MRK.15.47	E Maria Magdalen pa e Maria, tana e Josep, dia oroi a pukna ning di aborbor e Iesu ono.
MRK.16.1	Ning a Pukakiar Sabat ka rop, e Maria Magdalen, pa e Maria tana e Jems, pa e Salome ditol lou pas a ututnala ning i tomtobo sur ditol ar atomtobo a minat e Iesu ono. 
MRK.16.2	Ana kobot ning ot ana ningnigo na pukakiar ana wik, ditol han sur a kulam a minat. 
MRK.16.3	Ning ditol han amon ditol deken artalai ditol, “Esi ma ir nangan datol sur ir lingir sen a hat numo kusun a taman ana kulam a minat?” 
MRK.16.4	Ning ditol tai tostos utumo, ditol oroi mang di ka lingir sen a tnan hat ning. 
MRK.16.5	Ning ditol kas uting na kulam a minat, ditol oroi ning a barman, i kes tar ana sot a kunditol, i mermer taum ana kokok a kaen. Pa ditol matmataut.
MRK.16.6	I atai ditol mange, “Gong mutol matmataut. A tasmani mang mutol tai sur e Iesu a te Nasaret, esining di sai ahat tari ana rakai kutus. Belbel i ma te, ka laun ulak. Mutol oroi a pukna ne di aborbor tari ano. 
MRK.16.7	Mutol han, mutol ar atai anuna na kakak a asasaerla pa e Pita otleng mange, ‘E Iesu ir nigo utumo e Galili. Mulor oroi tumo, lar ot ning ka atai nigon tar mulo.’”
MRK.16.8	Pa ditol purum pa la dun kusun a kulam a minat taum ana nuknuk kol pa ditol koloron. Bel ditol atai tik ana ta warwara anasa ditol matmataut kol.
MRK.16.9	[Ning e Iesu ka laun ot ulak ana kobot ning ot ana ningnigo na pukakiar ana wik, i hanot tetek e Maria Magdalen, esining i kepsen dionomahis a mot kusuni. 
MRK.16.10	E Maria Magdalen i han pa i atai la ning la sira mur e Iesu, ning la balmamahat pa la tangis suri. 
MRK.16.11	Ning la longori mang e Iesu ka laun ulak pa e Maria ka oroi tari, bel la tortorot ono.
MRK.16.12	Lamur e Iesu i hanot tetek naur a kaklik asasaer ning dia han amon ana ngas. A palaona e Iesu i ries. 
MRK.16.13	Dia ulak, pa dia atai a kakak a asasaerla, ika bel la tortorot otleng on diau.
MRK.16.14	Lamur i hanot pas tetek ning a bonot pa pisir takai a kakak a asasaerla kaning la hangan. Pa i warwara rakrakai on la, anasa bel la tortorot, pa a balanla i rakrakai, pa bel la tortorot on la ning la ka oroi tari ning ka laun ulak. 
MRK.16.15	I atai la mange, “Mulor han uting na rakrakan hanua rop, pa mulor warawai ana Wakak a Warwara tetek a taraila rop. 
MRK.16.16	Esining i tortorot pa di baptaisi dir alauni. Ika esining bel i tortorot, God ir saran a rakrakai a warkurai teteki sur ir mat. 
MRK.16.17	A tena tortorotla lar tol a ututnala na kulkulan larne: Lar kepsen a motla ana risak, lar warwara ana urmatana tona warwara, 
MRK.16.18	lar tong a soila, pa ning lar hisop a malum laulau, bel ir alaulau la, pa lar sua a kunla ana tinsamanla, pa lar langolango.”
MRK.16.19	Ning a Leklek e Iesu ka warwara tar tan la, e God i rakan pasi usaot na langit, pa i kes ana sot a kuna. 
MRK.16.20	Anuna kakak a asasaer la han, pa la warawai ana hanhanua rop. Pa a Leklek i nangan la, pa i amomol tar anuna na warwara ana ututnala na kulkulan ning i han taum ono.]
